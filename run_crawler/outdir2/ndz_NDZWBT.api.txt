40001001	Ŋìnó a tà-ká-tà gítí ṛèngbó bà jò Jézù tí Bìndi-Mbíṛì, tí 'viì mì Dàvídè tí gbolò gba mì ndâ Ìzìrìyélì, tí 'viì mì Àbìráámò tí mbe jò ŋa ndâ Ìzìrìyélì 'dáá gî.
40001002	Ŋìnó a ṛè ndâ ká gù Jézù mbe 'bìtà 'do tí Àbìráámò yee tí Dàvídè: Àbìráámò ká jò Ìzákò, Ìzákò giì jò Jàkóbè, Jàkóbè giì jò ndâ Júdàà ta ndâ ná'vindí wó.
40001003	Júdàà giì jò ndâ Pèrézì ta Zérà mítí Tàmárà, Pèrézì giì jò Èzìrónì, Èzìrónì giì jò Rámù,
40001004	Rámù giì jò Àmìnàdábì, Àmìnàdábì giì jò Nàsónì, Nàsónì giì jò Sàlìmónì,
40001005	Sàlìmónì giì jò Bòwázì mítí Rà'ábù, Bòwázì giì jò Òbédì mítí Rútà, Òbédì giì jò Jésì,
40001006	bìndi~ Jésì giì jò Dàvídè tí gbolò gba mì ndâ Ìzìrìyélì. Ŋìnó a ṛè ndâ gù Jézù mbe 'bìtà 'do tí Dàvídè yee tí o bà kaa ndâ Ìzìrìyélì tí ndâ zà-za gó 'do 'bá mì ndú ya tí~ gí Bàbìlónìyà: Dàvídè tí gbolò gba mì ndâ Ìzìrìyélì giì jò Sólómònì mítí nawù wó Ùráyà,
40001007	Sólómònì giì jò Rèyòbòwámù, Rèyòbòwámù giì jò Àbíjà, Àbíjà giì jò Ásà,
40001008	Ásà giì jò Yòsàfátì, Yòsàfátì giì jò Yòrámù, Yòrámù giì jò Ùzáyà,
40001009	Ùzáyà giì jò Yòtámù, Yòtámù giì jò Àázì, Àázì giì jò Èzìkíyà,
40001010	Èzìkíyà giì jò Mànásè, Mànásè giì jò Àmónì, Àmónì giì jò Yòsíyà,
40001011	Yòsíyà giì jò ndâ Jèkòníyà ta ndâ ná'vindí wó. 'Do bà-i-nò à giì kaa ndâ Ìzìrìyélì tí ndâ zà-za gó ya tí~ gí Bàbìlónìyà.
40001012	Ŋìnó a ṛè ndâ gù Jézù mbe 'bìtà 'do tí o bà kaa ndâ Ìzìrìyélì tí ndâ zà-za gó 'do 'bá mì ndú ya tí~ gí Bàbìlónìyà yee tí o bà jò Jézù: Jèkòníyà giì jò Sèlìtìyélì si ndú Bàbìlónìyà, bìndi~ Sèlìtìyélì giì jò Zèrùbàbélè,
40001013	Zèrùbàbélè giì jò Àbìyúdì, Àbìyúdì giì jò Èlìyàkímì, Èlìyàkímì giì jò Àzórì,
40001014	Àzórì giì jò Zàdókì, Zàdókì giì jò Àkímì, Àkímì giì jò Èlìyúdì,
40001015	Èlìyúdì giì jò Èlìyázàrà, Èlìyázàrà giì jò Màtánì, Màtánì giì jò Jàkóbè,
40001016	bìndi~ Jàkóbè giì jò Jùzépè nó mbe kò Màríyà tí nawu Jézù nó tí Bìndi-Mbíṛì nô.
40001017	Muu ndâ gù Jézù mbe 'bìtà 'do tí Àbìráámò tí bu ndâ Ìzìrìyélì 'dáá gî, yee tí Dàvídè tí gbolò gba mì ndâ Ìzìrìyélì a bà 'dòkò bà jò tí tabà~ muu'bì-nje~nà'ô. 'Do tí Dàvídè yee tí o bà kaa ndâ Ìzìrìyélì tí ndâ zà-za gó ya tí~ gí Bàbìlónìyà 'dáá gî a bà 'dòkò bà jò tí tabà~ muu'bì-nje~nà'ô. 'Do tí o bà kaa ndâ Ìzìrìyélì tí ndâ zà-za gó ya tí~ gí Bàbìlónìyà yee tí o bà jò Jézù 'dáá gî a ndâ 'dakò muu'bì-nje~nà'ô.
40001018	Ṛèngbó bà jò Jézù tí Bìndi-Mbíṛì énô. Ta o tí nò Jùzépè 'vee káa có tí Màríyà tí nawu Jézù tí Bìndi-Mbíṛì jéé gî, káa ndú toko bà sili ta yí lá. Káa kùṛo bà ko yí gí 'bá, Màríyà giì tè nakáyì ta wotí mì Bèṛi-mì-Mbíṛì gî.
40001019	Jùzépè mâ giì ŋò énò, yí giì bàkà có bà dele ndi ndâ i mì wó 'do tàkò Màríyà gbí 'dê có á tàbèngìì, tacó yí a tó 'dakò, káa go bà te nô á ṛo Màríyà mí kùṛo ndâ 'duù tí wó wálá.
40001020	Káa si yí kû koṛo ŋa có tí nò, basìlì mì Mbíṛì giì gì gí muu wó gbí ṛiì, bìndi~ yí giì 'dè có ji yí máa, «Jùzépè, 'viì mì Dàvídè, cì gúku tí bà kò Màríyà tí nawù lo lá. Tacó 'viì tí nò gbí yì wó nò a 'viì mì Bèṛi-mì-Mbíṛì.
40001021	Yí bà jò a 'viì-'dakò, bìndi~ wò bà gbì ṛè wó tí Jézù, tacó yí bà 'vala ndâ 'duù mì yo 'do gbí ndâ vò i mì ndú.»
40001022	I tí nò bàkà tí 'dáá ká tacó wàa có tí nó náa Mbíṛì táánò tuu ta 'bí mbe 'dòkò có mì wó máa,
40001023	«'Bí ngbutu 'vinî bà giì tè nakáyì, yí bà jò 'viì tí nò tí 'viì-'dakò, náa àá bà gbì ṛè wó tí Èmànùwélè (gbí~ máa: Mbíṛì ta ndoo) nó» 'ví dù tí~ tí yúcó.
40001024	Jùzépè mâ giì ziya 'do tí ṛì, yí giì ko Màríyà gí 'bá go có tí nó náa basìlì mì Mbíṛì 'dè ji yí gbí ṛiì nô.
40001025	Káa ndú toko bà sili ta yí lá. Bìndi~ Màríyà giì jò 'viì mì wó, tí 'viì-'dakò, bìndi~ Jùzépè giì gbì ṛè wó tí Jézù.
40002001	Ta o tí nò, gbolò gba Jùdéyà a Èródè. Mâ giì zeke'o, ndâ 'bí 'dakò tí ndâ mbe 'di gbí-o, tí ndâ mbe kû pà-có ndâ i ta ndâ yii, giì ŋò yii tí nó mbe tùbà o bà jò Jézù nó co gî, bìndi~ ndú giì njè nó ya gí Jèrùzàlémè, kû 'vee ndâ 'duù,
40002002	máa, «Dó 'viì tí nó tí gbolò gba mì ndâ Jùdéyà nó ngò? Tacó ze ŋò yii mì wó si ze 'bá mì ze á Wàá, káa ze giì gì tacó bà ùlù yí.»
40002003	Èródè tí gbolò gba mì ndâ Jùdéyà mâ giì 'di có tí nò, líkí'o giì cee 'do tí wó gî. Gúku bà 'di có tí nò delè giì zèè ndâ 'duù Jèrùzàlémè 'dáá gî.
40002004	Èródè bà-i-nò giì kili ndâ Kùṛo ndâ bu-Mbíṛì ta ndâ kpo-kpò 'duù mbe 'di gbí tàkìì mì ndâ Jùdéyà 'dáá gî, bìndi~ yí giì 'vee ndú, máa, «À cu mí gbí wáràgà mì Mbíṛì máa, àá bà jò Bìndi-Mbíṛì mí ngò?»
40002005	Káa ndú giì 'vìsì có ji yí, máa, «Àá bà jò yí mí gbí gbata Bétèlèmè, go có tí nó náa Míkà tí mbe 'dòkò có mì Mbíṛì cu mí gbí wáràgà mì wó táánò sàà, máa,
40002006	‹Káa wò tí Bétèlèmè á gbí to mì Júdàà, wò me 'dé to á kùṛo ndâ gba kòtí Júdàà lá, tacó gba tí nó náa yí bà giì dù tí mbe kpolo tí ndâ 'duù mì ye tí ndâ Ìzìrìyélì nó bà gì 'do mì lo.› »
40002007	Èródè mâ giì 'di có tí nò, yí giì tè'é tí ndâ mbe 'di gbí-o tí nó mbe gì 'do Wàá nó tàbèngìì, bìndi~ yí giì 'vee ndú gítí kpédélé o bà ŋò yii tí nò mì ndú.
40002008	Bìndi~ yí giì 'dè có ji ndú máa, ndú ya gí bà pà bàndò tí nó náa à jò 'viì tí nò mítí~ á Bétèlèmè nô, ndú má 'de gî, ndú 'ví dele ndi ndú gì gí bà 'dè có ji yì. Tacó wàa, yì 'ví ya gí bà ùlù yí delè.
40002009	Ndâ mbe 'di gbí-o tí nò mâ giì 'di có tí nò náa Èródè 'dè ji ndú nò gî, ndú giì njè nó 'do Jèrùzàlémè kû ya gí Bétèlèmè. Ndú mâ giì di kpokèjì, yii tí nó mbe kû tùbà kpokèjì ji ndú nó giì co ndi wó káká'i mí kùṛo ndú kû tùbà kpokèjì ji ndú. Yii tí nò giì ko ndú yee Bétèlèmè, bìndi~ yí giì ṛò tíyò á 'vii ta muu bàndò tí nó ta dó Jézù tí~ nô.
40002010	Líkí'o bà ŋò yii tí nò giì bàkà ndú ngé ndii gî.
40002011	Ndú mâ giì ṛì gí tà'i, ndú giì 'de ndâ 'viì tí nò ta nawu wó Màríyà. Ndú bà-i-nò giì kucuku muungbó ndú mí kùṛo dó 'viì tí nò, bìndi~ ndú giì ùlù yí go bà ùlù Mbíṛì. Bìndi~ ndú giì njaanga gbí ndâ ká'i mì ndú, ndú giì je ndâ i-nambeè 'do tí dâ'bì, ta dì, ta banga pó i bà ŋònòkò bàà ji 'viì tí nò.
40002012	Káa ta kùṛo o bà dele ndi ndú gí 'bá mì ndú, Mbíṛì giì kpo-gbí-tà-tù ndú gbí ṛiì, máa, ndú 'ví dele co mì Èródè lá. Tacó énò, ndú giì waa to 'do tí Èródè co tí 'bí kpokèjì.
40002013	Ndâ mbe 'di gbí-o tí nò mâ giì njè nó gî, basìlì mì Mbíṛì giì 'dè có ji Jùzépè gbí ṛiì, máa, «A gí yaà, wò 'ví kaa ndâ 'viì tí nò ta nawu wó, wàa wò 'ví fa ngèlè ta ndú ya gí Másìrì. Yo 'ví dù ta ndú kà yee tí o tí nó náa ye bà tè'é tí lo. Tacó Èródè kû pà kpokèjì bà 'de 'viì tí nò, wàa yì 'ví zi yí gî.»
40002014	Jùzépè mâ giì ziya 'do tí ṛì, yí giì kaa ndâ Jézù ta nawu wó Màríyà, yí giì zèè kpokèjì Másìrì ta ndú ta bèbìlì tí nò, go có tí nò náa basìlì mì Mbíṛì 'dè ji yí gbí ṛiì nò.
40002015	Ndú giì dù á Másìrì yee tí o bà cì Èródè. I tí nò bàkà tí jé ká go có tí nó náa 'bí mbe 'dòkò có mì Mbíṛì ta ṛè wó a Òsíyà 'dè sàà, énó máa, Mbíṛì máa, «Ye tè'é tí 'viì mì ye 'do Másìrì,» nô.
40002016	Èródè mâ giì 'di gbí~ ni gî máa, ndâ mbe 'di gbí-o tí nò mbe gì 'do Wàá nò eendi yì gî, tàkòcò wó giì kpolo ngé ndii gî. Tacó énò, yí giì 'dè có ji ndâ àsìkérì mì wó, máa, ndú ya gí bà ziki ndâ dó 'viì-'dakò gbí gbata Bétèlèmè ta ndâ to tí nó dê-dê seè Bétèlèmè nó 'dáá gî. Máa, ndú 'bìtà 'do tí ndâ délékè dó 'viì yee tí ndâ ŋìnó ta ndoò tí ndú sósò'ô, nô. Èródè 'deke o tí nò 'vii ta o tí nó náa ndâ mbe 'di gbí-o tí nó mbe gì 'do Wàá nó 'deke ji yí máa ndâ yì 'bìtà bà ŋò yii tí nò gbí~ nô.
40002017	Ŋa i tí nò náa Èródè bàkà nò gì ká jé go có tí nó náa Jèrèmíyà tí mbe 'dòkò có mì Mbíṛì 'dè sàà táánò, máa,
40002018	«À 'di kòcò 'duù gí gbí gbata Rámà, 'duù tí nò kû wa gbí, ta bà tò kû ngéé gí yaà. A niì tí nó tí Ràkélè nó ká kû wa ndâ 'viì mì wó. Bà yìì yí kpo ndâ 'duù gî, tacó ndâ 'viì mì wó mìì 'dáá gî,» nô.
40002019	Bìndi bà cì Èródè, basìlì mì Mbíṛì giì 'dè có ji Jùzépè káká'i gbí ṛiì, si yí Másìrì,
40002020	máa, «A gí yaà, wàa wò 'ví kaa ndâ 'viì tí nò ta nawu wó, wò 'ví dele ta ndú ya gí 'bá mì yo ndâ Ìzìrìyélì. Tacó 'duù tí nó táánò mbe kû jè ta bà zi yí nó cì gî.»
40002021	Jùzépè mâ giì ziya 'do tí ṛì gî, yí giì kaa ndâ Jézù ta nawu wó Màríyà, bìndi~ yí giì dele ta ndú ya gí 'bá mì ndú ndâ Ìzìrìyélì.
40002022	Káa si ndú kálásê á kpokèjì, yí mâ giì 'di có máa, a Àrìkálàwù tí 'bí 'viì mì Èródè ká le bèṛè bìndi bu wó á Jùdéyà, gúku bà ya gí Jùdéyà giì bàkà yí gî. Káa Mbíṛì giì 'dè có ji yí gbí ṛiì, máa, yí ya gí Jùdéyà lá.
40002023	Tacó énò, yí giì ya a i gí gbí gbata Názàrètì á gbí to Gàlìléyà, si 'dóó 'bá mì ndú Jùdéyà mí to, go có tí nó náa ndâ mbe 'dòkò có mì Mbíṛì 'dè sàà gî, máa, ndâ 'duù bà giì gbì 'bí ngú ṛè mí muu wó, máa, «Jézù Názàrètì» nô.
40003001	Ta o tí nó si Jézù kuu Názàrètì nó, 'bí 'dakò ta ṛè wó a Jòvánì tí mbe caka tí ndâ 'duù giì co gí gbí kángáá nga ngoò, á gbí to Jùdéyà kû kò-kò ji ndâ 'duù,
40003002	máa, «Yo 'vìsì muu yo 'do tí ndâ vò i mì yo, tacó kùṛo o bà gì Gba-gbíṛì kpónó dooko gî.»
40003003	'Dakò tí nó tí Jòvánì nò a 'duù tí nó náa Ìzáyà tí mbe 'dòkò có mì Mbíṛì táánò kû 'dè có ji ndâ 'duù gítí wó, máa, «Kòcò 'bí 'duù kû tò kû gbí kángáá nga ngoò, máa, ‹Yo 'viindi kpokèjì mì Mbe tí yo, yo bàkà kpokèjì mì wó jáá,› » nô.
40003004	'Dakò tí nò tí Jòvánì nò táánò kû yuu a bòngo náa à gò 'do tí se tí jémèlè, yí giì eṛe mí ṛè'dè wó a wú'dè kû. Ndâ i-zó-zò mì wó táánò káa ndâ kòṛòngbò ta lí.
40003005	Ndâ 'duù me mbè giì kaa ya gí mì wó tàbè'dè Jòròdánìyà 'do gbí gbata Jèrùzàlémè, ta ndâ sè ndâ 'bí to á gbí Jùdéyà 'dáá gî, ta ndâ 'duù 'do gbí ndâ to yì Jòròdánìyà 'dáá gî.
40003006	Káa si yí kû caka tí ndú á tà ngo gbí pù Jòròdánìyà, ndú giì yù gbí ndâ vò i mì ndú gí sè.
40003007	Káa ta 'bí o gbaànjé, Jòvánì giì ŋò ndâ 'bí ŋa Jùdéyà tí ndâ mbe kpolo tí tàkìì mì ndâ Jùdéyà, náa à kû nì mítí ndú a ndâ Fàrìzéyò ta ndâ 'bí ŋa Jùdéyà ŋìnó mbe ùnje gítí 'válá bìndi ku lá, náa à kû nì mítí ndú a ndâ Sàdùkáyò nó kaa gì gí mì wó tacó bà caka tí ndú. Káa yí giì 'dè có ji ndú, máa, «Ndí yo ndâ 'viì-kpoo! A 'di ká 'dè có ji yo máa yo fa ngèlè 'do tí kpo-tàkòcò tí nó mì Mbíṛì á kèjì nó?
40003008	Yo bàkà tó i tacó bà tùbà~ máa, yo 'vìsì muu yo 'do tí ndâ vò i mì yo gî.
40003009	Yo si bà koṛo có máa, ‹Ze a ndâ 'viì mì Àbìráámò,› nò mí to. Tacó go bà 'vìsì ndâ díí tí nò náa yo kû ŋò nò tí ndâ 'viì ji Àbìráámò má kuu tí Mbíṛì á gí bìndi yo, yí bà bàkà gî.
40003010	Kpêtí ká énò, à kpónó tee kàngó mítí teè ndâ mû gî; àá kèjì gí bà daaka ndâ mû ŋìnó mbe ṛì cèe ndo mû lá nó 'dáá gî gí to, wàa à 'ví doo ndú ta wu.
40003011	Ye kû caka tí yo ta ngo, tacó bà tùbà~ máa, yo 'vìsì muu yo 'do tí ndâ vò i mì yo gî, gî. Káa wotí tí 'duù tí nó bà giì gì gí tàkò ye nó ndii ye gî, náa à kpêtí káa vòó bà dù tí mbe kû njaanga tàmà 'do tí kò wó ye bà 'vii tí~ wálá. Yí kèjì gí bà caka tí yo ta Bèṛi-mì-Mbíṛì; yí delè kèjì gí bà caka tí yo ta wu.
40003012	Yí kpónó zèè pìdíí mì wó mí 'bì wó gbí wàkpèè, tacó bà taa gbí cû mì wó gî. Yí bà kili cèe njì cû mì wó mí gbí gálá, bìndi~ yí bà giì doo ndâ póṛó cû, ta zè cû ta wu búdúú gî.»
40003013	Gbí ndâ o tí nò si Jòvánì kû caka tí ndâ 'duù á tàbè'dè Jòròdánìyà nò, Jézù giì njè nó 'do Gàlìléyà ya gí mì wó tacó yí 'ví caka tí yì.
40003014	Káa Jòvánì giì bàkà bà 'vìsì muu Jézù 'do tí có tí nò, ta bà 'dè có ji yí, máa, «Àá kùtàá a wò ká bà caka tí ye, káa à kpónó giì dù ndíi a wò ká giì gì gí mì ye máa ye caka tí lo!»
40003015	Káa Jézù giì 'vìsì có ji Jòvánì, máa, «Ndà si mítí ŋìnò mì ye nó kpónó. À nìkì máa ndà bàkà go có mì Mbíṛì.» Jòvánì mâ giì 'di có tí nò, yí giì lò muu gìṛì ji Jézù gî.
40003016	Bìndi~ yí giì caka tí Jézù. Káa Jézù mâ giì co gí sè 'do tà ngo á bìndi bà caka tí wó mì Jòvánì, yí ngé giì ŋò njekèjì tàṛì njaanga tí gî. Bìndi~ yí giì ŋò Bèṛi-mì-Mbíṛì kû gì gí muu wó go kùlè nô.
40003017	Bìndi~ yí giì 'di kòcò 'duù kû 'dè có 'do gbíṛì máa, «Ŋìnó a 'dóó kpóló-kpolo 'viì mì ye náa tàkòcò ye peteke gítí wó ngé ndii gî ká nô.»
40004001	Bèṛi-mì-Mbíṛì giì a tàmuu Jézù á bìndi bà caka tí wó mì Jòvánì ya tí~ gí gbí kángáá nga ngoò, tacó wàa Gba-vò-i 'ví tala yí.
40004002	Jézù giì dù gbí kángáá nga ngoò kû kònò go co gbí go ṛi, co gbí bèbìlì, ta sili zi'duù-só.
40004003	Gba-vò-i mâ giì ŋò máa, bà~ cee 'do mì Jézù ta go gî, gî, yí giì gì gí mì Jézù. Bìndi~ yí giì tala yí, máa, «Wò dú má káa 'viì mì Mbíṛì, 'dè có ji ndâ díí tí nò máa ndú 'vìsì tí ndú tí ndâ kù kô.»
40004004	Káa Jézù giì 'vìsì có ji Gba-vò-i, máa, «À cu mí gbí wáràgà mì Mbíṛì máa, ‹'Duù kû 'vala me ká ta kù kô cuki lá, yí kû 'vala a i ta có ŋìnó mbe co 'do gbí nje Mbíṛì,› nô.»
40004005	Bìndi~ Gba-vò-i giì te Jézù 'do gbí kángáá nga ngoò ya tí~ gí gbí gbata Jèrùzàlémè, yí giì te yí ngé dé'véléé mí pí 'bá-Mbíṛì.
40004006	Bìndi~ yí giì 'dè có ji yí, máa, «Wò dú má káa 'viì mì Mbíṛì, o gí to, tacó à cu mí gbí wáràgà mì Mbíṛì énó máa, ‹Mbíṛì bà tuu ndâ basìlì gí bà lì 'bì ndú mí tà tí lo, tacó wò má 'dò kò lo mí to, díí 'ví kpò kò lo lá.› »
40004007	Káa Jézù giì 'vìsì có ji Gba-vò-i, máa, «À delè ngbá cu mí gbí wáràgà mì Mbíṛì énó máa, ‹Wò 'ví tala Mbíṛì mì lo tí Mbe tí lo lá.› »
40004008	Bìndi ŋìnò, Gba-vò-i giì te Jézù 'do muu 'bá-Mbíṛì, yí giì 'dò ta yí ya gí pí 'bí cèe njà gú. Bìndi~ yí giì tùbà ndâ kpo-kpò bàndò á muu to tí nó 'dáá gî, ta ndâ ŋa ndâ banga i tí nó náa à gbí ndú nó 'dáá gî ji yí.
40004009	Jézù mâ giì ŋò ndú gî, Gba-vò-i giì 'dè có ji yí, máa, «Ye bà je ndâ i tí nò 'dáá gî náa wò kû ŋò nò ji wò tí ndâ ŋìndi lo, náa wò má kucuku muungbó lo mí kùṛo ye, wàa wò 'ví ùlù ye gî, nò.»
40004010	Káa Jézù giì 'vìsì có ji Gba-vò-i, máa «Ya 'do tí ye gî, ndí lo Gba-vò-i, tacó à delè ngbá cu mí gbí wáràgà mì Mbíṛì máa, ‹Ùlù káa gbèe Mbíṛì mì lo tí Mbe tí lo. Wò delè 'ví bàkà ká go có mì wó cuki.› »
40004011	'Do bà-i-nò, Gba-vò-i giì njè nó 'do tí Jézù gî. Bìndi~ ndâ basìlì mì Mbíṛì giì kaa gì kû kpolo tí wó.
40004012	Ta 'bí o gbaànjé bìndi o bà caka tí Jézù mì Jòvánì, Èródè tí gbolò gba mì ndâ Jùdéyà giì zèè Jòvánì mí gbí zàà. Jézù mâ giì 'di có máa à zèè Jòvánì tí mbe caka tí ndâ 'duù mí gbí zàà gî, yí giì dele ndi wó 'do gbí to Jùdéyà ya gí gbí to Gàlìléyà.
40004013	Bìndi~ yí giì 'dòkò 'do gbí gbata Názàrètì ya gí Kàpàrànáwùmù tí 'bí gbata á yì kàpá Gàlìléyà, gbí òkò tí ndâ kòtí Zèbùlúnì ta kòtí Nàfìtálì,
40004014	go có tí nó náa Ìzáyà tí mbe 'dòkò có mì Mbíṛì 'dè sàà gî, máa,
40004015	«Ndâ 'duù kòtí Zèbùlúnì, ta ndâ 'duù kòtí Nàfìtálì, ta ndâ 'duù mbe sì 'bá tí kpokèjì gbolò ngo, ta ndâ mbe sì 'bá me 'dú tìto Jòròdánìyà, ta ndâ 'duù ŋìnó mbe 'dó-'do mbe gì ta 'bá gí Gàlìléyà,
40004016	tí ndâ 'duù tí nó táánò mbe kû 'vala gbí 'dí'di'o nó, kpónó 'dáá ŋò gbolò ngba'o gî. Ndú táánò 'dáá gî kû 'vala gbí vò i, káa Mbíṛì kpónó je à-cee-gî gítí ndâ vò i mì ndú gî,» nô.
40004017	'Do tí o tí nò, Jézù giì 'bìtà bà ma có ji ndâ 'duù, máa, «Yo 'vìsì muu yo 'do tí ndâ vò i mì yo, tacó kùṛo o bà gì Gba-gbíṛì kpónó dooko gî.»
40004018	Ta 'bí o gbaànjé si Jézù kû nò nó ta yì kàpá Gàlìléyà, yí giì ŋò ndâ 'bí 'dakò sósò'ô ta ná'vindí wó, tí ndâ mbe gò ngo, ndâ Sìmónè náa à kû nì mítí wó a Pìyétòrò ta ná'vindí wó Àndèréyà, kû 'va mbu.
40004019	Bìndi~ yí giì 'dè có ji ndú, máa, «Yo gì gí tàkò ye, wàa ye 'ví bàkà yo tí ndâ mbe pà ndâ 'duù ji Mbíṛì á bìndi~ bà pà ndâ sè.»
40004020	Ndú só ngé bà-i-nò giì kaa ndâ mbu mì ndú 'do 'bì ndú mí to, bìndi~ ndú giì njè nó ya gí bà 'bìtà nèté bà ṛu ndi Jézù.
40004021	Jézù mâ giì yèè gí kùṛo 'do tí bàndò bà 'de ndâ Sìmónè ta Àndèréyà nò, yí giì ŋò ndâ 'bí 'dakò káká'i sósò'ô ta ná'vindí wó. Ndâ Jákòmò ta ná'vindí wó Jòvánì tí ndâ 'viì mì 'bí 'dakò ta ṛè wó a Zèbìdéyò, kû eṛe gbí ndâ mbu mì ndú gbí gbâ ta ndâ bu ndú. Bìndi~ Jézù mâ giì tè'é tí ndú,
40004022	ndú giì jee ndâ mbu mì ndú mí gbí gbâ ji bu ndú, bìndi~ ndú delè giì kaa ya gí gbí nèté bà ṛu ndi Jézù.
40004023	Bìndi bà tè'é tí ndâ Sìmónè ta Àndèréyà, ta ndâ Jákòmò ta Jòvánì mì Jézù, yí giì dù kû nò cèe gbí ndâ gbata gbí to Gàlìléyà 'dáá gî, kû nìbà i ji ndâ 'duù ta ndi tí ndâ bàndò bà kili ndâ Jùdéyà gí bà ùlù Mbíṛì, delè ta bà ma Banga-Ngú-Có gítí bà dù Mbíṛì tí gba ji ndú. Delè ta bà 'vala ndâ 'duù 'do gbí ŋa ndâ nò'o ta ndâ ŋa ndâ sé'i 'dáá gî.
40004024	Ṛè wó giì wu to ya me 'dú cee gbí ndâ to á Sírìyà 'dáá gî. Tacó énò, ndâ 'duù giì kaa ndâ mbe nò'o, ta ndâ 'duù ŋìnó mbe kû ci célè sé gbí dìì ndú nó, ta ndâ 'duù ŋìnó ta ndâ i-gbí-muu ndú nó, ta ndâ mbe bê, ta ndâ 'duù ŋìnó mbe gbele've gî nó gì tí~ ji yí bìndi~ yí, giì 'vala ndú 'dáá gî.
40004025	Ndâ 'duù ta o tí nò me mbè giì kaa kû ṛu ndi wó 'do gbí ndâ to me mbè, 'do Gàlìléyà, 'do tí 'bí wúngbó to ta ndâ gbata tí~ muu'bì, náa à kû nì mítí~ a Ndâ-gbata-muu'bì, 'do tìto Jòròdánìyà, 'do Jèrùzàlémè, delè 'do gbí sè ndâ 'bí to Jùdéyà 'dáá gî.
40005001	Ta o tí nò, ndâ 'duù kili me mbè. Jézù mâ giì ŋò ndú, yí giì njè nó ya gí bà ki tí wó to pí gú ta kpéétí wó. Ndâ mbe tala có mì wó giì kaa ya gí tàkò wó pí gú kà.
40005002	Bìndi~ yí giì 'bìtà bà nìbà i ji ndú, máa,
40005003	«Ndâ mbe ŋò tí ndú ni tí ndâ mbe yê kùṛo Mbíṛì gî, a ndâ mbe tó pá, tacó ŋìnò a ŋa ndâ 'duù mì Mbíṛì.
40005004	Ndâ mbe kû kònò sé'i gbí njembí ndú gítí ndâ i ŋìnó náa ndú bàkà~ mbe kû bèè ṛo Mbíṛì á muu to tí nó a ndâ mbe tó pá, tacó Mbíṛì bà yìì ndú gî.
40005005	Ndâ mbe 'dê njembí a ndâ mbe tó pá, tacó a ndú ká bà 'de ndâ tó i tí nó náa Mbíṛì ci ndâ 'duù mì wó gítí~ nô.
40005006	Ndâ mbe kû kònò go, delè mbe kû gee go ngo tacó bà co tí jáá kpokèjì mì Mbíṛì ta o 'dáá gî a ndâ mbe tó pá, tacó Mbíṛì bà je ndâ i ŋìnó ta go ndú gbí njembí ndú nó ji ndú gî.
40005007	Ndâ mbe si có gítí ndâ vò i tí nó náa ndâ 'bí ka ndú bàkà gítí ndú nó mí to a ndâ mbe tó pá, tacó Mbíṛì bà si có gítí ndâ vò i mì ndú delè mí to gî.
40005008	Ndâ mbe dù tí ndâ bòò mì Mbíṛì ta njembí ndú gbaànjé a ndâ mbe tó pá, tacó a ndú ká bà ŋò Mbíṛì.
40005009	Ndâ mbe dù tí ndâ mbe jukì gbí òkò tí ndâ 'duù a ndâ mbe tó pá, tacó ṛè ndú bà dù a ndâ 'viì mì Mbíṛì.
40005010	Ndâ 'duù ŋìnó náa à kû mèèkè'i tí ndú á muu có bà bàkà ndâ i ŋìnó mbe nìkì tí Mbíṛì nó a ndâ mbe tó pá, tacó ŋìnò a ndâ bòò-gba mì Mbíṛì.
40005011	«À tí yo a tó pá, ta o tí nó náa ndâ 'duù má kû ŋo ndi yo, à tí yo delè a tó pá ta o tí nó náa ndú má kû mèèkè'i tí yo, ta bà 'dè ndâ zu có ta ndeṛè ndú wálá mítí yo á muu ye,
40005012	yo 'ví dù ta líkí'o tí yo, yo delè 'ví dù ta pétékè tàkòcò yo, tacó Mbíṛì bà ko mboo ndâ vò i tí nò náa á kû me mítí yo nò ji yo ta gbolò tó i. Delè tacó àá táánò kû mèèkè'i tí ndâ mbe 'dòkò có mì Mbíṛì á kùṛo bà jò yo ká go ŋa ŋìnò náa à kû me ta yo nò.
40005013	«Yo go zi gbí mbí zi mì ndâ 'duù á muu to tí nô. Káa gó ngo zi má cì cee 'do gbí tè zi gî, à kû te tè zi nò yee ká gí 'dè, tacó kpokèjì bà dele ta gó zi gí gbí~ káká'i wálá.
40005014	Yo delè go ngba'o kùṛo ndâ 'duù muu to tí nó 'dáá gî. Yo delè go 'bá náa à bì mí pí gú, náa ndâ 'duù 'dáá gî kû ŋò~.
40005015	Ndâ 'duù má òlò wu ta 'dí'di'o mí tà'i, ndú 'bu i mí ṛo ngba wu lá. Ndú si ká ngbàà, tacó bà ŋò ta ndâ i tà'i 'dáá gî.
40005016	Má énò, yo tù ngba yo ta bà bàkà tó i go ngba wu mí kùṛo ndâ 'duù 'dáá gî. Tacó ndú má ŋò ndâ tó i tí nó náa yo kû bàkà nó, ndú 'ví ùlù Bu yo á gbíṛì.
40005017	«Ndâ 'bí 'duù gbí òkò tí yo kû koṛo có énó máa, ye gì tacó bà njaanga miṛi yo 'do gbí ndâ có mì Mòze, ta ndâ i ŋìnó náa ndâ mbe 'dòkò có mí Mbíṛì táánò nìbà ndú ji ndâ 'duù nô. Káa ŋìnò me ndeṛè bà gì ye gbaànjé ká nò lá. Ye gì a i tacó wàa ndâ có mì Mòze, ta ndâ i ŋìnó 'dáá náa ndâ mbe 'dòkò có mì Mbíṛì nìbà ndú ji ndâ 'duù nó 'ví dù tí~ tí yúcó.
40005018	Yo te mí gbí muu yo, máa, ndâ to tí nó ta tàṛì má ká kuu bàndò mì ndú, ndâ i bà bàkà tí go ndâ có mì Mòze ta ndâ có mì ndâ mbe 'dòkò có mì Mbíṛì gbaànjé gbaànjé 'dáá gî.
40005019	Má énò, 'bí 'duù má biya bà 'di kpêtí káa 'bí làmbu có gbaànjé cuki 'do gbí òkò tí ndâ có tí nò, bìndi~ yí giì nìbà ŋa kpokèjì tí nò ji ndâ 'bí 'duù, 'duù tí nò bà dù tí táángbà 'duù gbí òkò tí ndâ bòò-gba mì Mbíṛì wálá. Káa 'duù má 'di ndâ có tí nò 'dáá gî ta bà mò 'bí~ gí nje seè máa, ‹Ŋìnò a làmbu có,› nò lá, bìndi~ yí giì nìbà ndú ji ndâ 'bí ka wó, 'duù tí nò bà dù tí gbolò 'duù kùṛo ndâ 'duù mì Mbíṛì.
40005020	Yo koṛo muu yo delè máa, 'duù má dù ta go bà bàkà ndâ i ŋìnó mbe nìkì tí Mbíṛì nó me gbolò ndii ndâ mbe 'di gbí-o tí ndâ mbe kû kpolo tí tàkìì mì yo tí ndâ Jùdéyà nò lá, 'duù tí nò jé gí bà dù tí 'duù mì Mbíṛì wálá.
40005021	«Yo 'di có tí nó náa Mòze táánò 'dè ji ndâ ká gù ndoo, máa, ‹Yo 'ví zi 'duù lá,› nó gî; káa 'duù má zi ku, ndâ gba bà waa có ku mítí wó delè.
40005022	Káa ye kû 'dè có ji yo, máa, 'bí 'duù má ò kòlòwò gítí 'bí ka wó, Mbíṛì bà 'vee gbí nje wó ta 'bí wúnò o gítí ndeṛè kòlòwò tí nò. 'Bí 'duù delè má go 'bí ka wó máa yí a ŋónókó tí gbà'dá sínò, yí kû yuu a miṛi wó ta kpéétí wó gí gbí wu á bàndò mì ndâ vò 'duù á bìndi~ ku mì wó.
40005023	Má énò, wò má kû je i-'bì lo ji Mbíṛì, káa mbí lo giì 'va tí~ máa, ndeṛè kòlòwò mì 'bí 'duù ta wò kuu,
40005024	te i-cí-ci tí nò mí to, bìndi~ wò 'ví ya gí mì 'duù nò. Yo máa 'viindi gbí òkò tí yo ta yí gî, wò 'ví giì ya ta i tí nò.
40005025	Có má gbí òkò tí yo ta 'bí 'duù káa yí giì 'dè có máa yì bà ya gí bà kpì ngbàngà tí lo ji gba, à nìkì máa yo 'dè có tí nò cee 'do gbí òkò tí yo ta kpéétí yo ta yì só, si yo yee kùṛo ndâ gba kálásê. Tacó yí má tù wò ji ndâ gba gî, ndâ gba bà je wò ji ndâ àsìkérì, bìndi~ ndú bà te wò á mí gbí zàà.
40005026	Gbí~ énó máa, wò bà dù gbí zàà yee tí o tí nó náa wò sì có tí nó náa a waa mítí lo nò 'dáá gî.
40005027	«Yo 'di có tí nó náa Mòze táánò 'dè ji ndâ ká gù ndoo, máa, ‹Yo 'ví bàkà bangbaya lá,› nó gî.
40005028	Káa ye kpónó kû 'dè có ji yo, máa, 'bí 'duù má zeke'o tí niì, bìndi~ yí giì tee njembí wó gá'dáá mítí wó, gbí~ énó máa, yí zingbà ta niì tí nò gbí njembí wó gî.
40005029	À máa ṛo lo ŋìnó gbí kù'bì nó ká eendi lo gítí bà bàkà vò i, aaka ṛo lo tí nò 'do gbí kù kélè, wò 'ví 'va gí 'dè. À nìkì a bà bè gbí 'bí bà to tí lo gbaànjé á co tí bà 'va wò mì Mbíṛì ta kábà dìì lo mí gbí vò bàndò á bìndi ku mì lo.
40005030	À máa 'bì lo kù'bì ka kû si wò 'ví bàkà vò i, da 'bì lo tí nò 'va gí 'dè. À nìkì a bà bè gbí 'bí 'bì lo gbaànjé á co tí bà ya ta kábà dìì lo gí gbí vò bàndò á bìndi ku mì lo.
40005031	«Mòze delè táánò 'dè có ji ndâ ká gù ndoo, máa, ‹'Duù má bà njè niì mì wó, yí 'ví cu ndeṛè bà njè tí ndú mí gbí wáràgà wàa yí 'ví je mí 'bì niì tí nò.›
40005032	Káa ye kpónó kû 'dè có ji yo, máa, 'bí 'duù má nje niì mì wó á muu 'bí tende có á bìndi có bà zingbà 'dakò, yí njaanga ji niì nò a kpokèjì bà zingbà 'dakò. Káa 'bí 'duù má giì kò niì tí nò á bìndi wó, 'duù tí nò kû zi a ngbà ta niì tí nò.
40005033	«Ndâ ká gù ndoo delè táánò 'dè ji ndoo gî, máa, ‹'Duù 'ví see tí wó ji Mbíṛì ta 'véṛè lá. Máa, wò tí 'duù má see tí lo ji Mbíṛì máa wò bà bàkà 'bí i, kózò tí lo 'ví bàkà ká go po ngo nje lo nò.›
40005034	Káa ye kpónó kû 'dè có ji yo, máa, yo 'ví see tí yo ngé gî lá. Yo see tí yo, máa, ‹Go gbíṛì› lá, tacó gbíṛì a bàndò bà te jàlàmbà mì Mbíṛì tí gba.
40005035	Yo 'ví see tí yo, máa, ‹Go to tí nó,› nò lá, tacó to tí nó a bàndò bà kaa kò Mbíṛì mí pí~. Yo 'ví see tí yo, máa, ‹Go Jèrùzàlémè› lá, tacó Jèrùzàlémè a gbolò gbata mì Gbolò Gba.
40005036	Yo delè 'ví si bà see tí yo, máa, ‹Go muu ye› nò mí to, tacó wotí mì yo gítí bà si 'bí njì se muu yo gbaànjé 'ví dù tí béé-bè~, wàa 'bí~ 'ví tù undù nò wálá. Má énò, ye kû 'dè có ji yo máa, gbí ndeṛè bà see tí yo wálá.
40005037	Wò tí 'duù má bàkà i gî, 'dè káa có máa wò bàkà gî. Káa à tà má énò lá, wò delè 'ví 'dè káa có máa wò bàkà wálá cuki. Tacó 'bí ŋa có mbe jò ògbù ndii ŋìnò gî, gì a i 'do mì Vò-'duù-tí-nò.
40005038	«'Bí có káká'i náa ndâ ká gù ndoo delè táánò 'dè ji ndoo a ŋìnó, máa, ‹Ṛo ta ṛo, wàa tì ta tì.›
40005039	Káa ye kû 'dè có ji yo máa, yo 'ví ko mboo vò i ta vò i lá. 'Duù má gbì gbí tù lo ŋìnó gbí kù'bì nó, wò 'ví 'vìsì tù lo ŋìnó gbí gàlì nó ji yí, wàa yí 'ví gbì delè.
40005040	'Duù delè má kpì ngbàngà tí lo ji ndâ gba, máa wò ja ndò bòngo tí nó náa wò kû yuu mì gbímbí lo á tà bòngo nó ji yì, ja 'dóó wòòkò bòngo tí nó náa wò kû yuu mì pí ndò bòngo tí nò nó ji yí gí tàkò ndò ŋìnò kpêkù.
40005041	'Bí 'duù delè kpêtí má zèè wò gítí có gba tí wó, máa wò te ká'i mì yì ya tí~ gàà énó, te~, wò 'ví ko ta yí ndii to tí nò náa yí nì ji wò nò gî.
40005042	'Bí 'duù mbe zì i 'do tí lo sàà kùṛo gî, má yù i 'do tí lo, je i tí nò náa yí yù nò ji yí. Káa 'bí 'duù delè mbe biya bà wùù i ji wò sàà kùṛo gî, má gì tacó bà wùù i 'do mì lo, wò 'ví biya lá.
40005043	«Ndâ ká gù ndoo táánò 'dè có máa, ndoo 'ví zè ndâ mbe bàkà tó i ji ndoo nìkì maa, wàa ndoo 'ví sogo ndâ mbe bàkà vò i ta ndoo.
40005044	Káa ye kpónó kû 'dè có ji yo, máa, yo delè 'ví zè ndâ mbe bàkà vò i ta yo nìkì go bà zè ndâ mbe bàkà tó i ji yo. Yo delè 'ví 'deke tí yo ji Mbíṛì máa yí 'ví bàkà nambeè ji ndâ mbe kû mèèkè'i tí yo.
40005045	Yo kpolo tí có tí nó náa ye kû 'dè ji yo nô, tacó wàa, yo 'ví dù tí ndâ mbe bàkà tó i go i mì Bu yo Mbíṛì á gbíṛì, tí mbe si ṛi kû co ta ngba wó ji ndâ tó 'duù ta ndâ vò 'duù, delè mbe si mù kû nì mí gbí njí mì ndâ tó 'duù ta ndâ vò 'duù 'vii ká 'vii.
40005046	Káa yo má zè nìkì maa káa ndâ 'duù ŋìnó mbe kû zè yo nìkì maa nó cuki, ndeṛè bà bàkà tó i mì Mbíṛì ji yo 'ví dù a yè? Ŋìnò me gbèe ŋa i tí nó náa ndâ 'duù ŋìnó náa a kû 'dè máa ndú a ndâ vò 'duù nó kû bàkà lá?
40005047	Yo delè má 'vee káa 'bì ndâ nambe yo cuki, 'bè gbí òkò tí yo ta ndâ 'bí ŋa tende ŋa ndâ 'duù 'ví dù a yè?
40005048	«Má énò, yo dù ta tó muu yo, tacó Bu yo á gbíṛì a 'duù ŋìnó ta tó muu wó!
40006001	«Yo kpolo tí yo, máa yo 'ví gbaa tí yo ta o tí nó náa yo má kû bàkà tó i ta ṛè mì Mbíṛì nó ji ndâ 'duù tacó wàa ndú 'ví ŋò yo, nò lá. Yo má bàkà énò, Bu yo tí Mbíṛì á gbíṛì bà ko mboo ndâ tó i tí nó náa yo bàkà nó ji yo wálá.
40006002	«Má énò, yo má kû konì ndâ mbe yê, yo 'ví si bà kò-kò tí~ ji ndâ 'duù mí to. Yo delè 'ví gbaa tí yo tí~ go ŋa i mì ndâ mbe bàkà nambeè-ṛo náa ndú kû bàkà ta ndi tí ndâ bàndò bà kili ndâ 'duù, delè ta ndi tí ndâ kpokèjì, tacó bà tù ngba ndú wàa ndâ 'duù 'ví wu ta gbí ndâ yì, nó lá. Yo kpolo tí yo, máa 'bí tó i náa ndú káká'i gí bà 'de 'do mì Mbíṛì gí tàkò ndâ i mì ndú náa ndú bàkà nò á bìndi bà wu gbí ndú mì ndâ 'duù á muu to tí nó, nó wálá.
40006003	Yo má kû konì ndâ mbe yê, yo 'ví bàkà gbí kóó, tacó wàa, à kpêtí káa ndâ kpóló-kpolo kómbe yo, ndú 'ví ŋò lá.
40006004	Yo konì ndâ mbe yê mí tàbèngìì, tacó Bu yo tí mbe kû ŋò ndâ i tí nó náa yo kû bàkà ta kpéétí yo á tàbèngìì nó 'ví ko ta mboo tàkò ndú ji yo.
40006005	«Ta o tí nó náa yo má kû 'deke tí yo ji Mbíṛì nó, yo 'ví si bà koṛo có bà bàkà go ŋa i mì ndâ mbe nambeè-ṛo, náa ndú kû ṛò tíyò á kùṛo ndâ 'duù ta ndi tí ndâ bàndò bà kili ndâ Jùdéyà gí bà ùlù Mbíṛì, delè ta ndi tí ndâ bà njèè ndâ kpokèjì náa ndâ 'duù kû 'va có tí~ me mbè tacó wàa ndú 'ví ŋò ndâ yì, nó lá. Yo te mí gbí muu yo máa, tó i náa ndú bà 'de gbí ŋa bà 'deke tí ndú nò káa bà wu gbí ndú mì ndâ 'duù á muu to tí nó cuki.
40006006	Ta o tí nó náa yo má kû 'deke tí yo á ji Mbíṛì nó, yo 'ví yèè ndi yo á gí ndiì 'do gbí òkò tí ndâ 'duù ta kpéétí yo, wàa yo 'ví 'deke tí yo ji Bu yo tí nó náa yo ŋò yí ta ṛo yo lá nô, bìndi~ Bu yo tí mbe kû ŋò ndâ i tí nó náa à kû bàkà ndú gbí kóó nó, bà ko mboo bà 'deke tí yo nò ji yo.
40006007	Yo delè 'ví si bà 'deke tí yo ta bà 'vanda mbè có cúú-cu-cù ta gbí~ wálá go i mì ŋa ndâ 'duù ŋìnó mbe ŋò dúú kpokèjì bà bàkà nambeè ta Mbíṛì ni lá, nó mí to. Tacó ndâ ŋa ndâ 'duù tí nô kû koṛo có máa, Mbíṛì kû sè tù wó tí bà 'deke tí ndâ yì tacó ndâ yì ni bà 'vanda có ngé má. Káa, à me énò là.
40006008	Yo mèlè ndi ndú lá. Tacó yo tà kpêtí má zi tí yo ta bà 'vanda mbè có lá, Bu yo tí Mbíṛì ŋò ŋa i tí nó mbe 'vii ta yo nó ni sàà á kùṛo o bà 'deke tí yo nò gî.
40006009	Má énò, yo 'ví 'deke tí yo ká go énó máa, ‹Bu ze mbe kû dù gbíṛì, à ùlù ṛè lo.
40006010	Gì gí bà dù tì gba. À 'ví bàkà go có mì lo á muu to tí nó, á go ŋìnó gbíṛì.
40006011	Je i-zó-zò mì ze náa ze kû zò ta ṛì 'dáá gî nó wúnó ji ze.
40006012	Wò delè 'ví si có gítí ndâ vò i mì ze mí to go ŋìnó náa ze si ta có gítí ndâ vò i mì ndâ 'bí ka ze mí to gî nô.
40006013	Wò delè 'ví si ze mí gbí ndâ i ŋìnó mbe kû eendi ze gítí vò i nó lá. Káa wò 'ví ja ze á 'do 'bì Vò-'duù-tí-nò gî.›
40006014	«Yo má si có gítí ndâ vò i ŋìnó náa ndâ 'bí 'duù bàkà mítí yo nó mí to gî, Bu yo tí nó á gbíṛì nó bà si có gítí ndâ vò i ŋìndi yo mí to delè gî.
40006015	Káa yo má biya bà si có gítí ndâ vò i ŋìndi ndâ 'bí ka yo mí to gî, Bu yo bà si có gítí ndâ vò i ŋìndi yo mí to delè wálá.
40006016	«Ta o tí nó náa yo má kû kònò go tacó bà 'deke tí yo ji Mbíṛì nó, yo 'ví volo gbíṛo yo go ŋa i mì ndâ mbe nambeè-ṛo, nó lá. Ndú kû kpili gbíṛo ndú, tacó wàa, ndâ 'duù 'ví ŋò tí~ ni énó máa, ndâ yì kû kònò go. Yo te mí gbí muu yo, máa, ndú 'de i tàkò nèté mì ndú gî.
40006017	Ta o tí nó náa yo má kû kònò go nó, yo 'ví te banga ta bà 'viindi se muu yo, ta bà toṛo bàà mí gbíṛo yo,
40006018	tacó wàa, à káa Bu yo tí mbe kû ŋò ndâ i ŋìnó mbe kû bàkà tí gbí kóó nó cuki ká 'ví ŋò ni~. Bìndi~ Bu yo tí mbe ŋò ndâ i ŋìnó 'dáá náa à kû bàkà ndú tàbèngìì nó bà je tó i ji yo.
40006019	«Yo si bà koṛo có kpolo ma ká gítí bà bì gálá, wàa yo 'ví kili ndâ i mì yo mí gbí~ mí muu to tí nó cuki mí to. Tacó ndâ ki, ta ndâ sû, ta ngbàza bà mìì ndâ i tí nò gî. Ndâ mbe ngbà delè bà ngbà ndâ 'bí~ gî.
40006020	À nìkì go énó máa, yo je mbí yo kpolo a i gítí bà bì ndâ gálá bà kili ndâ i mì yo a i mí gbíṛì, tí bàndò tí nó náa ndâ i gbì ngbàza tí~ lá, ndâ ki mbe kû da i, ta ndâ sû mbe kû pìì i, ta ndâ 'duù mbe kû ngbà i delè á kà wálá nô.
40006021	Tacó njembí 'duù ta o 'dáá gî kû dù ká tí bàndò ŋìnó ta ndâ i mì wó kû dù tí~ nô.
40006022	«Ṛo 'duù a kùpò mì dìì wó. Ṛo 'duù má kû zeke'o ngbáṛángà'i, gbí~ énó máa, dìì wó 'dáá gî gbí ngba'o;
40006023	káa ṛo 'duù má zeke'o nìkì maa lá, dìì wó 'dáá gbí 'dí'di'o. Káa ṛo 'duù má yoo gî, o bà me ji yí a njíkiṛí.
40006024	«'Bí 'duù jé mbe bàkà nèté ji ndâ 'duù sósò'ô ta njembí wó gbaànjé nò wálá. Yí má zè 'bí 'duù gbaànjé nìkì maa, yí bà dù ta 'bí~ me ta njembí wó dúú-dúú lá. Yí má kû te duù mítí 'bí 'duù gbaànjé, yí bà si 'bí ka wó tí i maa-maa wálá. Má go énò, wotí bà zèè Mbíṛì ta ndâ i muu to tí nó 'dáá gî ta njembí lo gbaànjé delè wálá.
40006025	«Má énò, ye kû 'dè có ji yo, máa, njembí yo 'ví si bà mù gítí bà 'vala yo, máa, ‹Ze taàbé 'ví zò a yè! Ze taàbé bà njù a yè!› mí to. Yo delè 'ví tee njembí yo mítí dìì yo, máa, ‹Ze bà yuu a ŋa yè, wè!› nò lá. À dú káa yúcó máa, có 'válá kpolo ndii có i-zó-zò gî, bìndi~ có dìì 'duù kpolo ndii có bòngo gî.
40006026	Yo tala bà zeke káa ndâ nuù mbe kû o co gbí pípìṛi gi. Ndú jé ṛò njì ŋa lá. Ndú delè jé kili i 'do gbí njí mí gbí gálá lá. Káa ta ŋa ŋìnò 'dáá gî, Bu yo tí nó gbíṛì nó kû ko ndú ta i-zó-zò. À kpónó má je 'bí 'duù gbaànjé, wàa à 'ví je 'bí nuù gbaànjé, wàa à 'ví ya gí bà mà ndú, àá bà 'de i me gbolò á i 'do gbí 'di?
40006027	Káa ta ndâ bà gu tí yo tí nò 'dáá nò, ku kpónó má gì tacó bà zi 'bí 'duù gbaànjé 'do gbí òkò tí yo á kpónó mí to nò, wotí mì 'duù tí nò bà dù gítí bà 'dè có ji ku máa, yí si yì njí'dí gi, bà dù kuu tí~?
40006028	«Yo delè kû mù njembí yo tacó ndâ bòngo tacó yè? Yo tala káa bà zeke ndâ 'vì mû gbí jìlì gi. À tí ndú me 'bì bà gò bòngo lá.
40006029	Káa ye kû 'dè có ji yo máa, à kpêtí káa Sólómònì, tí gbolò gba táánò náa àá mì wó a ndâ banga i mbe ògbù ta ŋa~ wálá nó, yí jé yuu 'bí ŋa bòngo ta banga tí~ ndii 'bí 'vì mû gbaànjé 'do gbí òkò tí ndâ 'vì mû tí nò lá.
40006030	Káa Mbíṛì má te ŋa banga tí nò mítí ndâ 'vì mbílì sínò, náa à taàbé dê nó bà doo ndú ta wu 'dáá gî, gî, yí bà je mbí wó gítí bà je bòngo ji yo wálá, ndâ mbe kpùṛù-kpùṛù njembí?
40006031	«Má énò, yo si bà mù mbí yo gítí có máa, ‹Ze wúnó bà zò a ŋa yè? Ze bà njù a ŋa yè? Ze bà 'de bòngo ngòó wè?› mí to!
40006032	Tacó à 'dáá nò a ndâ kpóló-kpolo ŋa bà koṛo có mì ndâ 'duù ŋìnó mbe tee njembí ndú mítí Mbíṛì lá nó ká nò. Bu yo tí nó á gbíṛì nó ŋò ŋa ndâ i ŋìnó tí ndâ kpóló-kpolo i tacó 'válá mì yo nó ni gî.
40006033	Má énò, yo zèè kùṛo a có gítí bà dù tí ndâ 'duù mì Mbíṛì, ta có gítí bà bàkà ndâ i ŋìnó mbe lè á kùṛo Mbíṛì lá nó á má kózò gî, bìndi~ a Mbíṛì ká bà wu sè ndâ i ŋìnó náa yí ŋò mbe 'vii ta yo nó ji yo delè.
40006034	Má énò, yo si bà mù njembí yo gítí taàbé mí to. Tacó yo cee ta ndâ có ŋìndi wúnó lá. À káa taàbé ká bà ŋò 'dóó kpokèjì mì wó.
40007001	«Yo 'viiki ndâ 'bí ka yo lá, tacó wàa Mbíṛì delè 'ví 'viiki yo lá.
40007002	Tacó Mbíṛì bà 'viiki mítí yo káa cè ŋa bà 'viiki tí, tí nó náa yo 'viiki mítí ndâ 'bí ka yo nô. À delè bà 'vii i ji yo ká ta gbèe ká'i bà 'vii i tí nó náa yo 'vii ta i ji ndâ 'bí ka yo nô.
40007003	Má énò, wò kû 'dè có gítí njú-mû á tà ṛo 'bí ka lo tacó yè, káa kùsìlì-mû kuu kpùṛù'vù tà ṛo lo?
40007004	Wò bà 'de nje lo kòtí 'di, wàa wò 'ví 'dè ta có ji 'bí ka lo, máa njú-mû kuu tà ṛo wó, náa kùsìlì-mû má kuu kácá tà ṛo lo?
40007005	Ja a kùsìlì-mû tí nó mbe mbi mí tà ṛo lo nó kùṛo má kózò gî, bìndi~ wò 'ví giì òlò njú-mû 'do tà ṛo nambe lo, ta ṛo lo ngbáṛángà'i, ndí lo mbe nambeè-ṛo.
40007006	«Je i-Mbíṛì ji ndâ bô lá. Ndú bà 'vìsì tí ndú bà ṛo wò. Wò delè 'ví kaa banga njì wú'dè mí to á 'bá ta ndâ ngùù tí~ lá, tacó ndú bà jaaka gbí~ ta to.
40007007	«Wò má yù i ta njembí lo gbaànjé, àá bà je i tí nò ji wò gî. Wò má pà i ta njembí lo gbaànjé, wò bà 'de i tí nò gî. Wò má gbà njekèjì muu 'duù ta njembí lo gbaànjé, yí bà njaanga njekèjì ji wò gî.
40007008	Tacó à kû je i ta o 'dáá gî ji ndâ 'duù ŋìnó mbe yù i nô. Ndâ mbe pà i ta o 'dáá gî kû 'de i. Bìndi~ à kû njaanga njekèjì ta o 'dáá gî ji ndâ mbe gbà njekèjì.
40007009	'Viì mì 'bí 'duù 'do gbí òkò tí yo nò kpónó má wa go mítí wó, 'duù tí nò bà je kpúṛú díí ji 'viì tí nò máa yí zò gî?
40007010	'Viì mì 'bí 'duù gbí òkò tí yo nò kpónó má yù yâ-sè 'do tí bu wó, 'duù nò bà je yâ-kpoo ta jâ kpoo tí~ ji 'viì mì wó bìndi~ yâ-sè gî?
40007011	Káa ndâ vò 'duù, á go yo nò, má ni bà je tó i ji ndâ 'viì mì yo gî, Bu yo tí Mbíṛì á gbíṛì bà ni bà je tó i me gbolò ndii ndâ ŋìndi yo nò gî ji ndâ mbe yù i 'do tí wó wálá?
40007012	«Co ta ndâ 'bí ka lo ká tí ŋa kpokèjì tí nó náa à gbí muu lo máa ndú 'ví co ta wò tí~ nô. Ŋìnò a gbí ndâ có mì Mòze, ta ndâ i tí nó náa ndâ mbe 'dòkò có mì Mbíṛì nìbà ndú ji ndâ 'duù nó, ká nò.
40007013	«Wò má ŋò kpokèjì gítí 'bá ṛú-ṛú-ṛú, co a i tí~, kpokèjì tí nó ngáá-nga-ngà, náa ndâ 'duù me mbè kû 'va co tí~ nó bà ya ta wò gí nje ku.
40007014	Káa kpokèjì 'válá a làmbu kpokèjì tí nó ṛú-ṛú-ṛú, ta ndâ zèèngè i tí~, náa ndâ 'duù me mbè là kû pembee tí ndú pembee co tí~ nô.
40007015	«Yo kpolo tí yo 'do tí ndâ sú mbe ma có mì Mbíṛì. Ndú kû bàkà tí ndú tí ndâ tó 'duù, káa ndú a cèe ndâ zò-'boo.
40007016	Yo bà ŋò ndú ni ká 'do tí ŋa bà bàkà ndâ i mì ndú, go bà ŋò ŋa mû ni 'do tí ndo wó. Mû-bàà kû ṛì káa ndo bàà, bìndi~ 'belè kû ṛì káa ṛí 'belè.
40007017	Tó mû kû ṛì káa tó ndo mû. Bìndi~ vò mû delè kû ṛì káa vò ndo mû.
40007018	Tó mû bà ṛì vò ndo mû wálá, delè vò mû bà ṛì tó ndo mû wálá.
40007019	Káa àá kèjì gí bà da mû ŋìnó mbe kû ṛì vò ndo mû nó, wàa à 'ví doo ta wu.
40007020	Má énò, yo bà ŋò ndâ sú mbe ma có mì Mbíṛì ni 'do tí cè ŋa bà bàkà ndâ i mì ndú.
40007021	«Yo koṛo muu yo máa, ndâ 'duù ŋìnó mbe kû 'dè có máa ye a mbe tí ndâ yì ta tiṛì nó bà yee gbíṛì wálá. A káa ndâ mbe kû bàkà go có mì Bu ye ká bà ŋò gbíṛì.
40007022	Ye kû 'dè có tí nò ji yo, tacó ndâ 'duù me mbè ta ndòngbú o wúnò bà 'vee ye gbí ngbàngà mì Mbíṛì, máa, ‹Ze táánò ma có mì Mbíṛì ta ṛè lo lá, mbe tí ze? Ze táánò mòkò ndâ i 'do gbí muu ndâ 'duù ta ṛè lo lá? Ze táánò bàkà ndâ seṛè ta ṛè lo lá?›
40007023	«Bìndi~ ye bà 'vìsì có ji ndú, máa, ‹Ye jé táánò ŋò yo ni lá. Yo co 'do tí ye ngé gí kàzô, ndí yo ndâ vò 'duù.›
40007024	«Má énò, 'duù ŋìnó mbe 'di ndâ có mì ye nò, bìndi~ yí giì bàkà go ndâ có mì ye náa yí 'di nò, go mbe bì 'bá ta muu tí wó, mbe bì 'bá mì wó mí pí díí.
40007025	Bìndi~ mù giì nì mítí~, ngo giì ò có tà~, gbolò pípìṛi giì pì~, káa 'bá tí nò 'va tí to lá, tacó à sè tà~ mí pí díí.
40007026	Káa 'duù ŋìnó mbe 'di ndâ có mì ye nò, káa yí bàkà go ndú lá nó, go mbe ŋónókó mbe sè tà 'bá mì wó mí pí njì ngoò.
40007027	Mù mâ giì nì~, ngo giì ò có tà~, pípìṛi mâ giì pì ta wotí tí~, 'bá tí nò giì ki'viki gí to, 'bùṛùkù gî.»
40007028	Jézù mâ giì cee bà 'dè ndâ có mì wó gî, nje ndâ 'duù 'dáá gî, giì 'dèè gî.
40007029	Tacó yí 'dè ji ndú 'dáá káa ndâ wu có mbe ya gí gbí muu ndú, me ndâ 'vìṛi có go i mì ndâ mbe 'di gbí tàkìì mì ndú nó lá.
40008001	Ndâ Jézù ta ndâ mbè ndâ 'duù tí nó mbe kaa ya gí mì wó pí gú nó mâ giì kaa 'do pí gú gì gí tàbù to gî,
40008002	'bí 'dakò tí mbe cì giì gì gí mì wó, bìndi~ yí giì zèè kò Jézù ta bà 'deke tí wó ji yí, máa, «Go bà yuku cì tí nó tí ye nó má kuu tí lo, wotí bà si kútí ye 'ví dù ngbáṛángà'i kuu tí lo, buù.»
40008003	Jézù mâ giì 'di có tí nò náa mbe cì tí nò 'dè nò, yí giì ya'va 'bì wó ya gí bà gbala ta yí, ta bà 'dè có, máa, «Go~ kuu tí ye. Dù ta ngbáṛángà kútí lo.» À káa póó bà 'dè có tí nò mì Jézù, cì giì cee 'do tí 'dakò tí nò gî.
40008004	Bìndi~ Jézù giì 'dè có ji yí, máa, «'Di có tí nó náa ye kpónó bà 'dè ji wò nô. Ya kpédélé'i gí bà tùbà tí lo ji bu-Mbíṛì. Bìndi~ wò 'ví ci i ji Mbíṛì go có mì Mòze, tacó bà tùbà~ ji ndâ 'duù máa cì cee 'do tí lo gî. Wò 'ví tùbà tí lo ji 'bí 'duù gbaànjé á kùṛo bà ya wò gí mí bu-Mbíṛì lá.»
40008005	Jézù giì njè nó ya gí gbí gbata Kàpàrànáwùmù. Mâ giì zeke'o, 'bí 'dakò tí kùṛo ndâ àsìkérì mì ndâ Ròmánò zi'duù-vô (100) giì gì gí mì wó, bìndi~ yí giì 'deke tí wó ji yí, máa,
40008006	«Bòò mì ye gbele've mí to ta sé gbí~ tí wó ngé ndii gî, buù.»
40008007	Jézù mâ giì 'di có tí nò, yí giì 'vìsì có ji 'dakò tí nò, máa, «À nìkì ma. Ye kèjì gí bà 'vala yí.»
40008008	Káa 'dakò tí nò giì 'vìsì có ji Jézù, máa, «Ye 'vii tí 'duù ŋìnó náa wò 'ví gì gí 'bá mì ye lá, buù. 'Dè káa có ta nje lo cuki 'do tí bàndò tí nó kpónó náa wò kuu tí~ nô, wàa bòò mì ye bà 'de 'válá gî.
40008009	Tacó ye a 'duù ta ndâ kpo-kpò 'duù kùṛo ye kuu tí~, náa ye kû 'di có mì ndú. À delè kuu tí~ tàkò ye a ndâ àsìkérì mbe kû 'di có mì ye, náa ye má 'dè có ji 'bí 'duù gbaànjé gbí òkò tí ndú, máa, ‹Bàkà i ŋìnó!› Yí kû bàkà~; ye má 'dè có ji 'bí 'duù gbaànjé gbí òkò tí ndú, máa, ‹Ya énó!› Yí kû ya go có tí nò. Ye má tè'é tí 'duù máa, ‹Gì~!› Yí kû gì go có mì ye nò. Ye má 'dè có ji bòò mì ye máa, ‹Bàkà i ŋìnó!› Yí kû bàkà i tí nò.»
40008010	Jézù mâ giì 'di ŋa có tí nò náa 'dakò tí nò 'dè nò, nje wó giì 'dèè gî. Bìndi~ yí giì 'dè có ji ndâ 'duù tí nó mbe kû ṛu ndi wó nó, máa, «Ye kû 'dè có ji yo ta yúcó, máa, ye jé 'de 'bí 'duù gbaànjé mbe tee njembí wó mítí Mbíṛì, kpêtí 'do gbí òkò tí yo tí ndâ Ìzìrìyélì, go i mì 'dakò tí nó lá.
40008011	Ye kû 'dè có ji yo ta kponje tí~ wálá, máa, ndâ 'bí tende ŋa ndâ 'duù ta ndòngbú o wúnò bà kaa 'do muu to tí nó 'dáá gî gí bà zò i ta ndâ Àbìráámò ta Ìzákò, ta Jàkóbè gbí gbèe ká'i ta líkí'o tí ndú gbí ngbàngà mì Mbíṛì.
40008012	Bìndi~ àá bà giì mò yo tí ndâ Ìzìrìyélì, tí ndâ 'dóó 'viì gbí ngbàngà mì Mbíṛì nó gí gbí 'dí'di'o, tí bàndò bà wa gbí, ta bà zò gbí tì ta sé'i.»
40008013	Jézù mâ giì 'dè có ji ndâ mbè ndâ 'duù tí nò cee gî, yí giì 'vìsì có ji kùṛo ndâ àsìkérì mì ndâ Ròmánò tí nò, máa, «Má énò, ya gí 'bá mì lo, wàa có tí nó náa wò tee njembí lo á mítí~ nò bà bàkà tí gî, tacó wò ùnje gî, máa, ye kpêtí má 'dè káa có ta nje ye sínò, bòò mì lo bà 'vala 'do gbí nò'o gî.» À káa póó bà 'dè có tí nò mì Jézù, bòò mì 'dakò tí nò giì a gí yaà 'do gbí nò'o mì wó gî.
40008014	Jézù giì njè nó 'do bàndò bà 'de tí ndú ta kùṛo ndâ àsìkérì mì ndâ Ròmánò nò ya gí 'bá mì Pìyétòrò. Yí mâ giì yee kà, yí giì 'de na gê Pìyétòrò kuu tísì ta cô'o gbí dìì wó.
40008015	Yí mâ giì zèè 'bí niì tí nó, cô'o ngé giì dò 'do gbí dìì wó gî. Bìndi~ yí giì a gí yaà ya gí bà bàkà i-zó-zò ji Jézù.
40008016	Ta 'dê'o mì gbèe ṛi tí nò náa Jézù 'vala ta na gê Pìyétòrò 'do gbí nò'o nò, ndâ 'duù giì kaa ndâ 'duù ŋìnó ta ndâ i-gbí-muu ndú nó, ta ndâ 'duù ŋìnó ta nò'o tí ndú nó ya tí~ ji Jézù. Jézù giì mòkò ndâ i 'do gbí muu ndâ 'duù tí nò ta njì có gbaànjé. Bìndi~ yí giì 'vala ndâ mbe nò'o,
40008017	go có tí nó náa Ìzáyà tí mbe 'dòkò có mì Mbíṛì 'dè sàà gî, máa, «Yí bà 'vala ndoo 'do gbí ndâ nò'o mì ndoo; yí delè kaa ndâ njì sé'i 'do gbí dìì ndoo 'dáá gî,» nô.
40008018	Jézù mâ giì ŋò ndâ 'duù kaa gì gí mì wó me mbè ngé ndii gî, yí giì 'dè có ji ndâ mbe tala có mì wó máa, ndâ yì di kàpá gí tìto.
40008019	'Bí 'dakò tí mbe 'di gbí tàkìì mì ndâ Jùdéyà mâ giì 'di có tí nó, yí giì 'vìsì có ji Jézù, máa, «Mbe nìbà i, àá bà ja ye 'do tàkò lo káa go ngo.»
40008020	Káa Jézù giì 'vìsì có ji 'dakò tí nò, máa, «Ndâ gùù mì ndâ ngàmbé kuu tí~. Ndâ bàndò bà tèṛì mì ndâ nuù tí nó mbe kû o co gbí pípìṛi nó 'dáá gî kuu tí~, káa bàndò bà tì tàmuu 'Viì-mì-'Dakò á mítí~ wálá.»
40008021	Mâ giì zeke'o bà-i-nò 'bí 'dakò 'do gbí òkò tí ndâ 'duù tí nó mbe kû ṛu ndi Jézù nó giì 'dè có ji yí, máa, «Buù, si ye má ya gí bà duu ku bu ye, má kózò gî, bìndi~ ye 'ví dele ndi ye gì gí ba ṛu ndi lo.»
40008022	Káa Jézù giì 'vìsì có gí tàkò có mì 'dakò tí nò, máa, «Gì gí bà ṛu ndi ye, wàa wò 'ví si ndâ ku 'ví duu ndâ 'dóó ku mì ndú.»
40008023	Bìndi bà 'dè có mì Jézù ji 'dakò tí nò, yí giì njè nó ya gí gbí gbâ, bìndi~ ndâ mbe tala có mì wó giì oloko gí tàkò wó gbí gbâ kà.
40008024	Mâ giì zeke'o, gundiṛi giì 'bìtà bà pì tí ŋa ŋìnó náa ngo kû giì 'bìtà có bà gbàngà gí gbí gbâ. Káa Jézù ta o tí nò kuu tísì kû tè ṛì gbí gbâ.
40008025	Bìndi~ ndâ mbe tala có mì wó mâ giì ŋò máa, i kû giì vóló-volo, ndú giì gbà yí 'do muu ṛì. Yí mâ giì ziya gî, ndú giì 'dè có ji yí, máa, «'Vala ndoo, buù, tacó ndoo kû míí-mìì!»
40008026	Káa Jézù giì 'vee ndâ mbe tala có mì wó, máa, «Yo kû cì gúku tacó yè? Yo tee njembí yo mítí Mbíṛì me jé'déé gî le!» Bìndi~ yí bà-i-nò giì a gí yaà, yí giì do mítí ndâ gundiṛi tí nò mbe kû pì nò, ta kàpá tí nò mbe kû gbàngà nò. Ndâ i tí nò só giì ṛò tíyò ngbi-ngbìì gî.
40008027	Nje ndâ mbe tala có mì Jézù náa ndú ta ndú gbí gbâ nò 'dáá gî, giì 'dèè gî. Bìndi~ ndú giì 'bìtà bà 'vee 'vé gbí òkò tí ndú, máa, «A ŋa wotí tí 'dakò yè ká énó, náa ndâ gundiṛi ta kàpá kû 'di có mì wó nó?»
40008028	Ndâ Jézù ta ndâ mbe tala có mì wó mâ giì di ngo gí tìto kàpá á 'bí to ta ṛè to tí nò a Gàdárà, ndú giì 'de ndâ 'bí 'dakò sósò'ô tí ndâ 'duù Gàdárà, ta ndâ i-gbí-muu ndú, mbe co 'do gbí òkò ndâ muu'dú. Ndâ 'dakò tí nò tii tí ndú mítí kpokèjì tí nò mbe co ṛègbà ndâ muu'dú nò go ndâ gbù kàzà, tí ŋa ŋìnó náa gbèe 'duù mbe co tí kpokèjì tí nò ji ndú wálá.
40008029	Káa à káa póó bà giì ŋò Jézù mì ndú, ndú giì 'bìtà bà tò kû, máa, «Ákoo 'viì mì Mbíṛì! À gbí muu lo a có bà bàkà ŋa yè ta ze? Wò gì tacó bà waa có mítí ze si 'dóó o tí nò gí kùṛo kálásê?»
40008030	Káa ta o bà 'de tí ndú nò, ndâ kàdùrúkù me mbè kû zò i á 'dê gbí to tí nò.
40008031	Tacó énò, ndâ i tí nò gbí muu ndâ 'dakò tí nò, nò giì 'deke tí ndú ji Jézù, máa, «Wò má mòkò ze 'do gbí muu ndâ 'dakò tí nó gî, wò 'ví si ze 'ví ya gí gbí muu ndâ kàdùrúkù tí zô.»
40008032	Bìndi~ Jézù giì 'vìsì có ji ndâ i tí nò, máa, «Yo kaa ya~!» Ndâ i tí nò bà-i-nò giì kaa 'do gbí muu ndâ 'dakò tí nò ya gí gbí muu ndâ kàdùrúkù go có mì Jézù nò. Bìndi~ ndâ kàdùrúkù tí nò giì njè ta ngèlè ta ndâ i tí nò gbí muu ndú, ndú giì oloko gí tà ngo 'do tì njà gángá ngo, bìndi~ ndú giì mìì ta ngo léé gî.
40008033	Ndâ mbe kû gbà ndâ kàdùrúkù tí nò giì kaa ya gí gbí gbata gí bà 'vanda ndi ndâ i tí nó mbe bàkà tí mítí ndâ kàdùrúkù, ta ndâ 'dakò tí nò sósò'ô ta ndâ i-gbí-muu ndú nó gbaànjé-gbaànjé ji ndâ 'duù.
40008034	Ndâ 'duù gbí gbata mâ giì 'di ndâ có tí nò, ndú giì kaa 'do gbí gbata ya gí mì Jézù. Ndú mâ giì 'de yí gî, ndú giì 'deke tí ndú ji yí, máa yí njè nó 'do gbí to 'bá mì ndâ yì gî.
40009001	Jézù mâ giì di ndi kàpá 'do gbí to Gàdárà gí tìto gí gbí 'dóó gbata bà dù yí gî,
40009002	ndâ 'duù giì làngà 'bí 'dakò mbe gbele've gî gì tí~ ji yí. Jézù mâ giì ŋò bà tee njembí ndú mítí wó, yí giì 'dè có ji 'dakò tí nò mbe gbele've gî nò, máa, «Zèè njembí lo, 'viì mì ye, tacó à si có gítí ndâ vò i mì lo mí to gî.»
40009003	Káa ndâ 'bí mbe 'di gbí tàkìì mì ndâ Jùdéyà gbí òkò tí ndâ 'duù tí nò mbe tì mí mì Jézù nò mâ giì 'di có tí nò náa yí 'dè nò, ndú giì 'bìtà bà koṛo có gbí njembí ndú, máa, «'Dakò tí nò kû bàkà tí wó tí Mbíṛì ta wotí tacó yè? Yí 'de wotí bà je à-cee-gî gítí vò i mì ndâ 'duù 'do kòtí 'di?»
40009004	Jézù mâ giì ŋò ŋa có tí nó náa ndâ mbe 'di gbí tàkìì tí nò kû koṛo gbí njembí ndú nó, yí giì 'vee ndú, máa, «Yo kû koṛo ŋa vò có énò gbí njembí yo tacó yè?
40009005	Bà 'dè có máa, ‹À je à-cee-gî gítí ndâ vò i mì lo gî,› ká peteke~, wèè, a peteke a bà 'dè có, máa, ‹A gí yaà, wàa wò 'ví nò nó?›
40009006	Má énò, ye kpónó bà tùbà~ ji yo máa àá mì 'Viì-mì-'Dakò a wotí tacó bà je à-cee-gî gítí ndâ vò i mì ndâ 'duù á muu to tí nô.» Bìndi~ yí giì 'dè có ji 'dakò tí nó mbe gbele've gî nó máa, «A gí yaà, wò 'ví te kpâ-sili mì lo, wàa wò 'ví ya gí 'bá.»
40009007	'Dakò tí nò bà-i-nò ngé giì a gí yaà, bìndi~ yí giì njè nó kû ya gí 'bá go có mì Jézù nò.
40009008	Nje ndâ mbè 'duù tí nó mbe kaa ya gí mì Jézù nó 'dáá gî giì 'dèè ta gúku bà ŋò 'dakò tí nò kû nò nó gî. Bìndi~ ndú giì ùlù Mbíṛì tacó bà je ŋa wotí tí nò á ji ndâ 'duù.
40009009	Jézù mâ giì njè nó 'do tí bàndò bà 'vala 'dakò tí nò mbe gbele've gî nò, yí giì ŋò 'bí 'dakò tí Jùdéyà tí mbe kû kili i-mírì mì ndâ Ròmánò, ta ṛè wó a Màtéyò, kû ki tí wó to á bàndò bá gò i-mírì. Bìndi~ yí giì 'dè có ji Màtéyò, máa, «Gì gí bà ṛu ndi ye.» Màtéyò bà-i-nò giì a gí yaà, bìndi~ yí giì ya gí bà ṛu ndi Jézù.
40009010	Si Jézù kû zò i ta ṛi tí nò á 'bá mì Màtéyò, ndâ 'bí ka nèté mì Màtéyò me mbè, ta ndâ ŋa ndâ 'bí 'duù mbe kû gbètèkè tàkìì mì ndâ Jùdéyà giì kaa gì kû zò i ta ndâ Jézù ta ndâ mbe tala có mì wó gbí gbèe ká'i.
40009011	Ndâ 'bí mbe kû kpolo tí tàkìì mì ndâ Jùdéyà mâ giì ŋò ŋa i tí nò, ndú giì 'vee ndâ mbe tala có mì Jézù, máa, «Mbe nìbà i ji yo kû zò i gbí ká'i ta ndâ 'duù ŋìnó mbe 'vii tí ndâ 'duù náa cèe 'duù 'ví zò i ta ndú gbí tàkìì mì ndâ Jùdéyà lá nó tacó yè»
40009012	Jézù mâ giì 'di ŋa 'vé tí nó náa ndâ 'duù tí nò kû 'vee ta ndâ mbe tala có mì wó nò, yí giì 'vìsì có ji ndú, máa, «A ndâ 'duù ŋìnó ta sé'i tí ndú nó ká kû pà mbe yeè. Ndâ 'duù ŋìnó ta sé'i tí ndú wálá nó pà mbe yeè lá.
40009013	Má énò, yo 'viiki gbí có tí nó náa à cu mí gbí wáràgà mì Mbíṛì énò máa, ‹À tí ye tí Mbíṛì a go bà ŋò yê ṛo ndâ 'duù; go bà ci mbelè ndâ nò ji ye tí ye wálá.› Ye delè gì me tacó bà tè'é tí ndâ tó 'duù lá, ye gì a i tacó tí ndâ mbe bàkà vò i.»
40009014	Ta o tí nò, ndâ 'bí mbe tala có mì Jòvánì tí mbe caka tí ndâ 'duù giì gì gí mì Jézù, bìndi~ ndú giì 'vee yí, máa, «Tacó yè, káa ze ta ndâ mbe kpolo tí tàkìì mì ndâ Jùdéyà kû kònò go ta ṛi bà kònò go mì ndâ Jùdéyà, káa ndâ mbe tala có mì lo kònò go lá?»
40009015	Káa Jézù giì 'vìsì có ji ndú, máa, «Ndâ kpóló-kpolo kómbe mbe kò niì jé kû kònò go ta o tí nó náa kómbe ndú tí nó náa à kû ko niì mì wó gí 'bá nó má kuu ta ndú? Káa o bà je mbe kû kò niì tí nò 'do gbí òkò tí ndú bà gì ká gì, bìndi~ ndú bà giì kònò go ta o tí nò.
40009016	À da ngú kô mí pí ká kô lá.
40009017	'Bí 'duù jé mbe fuu pe ngú cû mí gbí ká káṛà ŋìnó ta gbí wó wuuku gî nó wálá. Tacó yí má bàkà énò, ta o tí nó náa pe ngú cû bà giì nì nó, káṛà tí nò bà ba gî. Bìndi~ yí bà bè gbí ndâ káṛà ta pe só gî. Tacó énò, à ta o 'dáá gî kû fuu pe ngú cû ká mí gbí kpóló-kpolo káṛà tacó bà kpolo tí ndâ pe ta káṛà.»
40009018	Káa si Jézù kálásê kû 'dè có ji ndâ mbe tala có mì Jòvánì, 'bí 'dakò tí gbolò 'duù giì gì gí mì wó, bìndi~ yí giì zèè kò wó mí kùṛo ndâ 'duù 'dáá gî, ta bà 'deke tí wó ji yí, máa, «Nájú ye cee gî, káa ye kû 'deke a tí ye ji wò, máa wò 'ví ya gí bà tee 'bì lo mítí wó wàa yí 'ví 'vala ji ye.»
40009019	Jézù mâ giì njè nó kû ya gí 'bá mì gbolò 'duù tí nò, ndâ mbe tala có mì wó giì kaa kû ṛu ndi wó.
40009020	Káa si ndú muu nó, 'bí niì náa mbelè kû yee tí wó ta ndoò muu'bì-nje~só giì gì có kapí Jézù, bìndi~ yí giì zèè nje bòngo tí wó,
40009021	ta bà koṛo có, máa, «Ye kpêtí má zèè káa nje bòngo tí wó, ye bà 'de 'válá gî.»
40009022	Jézù mâ giì 'vìsì tí wó gí ndiì, yí mâ giì ŋò niì tí nò, yí giì 'dè có ji yí máa, «Zèè njembí lo, nájú ye, tacó bà tee njembí lo mítí ye 'vala wò gî.» 'Do tí bàndò tí nò, mbelè tí nó mbe kû yee 'do tí niì tí nò, nó ngé giì ṛò tíyò gî.
40009023	Jézù mâ giì yee 'bá mì gbolò 'duù tí nò, yí giì 'de ndâ 'duù kû wa ku tà'i ta wotí ká tí~.
40009024	Bìndi~ yí giì 'dè có ji ndú, máa, «Yo njè gí sè 'do tà'i tí nò gî. Làmbu 'vinî tí nò cì me cí-cì lá. Yí kû tè a ṛì.» Káa ndâ 'duù tí nò giì 'bìtà bà ŋo Jézù ta ŋa có mì wó nò ŋó-ŋo.
40009025	Káa ndú mâ giì njè gí sè go có tí nò gî, Jézù giì ṛì gí tàkò ku 'vinî tí nò tà'i. Yí mâ giì zèè 'bì wó, 'vinî tí nó giì a~ ṛò tíyò.
40009026	Tàwo ngú có tí nò giì ya cee gbí to tí nò 'dáá gî.
40009027	Ta o bà njè nó mì Jézù 'do bà 'vala nájú gbolò 'dakò tí nò, ndâ 'bí mbe sú ṛo sósò'ô giì ṛu ndi wó ta bà tò kû á tàkò wó ta kòcò ndú ngéé gí yaà, máa, «Àá 'Viì kòtí Dàvídè tí Bìndi-Mbíṛì, àá 'Viì kòtí Dàvídè, ŋò yê ṛo ze!»
40009028	Jézù mâ giì ṛì gí tà'i ta o bà yee yí 'bá gî, ndâ mbe sú ṛo tí nò giì ṛì gí tàkò wó. Bìndi~ yí giì 'vee ndú, máa, «Yo wálá ùnje gî, máa ye bà 'vala yo gî?» Káa ndú giì 'vìsì có ji yí, máa, «Ze ùnje gî, buù.»
40009029	Jézù mâ giì 'di có tí nó náa ndâ mbe sú ṛo tí nò 'vìsì gí tàkò 'vé mì wó nò, yí giì gbala ṛo ndú ta bà 'dè có ji ndú, máa, «Ye bà njaanga ṛo yo gî, tacó yo ùnje ta njembí yo gbaànjé gî, máa wotí bà bàkà énò kuu tí ye.»
40009030	Jézù mâ giì 'dè có tí nò, ṛo ndâ mbe sú ṛo tí nò só nó giì njaanga tí gî. Bìndi~ yí giì 'dè có ji ndú ta wotí tí~, máa, «Yo kpolo tí nje yo máa, 'bí 'duù gbaànjé 'ví 'di có máa a ye ká njaanga ṛo yo nò lá.»
40009031	Káa ndâ 'dakò tí nò mâ giì njè nó 'do bà-i-nò gî, ndú giì nò ta bà ma ṛè Jézù ta ndi tí ndâ 'bá 'dáá gî.
40009032	À káa póó bà njè nó mì ndâ 'dakò tí nó náa Jézù njaanga ṛo ndú nó gî, à giì gì ta 'bí 'dakò mbe 'dè có lá ta i-gbí-muu wó ji Jézù.
40009033	Jézù mâ giì mòkò i tí nò 'do gbí muu 'dakò tí nò gî, 'dakò tí nò ngé giì 'bìtà bà 'dè có. Bìndi~ nje ndâ mbè ndâ 'duù tí nó mbe tì mí mì Jézù nó giì 'dèè gî. Bìndi~ ndú giì 'bìtà bà 'dè có gbí òkò tí ndú, máa, «À jé ŋò 'bí ŋa i go énó 'bá Ìzìrìyélì lá.»
40009034	Káa ndâ mbe kpolo tí tàkìì mì ndâ Jùdéyà a gbí òkò tí ndâ 'duù tí nò ŋìndi ndú giì 'vìsì có gí tàkò có tí nò, máa, «A Gba-vò-i, tí gba mì ndâ i-gbí-muu, ká kû je wotí bà mòkò ndâ i 'do gbí muu ndâ 'duù ji yí.»
40009035	Gbí ndâ o tí nò, Jézù giì nò nó cee gbí ndâ gbata, ta ndâ víí bàndò á sè 'do gbí ndâ gbata 'dáá gî, kû nìbà i, ta bà ma Banga-Ngú-Có gítí có bà dù Mbíṛì tí gba ji ndâ 'duù ta ndi tí ndâ bàndò bà kili ndâ Jùdéyà gí bà ùlù Mbíṛì, delè ta bà 'vala ndâ 'duù 'do gbí ndâ ŋa ndâ nò'o ta ndâ sé'i 'dáá gî.
40009036	Káa yê ṛo bà ŋò ndâ mbè ndâ 'duù tí nò náa Jézù kû nò ta bà nìbà i ji ndú nò giì bàkà yí ngé ndii gî. Tacó à tí ndú a gúku, ndú delè ŋò 'dóó i ŋìnó náa ndâ yì 'ví bàkà nó lá, tacó 'duù kùṛo ndú wálá, go ndâ rómbo ta mbe gbà ndú wálá.
40009037	Bìndi~ yí giì 'dè có ji ndâ mbe tala có mì wó, máa, «Ndâ i tacó bà kili 'do gbí njí ògbù ngé, káa muu ndâ mbe bàkà nèté me njí'dí.
40009038	Má énò, yo 'deke tí yo ji mbe njí, tacó wàa, yí 'ví tuu ndâ mbe bàkà nèté me mbè tacó bà kili ndú.»
40010001	Jézù giì ṛuka ndâ 'bí 'duù muu'bì-nje~só 'do gbí òkò tí ndâ mbe tala có mì wó, bìndi~ yí giì je wotí bà mòkò ndâ i 'do gbí muu ndâ 'duù, ta wotí bà 'vala ndâ 'duù 'do gbí ndâ ŋa ndâ nò'o 'dáá gî á bìndi wó ji ndú.
40010002	Ŋìnó a ṛè ndâ 'duù tí nó muu'bì-nje~só náa Jézù ṛuka ndú nò: ndâ kpédélé 'duù a ndâ Sìmónè tí nó ta 'bí ṛè wó a Pìyétòrò nô, ta ná'vindí wó Àndèréyà, bìndi~ a ndâ Jákòmò ta ná'vindí wó Jòvánì tí ndâ 'viì mì Zèbìdéyò,
40010003	ta Fìlípò, ta Bàràtòlòméyò, ta Tòmázò, ta Màtéyò tí mbe kili i-mírì, ta Jákòmò tí 'viì mì Àlìféyò, ta Tàdéyò,
40010004	ta Sìmónè tí nó tí tó 'viì-'bá nô, ta Júdà Ìsìkàrìyótè tí mbe ba ngbù wó tí Jézù.
40010005	Bìndi~ Jézù giì tuu ndâ 'dakò tí nò muu'bì-nje~só náa yí ṛuka ndú tí ndâ tú mì wó nò, káa ta kùṛo bà tuu ndú, yí giì kpo-gbí-tà-tù ndú, máa, «Yo 'ví 'dò kò yo gbaànjé mí gbí to mì ndâ 'duù ŋìnó mbe kû ùlù ndâ 'bí tende ŋa i bìndi Mbíṛì nó lá. Yo delè 'ví ya gí gbí ndâ gbata á gbí to Sàmárìyà lá.
40010006	Yo ya a i gí mì ndâ Ìzìrìyélì tí ndâ mbe giṛi á go ndâ rómbo gî,
40010007	wàa yo 'ví kò-kò ji ndú, máa, ‹Kùṛo o bà gì Gba-gbíṛì kpónó dooko gî!›
40010008	Yo 'ví 'vala ndâ mbe nò'o, yo 'ví 'vala ndâ ku, yo 'ví ṛo kútí ndâ mbe cì, yo 'ví mòkò ndâ i 'do gbí muu ndâ 'duù. Yo sì wotí bà bàkà ndâ i tí nò náa ye 'deke ndú ji yo nò me sí-sì lá. Má énò, yo delè 'ví je mboo tàkò bà bàkà ndú 'do mì ndâ 'duù lá.
40010009	Ta o tí nó náa yo má kû ya gí muu nó, yo 'ví je 'bí làmbu i tacó bà sì ta ndâ 'bí i ngé gî lá.
40010010	Yo 'ví je ndâ 'bí bòngo ta ndâ 'bí tàmà tacó bà 'vìsì ta ndâ ŋìnó á tí dìì yo nò á kùṛo kà lá. Yo delè 'ví zèè 'bí i go mû-kóṛó mí 'bì yo tacó bà kpolo tí yo lá. Tacó 'duù má ka wu'o gî, àá bà si yí sínò wálá.
40010011	Yo má yee tí to, yo 'ví pà a 'bá mì 'duù ŋìnó mbe nì ‹Yo ndi ye nò› ji yo ta njembí wó gbaànjé, wàa yo 'ví dù tí~, yee tí o bà njè nó mì yo 'do tí to tí nò.
40010012	Yo má yee tí 'bá, yo 'ví nì ‹Ze yee gî› ji ndâ mbe 'bá ta bà cù 'dê ngo cù yo tù-tù-tù mítí ndú.
40010013	Ndú má nì ‹Yo ndi ze nò› ji yo ta 'dê njembí ndú, yo 'ví dù ta ndú. Káa ndú má biya bà 'vìsì 'vé ji yo gî, yo 'ví ndii ta nó mì yo, ta nambeè tí nó gbí njembí yo náa yo máa Mbíṛì 'ví bàkà ji ndú nô.
40010014	Yo má yee tí to, káa ndâ 'duù má te wiṛi mítí yo lá, ndú delè má sè tù ndú tí có mì yo náa yo kû 'dè ji ndú nó lá, ta o tí nó náa yo má kû 'vìsì tàmuu yo gítí to tí nò, nó, yo 'ví gbà njú to, to tí nò 'do tí kò yo gî. Ŋìnò tacó bà tùbà~ ji ndâ mbe to tí nò máa, Mbíṛì bà waa có mítí ndú, káa à me 'do gbí có mì yo lá.
40010015	Ye kû 'dè có ji yo ta 'véṛè tí~ wálá, máa, Mbíṛì bà waa có mítí ndâ mbe to tí nò ta ndòngbú o ta wotí tí~ ndii bà doo ndâ gbata Sòdómà ta Gòmórà á mì wó ta wu táánò nó gî.
40010016	Ye kû tuu yo gí gbí òkò tí ndâ 'duù ta zí'i 'bì yo tacó bà kpolo ta tí yo wálá, go ndâ rómbo á kùṛo ndâ siingiì. Má énò, yo 'ví si ṛo yo 'ví dù ngílí-ngílí go ṛo àca'ba. Wàa njembí yo 'ví dù 'dèè kpóó go bèègú.
40010017	«Yo delè 'ví te mí gbí muu yo máa, ndâ 'duù kèjì gí bà kaa yo ya tí~ gí gbí ndâ ngbàngà mì ndâ Jùdéyà. Bìndi~ ndâ gba bà giì waa có mítí yo máa, à gbì yo mí kùṛo ndâ 'duù.
40010018	Àá bà jaka yo ta wotí ya tí~ gí kùṛo ndâ kpo-kpò 'duù ta ndâ kpo-kpò gba á muu ye. Káa ŋìnò bà njaanga ji yo a kpokèjì bà ma có tí ye ji ndâ kpo-kpò 'duù, ta ndâ kpo-kpò gba, ta ndâ 'duù ŋìnó náa ndú me ndâ Jùdéyà lá nô.
40010019	Káa ta o tí nò náa ndú bà giì zèè yo nò, njembí yo 'ví si bà mù énó máa, yo bà ya gí bà 'dè á kùṛo ndâ kpo-kpò 'duù kà a ŋa có yè wè, mí to. Njembí yo delè 'ví mù énó máa, yo 'ví 'dè a ŋa có yè wè, nò lá. Àá bà wu có tí nó náa yo 'ví 'dè nó mí gbí nje yo ká kùṛo kà.
40010020	Tacó ta o tí nò, à me káa yo ká bà 'dè 'dóó có mì yo á 'do gbí muu yo lá. A Bèṛi mì Bu ye ká bà je wotí bà 'dè có ji yo.
40010021	«Ta o tí nò, ndâ 'duù bà sì ndâ ná'vindí ndú ta ndâ 'viì mì ndú ji ku. Ndâ 'viì delè bà 'vìsì tí ndú tacó bà pà kpokèjì bà ziki ndâ mbe jò ndú.
40010022	Ndâ 'duù 'dáá gî bà giì sogo yo á muu ye ta o tí nò. Káa 'duù ŋìnó gbí òkò tí yo mbe 'dò kò wó mí to tí kpoò yee tí ndòngbú o bà mèèkè ndâ i tí nò tí yo nó ká bà 'de 'válá.
40010023	À má kû mèèkè'i tí yo ta o tí nò gbí 'bí gbata, yo 'ví kaa ta ngèlè 'válá ya gí gbí 'bí~. Káa ye kû 'dè có ji yo ta 'véṛè tí~ wálá, máa, 'Viì-mì-'Dakò bà gì gí muu to tí nó si yo nò 'bá mì ndâ Ìzìrìyélì 'dáá gî cee lá.
40010024	Mbe kû tala i me gbolò ndii 'duù tí nó mbe kû nìbà i ji yí nó lá; bòò delè me gbolò ndii mbe tí wó lá.
40010025	À tè ta mbe tala i káa bà je muu mì mbe nìbà i ji yí mítí wó; à delè giì tè ta bòò káa bà je muu mbe tí wó mítí wó. Káa ṛè bu-'bá má mì ndú a Gba-wàtà, ndú bà gbì mí muu ndâ 'viì mì wó a ndâ vò ṛè mbe ndii ŋìnò gî.
40010026	«À má énò, yo 'ví cì gúku tí ndâ 'duù lá. Tacó ndâ ŋa ndâ i tí nó 'dáá náa ndâ 'duù kû ngùù ndú kpónó nó bà 'vanda 'dáá gí sè gî. Delè ndâ có tí nó náa ndú kû 'dè mí tàbèngìì nó bà dù á kà wálá.
40010027	Yo bà giì kò-kò ta ndâ có tí nó náa ye kpónó kû 'dè ji yo gbí 'dí'di'o nó á ji ndâ 'duù gbí ngbàà ṛi. Bìndi~ yo bà giì kò-kò ta ndâ có tí nó náa ye kû 'dè ji yo á gbí ngàngbùùtù nó 'do pí cèléngé ji ndâ 'duù.
40010028	Káa yo 'ví cì gúku tí ndâ 'duù lá, tacó 'bí i gbaànjé mì ndú náa ndú bà bàkà ta yo, á bìndi bà zi yo mì ndú nò wálá. Yo cì gúku a i tí Mbíṛì, tacó wotí bà zi yo ta wotí bà waa có mítí yo bìndi bà zi yo mì wó kuu tí wó.
40010029	Yo tala bà zeke ndâ víí nuù tí nó tí ndâ naṛù nó gi. 'Bí làmbu i náa 'duù bà 'de gbí ndú gbaànjé wálá. Káa 'bí~ gbaànjé 'do gbí òkò tí ndú mbe cì gî, káa Bu yo ŋò bà ku wó lá, nò wálá.
40010030	Káa à má gítí yo, yí 'deke ndâ njì se muu yo gbaànjé-gbaànjé 'dáá gî.
40010031	Má énò, yo 'ví cì gúku lá, tacó yo kùṛo Mbíṛì a ndâ kpóló-kpolo i ndii ndâ naṛù gî.
40010032	«Má énò, 'duù má si ye tí i á kùṛo ndâ 'duù á muu to tí nó, ye delè wúnò bà si 'duù tí nò tí i á kùṛo Bu ye á gbíṛì.
40010033	Káa 'duù má biya ye á kùṛo ndâ 'duù á muu to tí nó, ye delè wúnò bà 'vìsì kapí ye gítí 'duù tí nò á kùṛo Bu ye á gbíṛì.
40010034	«Yo si bà je mbí yo énó máa, ye gì ji yo ta ngú có mbe 'dèè njembí yo nò mí to.
40010035	Có tí nó náa ye gì tí~ nó a có mbe njèè gbí òkò tí ndâ 'viì ta ndâ bu ndú, ndâ niì ta ndâ nájú ndú. Có tí nò bà njèè gbí òkò tí ndâ nawu ndâ 'viì ta ndâ niì mì ndâ 'viì mì ndú.
40010036	Ndâ mbe sogo 'duù gí mì ku bà dù káa ndâ 'dóó 'viì mì wó.
40010037	«'Duù má zèè có tí ndâ bu wó ta nawu wó kpolo ndii có tí ye gî, ŋa 'duù tí nò bà 'vii tí mbe dù tí 'duù mì ye wálá; 'duù delè má zè nìkì kpolo ma a ndâ bà wó ta ndâ nájú wó co tí ye, ŋa 'duù tí nò bà 'vii tí mbe dù tí 'duù mì ye wálá.
40010038	'Duù má ùnje gítí bà kònò sé'i go ye wàa yí 'ví gì gí bà ṛu ndi ye lá, yí bà 'vii tí mbe dù tí 'duù mì ye wálá.
40010039	'Duù mbe koṛo có kpolo ma ká gítí 'válá muu to tí nó bà 'de vò i bìndi ku mì wó. Káa 'duù ŋìnó mbe sì miṛi wó muu to tí nó ji ku a i gítí nèté mì ye ká bà 'de 'válá á bìndi ku mì wó.
40010040	«'Duù mbe te wiṛi mítí yo ta ṛè ye, te wiṛi tí nò a i mítí ye, káa ndâ mbe te wiṛi mítí ye, te wiṛi tí nò a i mítí mbe tuu ye.
40010041	'Bí 'duù má te wiṛi mítí mbe 'dòkò có mì Mbíṛì ta ṛè mì Mbíṛì, Mbíṛì bà je 'bí tó i tí nó náa yí bà je ji mbe 'dòkò có mì wó nò nó ji 'duù tí nó gî. 'Bí 'duù delè má te wiṛi mítí tó 'duù gítí tó ṛè 'duù, tí nò, Mbíṛì bà je 'bí ŋa tó i tí nó náa yí tí Mbíṛì bà je ji tó 'duù tí nò nó ji 'duù tí nó mbe te wiṛi mítí wó nó gî.
40010042	Káa ye kû 'dè có ji yo ta yúcó, máa, 'duù kpêtí má cu káa cèe 'dê ngo mì lú nó sínò 'do gbí káṛà ji 'bí ŋa 'duù ŋìnó náa ṛè wó gbí u 'duù wálá ngé gî tacó náa táángbà 'duù tí nò a mbe tala có mì ye, yí bà 'de tó i tàkò ngo mì wó nò kpêkù.»
40011001	Jézù mâ giì cee ta nèté bà kpo-gbí-tà-tù ndâ mbe tala có mì wó muu'bì-nje~só náa yí ṛuka ndú nó gî, yí giì njè nó 'do bàndò tí nò kû nò ta ndi gbí ndâ gbata mì ndâ Jùdéyà kû ma Banga-Ngú-Có mì Mbíṛì ji ndâ 'duù.
40011002	Ta o tí nò si Jézù kû ma Banga-Ngú-Có mì Mbíṛì ji ndâ 'duù ta ndi gbí ndâ gbata nò, Jòvánì tí mbe caka tí ndâ 'duù a i gbí zàà. Jòvánì mâ giì 'di tàwo ndâ i tí nó náa Jézù tí Bìndi-Mbíṛì kû bàkà nó si yí gbí zàà kà, yí giì tuu ndâ 'bí mbe tala có mì wó máa ndú ya gí bà 'dè có ji Jézù, máa, «A Jòvánì tí nó tí mbe kû caka tí ndâ 'duù nó ká tuu ze, máa, ze gì gí bà 'vee wò, máa,
40011003	wò a 'duù tí nó náa ze kû ù bà gì yí 'do mì Mbíṛì nó, wèè, 'duù mì ze náa ze kû ù bà gì yí nò ká kpokèjì kálásê?»
40011004	Ndâ tú mì Jòvánì mâ giì ya gí bà 'vee Jézù go co tí nò náa Jòvánì tuu ta ndú nò, Jézù giì 'vìsì có ji ndú, máa, «Yo dele ndi yo ya gí bà dìtà ndâ có ŋìnó náa yo 'di ta tù yo nó, ta ndâ i ŋìnó náa yo ŋò ta ṛo yo nó ji Jòvánì:
40011005	Ndâ 'duù ŋìnó táánò náa ṛo ndú yoo gî nó, kpónó kû zeke'o. Ndâ 'duù ŋìnó táánò ta kò ndú mbe gbele've gî nó, kpónó kû nò nó. Ndâ kà cì kpónó yuku 'dáá 'do tí ndâ 'duù ŋìnó táánò ta cì tí ndú nó gî. Ndâ 'duù ŋìnó táánò tí ndâ mbe sú tù nó kpónó kû 'di có. Ndâ 'duù ŋìnó táánò mbe cì tí yú ku gî nó, 'vala ndi ndú gî. À kû ma Banga-Ngú-Có ji ndâ yê.
40011006	Yo delè 'ví 'dè có ji Jòvánì, máa, 'duù ŋìnó mbe tee njembí wó kácáá mítí có mì ye nó a mbe tó pá.»
40011007	Káa si ndâ tú mì Jòvánì kû giì bàkà có bà dele ndi ndú, Jézù giì 'bìtà bà 'vee ndâ 'duù gítí Jòvánì, máa, «Gbí ndâ o tí nó táánò náa yo kû kaa ya gí mì Jòvánì si yí gbí kángáá nga ngoò nó, yo ta o tí nò kû koṛo có máa yo kû ya gí bà ŋò a 'di? Gí bà ŋò 'bí 'duù ŋìnó ta 'dóó kóṛó-koṛo có mì wó wálá, mbe kû tè ká gí tàkò có mì ndâ 'bí ka wó nó? Káa à má me énò lá,
40011008	yo kaa ya gí bà ŋò a 'di? Gí bà ŋò 'bí 'duù mbe zaa ta banga bòngo? Àá bà dù me énò lá, tacó ndâ mbe zaa ta ndâ banga bòngo kû dù a i 'bá mì ndâ kpo-kpò gba.
40011009	Nògí, má énò, yo táánò kaa ya gí sè gí gbí kángáá nga ngoò gí bà yè? Yo kaa ya me gí bà ŋò mbe 'dòkò có mì Mbíṛì lá? À énò. Ye kû 'dè có ji yo ta yúcó, máa, 'duù tí nò a gbolò 'duù ndii mbe 'dòkò có mì Mbíṛì gî.
40011010	Tacó Jòvánì a 'duù tí nó náa à cu có gítí wó mí gbí wáràgà mì Mbíṛì máa, Mbíṛì máa, ‹Ye bà tuu tú mì ye gí kùṛo lo, gí bà 'viindi kpokèjì ù ta ndi lo,› nô.
40011011	Ye kû 'dè có ji yo ta yúcó, máa, 'do gbí òkò tí ndâ 'viì tí nó 'dáá gî náa a ndâ niì ká jò ndú nó, 'bí 'duù gbaànjé mbe gì tí gbolò 'duù ndii Jòvánì tí mbe caka tí ndâ 'duù yee tí kpónó wálá. Kpêtí ká énò, 'bí 'duù ŋìnó tí táángbà 'duù sínò gbí òkò tí ndâ 'duù tí nó tí ndâ Bòò-gba mì Gba-gbíṛì nó a gbolò 'duù ndii Jòvánì gî.
40011012	Káa 'do tí o bà 'bìtà bà kò-kò mì Jòvánì ta có mì Mbíṛì di tí wúnó, 'bá mì Gba-gbíṛì kû mbu ji bà te~ ta wotí, ndâ vò 'duù kû paa ta zèè~ ta wotí.
40011013	Káa kùṛo bà gì Jòvánì, Mbíṛì táánò je wotí bà 'dè-kòcò a i ji ndâ Mòze ta ndâ mbe 'dòkò có mì wó tí Mbíṛì.
40011014	Yo má ùnje gítí ndâ có mì ndâ mbe 'dòkò có mì Mbíṛì ta ndâ có mì Mòze gî, Jòvánì a Èlíjà tí nó táánò tí mbe 'dòkò có mì Mbíṛì, náa ndú 'dè có máa yí bà dele ndi wó gì tacó bà gì gí bà 'viindi kpokèjì kùṛo bà gì Bìndi-Mbíṛì nô.
40011015	Má énò, ndâ 'duù ŋìnó ta tù bà 'di có tí muu ndú nó 'ví 'di có!
40011016	«Káa ye kpónó 'ví 'vii yo ndâ 'duù tí nó á gbí o tí nó, nó mítí ŋa yè dú? Yo gbí ṛo ye ká go ndâ víí 'viì mbe kili kû ŋo 'dì gbí dùpì, ndú mâ giì ŋò ndâ 'bí ka ndú víí 'viì mbe kili ta ba muu ndú tende, ndú giì tè'é tí ndú máa,
40011017	‹Yo gì gí mì ndoo, wàa ndoo 'ví ŋo 'dì bà dù ṛu.› Káa ndâ ka ndú nò giì biya gî. Bìndi~ ndú giì tè'é tí ndú káká'i, máa, ‹Yo gì gí mì ndoo, wàa ndoo 'ví ŋo 'dì bà wa ku.› Káa ndâ ka ndú nò giì biya delè gî.
40011018	Tacó Jòvánì táánò me mbe zò i lá, yí delè me mbe njù pe lá, káa ndâ 'duù giì kili nje ndú mítí wó, máa, ‹A i ká gbí muu wó.›
40011019	'Viì-mì-'Dakò giì gì ŋìndi wó ta bà zò i, delè ta bà njù pe, ndâ 'duù káká'i giì 'vìsì nje ndú énó, máa, ‹Yí a mbe gàmàtà, tí vò mbe njù pe, tí kómbe ndâ mbe kû gò i-mírì, tí ndâ mbe bàkà vò i!› Káa kpêtí ká énò, à ŋò bà 'di gbí-o mì Mbíṛì ni mítí ndâ cè bà i mì wó.»
40011020	Bìndi~ Jézù giì 'bìtà bà 'deke tí wó ta sé có gítí ndâ 'duù gbí ndâ gbata tí nó náa yí bàkà ndâ seṛè ta ndi gbí ndú nô, tacó ndú biya bà 'vìsì muu ndú 'do tí ndâ vò i mì ndú gî. Máa,
40011021	«Yo ndâ 'duù gbí gbata Kòràzínì ta ndâ 'duù gbí gbata Bètìsàyídà bà dù á nje~! Tacó ye táánò má bàkà ndâ kpo-kpò seṛè tí nó náa ye bàkà ji yo nó a i ji ndâ 'duù gbí ndâ gbata Tírò ta Sìdónì, ndú kpónó dù zùkùù gítí ndâ vò i mì ndú sàà gî.
40011022	Káa ye kû 'dè có ji yo ta yúcó, máa, Mbíṛì bà waa có mítí yo wúnò ta ndòngbú o ta wotí tí~ ndii ŋìndi ndâ 'duù gbí gbata Tírò ta ndâ 'duù gbí gbata Sìdónì gî.
40011023	Káa yo, ndâ 'duù gbí gbata Kàpàrànáwùmù! Yo táánò máa yo bà oko tí yo énò yee tàṛì? Mbíṛì wúnò bà kaa yo mítí vò bàndò á bìndi ku mì yo. Tacó ndâ seṛè mì ye táánò náa ye bàkà ndú ji yo nó má a i ji ndâ 'duù gbí gbata Sòdómà, Mbíṛì táánò bà doo Sòdómà wálá.
40011024	Má énò, yo kpolo tí yo máa Mbíṛì bà waa có mítí yo ta ndòngbú o ta vò tí~ ndii bà doo ndâ 'duù mì wó á Sòdómà ta wu gî.»
40011025	Ta o tí nò Jézù giì 'deke tí wó ji Mbíṛì, máa, «Ye 'dè nìkì maa ji wò tí Bu ye, tí mbe tí ndâ gbíṛì ta to, tacó bà 'dè gbí tí lo ji ndâ 'duù ŋìnó ta ṛo ndú mbe njaanga kálásê nó, si ndâ mbe 'di gbí-o mí to.
40011026	Ìyoo, Bu ye, ye ùnje gî máa, àá táánò nìkì tí lo énò.
40011027	«Wò tí Bu ye kaa ndâ i 'dáá gî á mí 'bì ye gî. 'Bí 'duù gbaànjé mbe 'di gbí 'Viì mì lo muu to tí nó wálá, à káa wò tí Bu ye. 'Bí 'duù gbaànjé delè mbe 'di gbí lo tí Bu ye á muu to tí nó wálá, à káa ye tí 'Viì mì lo, giì toko mítí ndâ 'duù ŋìnó ta go bà tùbà tí lo ji ndú tí 'Viì mì lo nô.
40011028	«Wo yo má co ta bà bàkà du nèté gî, wo yo má co ta bà te du i gî, yo gì gí mì ye, wàa yo 'ví tèwo yo.
40011029	Yo zèè nje koṛi tí nó á pààpì ye nô, wàa ye 'ví nìbà bà làngà koṛi ji yo, tacó ye a mbe zèè ndâ 'duù ta pétékè 'bì, tí mbe 'dê njembí, wàa yo 'ví tèwo yo.
40011030	Tacó bà te koṛi tí nó á pààpì ye nó kpolo lá, ká'i tí nò náa ye kû làngà nò delè me duù lá.»
40012001	Ta 'bí ṛi bà wotí gbí tàkìì mì ndâ Jùdéyà gbaànjé, si ndâ Jézù ta ndâ mbe tala có mì wó kû nò ndô ta ndi gbí ndâ njí, ndâ mbe tala có mì wó giì nò ta bà kpaṛaka muu cû kû zò tí 'veè gítí go.
40012002	Ndâ 'bí mbe kpolo tí tàkìì mì ndâ Jùdéyà mâ giì ŋò ndú tí~, ndú giì 'dè có ji Jézù ta kpo tàkòcò, máa, «Ŋò káa ŋa i tí nò náa ndâ mbe tala có mì lo kû bàkà nò gi! Ŋa i tí nò kpónó náa ndú kû bàkà nò me i bà báká-bàkà ta ṛi bà wotí gbí tàkìì mì ndoo tí ndâ Jùdéyà lá.»
40012003	Káa Jézù giì 'vìsì có ji ndú, máa, «Yo jé 'deke có tí nó gbí wáràgà mì Mbíṛì gítí ŋa i tí nó náa Dàvídè tí gbolò gba mì ndoo tí ndâ Jùdéyà bàkà táánò ta o tí nó náa go bàkà ta ndú ta ndâ mbe ko tàkò wó nó lá?
40012004	Có tí nó gítí bà ṛì Dàvídè gí tà 'bá-Mbíṛì, bìndi~ yí giì kaa ndâ kù kô tí nó náa à ci ndú ji Mbíṛì gî, ya tí~ ji ndú ta ndâ mbe kû ko tàkò wó, bìndi~ ndú giì zò ta ndú nó? Yo jé 'di lá? Káa à kû zò ndâ kù kô tí nò náa à ci ndú ji Mbíṛì gî nò gbí tàkìì mì ndoo tí ndâ Jùdéyà káa ndâ bu-Mbíṛì cuki.
40012005	«Yo má 'deke ŋìnò lá, yo jé 'deke có tí nó gbí wáràgà mì Mòze máa, bà bàkà nèté gítí i-cí-ci mì ndâ bu-Mbíṛì ta ṛi bà wotí me vò i lá nó, lá?
40012006	Káa ye kû 'dè có ji yo, máa, 'bí i mbe me gbolò á co tí 'bá-Mbíṛì gî kpónó kuu nô.
40012007	Yo táánò má 'di gbí có tí nó náa à cu mí gbí wáràgà mì Mbíṛì máa, Mbíṛì máa, ‹À tí ye a go nambeè; go bà waa mbelè tí ye wálá› nó gî, yo kùtàá bà waa có mítí ndâ 'duù ŋìnó ta vò i mì ndú wálá nó wálá, tacó a yê ṛo ndú ká bà dù tí yo.
40012008	Tacó 'Viì-mì-'Dakò a mbe tí ṛi bà wotí gbí tàkìì mì ndâ Jùdéyà.»
40012009	Bìndi~ Jézù giì njè nó 'do bà-i-nò ya gítí 'bí bàndò bà kili ndâ Jùdéyà gbaànjé.
40012010	Bìndi~ yí giì 'de 'bí 'dakò náa 'bì wó gbaànjé pizoo gî, gbí òkò tí ndâ 'duù á kà. Ndâ 'bí 'dakò ta go bà pà kpokèjì bà kpì ngbàngà tí Jézù tí ndú mâ giì ŋò Jézù, ndú giì 'vee yí, máa, «Bà 'vala 'duù ta ṛi bà wotí gbí tàkìì mì ndoo tí ndâ Jùdéyà a vò i?»
40012011	Káa Jézù giì 'vìsì có ji ndú, ta bà 'vee ndú, máa, «I-kó-ko mì 'bí 'duù gbaànjé 'do gbí òkò tí yo nò kpónó má 'va tí gbí gùù ta ṛi bà wotí, yí bà ya gí bà ja yí 'do gbí gùù tí nò gí sè wálá?
40012012	Káa có tí 'duù kpolo ndii có tí i-kó-ko gî! Má énò, bà bàkà tó i ji 'duù ta ṛi bà wotí dú.»
40012013	Bìndi~ Jézù giì 'dè có ji 'dakò tí nò ta pìzô 'bì wó nò, máa, «Ya'va gbí 'bì lo.» 'Dakò tí nò mâ giì ya'va gbí 'bì wó go có tí nò náa Jézù 'dè ji yí nò, wu giì gì gí gbí 'bì wó gî.
40012014	Ndâ mbe kpolo tí tàkìì mì ndâ Jùdéyà mâ giì ŋò bà 'vala 'dakò tí nò mì Jézù ta ṛi bà wotí, ndú giì kaa ta bà muu ndú ya gí ndiì 'do gbí òkò tí ndâ mbè 'duù tí nò tacó bà pà kpokèjì gítí bà zi Jézù.
40012015	Có wàtà mì ndâ mbe kpolo tí tàkìì mì ndâ Jùdéyà mâ giì 'va tí gbí tù Jézù, yí giì njè nó 'do bàndò tí nò gî. Káa ndâ 'duù me mbè giì kaa gí tàkò wó. Bìndi~ yí giì 'vala ndâ mbe nò'o 'dáá gî.
40012016	Káa yí giì kpo-gbí-tà-tù ndú máa, ndú 'ví kpolo tí nje ndú 'do tí ṛè yì, tacó go wo tí wó wálá.
40012017	Jé ká go có tí nó náa Ìzáyà tí mbe 'dòkò có mì Mbíṛì 'dè sàà gî, máa, Mbíṛì máa,
40012018	«Ŋìnó a bòò mì ye náa a ye ká cu 'bì ye mítí wó 'do gbí òkò tí ndâ 'duù. Yí a bà ṛo ye, tí bà njembí ye, tí wú-gbí-ṛé ye. Ye bà si Bèṛi mì ye 'ví je wotí ji yí, tacó wàa yí 'ví nìbà yúcó mì ye ji ndâ 'duù muu to tí nó 'dáá gî.
40012019	Yí bà 'dèèkè mà ta bà tò kû wálá. 'Bí 'duù bà 'di kòcò wó ta ndi tí ndâ kpokèjì wálá.
40012020	Yí bà dù tí mbe zèè ndâ 'duù ŋìnó ta wotí tí wó ndii ndú gî nó ta pétékè 'bì. Yí bà 'vala ta ndâ 'duù ŋìnó ta dúú kpokèjì tí ndú wálá nó lèè énô, yee tí o bà lò muu gìṛì mì ndâ 'duù ji yúcó.
40012021	Ndâ 'duù 'dáá gî bà giì koṛo 'válá lì ká mítí wó.»
40012022	Bìndi~ ndâ 'duù giì gì ta 'bí 'dakò tí mbe sú ṛo, ta i-gbí-muu wó mbe tii bà 'dè có 'do tí wó gî. Bìndi~ Jézù giì 'vala yí 'do gbí ndâ nò'o mì wó nò 'dáá gî. Yí bà-i-nò giì 'bìtà bà ŋò ndâ i, ta bà 'dè có.
40012023	Nje ndâ 'duù 'dáá gî giì 'dèè gî. Bìndi~ ndú giì 'bìtà bà 'vee 'vé gbí òkò tí ndú, máa, «Ŋìnó 'ví dù a 'Viì mì Dàvídè ká nó?»
40012024	Káa ndâ mbe kpolo tí tàkìì mì ndâ Jùdéyà mâ giì 'di có mì ndâ 'duù tí nò, ndú giì 'vìsì có gí tàkò~, máa, «A Bèlìzèbúlù tí Gba-vò-i ká kû je wotí bà mòkò ndâ i 'do gbí muu ndâ 'duù ji yí.»
40012025	Káa Jézù mâ giì ŋò ŋa bà koṛo có mì ndâ mbe kpolo tí tàkìì mì ndâ Jùdéyà nò, yí giì 'vìsì có ji ndú, máa, «Có mì ndâ bòò mì gba má toko lá, gba tí nò bà zogo 'bá wálá. Có mì ndâ 'duù gbí gbata mì ndú má toko lá, gbí gbata tí nò bà dù wálá. Có mì ndâ 'duù á njekèjì mì ndú delè má kili tí lá, 'bá tí nò gí bà sì tí wálá.
40012026	Má énò, Gba-vò-i má kû mòkò Gba-vò-i 'do gbí muu ndâ 'duù, Gba-vò-i bà giì zèè 'bá ée?
40012027	À má dú káa yúcó máa Bèlìzèbúlù tí Gba-vò-i ká kû je wotí bà mòkò ndâ i 'do gbí muu ndâ 'duù ji ye, à 'ví dù a 'di ká kû je wotí bà ko ndâ i 'do gbí muu ndâ 'duù ji ndâ kpo-kpò mbe kû ko ndâ i 'do gbí muu ndâ 'duù gbí òkò tí yo? Yo 'vee ndú wàa ndú 'ví waa có tí nò ji ndoo.
40012028	Káa ye má kû mòkò ndâ i 'do gbí muu ndâ 'duù ta wotí mì Bèṛi-mì-Mbíṛì, gbí có tí nò go énó máa, Mbíṛì gì tí gba mì yo gî.
40012029	«'Bí 'vé káká'i náa yo 'ví te mí gbí muu yo a ŋìnó máa: 'Duù bà ṛì gí tà'i mì wu 'dakò tacó bà tuṛu ndâ ká'i mì wó ta wotí ée? Sè~ káa ŋìnó máa mbe ngbà tí nò 'ví dù a ngbílí mbe da gbí ka wó ngbílí, má wálá ndí~ bà dù ká tó kà.
40012030	'Duù má me 'duù mì ye lá, yí a ka ye mbe có. Mbe biya bà kili i ta ye gî, a mbe jaaka gbí i.
40012031	Má énò, ye kû 'dè có ji yo máa, Mbíṛì bà je à-cee-gî ji ndâ 'duù gítí ndâ 'bí ŋa vò i mì ndú, ta ndâ ŋa zu có ŋìnó náa ndú 'dè gítí wó tí Mbíṛì nó 'dáá gî, gî; káa ndâ mbe 'dè zu có gítí Bèṛi-mì-Mbíṛì bà 'de à-cee-gî wálá.
40012032	Mbíṛì delè bà je à-cee-gî ji 'duù mbe 'dè zu có gítí 'Viì-mì-'Dakò gî; káa 'duù má 'dè zu có gítí Bèṛi-mì-Mbíṛì, Mbíṛì bà je à-cee-gî ji yí muu to tí nó wálá. Yí delè bà je à-cee-gî ji yí bìndi ku mì wó wálá.
40012033	«Ndâ kú i gbí njí má ta banga tí ndú, ndú kû jò ta banga tí~. Káa ndú má soloko gî, banga tí bà jò ndú wálá. À ŋò banga kú i ni ká mítí ŋa bà jò yí.
40012034	Yo kû bàkà nambeè-nje ta ndâ 'duù, káa njembí yo go jâ kpoo. Tacó 'duù ta o 'dáá gî kû 'dè káa ŋa có tí nó mbe yè gbí njembí wó gî nô.
40012035	Tó 'duù ta tó có gbí njembí wó kû 'dè ji ndâ 'duù káa tó có tí nó gbí njembí wó nô. Káa vò 'duù ta vò có yè gbí njembí wó gî ta o 'dáá gî kû 'dè káa vò có.
40012036	Má énò, ye kû ci yo gítí~, máa, Mbíṛì bà waa có mítí ndâ 'duù ta ndòngbú o tacó ndâ ŋa ndâ có tí nó náa ndú kû 'dè ta bà koṛo gbí ndú lá nó gbaànjé-gbaànjé 'dáá gî.
40012037	Tacó ta o tí nò, à káa nje 'duù ká bà njaanga wú 'do tí miṛi wó. À delè káa nje 'duù ká bà ga wú mítí miṛi wó.»
40012038	Bìndi~ ndâ 'bí mbe 'di gbí tàkìì, ta ndâ mbe kpolo tí tàkìì mì ndâ Jùdéyà giì 'dè có ji Jézù, máa, «Mbe nìbà i, go~ kuu tí ze énó máa wò bàkà gbolò seṛè ji ze.»
40012039	Káa Jézù giì 'vìsì có ji ndú, máa, «Ndâ 'duù tí nó gbí o tí nó nó káa cèe ndâ vò 'duù sínò ta mbíṛì mì ndú wálá. À tè ta yo káa seṛè mì Jónà tí mbe 'dòkò có mì Mbíṛì.
40012040	Jónà dígísèé dù gbí yì gbù sè ta ṛi ta'ô, ta bèbìlì delè ta'ô. Má énò, 'Viì-mì-'Dakò delè kèjì gí bà dù á tà to ta ṛi ta'ô, ta bèbìlì delè
40012041	Mbíṛì wúnò bà waa có mítí ndâ 'duù tí nó gbí o tí nó nó ta ndòngbú o 'do gbí có mì ndâ 'duù gbí gbata Nínèvà, tacó ndú táánò 'vìsì muu ndú 'do tí ndâ vò i mì ndú bìndi bà kò-kò ta có mì Mbíṛì mì Jónà ji ndú gî. Káa kpónó 'bí ngú có bà kò-kò tí~ mbe me gbolò ndii có tí nó náa Jónà kò-kò tí~ dígísèé nó yee gî.
40012042	Gbolò gba-niì tí nó ta 'bá mì wó á gbí to Sébà nó, wúnò bà kpì ngbàngà tí yo ta o bà waa có. Tacó yí táánò gì ngé 'do 'bá mì wó me 'dú gí bà 'di có mì gbolò gba tí nó tí Sólómònì tí gbolò mbe 'di gbí-o nó gî. Káa ye kû 'dè có ji yo ta yúcó, máa, 'bí i mbe me gbolò ndii Sólómònì gî kpónó kuu nô.
40012043	«I má co 'do gbí muu 'duù, i tí nò kû ya gí bà wùùkù to ta ndi gbí kángáá nga ngoò ta ngo gbí~ wálá, kû pà bàndò bà dù tí~. À má giì kpò yí gî,
40012044	yí bà giì 'dè có máa, ‹Ngèlè-ndiì kpò a ngo. Má énò, ye bà dele ká gítí ká 'bá mì ye.› Yí má dele ndi wó gì gí bà 'de muu 'duù tí nò ngbáṛángà'i, ta 'bí i-gbí-muu wó wálá,
40012045	yí bà ya gí bà kaa ndâ 'bí i vô-nje~só mbe volo ndii yí gî, bìndi~ ndú bà 'vala ta ndú mí gbí muu 'duù tí nò gî. Gbí ndòngbú~, 'duù tí nò bà volo ndii ŋìnó sàà kùṛo nó gî, ŋìnò a ŋa i tí nó bà bàkà tí mítí ndâ 'duù tí nó gbí o tí nó, nó ká nò.»
40012046	Káa si Jézù kû 'dè có ji ndâ mbè 'duù tí nò kálásê, ndâ nawu wó ta ndâ ná'vindí wó giì ṛò tíyò sè, tacó bà 'dè có ta yí.
40012047	'Bí 'dakò mâ giì ŋò ndú, yí giì 'dè có ji yí, máa, «Ndâ nawu lo ta ndâ ná'vindí lo kû ṛò tíyò sè, tacó bà 'dè có ta wò.»
40012048	Káa Jézù giì 'vìsì có ji 'dakò tí nò, máa, «Nawu ye a 'di? Ndâ ná'vindí ye a ndâ 'di?»
40012049	Bìndi~ yí giì tù 'bì wó gítí ndâ mbe tala có mì wó, máa, «Ŋìnó a ndâ nawu ye. Ŋìnó a ndâ ná'vindí ye.
40012050	'Duù má bàkà go có mì Bu ye á gbíṛì gî, 'duù tí nò a ná'vindí ye, 'duù tí nò a námì ye, 'duù tí nò a nawu ye.»
40013001	Jézù giì njè nó 'do 'bá ta gbèe ṛi tí nò ya gí bà ki tí wó to á yì kàpá.
40013002	Bìndi~ ndâ 'duù me mbè ta ŋa~ wálá giì kaa ya gí tàkò wó tàbè'dè kà. Bìndi~ ndú giì tì jèlè yí 'dee gî. Ndâ 'duù tì me mbè tí ŋa ŋìnó náa Jézù giì co 'do gbí òkò tí ndú ya gí bà ki tí wó gbí gbâ a ṛo ngo ta kpéétí wó jee ndâ 'duù 'dáá kû ṛò tíyò á tì ngo.
40013003	Bìndi~ yí giì 'bìtà bà 'dè ndâ có ji ndú me mbè gbí lòkó'bò. Jézù giì lòkò'bò có ji ndâ 'duù, máa, «Ta 'bí o gbaànjé, 'bí 'dakò giì ya gí bà va ŋa gbí njí mì wó,
40013004	káa ta o tí nó si yí kû va ŋa nó, ndâ 'bí njì ŋa giì 'vaka tí á ta ndi tí kpokèjì. Bìndi~ ndâ nuù giì ṛuka ndú gî.
40013005	Ndâ 'bí~ giì 'vaka tí ta ndi gbí ṛo ndâ díí mbe le ta gbí njí ta làmbu njú to ṛépè-ṛépè pí ndú. Síí ndú mâ giì yee gí sè,
40013006	ṛi giì mìì ndú gî, tacó tà teè ndú ya gí tà to tè lá.
40013007	Ndâ 'bí njì ŋa giì 'vaka tí ta ndi gbí òkò ndâ bè kpeṛè náa à cutu ndú lá ta ndi gbí njí. Ndâ bè kpeṛè tí nò giì uu 'buuku muu ndú gî.
40013008	Ndâ 'bí njì ŋa giì 'vaka tí gbí banga zì to. Bìndi~ ndú giì jò ta banga muu ndú gbe-gbè, gbe-gbè, gbe-gbè.
40013009	Má énò, 'duù ŋìnó ta tù kuu tí muu wó nó 'ví 'di có.»
40013010	Jézù mâ giì yee nje bà 'dè lòkó'bò gítí mbe va ŋa gî, ndâ mbe tala có mì wó giì yèè gí ṛègbà tí wó, bìndi~ ndú giì 'vee yí, máa, «Wò kû 'dè có ji ndâ 'duù tí nò gbí lòkó'bò tacó yè?»
40013011	Káa yí giì 'vìsì có ji ndú, máa, «À je muu bà 'di gbí ngìì ndâ có kóó mì Gba-gbíṛì ji yo gî. Káa à 'dè gbí ngìì tí nò ji ndú lá.
40013012	Tacó à kû je i gí bà i, káa i má mì 'duù wálá, àá bà aaka làmbu ŋìnó á kpátù 'bì wó nó gî.
40013013	Ye kû 'dè có ji ndú gbí lòkó'bò tacó ndú kû zeke'o, káa ndú ŋò i lá. Ndú delè kû 'di kòcò, káa ndú 'di gbí có tí nò lá.
40013014	Ìzáyà tí mbe 'dòkò có mì Mbíṛì táánò 'dè có gítí ŋa ndâ 'duù tí nò, énó máa, ‹Yo bà 'di dú káa kòcò 'duù, káa yo bà 'di gbí có tí nò náa yí kû 'dè nò wálá. Yo bà zeke ṛo yo ndo gî, káa yo bà ŋò i tí nò náa yo kû zeke nò wálá.
40013015	Tacó njembí ndâ 'duù tí nó gbì kàángbá gî, tù ndú me duù gítí bà 'di có, ndú delè neke ṛo ndú gî, tacó à tí ndú a gúku bà ŋò ndâ i ta ṛo ndú. Ndú kû cì gúku máa ndâ yì má 'di gbí có, ndâ yì bà giì 'vìsì muu ndâ yì 'do tí ndâ vò kpokèjì mì ndâ yì, bìndi~ ye bà giì 'vala ndâ yì.›
40013016	«Káa pá yo nìkì ngé ndii gî, tacó yo kû ŋò i ta ṛo yo, yo delè kû 'di có ta tù yo.
40013017	Ye kû 'dè có ji yo ta yúcó máa, ndâ mbe 'dòkò có mì Mbíṛì, ta ndâ tó 'duù mì Mbíṛì táánò ùndi bà ŋò i tí nó kpónó náa yo kû ŋò nó kpòò, káa ndú ŋò lá. Ndú delè ù bà 'di có tí nó náa yo kpónó kû 'di nó kpòò, káa ndú 'di lá.
40013018	«Má énò, yo sè tù yo, wàa ye 'ví 'dè gbí lòkó'bò gítí mbe va ŋa ji yo.
40013019	Ndâ 'duù ŋìnó mbe 'di có gítí bà dù Mbíṛì tí gba, káa ndú 'di gbí~ lá, go ndâ njì ŋa ŋìnó mbe 'vaka tí ta ndi tí kpokèjì. Vò-'duù-tí-nò ṛa có tí nó náa à ṛò mí gbí njembí wó nò gálà gî.
40013020	Ndâ njì ŋa ŋìnó mbe 'vaka tí ta ndi pí ndâ díí nó, go ndâ 'duù ŋìnó mbe co gálà gí bà 'di có tí nò ta pétékè tàkòcò ndú,
40013021	káa có tí nò ya gí gbí njembí ndú lá, tacó có tí nò dù gbí njembí ndú ká ta làmbu o gàà énô. À mâ giì pèè mbí ndú, ta bà gbùṛùngà ndú muu có tí nò, ndú giì jee mí to gî.
40013022	Ndâ njì ŋa ŋìnó mbe 'vaka tí ta ndi òkò ndâ bè kpeṛè nó, go ndâ 'duù ŋìnó mbe 'di có tí nò, káa bà tee njembí ndú mítí ndâ i muu to tí nó, ta bà dù ta go ndâ kpo-kpò i giì tii bà bàkà nèté mì có tí nò gbí njembí ndú nò gî.
40013023	Káa ndâ njì ŋa tí nó mbe 'vaka tí ta ndi gbí banga zì to nó, go ndâ 'duù ŋìnó mbe 'di có tí nò, bìndi~ ndú giì bàkà tó i túkà'i, go ndâ kú i ŋìnó mbe jò gbí banga zì to, jù'bù-jù'bù, jù'bù-jù'bù nô.»
40013024	Ta o tí nò Jézù giì 'dè 'bí lòkó'bò káká'i ji ndâ 'duù, máa, «Bà zogo to mì Gba-gbíṛì go énô: Ta 'bí o gbaànjé, 'bí 'dakò giì ya gí bà ṛò tó ŋa cû mí gbí njí mì wó.
40013025	Káa ndâ 'duù mâ giì mìì ta ṛì ta bèbìlì gî, 'bí 'duù mbe kû sogo yí giì ngbà tí wó ya gí bà ṛò njì cû-kècè cee gbí òkò ṛó-ṛò i mì wó nò dí bà ndòngbú~.
40013026	Ndâ cèe cû giì kù gí sè ŋònòkò ta cû-kècè, ndú giì uu gí yaà gbaànjé. À káa o bà giì jò cû, bìndi~ ndâ mbe bàkà nèté gbí njí bà giì ŋò cû-kècè ni~.
40013027	Bìndi~ ndú giì 'vee mbe njí, máa, ‹Buù, ndoo táánò goòlá ṛò mí gbí njí a cèe ŋa cû le! Káa cû-kècè giì gì 'do kòtí 'di?›
40013028	«Káa mbe njí giì 'vìsì có ji ndú, máa, ‹Àá bà dù a 'bí 'duù mbe kû sogo ye ká bà ṛò cû-kècè mí gbí njí mì ye.›  «Bìndi~ ndâ mbe nèté giì 'vee mbe njí, máa, ‹Má énò, ze ya gí bà ndoo ndâ cû-kècè 'do gbí òkò cèe cû gî wàà?›
40013029	«Káa mbe njí giì 'vìsì có ji ndú, máa, ‹Énò lá, tacó tà teè ndú kpónó gò ŋònòkò ta teè cèe cû gî.
40013030	Yo si káa ndú má yù 'dáá ta ndâ cèe cû gbaànjé gî, bìndi~ ndâ mbe waa cû 'ví waa kùṛo a cû-kècè, ndú má doo ta wu gî, bìndi~ ndú 'ví giì waa cèe cû tacó bà ya tí~ gí gbí gálá.› »
40013031	Jézù giì 'dè 'bí lòkó'bò káká'i máa, «Bà zogo to tí nó mì Gba-gbíṛì ká go i-'dì nô, go njì ndí náa wò má ŋò nékéléé go i-'dì nô; káa ndú má kù tí mû gî,
40013032	'bí ŋa mû mbe gèè bè 'vii ta ndú wálá, náa ndâ nuù kû gèè 'bá mì ndú ta gbí~.»
40013033	Jézù giì 'dè 'bí lòkó'bò ji ndâ 'duù, máa, «Bà zogo to tí nó mì Gba-gbíṛì ká go làmbu njú ṛú'bù náa niì kû soo mítí gbolò mò kô pe njí'dí-njí'dí yee tí o bà nì pe.»
40013034	Jézù ta o tí nò 'dè ndâ có ji ndâ 'duù 'dáá ká gbí lòkó'bò. Yí biya bà 'dè có jáá ji ndú gî,
40013035	go có tí nó náa 'bí mbe 'dòkò có mì Mbíṛì 'dè sàà énó, máa, «Ye bà 'dè có ji ndú gbí ndâ lòkó'bò, ye bà yù gbí ndâ có kóó tí nó náa ndú jé 'di lá 'do tí o bà suu to tí nó nó gí sè,» nô.
40013036	Jézù mâ giì njè nó 'do mì ndâ mbè 'duù tí nó ya gí 'bá gî, ndâ mbe tala có mì wó giì 'dè có ji yí, máa, «'Dè gbí lòkó'bò tí nó náa wò 'dè gítí cû-kècè gbí njí nó ji ze.»
40013037	Bìndi~ Jézù giì 'vìsì có ji ndú, máa, «'Duù tí nó mbe ṛò tó ŋa cû nó a 'Viì-mì-'Dakò.
40013038	Njí tí nò náa yí ṛò nò a to tí nô. Ndâ tó njì ŋa a ndâ 'duù ŋìnó tí ndâ bòò gba mì Mbíṛì nô. Bìndi~ ndâ cû-kècè a ndâ 'duù mì Gba-vò-i.
40013039	'Duù tí nó mbe kû sogo mbe njí, mbe ṛò njì cû-kècè mí gbí njí mì wó nó a Gba-vò-i. O bà kili ndâ i 'do gbí njí a ndòngbú o. Bìndi~ ndâ mbe kili ndâ i 'do gbí njí a ndâ basìlì mì Mbíṛì.
40013040	Bà waaka ndâ cû-kècè à 'ví doo ta wu 'do gbí njí 'vii ká 'vii ta bà
40013041	tuu ndâ basìlì mì 'Viì-mì-'Dakò ta ndòngbú o gí bà ṛuka ndâ mbe bàkà vò i, ta ndâ 'duù ŋìnó mbe kû eendi ndâ 'bí ka ndú gítí bà bàkà vò i nó 'do gbí òkò tí ndâ bòò gba mì Mbíṛì,
40013042	bìndi~ yí giì 'vaka ndú mí tà wu, tí bàndò bà wa gbí, ta bà 'vìì tì ta sé'i.
40013043	Bìndi~ ndâ tó 'duù mì Mbíṛì bà giì co go ṛi á 'bá mì Bu ndú. Má énò, yo sè tù yo, náa tù bà 'di có má kuu tí muu yo nò!»
40013044	Jézù giì 'dè 'bí lòkó'bò ji ndâ 'duù, máa, «Bà zogo to tí nó mì Gba-gbíṛì go énô: 'Bí 'duù giì 'de 'bí ŋa kpóló-kpolo i-banga náa à ngùù mí tà to gbí njí. Yí giì tòò to gí muu~, bìndi~ yí giì ya gí 'bá ta líkí'o tí wó. Yí giì sì ndâ i-'bá 'dáá gî gí 'dè, bìndi~ yí giì kaa mboo tàkò ndú ya gí bà sì ta njí tí nò.
40013045	«Bà zogo to tí nó mì Gba-gbíṛì delè go mbe nò 'vélè mbe kû pà 'bí ŋa kpóló-kpolo i-banga,
40013046	yí má giì 'de gî, yí giì sì ndâ i-'bá mì wó 'dáá gî á gí 'dè, bìndi~ yí giì kaa i gbí ndú ya gí bà sì ta gbolò i-banga tí nò náa yí 'de nò.»
40013047	Jézù giì lòkò'bò 'bí có ji ndâ 'duù, máa, «Bà zogo to tí nó mì Gba-gbíṛì go mbu náa 'duù 'va mí tà ngo, bìndi~ yí giì ja gí sè ta ndâ ŋa ndâ i tà ngo léé gî gbí~.
40013048	Bìndi~ mbe 'va mbu giì ṛuka ndâ tó sè gí gbí ká'i. Yí giì jaka ndâ 'bí vò sè ta ndâ 'bí i ŋìnó ta i gbí ndú wálá nó 'vaka gí 'dè.
40013049	Ŋa i tí nò tí kpokèjì gí bà bàkà tí ta ndòngbú o: Ndâ basìlì mì Mbíṛì bà giì njèè gbí òkò tí ndâ tó 'duù ta ndâ vò 'duù go énò.
40013050	Ndú bà giì 'vaka ndâ vò 'duù mí tà wu, tí bàndò bà wa gbí ta bà zò gbí tì ta sé'i.»
40013051	Bìndi~ Jézù giì 'vee ndâ mbe tala có mì wó, máa, «Yo 'di gbí ndâ có tí nò náa ye lòkò'bò nò 'dáá gî?» Bìndi~ ndú giì 'vìsì có ji yí, máa, «Ìyoo.»
40013052	Bìndi~ yí giì 'vìsì có ji ndú, máa, «Má énò, mbe nìbà có mì Mòze mbe gì tí mbe tala có mì Gba-gbíṛì, go mbe 'bá mbe kû kaa ndâ ngú i ta ndâ ká i 'do gbí gálá mì wó gí sè.»
40013053	Jézù mâ giì cee ta bà 'dè ndâ lòkó'bò ji ndâ 'duù gî,
40013054	yí giì njè nó 'do bà-i-nò ya gí gbí 'dóó gbata mì ndú Názàrètì. Bìndi~ yí giì ya gí bà nìbà i ji ndâ 'duù á bàndò bà kili ndâ Jùdéyà gí bà ùlù Mbíṛì. Nje ndâ mbe 'di bà nìbà i mì wó 'dáá gî giì 'dèè gî. Bìndi~ ndú giì 'bìtà bà 'vee 'vé gbí òkò tí ndú, máa, «'Dakò tí nò 'de ŋa bà 'di gbí-o tí nò 'do mì 'di? Yí 'do ta wotí bà bàkà ndâ seṛè tí nò a kòtí 'di?
40013055	À jé nó tà go 'viì tí nó náa bu wò a mbe no mû nó le! Nawu wó me niì tí nó ta ṛè wó a Màríyà nó lá? Ndâ Jákòmò, ta Jùzépè, ta Sìmónè, ta Júdà me ndâ ná'vindí wó lá?
40013056	Ndâ námì wó 'dáá me kuu ta ndoo to nó lá? Má énò, yí 'do ta wotí bà bàkà ndâ seṛè tí nò á kòtí 'di?»
40013057	Tacó énò, ndú giì biya bà 'di ndâ có mì wó gî. Káa Jézù giì 'vìsì có ji ndú, máa, «À káa ndâ 'duù gbí 'dóó gbata mì mbe 'dòkò có mì Mbíṛì, ta ndâ 'duù gbí yâ wó ká te duù mítí wó lá.»
40013058	Tacó énò, yí giì bàkà ndâ seṛè ji ndú me mbè lá, tacó ndú tee njembí ndú mítí wó lá.
40014001	Ta o tí nó Èródè tí gbolò gba mì ndâ 'duù Gàlìléyà mâ giì 'di tàwo Jézù,
40014002	yí giì 'dè có ji ndâ 'duù mì wó máa, «'Duù tí nò bà dù a Jòvánì tí nó tí mbe caka tí ndâ 'duù náa ye táánò da miṛi wó nô! A yí ká 'vala ndi wó 'do gbí muu'dú wó. Ŋìnò a gbí ndeṛè ndâ seṛè tí nò mbe kû bàkà tí nò ká nò.»
40014003	Tacó àá táánò a Èródè ká tuu ndâ àsìkérì mì wó ya gí bà zèè Jòvánì, ndú giì eṛe yí te mí gbí zàà. Yí bàkà énò á muu Èródìyà tí niì mì ná'vindí wó Fìlípò, náa yí tí Èródè ká ja yí 'do tí wó kò gî.
40014004	Káa Jòvánì ta o 'dáá gî kû 'dè có ji Èródè, máa, «Àá mì lo me yúcó tacó bà ja niì mì ná'vindí lo 'do tí wó lá, tacó à ndoo gì ndu si ndu káa wuù lá.»
40014005	A gbí muu Èródè ta o tí nò a có bà zi Jòvánì, káa gúku ndâ 'duù mbe si Jòvánì tí mbe 'dòkò có mì Mbíṛì giì kpò yí gî.
40014006	Ta o kàrámà bà jò Èródè, nájú Èródìyà giì dù ṛu ji ndâ Èródè ta ndâ wiṛi mì wó. Ṛu mì 'vinî tí nó giì peteke tàkòcò Èródè ngé ndii gî.
40014007	Bìndi~ yí giì see tí wó ji 'vinî tí nó, máa yí kpêtí má yù 'do tí yì káa ŋa yè wè, yì bà je ji yí gî.
40014008	Nawu 'vinî tí nò, tí Èródìyà, mâ giì 'di có tí nò, yí giì ya gí gbí muu nájú wó, máa, yí ya gí bà 'dè có ji Èródè máa, «Je muu Jòvánì tí mbe caka tí ndâ 'duù ji ye mí gbí sânì kpónó mí kùṛo ndâ 'duù tí nò.»
40014009	Gbí dìì Èródè giì ciki ta bà 'di ŋa có mì 'vinî tí nò gî. Káa yí mâ giì koṛo có bà see tí tí nó náa yí see ta tí wó á mì kùṛo ndâ wiṛi mì wó 'dáá gî nó, nô bà 'vìsì muu wó giì kpò yí gî. Tacó énò, yí giì 'dè có ji ndâ àsìkérì mì wó,
40014010	máa, ndú ya gí bà da muu Jòvánì 'do gbí zàà gì tí~ ji 'vinî tí nò.
40014011	Ndâ àsìkérì bà-i-nò giì ya gí bà da muu Jòvánì, ndú giì te mí gbí sânì, ndú giì ya tí~ ji 'vinî tí nò. Bìndi~ yí giì te ya tí~ ji nawu wó.
40014012	Ndâ mbe tala có mì Jòvánì giì kaa ya gí bà te ku wó. Ndú mâ giì duu yí gî, ndú giì ya gí bà 'dè có~ ji Jézù.
40014013	Jézù mâ giì 'di có ku Jòvánì, yí giì di ngo ta gbâ ta kpéétí wó kû ya gítí 'bí bàndò ta ndâ 'duù tí~ wálá, tìto kàpá Gàlìléyà. Káa ndâ 'duù mâ giì 'di có bà ya yí nò, ndú giì kaa 'do gbí ndâ gbata ta kò ndú ya gí tàkò wó.
40014014	Yí mâ giì co gí to 'do gbí gbâ, yí giì ŋò ndâ mbè 'duù tí nò, yê ṛo ndú giì bàkà yí ngé ndii gî. Bìndi~ yí giì 'vala ndâ 'duù ŋìnó ta nò'o tí ndú nô.
40014015	Ndâ mbe tala có mì Jézù mâ giì ŋò 'dê'o bàkà tí gî, ndú giì 'dè có ji yí, máa, «O kpónó ndii gî, káa ndâ 'duù ta 'bá bà-i-nó wálá. Má énò, si ndâ mbè 'duù tí nó 'ví nje gî, wàa ndú 'ví ya gí bà pà i-zó-zò 'do tí ndâ bàndò tí nó ta ndâ 'duù kuu tí~ nô.»
40014016	Káa Jézù giì 'vìsì có ji ndâ mbe tala có mì wó, máa, «Ndú bà ya wálá. Yo je i-zó-zò ji ndú wàa ndú 'ví zò~.»
40014017	Káa ndâ mbe tala có mì Jézù giì 'vìsì có ji yí, máa, «Àá mì ze káa ndâ kù kô vô, ta ndâ sè sósò'ô cuki.»
40014018	Káa Jézù giì 'vìsì có ji ndú, máa, «Yo kaa ndú gì tí~ ji ye.»
40014019	Bìndi~ yí giì 'dè có ji ndâ 'duù tí nò máa ndú ki tí ndú to gbí mbílì. Ndâ 'duù mâ, máa, giì ki tí ndú to go có mì wó nò gî, yí giì kaa ndâ kù kô nó vô, ta ndâ sè tí nó sósò'ô náa ndâ mbe tala có mì wó kaa ji yí nó mí 'bì wó. Yí giì zeke'o gí gbíṛì, yí giì 'dè nìkì maa ji Mbíṛì. Bìndi~ yí giì ki'viki gbí ndâ kù kô tí nò, bìndi~ yí giì kaa ndú ji ndâ mbe tala có mì wó, bìndi~ ndú giì njèè ji ndâ mbè 'duù tí nò.
40014020	Ndâ 'duù 'dáá gî giì zò i yè yì ndú, bìndi~ à giì kili ndâ sè i-zó-zò á bìndi ndú yeke ndâ kèè muu'bì-nje~só.
40014021	Muu ndâ 'dakò mbe zò i ta o tí nò; 'dáá gî álìfì vô. À 'deke ndâ niì ta ndâ 'viì lá.
40014022	Ndâ 'duù mâ giì zò i cee gî, Jézù ngé giì je nó ji ndâ mbe tala có mì wó, máa, ndú o gbâ, wàa ndú 'ví ya gí tìto kùṛo si yì mí ndiì kû njè ndâ mbè 'duù tí nò.
40014023	Yí mâ giì njè ndâ mbè 'duù tí nò cee gî, yí giì ya gí pí gú ta kpéétí wó gí bà 'deke tí wó ji Mbíṛì.
40014024	Ta 'dê'o tí nò, pípìṛi mbe kû pì 'do kùṛo ndâ mbe tala có mì Jézù giì gbùṛùngà ndú gbí gbâ ta kpéétí ndú ta wotí ká tí~.
40014025	Káa Jézù giì 'bì nó ta kò wó có ṛo ngo á bìndi bà 'do pí gú ta nje yé, kû ya gí tàkò ndú.
40014026	Ndâ mbe tala có mì Jézù mâ giì ŋò yí kèjì gítí ndú có ṛo ngo ta kò wó, gúku giì zèè ndú 'dáá gî. Bìndi~ ndú giì 'dè có, máa, «A vuuvuu!» Bìndi~ ndú giì pìì ta kû ta gúku.
40014027	Káa Jézù giì 'dè có ji ndú, máa, «Yo zèè njembí yo! Yo cì gúku lá! A ye.»
40014028	Bìndi~ a Pìyétòrò ká giì 'vìsì có ji yí, máa, «À dú má káa wò, 'dè có ji ye wàa ye 'ví nò nó có ṛo ngo ya gí mì lo, Buù.»
40014029	Bìndi~ Jézù giì 'vìsì có ji Pìyétòrò, máa, «Gì~!» Bìndi~ Pìyétòrò giì co 'do gbí gbâ kû nò nó ta kò wó có ṛo ngo kû ya gí mì Jézù.
40014030	Káa mbí wó má bà giì 'va tí pípìṛi, gúku giì zèè yí gî. Bìndi~ yí giì 'bìtà bà ta gí tà ngo. Káa yí giì tò kû ji Jézù, máa, «'Vala ye, Buù!»
40014031	Jézù ngé giì yuu 'bì wó ya gí bà zèè ta Pìyétòrò. Bìndi~ yí giì 'dè có ji yí, máa, «Wò kû koṛo có sósò'ô tacó yè?»
40014032	Ndâ Jézù ta Pìyétòrò mâ giì o gí gbí gbâ gî, pípìṛi giì ṛò bà pì gî.
40014033	Bìndi~ ndâ mbe tala có mì wó gbí gbâ nó giì ùlù yí, máa, «Wò dú káa 'Viì-mì-Mbíṛì!»
40014034	Ndâ Jézù giì di ngo ta ndâ mbe tala có mì wó ta o tí nò gí gbí to Jènèsàrétì.
40014035	Ndâ 'duù gbí to tí nò mâ giì ŋò Jézù ni gî, ndú giì tuṛu ndâ mbe nò'o gbí to tí nò 'dáá gî ya tí~ ji yí.
40014036	Ndú giì 'deke tí ndú ji yí, máa yí si ndâ mbe nò'o tí nò 'ví gbala vòó nje bòngo tí wó. Ndâ mbe nò'o ŋìnó mbe gbala nje bòngo tí wó nó 'dáá giì 'de 'válá gî.
40015001	Ta o tí nò, ndâ 'bí mbe kpolo tí tàkìì tí ndâ 'bí mbe 'di gbí tàkìì mì ndâ Jùdéyà, mbe gì gí mì Jézù 'do Jèrùzàlémè, giì 'vee yí, máa,
40015002	«Ndâ mbe tala có mì lo bàkà go tàkìì mì ndâ ká gù ndoo lá tacó yè? Ndú caka 'bì ndú kùṛo bà zò i go i gbí tàkìì mì ndoo ndâ Jùdéyà lá.»
40015003	Káa Jézù giì 'vìsì có ji ndú, máa, «Káa yo kû ṛu ndi tàkìì mì yo si có mì Mbíṛì mí to tacó yè?
40015004	Tacó Mbíṛì 'dè có énó máa, ‹Bàkà nèté ndâ bu lo ta nawu lo. Wàa 'duù má si ndâ bu wó ta nawu wó tí i lá, à 'ví zi yí gî.›
40015005	Káa yo giì 'dè có gbí tàkìì mì yo énó máa, 'duù má 'dè có ji ndâ bu wó ta nawu wó énó máa, yì ci bà i mì ndú nó náa yì máa yì bà konì ta ndú nó ji Mbíṛì gî,
40015006	gbí~ énó máa, yí ja nó a miṛi wó 'do tà nèté ndú gî. Yo kû si có mì Mbíṛì tí có ta gbí~ wálá, bìndi~ yo giì zèè tí kpoò a có tàkìì mì yo gbí ŋa kèjì tí nò.
40015007	Yo kû eendi ndâ 'duù máa yo a ndâ tó 'duù mì Mbíṛì! Ìzáyà tí mbe 'dòkò có mì Mbíṛì táánò 'dè gítí ŋa ndâ 'duù go yo nò a yúcó, máa,
40015008	Mbíṛì máa, ‹Ndâ 'duù tí nó kû ùlù ye ká ta nje ndú cuki, káa njembí ndú me 'dú 'do tí ye.
40015009	Gbí ndâ i mì ndú náa ndú kû bàkà ji ye nó wálá; ndâ có tí nó náa ndú kû nìbà nó 'dáá káa có mì ndâ 'duù.› »
40015010	Jézù giì tè'é tí ndâ 'duù me mbè. Bìndi~ yí giì 'dè có ji ndú, máa, «Yo sè tù yo, wàa yo 'ví 'di gbí có tí nó náa ye kû 'dè ji yo nô!
40015011	À me i ŋìnó mbe ya gí gbí nje 'duù nó ká volo gbí yì lá. A ndâ i ŋìnó mbe co 'do gbí yì 'duù nó ká volo yí.»
40015012	Ndâ mbe tala có mì Jézù giì ya gí mì wó bìndi bà 'dè có tí nò mì wó, bìndi~ ndú giì 'vee yí, máa, «Wò ŋò ni gî máa, có tí nò náa wò 'dè nò zèè tí ndâ mbe kpolo tí tàkìì mì ndâ Jùdéyà ngé, nò gî?»
40015013	Káa Jézù giì 'vìsì có ji ndú, máa, «Àá bà giì ndoo ndâ mû ŋìnó náa à me Bu ye ká ṛò ndú lá nó ta tà teè ndú 'dáá gî.
40015014	Yo si káa ndú. Ndú a ndâ mbe sú ṛo mbe kû ja ndâ 'bí ka ndú mbe sú ṛo. Káa mbe sú ṛo má ja 'bí ka wó mbe sú ṛo, ndú só bà 'va tí ndú gbí gùù.»
40015015	Káa Pìyétòrò giì 'dè có ji Jézù, máa, «'Dè gbí có tí nó náa wò 'dè gítí ndâ i ŋìnó mbe ya gí gbí yì 'duù, ta i ŋìnó mbe co 'do gbí yì 'duù nò ji ze.»
40015016	Káa Jézù giì 'vìsì có ji ndú, máa, «Muu yo di tí kpónó kpolo ká go muu sè ndâ 'bí 'duù delè.
40015017	Yo ŋò ni lá máa, i ŋìnó mbe co gbí nje 'duù ya gí gbí yì wó nó, kû ndii co gbí yì wó ya gí tà mbílì?
40015018	A ndâ i ŋìnó mbe gì 'do gbí yì 'duù nó ká volo 'duù, tacó ndú gì 'do gbí njembí 'duù.
40015019	Tacó ndâ vo-vò kóṛó-koṛo có, go: bà koṛo có gítí bà zi 'duù, ta bà koṛo có gítí bà bàkà bangbaya, ta bà koṛo có gítí bà-nò-vò-ndô, ta bà koṛo có gítí bà ngbà i, ta bà koṛo 'véṛè gítí ndâ 'bí 'duù, ta bà koṛo vò có gítí ndâ 'bí 'duù,
40015020	ta bà 'dè có gítí ŋa ndâ i tí nò ká kû volo 'duù. Káa bà caka 'bì a kùṛo bà zò i lá volo 'duù lá.»
40015021	Jézù giì njè nò 'do Jènèsàrétì ya gí gbí 'bí to á dê ta ndâ gbata Tírò ta Sìdónì.
40015022	Mâ giì zeke'o, 'bí niì tí jú Kánànì ta 'bá mì ndú gbí to tí nò giì gì gí mì Jézù, bìndi~ yí giì 'deke tí wó ji yí ta bà wa gbí, máa, «Ákoo Buù, 'Viì mì Dàvídè, ŋò yê ṛo ye. Nájú ye ta i-gbí-muu wó, káa i tí nò kû bàkà yí tí vò i.»
40015023	Káa Jézù giì 'vìsì có gí tàkò có mì niì tí nò lá. Bìndi~ ndâ mbe tala có mì Jézù giì 'dè có ji yí máa, «Si niì tí nò 'ví co ta ŋa wo mì wó nò 'do tàkò ndoo gî!»
40015024	Káa Jézù giì 'vìsì có ji ndú, máa, «À tuu ye ká tacó tí ndâ Ìzìrìyélì ŋìnó go ndâ rómbo mbe giṛi'o gî nô cuki.»
40015025	Káa niì tí nò giì zèè kò Jézù ta bà 'deke tí wó máa, «Konì ye, Buù!»
40015026	Jézù giì 'vìsì có ji yí, máa, «Bà te i-zó-zò mì ndâ 'viì ji ndâ bô me dú lá.»
40015027	Káa niì tí nò giì 'vìsì có ji Jézù, máa, «Có mì lo nò dú, Buù. Káa kpêtí ká énò, ndâ bô ngbá kû zò ndâ njúnjú i-zó-zò ŋìnó mbe kû 'vaka tí to 'do mì ndâ mbe tí ndú nô.»
40015028	Bìndi~ Jézù giì 'vìsì có ji niì tí nò, máa, «Wò ùnje gítí ye ta njembí lo gbaànjé, naà! Má énò, àá bà je i mì lo ta gó~ tí lo nò ji wò gî.» À káa bà 'dè có tí nò mì Jézù, nájú niì tí nò ngé giì 'de 'válá gî.
40015029	Jézù giì njè nó 'do tí to tí nò a seè ndâ gbata Tírò ta Sìdónì nò co yì kàpá Gàlìléyà ya gí bà ki tí wó pí gú.
40015030	Bìndi~ ndâ 'duù me mbè giì kaa ndâ mbe nò'o, ta ndâ mbe ósú, ta ndâ 'duù ŋìnó ta ndâ i-gbí-muu ndú nó ya tí~ ji yí. Bìndi~ yí giì 'vala ndú gbaànjé-gbaànjé 'dáá gî.
40015031	Nje ndâ mbè 'duù tí nò giì 'dèè ta bà ŋò ndâ 'duù ŋìnó ta mè ndú mbe eṛe tí gî nó kû 'dè có, ndâ 'duù ŋìnó tí ndâ mbe ósú nó gì tí ndâ cèe 'duù gî, ndâ 'duù ŋìnó ta kò ndú gbele've gî nó kû nò nó, ndâ mbe sú ṛo kû ŋò i. Bìndi~ ndú giì ùlù Mbíṛì mì ndâ Ìzìrìyélì.
40015032	Bìndi~ Jézù giì tè'é tí ndâ mbe tala có mì wó. Yí giì 'dè có ji ndú, máa, «Yê ṛo ndâ 'duù tí nó 'dáá gî tí ye ngé. Tacó ndú kpónó bàkà ta ye bà-i-nó a sili ta'ô, káa i-zó-zò tacó bà je ji ndú wálá. Káa go bà njè ndú gí 'bá mì ndú ta go tí ndú tí ye wálá, tacó ndú bà 'dèè ta go mí kpokèjì.»
40015033	Káa ndâ mbe tala có mì Jézù giì 'vìsì có ji yí, máa, «À 'ví 'de i-zó-zò bà je ji ŋa mbè 'duù tí nó 'do ngòó gbí ŋa to tí nó ta ndâ 'duù tí~ wálá nó?»
40015034	Káa Jézù giì 'vee ndú, máa, «Àá mì yo a ndâ kù kô ée?» Bìndi~ ndú giì 'vìsì có ji yí, máa, «Àá mì ze a ndâ kù kô vô-nje~só, ta ndâ 'bí vící sè.»
40015035	Jézù bà-i-nò giì 'dè có ji ndâ mbè 'duù tí nò, máa, ndú ki tí ndú to.
40015036	Bìndi~ yí giì kaa ndâ kù kô tí nò á vô-nje~só, ta ndâ vící sè tí nò á mì ndâ mbe tala có mì wó nò, yí giì 'dè nìkì maa ji Mbíṛì, bìndi~ yí giì ki'viki gbí ndú, yí giì kaa ji ndâ mbe tala có mì wó, ndú giì njèè ji ndâ mbè 'duù tí nò.
40015037	Ndâ mbè 'duù tí nò 'dáá gî giì zò i yè yì ndú go ŋìnó náa à nìkì tí ndú. Bìndi~ à giì ṛuka sè i-zó-zò á bìndi~ ndú yeke ndâ kèè vô-nje~só.
40015038	Muu ndâ 'dakò mbe zò i ta o tí nò 'dáá gî álìfì nà'ô. À 'deke ndâ niì ta ndâ 'viì lá.
40015039	Jézù mâ giì je nó ji ndâ mbè ndâ 'duù tí nò á bìndi bà zò i mì ndú gî, yí giì di ngo ta gbâ 'do bà-i-nò gí gbí to Màgàdánì.
40016001	Ta o tí nò, ndâ 'bí mbe nìbà có gítí tàkìì mì ndâ Jùdéyà giì tala Jézù, máa yí bàkà 'bí i tacó bà tùbà~ máa yí 'de wotí bà bàkà ndâ seṛè tí nó náa yí kû bàkà nó 'do mì Mbíṛì ji ndâ yì.
40016002	Káa Jézù giì 'vìsì có ji ndú, máa, «Tàṛì má bí-bi si ṛi ta jéé gî, yo ŋò ni gî máa, mù taàbé bà dù wálá.
40016003	Káa tàṛì má bi tà fírí dú'o, yo máa, mù wúnó kèjì. Yo ŋò ŋa i tí nó kèjì gí bà bàkà tí nó ni 'do tí cè tí tàṛì gî, káa ṛo yo yoo 'do tí bà ŋò ndâ seṛè tí nó mbe kû bàkà tí mí kùṛo yo kpónó nó gî!
40016004	Ndâ 'duù tí nó mbe kû 'vala kpónó nó a ndâ vò 'duù tí ndâ mbe tee njembí ndú mítí Mbíṛì lá nó ká kû 'vee có seṛè! Káa àá bà tè ta ndú káa seṛè mì Jónà.» Tacó énò, Jézù giì njè nó bìndi bà 'dè có tí nò 'do tí ndú gî.
40016005	Ndâ Jézù má giì di ngo gí tìto gî, mbí ndâ mbe tala có mì wó bà giì 'va tí bà te i-zó-zò.
40016006	Bìndi~ Jézù giì 'dè có ji ndú, máa, «Yo kpolo tí yo 'do tí ṛú'bù mì ndâ Fàrìzéyò ta ṛú'bù mì ndâ Sàdùkáyò.»
40016007	Káa ndâ mbe tala có mì Jézù mâ giì 'di có tí nò náa yí 'dè nò, ndú giì 'bìtà bà 'dè ngùṛù-ngùṛù có gbí òkò tí ndú, máa, «Yí kû 'dè có tí nò tacó ndoo gì ta i-zó-zò lá.»
40016008	Jézù mâ giì 'di có tí nò náa ndâ mbe tala có mì wó kû fiini nò, yí giì 'vee ndú, máa, «Yo kû fiini có gbí òkò tí yo, máa, i-zó-zò wálá, tacó yè? Njembí yo gítí ye me dúú-dúú lá!
40016009	Muu yo kpolo énò tacó yè? Bà mbí yo ò tí ndâ kù kô tí nó táánò vô náa ye ki'viki gbí ndú ji ndâ 'dakò álìfì vô nó gî? Yo ta o tí nò kili sè i-zó-zò bìndi ndú yeke a ndâ kèè ée?
40016010	Káa ndâ kù kô tí nó vô-nje~só náa ye táánò ki'viki gbí ndú ji ndâ 'dakò álìfì nà'ô nó? Yo ta o tí nò kili sè i-zó-zò bìndi ndú yeke a ndâ kèè ée?
40016011	Káa bà giì 'di gbí~ énó máa, ye kû 'dè có me gítí kù kô lá nò giì kpò yo ta ŋa kpokèjì ngàyi? Ye 'dè ji yo máa, yo kpolo tí yo 'do tí ṛú'bù mì ndâ Fàrìzéyò ta ṛú'bù Sàdùkáyò.»
40016012	Ndâ mbe tala có mì Jézù bà-i-nò giì 'di gbí~ máa, yí kû 'dè có ji ndâ yì me gítí ṛú'bù bà bàkà kù kô lá. Yí kû ci a ndâ yì, máa ndâ yì 'ví kpolo tí ndâ yì 'do tí ndâ i tí nó náa ndâ Fàrìzéyò ta ndâ Sàdùkáyò kû nìbà ndú ji ndâ 'duù nô.
40016013	Ndâ Jézù mâ giì yee ta ndâ mbe tala co mì wó tí 'bí to á dê ta gbata Cèzàríyà mì Fìlípò gî, yí giì 'vee ndú, máa, «Ndâ 'duù kû 'dè có máa 'Viì-mì-'Dakò a 'di?»
40016014	Káa ndú giì 'vìsì có ji yí, máa, «Ndâ 'bí 'duù kû 'dè có máa yí a Jòvánì tí mbe caka tí ndâ 'duù. Ndâ 'bí 'duù máa yí a Èlíjà tí nó tí mbe 'dòkò có mì Mbíṛì nô. Ndâ 'bí 'duù máa yí a Jèrèmíyà tí nó tí mbe 'dòkò có mì Mbíṛì nô. Káa ndâ 'bí 'duù ŋìndi ndú máa yí a 'bí 'duù gbaànjé 'do gbí òkò tí ndâ ká mbe 'dòkò có mì Mbíṛì.»
40016015	Káa Jézù giì 'vee ndú, máa, «Káa yo, yo ŋìndi yo kû 'dè có máa ye a 'di?»
40016016	Bìndi~ Sìmónè giì 'vìsì có ji yí, máa, «Wò a Bìndi-Mbíṛì, tí 'Viì mì wu Mbíṛì.»
40016017	Jézù mâ giì 'di có tí nò náa Sìmónè 'dè nò, yí giì 'vìsì có ji yí, máa, «Pá lo nìkì ngé, Sìmónè 'viì mì Jónà. Tacó à me 'bí 'duù ká 'dè gbí có tí nò náa wò 'dè nò ji wò lá. A Bu ye á gbíṛì ká 'dè ji wò.
40016018	Má énò, ye kpónó kû 'dè có ji wò, máa, ṛè lo bà dù a ‹Pìyétòrò›, (gbí~ máa ‹díí›). Ye bà bì ndâ 'duù mì ye á mbe kû kili ta ṛè ye nó á mí pí díí tí nò, náa à kpêtí káa ku, yí bà je bà i tí ndú wálá.
40016019	Ye bà je i bà njaanga njekèjì bà ya gí gbí to mì Gba-gbíṛì á mí 'bì lo. I ŋìnó náa wò má ùnje gítí~ muu to tí nó gî, àá bà ùnje gítí~ gbíṛì gî. Káa wò má biya i muu to tí nó gî, à delè bà biya i tí nò gbíṛì gî.»
40016020	Bìndi~ Jézù giì 'dè có ji ndâ mbe tala có mì wó máa, ndú 'ví 'dè gí sè máa yì a Bìndi-Mbíṛì nò gbaànjé lá.
40016021	'Do tí o tí nò, Jézù giì 'bìtà bà 'dè có ji ndâ mbe tala có mì wó ngbáṛángà'i énó máa, «À cu mí gbí mbelè ye gî, máa ndâ kpo-'duù-'bá, ta ndâ Kùṛo ndâ bu-Mbíṛì, ta ndâ mbe 'di gbí tàkìì mì ndâ Jùdéyà bà giì mèèkè'i tí ye. Ye bà giì kònò sé'i me gbolò. Káa kózò tí ye bà ya gí Jèrùzàlémè. Ye ŋò ni gî máa, ndú bà giì zi ye gî. Káa bìndi sili ta'ô, ye bà 'vala 'do gbí muu'dú ye gî.»
40016022	Pìyétòrò mâ giì 'di có tí nò, yí giì tè'é tí Jézù gí ndiì 'do gbí òkò tí sè ndâ 'bí mbe tala có mì wó, bìndi~ yí giì 'dè kòlòwò gítí wó, máa, «Mbíṛì 'ví je ŋa i tí nò ji wò ngé gî lá, buù!»
40016023	Káa Jézù giì 'vìsì có ji Pìyétòrò, máa, «Ya 'do tí ye gí kàzô, ndí lo Gba-vò-i! Wó kû nè kpokèjì mì ye, tacó wò kû koṛo me ŋa bà koṛo có mì Mbíṛì lá. Wò kû koṛo a ŋa bà koṛo có mì ndâ 'duù muu to tí nô.»
40016024	Káa Jézù giì 'vìsì tí wó gítí sè ndâ 'bí mbe tala có mì wó, bìndi~ yí giì 'dè có ji ndú, máa, «Go bà dù tí mbe tala có mì ye má tí 'duù, 'duù tí nò 'ví ò-bà-mbí miṛi wó gî. Yí 'ví gbì gbí njembí wó gítí bà kònò sé'i, wàa yí 'ví gì gí bà ṛu ndi ye.
40016025	Tacó 'duù má bàkà tí wó tí mbe lè ngaṛànga mí tà ṛo wó ta kpéétí wó, yí a ku. Káa 'duù mbe giṛi miṛi wó muu ye ká bà 'de 'válá.
40016026	Má énò, 'duù bà 'de gbí ndâ i tí nó muu to tí nó a yè, náa yí kpêtí má 'de ndú kpónó 'dáá gî, bìndi~ yí giì bè gbí cèe 'válá bìndi ku mì wó gî? 'Duù bà 'vìsì ndâ cèe 'válá bìndi ku mì wó ta ŋa yè á muu to tí nó?
40016027	Tacó kùṛo o bà gì 'Viì-mì-'Dakò 'do gbíṛì ta ndâ basìlì ta wotí 'do mì Bu wó dooko gî. Yí bà gì gí bà ko mboo ndâ ŋa ndâ i mì ndâ 'duù náa ndú bàkà muu to tí nó nó gbaànjé-gbaànjé ji ndú.
40016028	Ye kû 'dè có ji yo ta yúcó máa, ndâ 'bí 'duù gbí òkò tí yo kpónó mbe kû ṛò tíyò nò bà ŋò o bà gì 'Viì-mì-'Dakò tí gbolò gba gî.»
40017001	Ta sili vô-nje~gbaànjé bìndi o tí nò, Jézù giì kaa ndâ Pìyétòrò, ta ndâ Jákòmò ta ná'vindí wó Jòvánì, bìndi~ ndú giì ya ta ndú gí pí 'bí njà gú ta kpéétí ndú jee sè ndâ 'bí mbe tala có mì wó mí tàgbà gú.
40017002	Káa si ndú pí gú, Jézù giì 'vìsì cè kózò tí wó mí kùṛo ndâ mbe tala có mì wó ta'ô náa yí kaa ndú ta yí nó gî. Gbíṛo wó giì dù kû tòngbaà go ṛi, ndâ bòngo tí wó giì ce go 'vì 'bì.
40017003	Ndâ Pìyétòrò ta ndâ Jákòmò ta ná'vindí wó Jòvánì mâ giì zeke'o, ndú giì ŋò ndâ Mòze ta Èlíjà kû 'dè nje mì ndú ta ndâ Jézù.
40017004	Bìndi~ Pìyétòrò giì 'dè có ji Jézù, máa, «Bà dù ndoo bà-i-nó nìkì ma, buù! Ye bà tò ndâ ndùúṛù ta'ô mí bà-i-nò, gbaànjé ji wò, gbaànjé ji Mòze, bìndi~ gbaànjé ji Èlíjà, náa à má nìkì tí lo gî nò.»
40017005	Káa si Pìyétòrò kû 'dè có tí nò ndú mâ giì zeke'o gí yaà, ndú giì ŋò kùlù mù mbe kû tòngbaà yiiga muu ndú gî. Bìndi~ ndú giì 'di kòcò 'duù kû 'dè có gbí kùlù mù tí nò, máa, «Ŋìnó a 'Viì mì ye, tí wú-gbí-ṛé ye, náa tàkòcò ye peteke gítí wó á ngé ma.»
40017006	Ndú mâ giì 'di có tí nò, ndú giì 'buku gbíṛo ndú mí to ta gúku.
40017007	Káa Jézù giì tee 'bì wó ta ndi tí ndú, bìndi~ yí giì 'dè có ji ndú, máa, «Yo a gí yaà. Yo cì gúku lá.»
40017008	Ndú mâ giì te muu ndú gí yaà go có mì Jézù nò, ndú giì ŋò Jézù ta kpéétí wó.
40017009	Káa si ndú kû giì dele ndi ndú gí tàgbà gú, Jézù giì 'dè có ji ndâ mbe tala có mì wó ta'ô nò, máa, «Yo 'ví 'dè có i tí nó náa yo ŋò si ndoo pí gú nó ji 'bí 'duù gbaànjé lá, yee tí o bà 'vala ndi 'Viì-mì-'Dakò 'do gbí ku.»
40017010	Káa ndú giì 'vee yí, máa, «Káa ndâ mbe 'di gbí-o mì ndâ Jùdéyà kû 'dè có máa, Èlíjà ká bà gì gí kùṛo kózò gî, tacó yè?»
40017011	Káa Jézù giì 'vìsì có ji ndú, máa, «A Èlíjà ta yúcó ká bà gì gí kùṛo tacó bà 'viindi ndâ i 'dáá gî.
40017012	Káa Èlíjà táánò dú giì gì á go có mì ndú nò gî, káa ndú tí ndâ mbe 'di gbí-o mì ndâ Jùdéyà ta o tí nò giì ŋò yí ni lá; bìndi~ ndú giì mèèkè'i tí wó go ŋìnó a nìkì tí ndú gî. Má énò, ndú delè kèjì gí bà mèèkè'i tí 'Viì-mì-'Dakò ká go ŋa ŋìnó náa ndú táánò bàkà mítí Èlíjà nò.»
40017013	Ndâ mbe tala có mì Jézù mâ giì 'di có tí nò náa yí 'dè ji ndú nò, ndú giì ŋò ni gî máa, yí kû 'dè có a i gítí Jòvánì tí mbe caka tí ndâ 'duù.
40017014	Ndâ Jézù mâ giì dele ndi ndú 'do pí gú, ndú giì 'de ndâ 'duù me mbè kû ùndi ndú mí mì sè ndâ mbe tala có mì wó tí nó náa yí si ndú mí tàgbà gù nô. Bìndi~ 'bí 'dakò 'do gbí òkò tí ndâ 'duù tí nò mbe tì nò giì njè nó ya gí bà zèè kò Jézù,
40017015	ta bà 'deke tí wó ji yí, máa, «Ŋò yê ṛo 'viì mì ye, buù! À tí wó a vò ŋa nò'o dó pì. À má tanga ta ndâ 'bí o, à kû 'va yí mí tà wu, à delè kû 'va yí ta ndâ 'bí o mí tà ngo.
40017016	Ye gì ta yí ji ndâ mbe tala có mì lo, máa ndâ-'bî-lá, ndú bà 'vala yì, káa à giì kpò ndú gî.»
40017017	Káa Jézù giì 'vìsì có ji 'dakò tí nò, máa, «Yo ndâ 'duù tí nó gbí o tí nó nó káa cèe ndâ vóló-volo 'duù mbe ùnje gítí Mbíṛì lá. Yo bà lè mí tà ṛo ye a ngaṛànga? Ye bà kònò yo énò yee tí ŋa o ngàyi?» Bìndi~ yí giì 'dè có ji 'dakò tí nò máa, «Te 'viì tí nò gì tí~ gí bà-i-nô.»
40017018	'Dakò tí nò mâ giì te 'viì tí nò ya tí~ ji Jézù gî, Jézù giì do mítí i tí nò gbí muu 'viì tí nò, máa yí co 'do gbí muu wó gî. Mâ giì zeke'o, gbí dìì 'viì tí nò giì da mbó'vóó ká mí to nò gî.
40017019	Bìndi~ ndâ mbe tala có mì Jézù náa bà 'vala 'viì tí nò kpò ndú gî nó giì 'vee yí si ndú ta kpéétí ndú, máa, «Bà mòkò i tí nò 'do gbí muu 'viì tí nò kpò ze gî tacó yè?»
40017020	Káa Jézù giì 'vìsì có ji ndú, máa, «À kpò yo tacó yo tee njembí yo mítí Mbíṛì dúú-dúú lá. Ye kû 'dè có ji yo ta yúcó, máa, yo má tee njembí yo mítí Mbíṛì gî, kpêtí ká njí'díí énó, yo má 'dè có ji gbolò gú tí nò, máa, ‹Yèè ndi lo 'do bà-i-nò gî,› gú tí nò bà yèè ndi wó go có mì yo nò gî. 'Bí i mbe kpò yo delè bà dù wálá.
40017021	À kû mòkò i go ŋa i tí nò 'do gbí muu 'duù ká ta bà 'deke tí ji Mbíṛì, delè ta bà kònò go cuki.»
40017022	Ta 'bí o gbaànjé, ndâ Jézù ta ndâ mbe tala có mì wó 'dáá gî mâ giì kili mítí 'bí bàndò gbí to Gàlìléyà gî, Jézù giì 'dè có ji ndú máa, «Ndâ 'duù kèjì gí bà kpì ngbàngà tí 'Viì-mì-'Dakò ji ndâ 'dakò.
40017023	Ndú bà giì zi yí gî. Káa bìndi sili ta'ô, yí bà giì 'vala ndi wó 'do gbí muu'dú wó gî.» Ndâ mbe tala có mì Jézù mâ giì 'di có tí nò, ndú giì dù zuku-zùkùù ta sé có tí nò.
40017024	Ndâ Jézù mâ giì yee ta ndâ mbe tala có mì wó gbí gbata Kàpàrànáwùmù, ndâ 'bí mbe kû kili i 'do mì ndâ 'duù gítí 'bá-Mbíṛì giì gì gí mì Pìyétòrò, bìndi~ ndú giì 'vee yí, máa, «Mbe nìbà i ji yo kû gò i gítí 'bá-Mbíṛì?»
40017025	Káa Pìyétòrò giì 'vìsì có ji ndú, máa, «Yí kû gò i.» Bìndi~ Pìyétòrò mâ giì ṛì gí tà'i tàkò Jézù, Jézù giì co gálà gí bà 'vee yí á kùṛo bà 'dè có mì wó máa, «Sìmónè, wò koṛo có máa ndâ kpo-kpò gba muu to tí nó kû gò i 'do mì ndâ 'di? Á 'do mì ndâ 'viì mì ndú, wèè, á 'do mì ndâ mbe 'dó-'do?»
40017026	Káa Pìyétòrò giì 'vìsì có ji yí, máa, «À 'do mì ndâ mbe 'dó-'do.» Bìndi~ Jézù giì 'dè có ji Pìyétòrò, máa, «Má énò, à mò ndâ 'viì-'bá 'do gbí bà gò i ji gba gî.
40017027	Káa kpêtí ká énò, a me vò i lá. Ya gí bà gò liì tàbè'dè kàpá. Wò má ja kpédélé sè, wò 'ví njaa gbí nje wó, bìndi~ wò bà 'de njì gùrúsù 'do tí ngbàṛà, wò 'ví je ya gí bà gò gítí 'bá-Mbíṛì á muu ndà, tacó wàa tàkòcò ndâ 'duù tí nò 'ví kpolo lá.»
40018001	Ta o tí nò, ndâ mbe tala có mì Jézù giì 'vee yí, máa, «Gbolò 'duù mbe ndii ndâ 'bí ka wó 'dáá gî gbí òkò tí ze gbí ngbàngà mì Mbíṛì wúnò bà dù a 'di»
40018002	Káa Jézù giì 'vìsì có gí tàkò 'vé mì ndú nò ta bà tè'é tí 'bí làmbu 'viì, bìndi~ yí giì ṛò yí mí kùṛo ndú.
40018003	Bìndi~ yí giì 'dè có ji ndú, máa, «Ye kû 'dè có ji yo ta yúcó, máa, yo má 'vìsì tí yo tí ndâ víí 'viì go làmbu 'viì tí nó lá, yo jé gí bà dù tí ndâ ŋa 'duù tí nó náa Mbíṛì kû zogo ndú nó wálá.
40018004	Má énò, 'duù ŋìnó mbe bàkà tí wó tí làmbu 'viì go làmbu 'viì tí nó nó a gbolò 'duù gbí òkò tí ndâ 'duù tí nó náa Mbíṛì kû zogo ndú nó 'dáá gî.
40018005	'Bí 'duù má te wiṛi mítí 'bí làmbu 'viì go ŋìnó ta ṛè ye, gbí~ énó máa, 'duù tí nò te wiṛi a i mítí ye.
40018006	Káa à 'vii ta 'duù mbe eendi 'bí làmbu 'viì go ŋìnó mbe kû tee njembí mítí ye káa bà eṛe gbolò du i mítí miṛi wó, wàa à 'ví 'va ta yí gí tà wúlú ngo.
40018007	«Vò pá tí ndâ 'duù muu to tí nó ngé, tacó ndâ vò i mbe kû volo muu ndú 'do tí bà tee njembí ndú mítí Mbíṛì ùgbù á muu to tí nó ngé ndii gî. Ndâ vò i tí nò delè jé gí bà cee wálá. Káa à volo a i ji ndâ mbe kû kili wu á gí tà ndâ vò i tí nò!
40018008	«À má a 'bí 'bì lo gbaànjé ká kû ŋònòkò gbí òkò tí yo ta Mbíṛì, da 'bì lo tí nò 'va gí 'dè. À nìkì a bà ya ta gbèe 'bì lo gí gbí dà á bìndi ku mì lo á co tí bà kpolo tí ndâ 'bì lo só kpónó, bìndi~ wò giì 'de vò bàndò bìndi ku mì lo.
40018009	Káa à má a 'bí ṛo lo gbaànjé má ká kû si wò kû bèè ṛo Mbíṛì, aa ṛo lo tí nò 'do gbí kélè gí 'dè. À nìkì a bà 'de 'válá ŋìnó mbe cee lá nó ta gbèe ṛo lo á co tí bà 'va wò mì Mbíṛì mí gbí vò bàndò ta wu tí~ bìndi ku mì lo ta ndâ ṛo lo sósò'ô.
40018010	«Yo kpolo tí yo 'do tí bà 'dè có ŋónókó gítí ndâ víí 'viì go ndâ ŋa ŋìnô, tacó ndâ basìlì mì ndú nanaka ká kácá mí kùṛo Bu ye gbíṛì.
40018011	(Tacó 'Viì-mì-'Dakò gì gí muu to tí nó a i tacó bà 'vala ndâ 'duù ŋìnó mbe giṛi'o gî nô.)»
40018012	Jézù giì lòkò'bò có ji ndâ mbe tala có mì wó máa, «Yo koṛo có máa, muu ndâ i-kó-ko mì 'duù má 100, bìndi~ 'bí~ gbaànjé giì giṛi gî, yí bà si sè ndâ i-kó-ko ŋìnó 99 nó mí bàndò, bìndi~ yí 'ví ya gí bà pà bà tí gbèe ŋìnó mbe giṛi nó wálá?
40018013	Ye kû 'dè có ji yo ta yúcó máa, yí má 'de ŋìnó mbe giṛi nò gî, líkí'o bà bàkà yí á co tí líkí'o ndâ ŋìnó 99 mbe giṛi'o lá nó gî. Tacó go~ tí wó énò máa, 'bí i-kó-ko mì yì gbaànjé 'ví giṛi nò wálá.
40018014	Có mì Bu yo gbíṛì delè ká go énò, máa muu 'bí làmbu 'viì gbaànjé go ŋìnó kuu nó nó 'ví ba lá.
40018015	«Ná'vindí lo má bàkà 'bí ŋa i mbe lè gî gítí lo, ya gí mì wó, wàa yo 'ví 'viiki gbí có tí nò gbí òkò tí yo ta yí sósò'ô. Yí má 'di có mì lo nò gî, gbí~ énó máa wò gì ta ná'vindí lo dê gítí lo gî.
40018016	Káa yí má biya bà 'di có mì lo gî, tè'é tí ndâ 'bí 'duù go só, go ta'ô, wàa wò 'ví 'dè có ta yí mí kùṛo ndú gítí có mì kponje taàbé, go có tí nó náa à cu mí gbí wáràgà mì Mbíṛì nô.
40018017	Yí má biya bà 'di có mì ndâ 'duù tí nò delè gî, wò 'ví ya ta yí gí kùṛo ndâ 'bí ná'vindí yo tí ndâ mbe kû kili ta ṛè ye tí Jézù. Yí má kpo muu yo delè gî, yo 'ví bàkà ta yí go bà bàkà i gítí vò 'duù ta nèté mì yo ta yí wálá.
40018018	Ye kû 'dè có ji yo ta yúcó máa, yo má ùnje gítí 'bí ŋa i muu to tí nó gî, à delè bà ùnje gítí bà bàkà i tí nò á gbíṛì gî. Káa 'bí i ŋìnó náa yo mà biya gî máa à 'ví bàkà muu to tí nó lá, à delè bà biya gî, máa à 'ví bàkà i tí nò á gbíṛì lá.
40018019	'Bí có náa ye bá 'dè ji yo káká'i a ŋìnó máa, ndâ 'bí 'duù gbí òkò tí yo, kpêtí ká go ndâ 'duù sósò'ô cuki, má toko muu ndú, bìndi~ ndú giì 'deke tí ndú ta njembí gbaànjé tacó 'bí ŋa i 'do mì Bu ye gbíṛì, ta ṛè ye, Bu ye bà je i tí nò náa ndú yù nò ji ndú gî.
40018020	Tacó ndâ 'duù kpêtí go sósò'ô, go ta'ô, má kili mítí 'bí bàndò ta ṛè ye, ye bà dù kuu toko ta ndú á kà.»
40018021	Bìndi~ Pìyétòrò giì 'vee Jézù, máa, «Ye 'ví si có gítí ndâ vò i mì ná'vindí ye náa yí bàkà mítí ye mí to yee gbí ée, Buù? Yee gbí vô-nje~só?»
40018022	Káa Jézù giì 'vìsì có ji yí, máa, «Me ká ta bà~ vô-nje~só cuki lá. Ye nì ji yo a vô-nje~só ta bà~ vô-nje~só ta bà~ muu'bì.»
40018023	Jézù giì lòkò'bò 'bí có ji ndâ mbe tala có mì wó, máa, «Bà dù Gba-gbíṛì tí gbolò gba mì ndâ 'duù muu to tí nó 'vii ká 'vii ta 'bí gbolò gba gbaànjé mbe eṛe muu wó gítí có ba kili ndâ i mì wó 'do mì ndâ kpo-kpò 'duù mì wó gî.
40018024	Yí mâ giì 'bìtà bà tè'é tí ndú gbaànjé-gbaànjé, à giì gì ji yí kpédélé'i kùṛo a i ta 'duù ŋìnó náa i mì wó muu wó me gbolò ngé ndii gî nô.
40018025	Káa kpokèjì bà dele ta ndâ i tí nò ji gba mâ giì kpò 'dakò tí nò gî, gba giì 'dè có máa, à ya gí bà mà ndâ 'dakò tí nò, ta niì mì wó, ta ndâ 'viì mì ndú, ta ndâ i-'bá mì ndú 'dáá gî. À má sì ndú gî, à 'ví kaa i gbí ndú gítí~ á ji yì gí bìndi ndâ i mì yí.
40018026	Káa 'dakò tí nò mâ giì 'di có tí nò, yí giì zèè kò gba ta bà 'deke tí wó, ji yí máa, ‹Je o ji ye, buù, wàa ye 'ví pà kpokèjì bà sì có ndâ i mì lo 'do muu ye 'dáá gî.›
40018027	Gba mâ giì zeke 'dakò tí nò, yê ṛo wó giì bàkà yí ngé ndii gî. Bìndi~ yí giì si có gítí ndâ i mì wó á muu wó nó 'dáá gî mí to. Bìndi~ yí giì 'dè có ji yí máa, yí ya gí 'bá mì wó.
40018028	«'Dakò tí nò mâ giì co gí sè 'do gbí ngbàngà mì gba, yí giì 'de 'bí ka wó náa ndú kû bàkà nèté ta ndú 'bá mì gba, ta làmbu i mì wó á muu wó, bìndi~ yí giì nanaka mítí ka wó nò go cá tí ngbù tìítìí, máa, ‹I mì ye kuu muu lo. Je i mì ye ji ye! Je i mì ye ji ye!›
40018029	«Ka wó mbe nèté nò giì 'va tí wó kùṛo wó, ta bà 'deke tí wó ji yí, máa, ‹Je o ji ye, wàa ye 'ví ì ngèlè gítí~.›
40018030	Káa yí giì biya bà 'di có mì ka wó nò gî. Bìndi~ yí giì te yí mí gbí zàà, máa yí dù á kà di tí o tí nó náa yí má sì có ndâ i mì yì cee 'do muu wó gî, à 'ví giì dò 'bì á 'do tí wó.
40018031	Ndâ 'bí ka ndú náa ndú kû bàkà nèté 'bá mì gba ta ndú nó mâ giì ŋò ŋa i tí nò, tàkòcò ndú giì kpolo ngé ndii gî. Bìndi~ ndú giì ya gí bà 'vanda ndi ŋa i tí nò náa ka ndú bàkà nò 'dáá gî ji gba.
40018032	«Gba bà-i-nò giì tuu 'duù gí tàkò 'dakò tí nò. À mâ giì gì ta yí gí kùṛo wó gî, yí giì do mítí wó, máa, ‹Ndí lo vò 'duù! Wò kùtàá 'deke tí lo á ji ye, bìndi~ ye giì si có gítí ndâ kpo-kpò i mì ye náa àá muu lo nó mí to gî.
40018033	Káa wò kpónó ŋò yê ṛo ka lo náa yo kû bàkà nèté ta yí bà gbèe to nó lá, tacó yè?›
40018034	Tacó énò, gba giì te vò 'duù tí nò mí gbí zàà ta kpo tàkòcò. Máa, yí dù gbí zàà yee tí o tí nó náa yí má sì có ndâ i mì yì 'dáá gî delè.»
40018035	Jézù giì yee nje có mì wó, máa, «Bu ye á gbíṛì delè bà bàkà ta yo 'dáá gî ká énò, náa yo má je à-cee-gî ji ndâ ná'vindí yo ta njembí yo gbaànjé lá nò.»
40019001	Jézù mâ giì cee ta bà 'dè có tí nò ji ndâ mbe tala có mì wó gî, ndú giì di ngo 'do Gàlìléyà gítí 'bí to á tìto Jòròdánìyà á Jùdéyà.
40019002	Ndâ 'duù me mbè giì ṛu ndi wó gítí to tí nò. Bìndi~ yí giì 'vala ndâ mbe nò'o gbí òkò tí ndú.
40019003	Mâ giì zeke'o, ndâ 'bí mbe kû kpolo tí tàkìì mì ndâ Jùdéyà giì gì gí mì Jézù, bìndi~ ndú giì 'vee yí ta tiṛì tacó bà ŋò muu wó, máa, «'Duù má njè niì mì wó ta ndeṛè~ náa à ká gbí muu wó, a vò i gbí tàkìì mì ndoo tí ndâ Jùdéyà?»
40019004	Káa Jézù giì 'vìsì có ji ndú, máa, «Yo 'deke có tí nó náa à cu mí gbí wáràgà mì Mbíṛì, máa, do tí bà 'bìtà bà suu to tí nó, 'Duù tí nó mbe suu ndú nó, ‹suu ndú tí ndâ dì~ ta na~› nó lá?
40019005	Ŋìnò a gbí ndeṛè có tí nó náa yí tí Mbíṛì giì 'dè ta có, máa, 'dakò 'ví si ndâ nawu wó, ta bu wó mí to, wàa yí 'ví nanaka mítí nawù wó, wàa ndú 'ví dù tí gbèe dìì nó ká nò.
40019006	Má énò, ndú káká'i me ndâ 'duù sósò'ô lá. Ndú a gbèe dìì. Má énò, 'bí 'duù muu to tí nó 'ví njèè gbí òkò tí ndâ i ŋìnó náa Mbíṛì ká toko ndú nó lá.»
40019007	Káa ndâ mbe kû kpolo tí tàkìì mì ndâ Jùdéyà nò giì 'vee Jézù káká'i máa, «Káa Mòze táánò 'dè có énò máa, 'duù 'ví cu wáràgà ta ndeṛè bà njè tí ji nawù wó, wàa yí 'ví njè yí, tacó yè?»
40019008	Jézù bà-i-nò giì 'vìsì có ji ndú, máa, «Mòze táánò 'dè ji yo énò tacó tù yo tí ndâ Jùdéyà 'di có lá. Káa àá táánò me go énò ta o bà 'bìtà bà suu ndâ 'dakò ta niì mì Mbíṛì lá.
40019009	Ye kû 'dè có ji yo ta yúcó, máa, 'bí 'duù má njè nawù wó á muu 'bí tende vò i á bìndi có ngbà-'dakò, bìndi~ yí giì kò 'bí ngú niì, yí kû zi a ngbà ta ngú niì tí nò.»
40019010	Bìndi~ ndâ mbe tala có mì Jézù giì 'dè có ji yí, máa, «Cè có gítí ndâ niì ta ndâ kù ndú má énò, à nìkì káa bà dù 'duù tí dì banga.»
40019011	Káa Jézù giì 'vìsì có ji ndú máa, «À káa ndâ 'duù ŋìnó náa Mbíṛì wu ji ndú máa ndú dù tí ndâ dì banga nó ká bà dù énò. À me káa ndâ 'duù sàkàmàà lá.
40019012	Tacó ndâ ŋa ndâ i mbe kû tii ndâ 'duù 'do tí bà kò niì me a mbè: à volo ndâ 'bí 'duù 'do ká gbí yì ndâ nawu ndú; à bàkà ndâ 'bí 'duù gítí bà dù énò ta wotí; ndâ 'bí 'duù biya bà kò niì tacó bà dù tí ndâ mbe bàkà nèté mì Mbíṛì. Wotí bà 'di có tí nò má kuu tí 'duù, yí 'ví 'di~.»
40019013	Ndâ 'bí 'duù giì gì ta ndâ víí 'viì mì ndú ji Jézù, máa yí cù 'dê ngo cù wó mítí ndú, wàa yí 'ví 'deke tí wó ji Mbíṛì tacó tí ndú. Káa ndâ mbe tala có mì Jézù giì do ta ndâ 'duù tí nò.
40019014	Káa Jézù giì 'dè có ji ndâ mbe tala có mì wó, máa, «Yo si ndâ 'viì tí nò 'ví giì gí mì ye. Yo tii kpokèjì 'do tí ndú lá, tacó ndâ mbe kû dù tí ndâ bòò-gba mì Gba-gbíṛì a ŋa ndâ 'duù ŋìnó go ndâ 'viì tí nò, nô.»
40019015	À mâ giì yee ta ndâ 'viì tí nò tí Jézù gî, yí giì cù 'dê ngo cù wó mítí ndú, bìndi~ yí giì njè nó 'do bàndò tí nò gî.
40019016	Mâ giì zeke'o, 'bí 'viì-'dakò ta ndâ i mì wó me gbolò giì gì gí mì Jézù, bìndi~ yí giì 'vee yí, máa, «'Duù 'ví bàkà a ŋa tó i yè, tacó wàa yí 'ví 'de ta 'válá ŋìnó mbe cee lá nó?»
40019017	Káa Jézù giì 'vìsì có ji yí, máa, «Wò 'vee ye á gítí tó i tacó yè? Tó 'duù ká gbaànjé cuki. Go bà 'de 'válá ŋìnó mbe cee lá nó má kuu tí lo, kpolo tí ndâ có tí nô.»
40019018	Káa 'viì-'dakò tí nò giì 'vee Jézù káká'i, máa, «Ndâ có ngàyi?» Káa Jézù bà-i-nò giì 'vìsì có ji yí, máa, «Ndâ có tí nó máa, ‹Wò 'ví zi 'duù lá. Wò 'ví bàkà bangbaya lá. Wò 'ví zingbà i lá. Wò 'ví 'dè 'véṛè gítí 'duù lá.
40019019	Wò 'ví tègàṛà ndâ bu lo ta nawu lo. Wò 'ví zè ndâ 'bí ka lo nìkì go bà zè 'dóó tí lo nìkì mì lo,› nô.»
40019020	Káa 'viì-'dakò tí nò giì 'vee Jézù máa, «Ye kpolo tí ndâ có tí nò náa wò kpónó 'deke mí to nò 'dáá gî; 'bí i ŋìnó kpòò mbe gboo 'do mì ye gî nó a yè?»
40019021	Káa Jézù giì 'vìsì có ji yí, máa, «Go bà dù tí cèe 'duù ta bà lê tí wó wálá má kuu tí lo, ya gí 'bá wàa wò 'ví sì ndâ i mì lo 'dáá gî gí 'dè, wò 'ví njèè ndâ i tí nó náa wò 'de gbí ndú nó ji ndâ mbe yê, bìndi~ wò 'ví gì gí bà ṛu ndi ye. Cì gúku lá, tacó wò bà 'de ndâ i me gbolò gí bìndi ndâ i mì lo nò 'do gbíṛì gî.»
40019022	'Viì-'dakò tí nò mâ giì 'di có tí nò náa Jézù 'dè ji yí nò, yí giì njè nó 'do bà-i-nò ta máákà gbí dìì wó, tacó ndâ i mì wó me gbolò ngé ndii gî.
40019023	'Viì-'dakò tí nò mâ giì ya gî. Jézù giì 'dè có ji ndâ mbe tala có mì wó, máa, «Ye kû 'dè có ji yo ta yúcó, máa, bà dù tí bòò-gba mì Mbíṛì mì ndâ mbe kpo-kpò i muu to tí nó kpolo ngé ndii gî.
40019024	Ye bà 'dè gbí ndi có tí nò ji yo káká'i, máa, à peteke a bà ndii 'bí ŋa gbolò nò go ya co gbí gùù ngbàndú á co tí bà dù 'duù ŋìnó ta ndâ kpo-kpò i ká mì wó nó tí bòò-gba mì Mbíṛì.»
40019025	Nje ndâ mbe tala có mì Jézù giì 'dèè ta bà 'di có tí nò gî. Bìndi~ ndú giì 'vee yí, máa, «À má énò, a 'di ká bà 'de 'válá?»
40019026	Káa Jézù giì 'vìsì có ji ndú ta bà zeke'o tí ndú, máa, «Wotí mì ndâ 'duù gítí~ wálá, káa 'bí i mbe kpò Mbíṛì wálá.»
40019027	Bìndi~ Pìyétòrò giì 'vee Jézù, máa, «Káa ze, ŋò káa ze jee ndâ i muu to tí nó 'dáá gî mí to kû ṛu ndi lo. Ze bà 'de bìndi ndâ i mì ze náa ze jee ndú mí to nò a yè?»
40019028	Káa Jézù giì 'vìsì có ji Pìyétòrò máa, «Ye kû 'dè có ji wò ta yúcó máa, ta o tí nó náa ndâ i má giì gì 'dáá tí ndâ ngú i gî, 'Viì-mì-'Dakò bà giì ki tí wó dèngècè pí jàlàmbà mì wó, bìndi~ yo tí ndâ 'duù tí nò muu'bì-nje~só mbe kû ṛu ndi ye nó bà giì ki tí yo dengece-dèngècè to kû zogo ndâ ŋa ndâ Ìzìrìyélì muu'bì-nje~só nô.
40019029	Bìndi~ ndâ 'duù ŋìnó 'dáá mbe jee ndâ 'bá mì ndú, ta ndâ ná'vindí ndú, ta ndâ námì ndú, ta ndâ bu ndú, ta ndâ nawu ndú, ta ndâ 'viì mì ndú mí to ta ṛè ye nó, bà 'de ndâ i me gbolò á gí bìndi ndâ i mì ndú ta ndâ 'duù mì ndú nò. Mbíṛì delè bà je 'válá ŋìnó mbe cee lá nó ji ndú á bìndi ku mì ndú.
40019030	«Káa yo 'ví koṛo muu yo máa, ndâ 'duù ŋìnó kpónó tí ndâ kpo-kpò 'duù kùṛo ndâ 'bí ka ndú nó bà giì dù tí ndâ ndòngbú 'duù, bìndi~ ndâ 'duù ŋìnó kpónó tí ndâ sílì ndâ ka ndú nó bà giì dù tí ndâ kùṛo ndâ 'duù.»
40020001	Jézù giì lòkò'bò có ji ndâ mbe tala có mì wó, máa, «Ŋa kpokèjì bà zogo to tí nó mì Gba-gbíṛì go i mì 'bí gbolò 'duù mbe gbo'o ya gí bà pà ndâ 'duù tacó bà bàkà nèté gbí njí mì wó.
40020002	Yí mâ giì 'de ndâ kpédélé 'duù gî, ndú giì 'vii có ta ndú gítí bà ko mboo nèté mì ndú, bìndi~ yí giì tuu ndú gí gbí njí ta fírí dú'o.
40020003	Yí mâ giì ya gí bàndò 'vélè si ṛi yèè gàà gí yaà gî, yí giì 'de ndâ 'bí 'duù ta nèté mì ndú wálá.
40020004	Bìndi~ yí giì kaa ndú ya tí~ gí gbí njí mì wó, máa, ndú bàkà nèté, wàa yì bà je i ŋìnó mbe 'vii ta po nèté mì ndú ji ndú.
40020005	Yí mâ giì dele ndi wó ya gí bàndò 'vélè ta ṛi dê gítí gbúrú, yí giì 'de ndâ 'bí 'duù, bìndi~ yí giì kaa ndú ya tí~ gí gbí njí, máa, ndú bàkà nèté, wàa yì 'ví je bà 'bì ndú ji ndú. Yí mâ giì ya ndi wó gí bàndò 'vélè si ṛi mò tí gî, yí giì 'de ndâ 'bí 'duù kû dù sínò, bìndi~ yí giì kaa ndú ya tí~ gí gbí njí, máa, ‹Yo bàkà nèté! Yo bà 'de káa bà 'bì yo.›
40020006	Yí mâ dele ndi wó gí bàndò 'vélè si o 'dèè gî, yí giì 'de ndâ 'bí 'duù ta nèté mì ndú wálá. Bìndi~ yí giì 'vee ndú, máa, ‹Yo kû dù sínò bà-i-nó 'do tí dú'o yee tí kpónó tacó yè?›
40020007	«Káa ndâ 'duù tí nò giì 'vìsì có ji yí, máa, ‹Tacó mbe je nèté ji ze wálá.› Bìndi~ yí giì 'vìsì có ji ndú, máa, ‹À má énò, yo ya gí gbí njí mì ye.›
40020008	«O bà njè nèté mâ giì me tí gî, yí giì tuu mbe kû kpolo tí ndâ i gbí gálá mì wó, máa yí ya gí bà njè ndâ 'duù 'do gbí nèté gî. Ndâ 'duù mâ giì gì 'do gbí njí gí 'bá gî, yí giì 'dè có ji mbe kpolo tí ndâ i gbí gálá mì wó, máa, yí ko mboo nèté mì ndú ji ndú. Máa, yí 'bìtà bà je i kpédélé'i a i ji ndâ ndòngbú 'duù tí nó mbe gì gí gbí nèté ta 'dê'o nô, bìndi~ ndâ mbe gì si ṛi mò tí gî, bìndi~ ndâ mbe gì ta ṛi gbúrú, bìndi~ ndâ mbe gì ta ṛi dú'o, bìndi~ ndâ mbe gì ta fírí dú'o, wàa yí 'ví je i ji ndú 'dáá gî 'vii ká 'vii. 'Bí có máa, 'duù ŋìnó gì gí gbí nèté ta fírí dú'o, káa ŋìzó gì si nèté kû njé-njè nò, 'ví dù lá.
40020009	Mbe kpolo tí ndâ i gbí gálá bà-i-nò giì 'bìtà bà ko mboo nèté mì ndâ 'duù ji ndú go có tí nó náa mbe njí 'dè ji yí nò.
40020010	Ndâ kpédélé 'duù tí nó náa mbe njí kaa ndú gí gbí nèté ta fírí dú'o nó giì gì ŋìndi ndú ta bà koṛo có énó máa, a ndâ yì ká bà 'de i me gbolò, káa ndú giì 'de káa gbèe ŋa i tí nó náa ndâ 'bí ka ndú 'de nô.
40020011	«Ndú bà-i-nò giì lì káa 'bì ndú gí ta i tí nó náa à je ji ndú nó gî, bìndi~ ndú giì ya gí bà 'dè kòlòwò ji mbe njí, máa,
40020012	‹Ndâ ndòngbú 'duù tí nó náa wò kaa ndú gì tí~ kpónó-kpónó ta 'dê'o nó bàkà nèté ká ta làmbu o, káa wò giì 'vii ndú ta ze tí ndâ mbe 'bìtà bà ka wu'o si ṛi có lá yee tí 'dê'o ta ŋa kpokèjì ngàyi!›
40020013	«Káa mbe njí giì 'vìsì có ji 'bí 'duù gbaànjé 'do gbí òkò tí ndâ 'duù tí nò mbe kû 'dè kòlòwò nò, máa, ‹Ye ŋonoko wò gbaànjé lá, kómbe ye. À kpónó 'bì lo nò me i tí nó kùtàá náa ndà 'vii có gítí~ ta dú'o nó lá?
40020014	Má énò, je i mì lo, wàa wò 'ví ya~. Ye je i ji ndâ ndòngbú 'duù tí nó mbe gì gí gbí nèté kpónó-kpónó si o bèè 'dáá gî nó 'vii ta yo 'do ká gbí 'dóó có mì ye gbí muu ye.
40020015	Ṛè i ŋìnó mbe tii ye 'do tí bà bàkà ta ndâ 'dóó i mì ye go có mì ye gbí muu ye 'ví dù a ŋa yè? Wò kû tò a kiì tacó ŋa gbolò nambeè tí nó náa ye bàkà ji ndâ 'duù tí nó mbe gì gí gbí nèté kpónó-kpónó á kùṛo bà njè nèté nó?› »
40020016	Jézù giì yee nje có mì wó, máa, «Ndâ ndòngbú 'duù wúnò bà dù tí ndâ kpédélé 'duù, bìndi~ ndâ kpédélé 'duù bà dù tí ndâ ndòngbú 'duù go ŋa i tí nó kpónó nô.»
40020017	Jézù mâ giì cee ta bà 'dè có gítí ndâ mbe kpo-kpò i gî, ndú giì kaa kû ya gí gbí gbata Jèrùzàlémè. Káa si ndú kpokèjì, yí giì kaa ndâ mbe tala có mì wó muu'bì-nje~só 'do gbí òkò tí ndâ 'duù gí ndiì, bìndi~ yí giì 'dè có ji ndú, máa,
40020018	«Ndoo kpónó kû ya gí gbí gbata Jèrùzàlémè, bìndi~ ndâ 'duù kà bà giì kpì ngbàngà tí 'Viì-mì-'Dakò ji ndâ kpo-kpò 'duù gbí ngbàngà mì ndâ Jùdéyà. Ndú bà giì waa có ku mítí wó,
40020019	bìndi~ ndú bà giì je yí ji ndâ mbe 'dó-'do tacó bà zi yí. Ndâ mbe 'dó-'do tí nò bà giì ŋo ndi wó, ta bà ŋo yí, ta bà lè yí, ta bà gbì yí, bìndi~ ndú bà giì zi yí ta bà gbì yí á mítí njèèkpè mû. Káa bìndi sili ta'ô yí bà giì 'vala ndi wó á 'do gbí muu'dú wó gî.»
40020020	Nawu ndâ Jákòmò ta Jòvánì tí ndâ 'viì mì Zèbìdéyò giì kaa ndú ya tí~ ji Jézù kùṛo bà yee ndú Jèrùzàlémè. Bìndi~ yí giì zèè kò Jézù ta bà 'deke tí wó.
40020021	Káa Jézù giì 'dè có ji niì tí nò máa, «Nì 'dóó ṛè ŋa i tí nó ta go~ tí lo nó gi.» Káa yí giì 'vìsì có ji Jézù máa, «Có gbí njembí ye énó máa, wò ci ye énó máa, wò má gì tí gbolò gba gî, wò bà bàkà ndâ 'viì mì ye sósò'ô nó tí ndâ kpo-kpò 'duù gbí ngbàngà mì lo. 'Bí 'duù gbaànjé gbí òkò tí ndú 'ví dù tí mbe ki tí gbí kù'bì mì lo, wàa 'bí 'duù 'ví dù tí mbe ki tí gbí gàlì mì lo.»
40020022	Káa Jézù giì 'vìsì có ji ndâ niì tí nò ta ndâ 'viì mì wó, máa, «Yo ŋò ŋa i tí nó náa yo kû yù nó ni lá. Wotí bà njù 'visî tí nó náa ye kèjì gí bà njù~ nó kuu tí yo?» Káa ndú giì 'vìsì có ji yí, máa, «À kuu tí ze.»
40020023	Káa Jézù giì 'vìsì có ji ndú, máa, «Yo bà njù 'visî mì ye nò gî. Káa à má gítí có ndâ bàndò bà ki tí ṛègbà tí ye gbí ngbàngà mì ye, ndú me ndâ i mì ye tacó bà njèè ji ndâ 'duù lá. Ndâ bàndò tí nò a ndâ i mì ndâ mbe~ náa Bu ye 'viindi tacó tí ndú sàà gî.»
40020024	Sè ndâ mbe tala có mì Jézù muu'bì nó mâ giì 'di có tí nò náa ndâ Jákòmò ta ná'vindí wó Jòvánì 'dè nò, tàkòcò ndú giì kpolo gítí ndú gî.
40020025	Jézù mâ giì ŋò énò, yí giì kili ndâ mbe tala có mì wó muu'bì-nje~só 'dáá gî, bìndi~ yí giì 'dè có ji ndú, máa, «Yo ŋò ni gî máa, ndâ gba mì ndâ 'duù ŋìnó mbe ŋò dúú kpokèjì bà bàkà nambeè ta Mbíṛì ni lá nó kû toṛo nje ndâ bòò mì ndú ta to. Ndâ kpo-kpò 'duù kùṛo ndú delè kû bàkà ndú ká tí cèe ndâ bè bòò mì ndú.
40020026	Káa àá bà dù gbí òkò tí yo me go énò lá. Tacó 'duù ŋìnó tí gbolò 'duù gbí òkò tí yo nó bà dù tí bòò mì ndâ ka wó.
40020027	Bìndi~ 'duù ŋìnó tí kùṛo ndâ ka wó gbí òkò tí yo nó bà dù tí bòò mì yo.
40020028	Tacó à kpêtí káa 'Viì-mì-'Dakò, yí gì gí muu to tí nó me tacó máa ndâ 'duù 'ví bàkà nèté wó nò lá, yí gì a i tacó bà bàkà nèté ndâ 'duù, delè tacó bà sì miṛi wó ji ku á muu ndâ 'duù.»
40020029	Si ndâ Jézù ta ndâ mbe tala có mì wó kû giì njè nó 'do gbí gbata Jérìkò kû ya gí Jèrùzàlémè, ndâ 'duù me mbè ká ko ndú.
40020030	Ndâ 'bí 'dakò sósò'ô tí ndâ mbe súṛo mbe kû ki tí ndú seè kpokèjì, máa giì 'di có máa ŋìnó a Jézù ká kû ndii ta nó nò, ndú giì 'bìtà bà tò kû, máa, «'Viì mì Dàvídè! Ŋò yê ṛo ze!»
40020031	Ndâ mbè 'duù tí nó mbe kû ko tàkò Jézù nó giì do mítí ndâ mbe sú ṛo tí nò, máa ndú dù ngbìì. Káa ndâ mbe sú ṛo tí nò giì tò kû ngéé gí yaà ndii ŋìnó kùṛo nó gî, máa, «'Viì mì Dàvídè! Ŋò yê ṛo ze!»
40020032	Jézù giì ṛò tíyò, yí giì tè'é tí ndú, bìndi~ yí giì 'vee ndú máa, «À tí yo a go ŋa yè, máa ye 'ví bàkà ji yo?»
40020033	Káa ndú giì 'vìsì có ji Jézù máa, «Si ze 'ví zeke'o, Buù!»
40020034	Jézù giì ŋò yê ṛo ndú, bìndi~ yí giì tee 'bì wó ta ndi tí ndâ ṛo ndú, bìndi~ ndú ngé giì 'bìtà bà ŋò ndâ i, bìndi~ ndú giì ṛu ndi Jézù.
40021001	Ndâ Jézù mâ giì dooko ta gbata Jèrùzàlémè gî, si ndú pí Gú Mbâ, Jézù giì tuu ndâ 'bí mbe tala có mì wó sósò'ô,
40021002	máa, «Yo ya gítí ndâ 'bá tí zó náa yo kû ŋò muu ndú ngéé kùṛo yo zô. À káa póó bà yee yo kà, yo bà 'de na kècè náa à eṛe yí gî, ta 'viì mì wó gbí wú ṛègbà tí wó. Yo 'ví njaanga ndú 'do gbí wú gî, bìndi~ yo 'ví gì ta ndú ji ye.
40021003	'Bí 'duù má 'vee yo, yo 'ví 'vìsì có ji yí, máa, ‹A Mbe tí ze ká tuu ze, máa ze ya ta ndú ji yì. Nèté mì wó má cee ta ndú gî, yí bà tuu ndú ngé gí bàndò mì ndú.› »
40021004	I tí nò bàkà tí go có tí nó náa Ìzáyà tí mbe 'dòkò có mì Mbíṛì táánò 'dè énó máa,
40021005	«'Dè có ji ndâ 'duù Jèrùzàlémè, máa, ‹Yo ŋò gbolò gba mì yo á kèjì tí 'dê 'duù pí kècè tí ngbú kècè,› nô.»
40021006	Ndâ mbe tala có mì Jézù sósò'ô náa yí tuu ndú nó giì njè nó ya gí bà bàkà go có tí nò náa Jézù 'dè ji ndú nò.
40021007	Ndú bà-i-nò giì gbà ndâ ngbú 'viì-kècè tí nò ta nawu wó ya tí~ ji Jézù. Ndú mâ giì yee ta ndú tí Jézù gî, ndú giì ki ndâ bòngo mí pí tí ngbú 'viì-kècè tí nò, bìndi~ Jézù giì o yí, ya tí~ gí gbí gbata Jèrùzàlémè.
40021008	Ndâ 'duù me mbè gbí òkò tí ndâ 'duù tí nó mbe tì mí mì Jézù nó giì gò ndâ bòngo mì ndú mí to ta tí kpokèjì, ndâ 'bí~ giì ki'viki ndâ kpâ gò mítí kpokèjì, tacó wàa Jézù 'ví nò gbí~, tacó bà te 'duù mítí bà ṛì yí gí gbí gbata Jèrùzàlémè.
40021009	Bìndi~ ndâ mbè 'duù giì 'bìtà bà ko Jézù ya tí~ gí gbí gbata. Ndâ 'bí 'duù tè kùṛo wó, bìndi~ ndâ 'bí 'duù tàkò wó ndiì, kû tò kû ta líkí'o, máa, «'Vala ze kpónó, 'Viì mì Dàvídè! À ùlù yí tí mbe gì ta ṛè mì Mbíṛì! Àá Mbíṛì, 'vala ze kpónó!»
40021010	Gbata Jèrùzàlémè giì ngaka a cèe tí ta o bà yee Jézù. Ndâ 'duù ta o tí nò kû giì 'vee a 'vé, máa, «Ŋìnó a 'di? Ŋìnó a 'di?»
40021011	Káa ndâ mbè ndâ 'duù tí nó mbe kû ko tàkò Jézù nó giì 'vìsì có ji ndâ mbe kû 'vee 'vé tí nó, máa, «A Jézù tí nó tí mbe 'dòkò có mì Mbíṛì mbe gì 'do gbí gbata Názàrètì á gbí to Gàlìléyà nô.»
40021012	Jézù mâ giì yee gbí gbata Jèrùzàlémè gî, yí giì ṛì gí gbí ndùgù 'bá-Mbíṛì. Bìndi~ yí giì mòkò ndâ mbe bàkà gbí ndùgù 'bá-Mbíṛì tí 'bá 'vélè nó 'dáá gî gí sè. Bìndi~ yí giì 'buku ndâ tàràbézà mì ndâ mbe kû 'vìsì gùrúsù, ta ndâ mbata mì ndâ mbe kû mà ndâ kùlè nó mí to.
40021013	Bìndi~ yí giì 'dè có ji ndâ 'duù tí nò ta kpo tàkòcò, máa, «À cu mí gbí wáràgà mì Ìzáyà tí mbe 'dòkò có mì Mbíṛì, máa: Mbíṛì máa, ‹'Bá mì ye a bàndò bà 'deke tí ndâ 'duù ji ye.› Káa yo kpónó bàngû nó giì 'vìsì tí bàndò mì ndâ mbe kùmùkù ndâ i mì ndâ 'duù.»
40021014	Jézù mâ giì cee ta ndâ mbe bàkà gbí ndùgù 'bá-Mbíṛì tí 'bá 'vélè nó gî, ndâ mbe sú ṛo ta ndâ mbe ku kò giì kaa ya gí mì wó gbí ndùgù 'bá-Mbíṛì kà, bìndi~ yí giì 'vala ndú.
40021015	Ndâ kpo-kpò bu-Mbíṛì ta ndâ mbe 'di gbí tàkìì mì ndâ Jùdéyà bà-i-nò mâ giì ŋò ŋa ndâ i-seṛè tí nò náa Jézù kû bàkà nó, ndú delè mâ giì 'di ndâ kú tí nó náa ndâ víí 'viì kû tò ta gbí ndùgù 'bá-Mbíṛì, máa, «'Vala ze, 'Viì mì Dàvídè! 'Vala ze, 'Viì mì Dàvídè!» nó, ndú giì 'de ndeṛè bà òkòlòwò gítí Jézù gî.
40021016	Ndú bà-i-nò giì 'vee Jézù máa, «Wò 'di có tí nò náa ndâ 'viì tí nò kû tò ta kû nò gî?» Jézù bà-i-nò giì 'vìsì có ji ndú máa, «Ye 'di gî. Káa yo jé 'deke có tí nó gbí wáràgà mì Mbíṛì máa, ‹A wò tí Mbíṛì ká nìbà cèe kpokèjì bà ùlù wò ji ndâ víí 'viì, ta ndâ dó 'viì,› nó lá?»
40021017	Jézù giì njè nó 'do Jèrùzàlémè bìndi ndâ có tí nò ya gí bà tè ṛì gbí gbata Bètánìyà.
40021018	Ta dú'o si Jézù kû dele ta go tí wó 'do Bètánìyà gí Jèrùzàlémè,
40021019	yí giì ŋò 'bí mû-mbiìgá á seè kpokèjì. Yí giì ne tacó bà pà yú~ wàa yì 'ví zò gítí go tí nò tí yì nò. Káa yí giì 'de káa bè kpâ. Gbèe ṛi mbiìgá gbí mû wálá. Bìndi~ yí giì ì njà mítí mû tí nò máa, «Wò 'ví ṛì káká'i lá.» Ndâ kpâ-mbiìgá tí nò ngé giì me ṛemo-ṛémòò, goòlá a wu ka co tí ndú nô.
40021020	Ndâ mbe tala có mì Jézù mâ giì ŋò bà lemere bè mbiìgá tí nò ta ku gálà énò, nje ndú giì 'dèè gî. Bìndi~ ndú giì 'bìtà bà 'vee 'vé máa, «A ŋa yè ká zi mû-mbiìgá tí nó gálà go có 'dì nó?»
40021021	Káa Jézù giì 'vìsì có ji ndú máa, «Ye kû 'dè có ji yo ta yúcó máa, yo má ùnje gítí Mbíṛì ta njembí yo gbaànjé, yo bà bàkà cuki me káa ŋa i tí nó náa à bàkà mítí mû-mbiìgá tí nó, nó lá. Yo kpêtí má 'dè có ji 'bí gbolò gú, máa yí njè nó 'do tí bàndò mì wó ya gí bà 'va tí tà kàpá, yí bà bàkà go có mì yo nò gî.
40021022	Yo delè má 'deke tí yo ji Mbíṛì tacó 'bí i ta njembí yo gbaànjé, Mbíṛì bà je i tí nò ji yo gî.»
40021023	Jézù mâ giì ṛì gí gbí ndùgù 'bá-Mbíṛì kû nìbà i ji ndâ 'duù gî, ndâ 'bí bu-Mbíṛì ta ndâ 'bí kpo-'duù-'bá mì ndâ Jùdéyà giì gì gí mì wó, bìndi~ ndú giì 'vee yí máa, «A 'di ká je wotí bà bàkà ndâ i tí nó náa wò kû bàkà nó ji wò?»
40021024	Káa Jézù giì 'vìsì có ji ndú máa, «Ye kpónó delè kû giì 'vee yo ta 'vé gbaànjé, yo má 'vìsì có ji ye gí tàkò~ gî, bìndi~ ye 'ví giì nì ṛè 'duù tí nó mbe je wotí bà bàkà ndâ i tí nó náa ye kû bàkà nó ji yo:
40021025	A 'di táánò ká je wotí bà caka tí ndâ 'duù ji Jòvánì? A Mbíṛì wèè, a 'bí 'duù wèè? Yí 'de wotí tí nò 'do kòtí 'di? Nògí, yo nì ṛè 'duù tí nò ji ye.» Káa ndú giì 'bìtà bà 'viiki gbí 'vé mì Jézù nò gbí òkò tí ndú ta kpéétí ndú máa, «Ndoo kpónó má 'vìsì có ji yí máa, Jòvánì 'de wotí tí nò táánò 'do mì Mbíṛì, yí bà giì 'vee ndoo máa, ‹Káa yo ùnje gítí ndâ i tí nó náa yí kû bàkà nó lá, tacó yè?›
40021026	Káa bà 'dè énó máa, Jòvánì táánò 'de wotí tí nò 'do mì ndâ 'duù, delè káa bà le wú mítí miṛi ndoo, tacó ndâ 'duù ùnje gî máa, Jòvánì táánò a mbe 'dòkò có mì Mbíṛì.»
40021027	Tacó énò, ndú giì 'vìsì có ji Jézù máa, «Ze ŋò bà~ lá.» Káa Jézù giì 'dè có ji ndú máa, «À má énò, ye delè bà nì ṛè 'duù tí nó mbe je wotí bà bàkà ndâ i tí nò ji ye nó ji yo wálá.
40021028	«Yo kû koṛo có máa yè? 'Bí 'dakò ta ndâ 'viì mì wó sósò'ô táánò giì ya gí mì kpo 'viì mì wó, yí giì 'dè có ji yí énó máa, ‹'Viì, ya gí bà bàkà nèté gbí njí wúnó.›
40021029	Káa 'viì tí nò giì 'vìsì có ji bu wó máa, ‹Ye tí nó wálá.› Káa 'viì tí nò mâ giì koṛo muu wó, yí giì 'vìsì muu wó gî, bìndi~ yí giì ya gí gbí njí go có mì bu wó nò gî.
40021030	'Dakò tí nò giì ya gí mì làmbu 'viì mì wó, gí bà 'dè có ji yí máa, yí ya gí gbí njí. Káa 'viì tí nò giì eendi bu wó máa, ‹Ye bà ya gî, buù,› káa yí giì ya lá.
40021031	A 'di 'do gbí òkò tí ndâ 'viì tí nò sósò'ô nò ká bàkà go có mì bu wó?» Káa ndú giì 'vìsì có ji yí máa, «A kpédélé 'viì mì 'dakò tí nò ká bàkà go có mì bu wó.» Káa Jézù giì 'vìsì có ji ndú máa, «Ye kû 'dè có ji yo ta yúcó máa, ndâ mbe kû kili i-mírì, ta ndâ mbe nò vò ndoò, bà ya gí 'bá mì Mbíṛì si yo mí ndiì.
40021032	Ye 'dè có tí nò ji yo tacó Jòvánì tí mbe caka tí ndâ 'duù táánò gì gí mì yo muu to tí nó tí mbe nìbà tó kpokèjì ji ndâ 'duù, káa yo táánò ùnje gítí ndâ có mì wó lá. A ndâ mbe kili i-mírì ta ndâ mbe nò vò ndoò nó táánò ká ùnje gítí ndâ có mì wó. Yo táánò ŋò ndú tí~ gî, káa yo biya bà 'vìsì muu yo 'do tí ndâ vò kpokèjì mì yo gî.
40021033	«Yo sè tù yo gítí 'bí có tí nó náa ye kû giì lòkò'bò ji yo nô. Ta 'bí o gbaànjé 'bí 'dakò giì ṛò njí mû-nèbítì mì wó, bìndi~ yí giì ṛò ndâ 'bí mû tí ndùgù gí tàkò~, bìndi~ yí giì duu gùù tí bàndò bà pee nèbítì mí gbí~, bìndi~ yí giì duu cèléngé tacó bà gbà i mí gbí njí tí nò. Bìndi~ yí giì kaa ndâ 'duù mí gbí~, máa, ndú má pee nèbítì gî, bà ŋìndi ndú 'ví dù énô, wàa bà ŋìndi yì 'ví dù énô. Ndú mâ giì 'vii có ta 'dakò tí nò náa yí kaa ndú mí gbí njí nò cee gî, yí giì ya gí bà nò ndoò gí gbí tende muu to.
40021034	Yí mâ giì ŋò o bà yù nèbítì dooko gî, yí giì tuu ndâ bòò mì wó ji ndâ mbe kû bàkà nèté gbí njí mì wó máa, ndú je bà nèbítì ŋìndi yì ji ndú wàa ndú 'ví gì tí~ ji yì.
40021035	«Ndâ bòò mì mbe njí mâ giì yee ta ŋa có tí nò náa mbe tí ndú tuu ta ndú nò tí ndâ 'dakò tí nò mbe kû bàkà nèté gbí njí mì wó nò, ndâ 'dakò tí nò giì bàkà gbínje ta ndú, ta bà gbì ndú, ta bà 'vaka ndú ta díí. Bìndi~ ndú giì zi 'bí~ gbaànjé gî.
40021036	Có ŋa vò i tí nò náa ndâ 'duù tí nò bàkà ta ndâ bòò mì mbe njí nò mâ giì yee gbí tù wó, yí giì tuu ndâ 'bí bòò mì wó káká'i, gbí ŋìnò me mbè ndii ndâ kpédélé ŋìnó gî ji ndú. Káa ndâ 'dakò tí nò giì bàkà káa ndi ŋa ndâ vò i tí nó náa ndú bàkà ta ndâ kpédélé bòò mì mbe njí nó mítí ndâ ŋìnò.
40021037	Bà ta'ô 'duù náa mbe njí giì tuu ji ndú a 'dóó 'viì mì wó ta bà koṛo có máa, ‹Ndú bà te duù mítí 'dóó 'viì mì ye gî.›
40021038	«Káa ndâ mbe bàkà nèté gbí njí mâ giì ŋò 'viì mì mbe njí kèjì, ndú giì 'dè có gbí òkò tí ndú máa, ‹Ŋìzó a 'dóó mbe mbèlè tí nó ká kèjì zô. Ndoo zi yí gî, wàa ndoo 'ví dù tí ndâ mbe mbèlè tí nó bìndi wó.›
40021039	'Viì tí nò mâ giì yee mì ndú, ndú giì ja yí 'do gbí njí gí nje o, bìndi~ ndú giì zi yí gî.
40021040	À má énò, yo kpónó kû koṛo ta muu yo máa, mbe njí tí nò bà giì bàkà a ŋa yè ta ndâ mbe nèté tí nò?»
40021041	Káa ndú giì 'vìsì có ji yí máa, «Yí bà ziki ndâ vo-vò mbe nèté tí nò 'dáá gî, ta kponje gítí~ wálá. Bìndi~ yí bà giì pà ndâ 'bí cèe ngú mbe nèté mbe kû je bà i ŋìndi wó ji yí ta o bà kili i 'do gbí njí.»
40021042	Jézù bà-i-nò giì 'vee ndú, máa, «Yo jé 'deke có tí nó náa à cu mí gbí wáràgà mì Mbíṛì nó lá? Có tí nò máa, ‹'Dóó díí tí nó táánò náa ndâ mbe bì 'bá bè gî nó ká giì gì tí cèe yú díí bà sè tà 'bá nô. A Mbíṛì táánò ká bàkà énò, Káa à nìkì gbí ṛo ndoo ngé ndii gî.›
40021043	«Má énò, ye kû 'dè có ji yo máa, ‹Àá bà mò yo 'do 'bá mì Mbíṛì gî, wàa à 'ví je 'bá tí nò ji ndâ 'bí ŋa tende 'duù mbe kû bàkà tó i.›
40021044	'Duù má 'va tí wó pí díí tí nò náa ndâ mbe bì 'bá táánò bè gî nò, 'duù tí nò bà ki'viki tí vò ŋa ŋìnô. Káa à má díí tí nò ká 'va tí pí tí 'duù, díí tí nò bà 'ba'daka gbí 'duù tí nò gî.»
40021045	Ndâ kpo-kpò 'duù gbí ngbàngà mì ndâ Jùdéyà mâ giì 'di có tí nò náa Jézù lòkò'bò nò, ndú giì ŋò ni gî máa, yí kû lòkò'bò có tí nò a i gítí ndâ yì.
40021046	Tacó énò, ndú giì jè ta bà pà kpokèjì bà zèè yí, káa gúku ndâ mbè 'duù tí nò mbe kili mí mì Jézù nò giì kpò ndú gî. Tacó ndâ 'duù tí nò ŋò ni gî máa, Jézù a mbe 'dòkò có mì Mbíṛì.
40022001	Jézù giì lòkò'bò có ji ndâ 'duù káká'i máa,
40022002	«Ye bà 'vii Gba-gbíṛì mítí 'bí gbolò gba mbe bàkà i-zó-zò me gbolò ta o bà ko niì mì 'viì mì wó gí 'bá.
40022003	Bìndi~ yí giì tuu ndâ bòò mì wó gí tàkò ndâ 'duù tí nó náa yí ma có bà ko niì ji ndú nô. Káa gbèe 'duù gbí òkò tí ndú giì gì lá.
40022004	Bìndi~ yí giì tuu ndâ 'bí bòò mì wó káká'i máa, ‹Yo ya gí bà 'dè có ji ndâ 'duù tí nó náa ye ma có bà ko niì mì 'viì mì ye ji ndú nó máa, ye bàkà i-zó-zò cee gî. Nògí, ndú gì gí bà zò i.›
40022005	Ndâ bòò mì gba giì ya gí bà 'vanda ndi kòcò gba ji ndâ 'duù tí nò gbaànjé-gbaànjé 'dáá gî. Káa có tí nò giì dù gbí tù ndú ká go mòngò gbí tù bô. Bìndi~ ndú giì 'vaaka ya ta ndi gbí ndâ 'dóó nèté mì ndú gbí muu ndú. Ndâ 'bí 'duù ya gí gbí njí mì ndú, ndâ 'bí 'duù 'vaaka ya gí bà mà 'vélè,
40022006	ndâ 'bí 'duù ŋìndi ndú giì zèè ndâ 'bí bòò mì gba náa yí tuu ndú nó, bìndi~ ndú giì bàkà ndâ i-nô mítí ndú, ndâ 'bí 'duù giì ziki ndâ 'bí bòò mì gba náa yí tuu ndú nò gî.
40022007	«Có ŋa ndâ i tí nò náa ndâ 'duù tí nò bàkà nò mâ giì yee tí gba, yí giì tuu ndâ àsìkérì mì wó máa ndú ya gí bà ziki ndâ 'duù tí nò, wàa ndú 'ví cu wu mítí ndâ 'bá mì ndú 'dáá gî.
40022008	Bìndi~ yí giì tuu ndâ 'bí bòò mì wó káká'i máa, ‹Ye bàkà ndâ i-zó-zò bà ko niì cee gî. Káa ndâ 'duù tí nó náa ye táánò ma có bà ko niì ji ndú nó 'vii tí ndâ mbe gì lá.
40022009	Má énò, yo ya ta ndi tí ndâ kpokèjì, wàa yo má 'de ndâ 'duù, yo 'ví tè'é tí ndú, wàa yo 'ví njèè i-zó-zò ji ndú, tacó ndâ yâ bà kpílí-kpili.›
40022010	Ndâ bòò mì gba mâ giì kili ndâ 'duù go có mì wó nò gî, ndú giì kaa ndú mí tà'i bà zò i.
40022011	«Gba mâ giì gì tacó bà 'vee ndâ wiṛi mì wó, yí giì ŋò 'bí 'dakò gbí òkò tí ndú mbe yuu me bòngo bà ya gí bà ko niì lá.
40022012	Bìndi~ gba giì 'vee 'dakò tí nò, máa, ‹Àá kómbe ye, wò ṛì gí tà'i tí nó ta ŋa kpokèjì ngàyi?› Káa bà 'vìsì có ji gba giì kpò 'dakò tí nò gî.
40022013	Bìndi~ gba giì 'dè có ji ndâ 'duù mì wó mbe kû kpolo tí ndâ wiṛi nó máa ndú eṛe 'bì 'dakò tí nò gî, wàa ndú 'ví eṛe kò wó gî, wàa ndú 'ví te yí 'va mí gbí 'dí'di'o sè, tí bàndò bà wa gbí ta bà 'vìì tì ndâ 'duù.
40022014	Tacó à tè'é tí ndâ 'duù me mbè, káa yí ṛuka 'do gbí òkò tí ndú ká njí'díí.»
40022015	Ndâ 'bí mbe kpolo tí tàkìì mì ndâ Jùdéyà giì kili bà muu ndú káká'i tacó bà zèè Jézù 'do tí mè wó.
40022016	Bìndi~ ndú giì tuu ndâ 'bí mbe tala có mì ndú ta ndâ 'bí mbe kû tè gí tàkò có mì Èródè tí gbolò gba, máa ndú ya gí mì Jézù, wàa ndú 'ví 'vee yí ta tiṛì máa, «Mbe nìbà i, ze ŋò wò ni tí 'duù ŋìnó jáá, mbe kû nìbà kpokèjì mì Mbíṛì ji ndâ 'duù me ta tiṛì lá gî. Wò delè cì gúku tí 'duù gbaànjé lá, tacó ndâ 'duù 'dáá gî kùṛo lo ká gbaànjé.
40022017	Có mì lo kpónó máa yè? Có mì lo máa, à dú tacó tí ndoo tí ndâ Jùdéyà bà gò i-mírì ji ngáángbá gba mì ndâ Ròmánò? 'Dè ji ze gî.»
40022018	Káa Jézù giì 'di gbí tiṛì mì ndú nò gî. Tacó énò, yí giì 'vìsì có ji ndú, máa, «Yo kû tala ye tacó yè, ndi yo ndâ mbe nambeè-ṛo?
40022019	Yo tù ŋa njì gùrúsù tí nò náa yo kû gò ji ngáángbá gba mì ndâ Ròmánò nò ji ye gi.» Ndâ 'duù tí nò mâ giì tù ŋa njì gùrúsù tí nò ji Jézù gî,
40022020	Jézù giì 'vee ndú máa, «À ka mítí gùrúsù tí nó nó a muu 'di, ta ṛè wó náa à cu mítí~ nó?»
40022021	Káa ndú giì 'vìsì có ji Jézù máa, «A muu ngáángbá gba mì ndâ Ròmánò, ta ṛè wó náa à cu nò.» Tacó énò, Jézù giì 'vìsì có ji ndú, máa, «Má énò, yo je ndâ i mì gba mì ndâ Ròmánò ji ngáángbá gba mì ndâ Ròmánò, wàa yo 'ví je ndâ i mì Mbíṛì ji Mbíṛì.»
40022022	Ndâ 'duù tí nò mâ giì 'di ŋa có mì Jézù náa yí 'vìsì ji ndú gí tàkò 'vé mì ndú nò, nje ndú giì 'dèè gî, bìndi~ ndú giì njè jee yí mí bàndò mì wó.
40022023	Ta gbèe 'dê'o tí nò, ndâ 'bí ŋa Jùdéyà ŋìnó mbe ùnje gítí bà 'vala ndi ndâ ku 'do gbí muu'dú ndú lá nó, giì gì gí mì Jézù, bìndi~ ndú giì 'vee yí máa,
40022024	«Mbe nìbà i, Mòze táánò 'dè có énó máa, 'duù má kò niì, káa ku giì je yí gî, ndú má jò ta niì tí nò lá, ná'vindí ku tí nó 'ví zèè 'bì nawù ku tí nò. Mbíṛì má je 'viì-'dakò ji ndú, 'viì tí nó 'ví dù gbí mòòkò bìndi ku tí nò.
40022025	Káa ta 'bí o gbaànjé, 'bí 'viì-'dakò náa nawu ndú jò ndú vô-nje~só giì kò niì, káa ku giì je yí si ndú jò ta niì tí nò lá.
40022026	'Bí ná'vindí 'viì-'dakò tí nò gbaànjé giì zèè 'bì nawù ku bìndi wó, káa ndú giì jò ta yí lá, bìndi~ ku giì je 'viì-'dakò tí nò gí tàkò ná'vindí wó gî. Ndâ 'viì-'dakò tí nò vô-nje~só gbí yì mì nawu ndú nò 'dáá gî tèṛì á cìkii niì tí nò gî. Ku delè giì ṛuka ndú gbaànjé-gbaànjé 'dáá gî. Káa gbèe 'bí 'duù gbí òkò tí ndú mbe jò 'viì ta yí wálá.
40022027	Bìndi~ niì tí nò giì cì tí ndòngbú 'duù gí tàkò ndú.
40022028	Má énò, niì tí nò bà dù a niì mì 'di gbí òkò tí ndú wúnò ta o bà 'vala ndi ndâ ku á 'do gbí muu'dú ndú?»
40022029	Káa Jézù giì 'vìsì có ji ndú máa, «Có mì yo nò lè gî. Tacó yo 'di gbí ndâ có tí nó náa à cu mí gbí wáràgà mì Mbíṛì nó lá. Yo delè 'di gbí ndâ kpokèjì bà bàkà ndâ i mì Mbíṛì lá.
40022030	Tacó ta o bà 'vala ndi ndâ ku á 'do gbí muu'dú ndú wúnò, ndâ 'dakò ta ndâ niì bà kò tí ndú káká'i wálá. Tacó ndâ 'duù ta o tí nò bà dù go ndâ basìlì á gbíṛì.
40022031	Káa à má gítí có bà 'vala ndi ndâ ku á 'do gbí muu'dú ndú, yo jé 'deke có tí nó gbí wáràgà mì Mbíṛì nó lá?
40022032	Mbíṛì táánò 'dè có ji Mòze, máa, ‹Ye a Mbíṛì mì Àbìráámò, ye a Mbíṛì mì Ìzákò, ye a Mbíṛì mì Jàkóbè.› Káa Mbíṛì táánò 'dè có tí nò ji Mòze si ndâ 'duù tí nò náa yí 'deke ndú, máa yì a Mbíṛì mì ndú nò, cì sàà gî. Káa yí kpòò káa Mbíṛì mì ndú. Gbí~ énò máa, ndâ 'duù tí nò kpòò kû 'vala bìndi bà cì ndú.»
40022033	Ndâ mbè 'duù tí nò mbe tì mí mì Jézù nò mâ giì 'di có tí nò náa yí 'vìsì ji ndâ ŋa ndâ Jùdéyà nò mbe 'dè có énó máa ndâ ku bà 'vala ndi ndú 'do gbí muu'dú ndú wálá nò, nje ndú giì 'dèè gítí ŋa bà nìbà i mì wó nò gî.
40022034	Ndâ mbe kpolo tí tàkìì mì ndâ Jùdéyà mâ giì 'di có énó máa Jézù kpò nje ndâ 'bí ŋa Jùdéyà ŋìnó mbe kû 'dè có máa ndâ ku bà 'vala ndi ndú 'do gbí muu'dú ndú wálá nó gî, ndú giì kili bà muu ndú, bìndi~ ndú giì kaa ya gí mì Jézù.
40022035	Bìndi~ 'bí 'duù gbaànjé 'do gbí òkò tí ndú tí cèe gbolò mbe 'di gbí tàkìì mì ndâ Jùdéyà giì 'vee Jézù ta tiṛì, máa,
40022036	«Mbe nìbà i, kpóló-kpolo có gbí òkò ndâ có mì Mòze 'dáá gî a có ngàyi?»
40022037	Káa Jézù giì 'vìsì có ji yí máa, «Kpóló-kpolo có gbí òkò ndâ có mì Mòze 'dáá gî a ŋìnó máa, ‹Wò 'ví zè Mbíṛì tí Mbe tí lo nìkì ta njembí lo gbaànjé, ta lilí lo gbaànjé, delè ta bà koṛo có mì lo gbaànjé.›
40022038	Ŋìnò a kpédélé có, delè tí kpóló-kpolo có mbe ndii ndâ 'bí sè có mì Mòze 'dáá gî ká nò.
40022039	'Bí có mì Mòze mbe giì kpolo gí tàkò ŋìnò a ŋìnó máa, ‹Wò 'ví zè ndâ 'bí ká lo nìkì go ba zè 'dóó tí lo nìkì mì lo.›
40022040	Ndâ có mì Mòze, ta ndâ bà nìbà i mì ndâ mbe 'dòkò có mì Mbíṛì táánò mìì 'dáá ká mítí ndâ có tí nò sósò'ô nò.»
40022041	Jézù giì 'vee ndâ mbe kpolo tí tàkìì mì ndâ Jùdéyà tí nó mbe tì 'dee yí gî nó máa, «Kóṛó-koṛo có mì yo kpónó gítí Bìndi-Mbíṛì máa yè? Yí a 'viì mì 'di?»
40022042	Káa ndú giì 'vìsì có ji yí máa, «Yí a 'viì mì Dàvídè.»
40022043	Káa Jézù giì 'vee ndú káká'i máa, «Má énò, à cu mí gbí wáràgà mì Mbíṛì máa, Dàvídè táánò 'dè kòcò ta wotí mì Bèṛi-mì-Mbíṛì gítí Bìndi-Mbíṛì máa,
40022044	‹Mbíṛì 'dè có ji Mbe tí ye máa, «Ki tí lo to gbí kù'bì mì ye, yee tí o tí nó náa ye bà bàkà ndâ ku'dì mì lo tí ndâ i-tà-tàmà mì lo.» ›
40022045	«Má énò, Dàvídè má kû nì mítí Bìndi-Mbíṛì a ‹Mbe tí ye,› Bìndi-Mbíṛì bà giì dù tí 'viì mì Dàvídè ta ŋa kpokèjì ngàyi?»
40022046	Káa bà 'vìsì có gí tàkò 'vé mì Jézù nò giì kpò ndú gî. Delè 'bí 'duù káká'i mbe giì yeeke tí wó ta bà 'vee yí gítí 'bí có 'do gbí ṛi tí nò kû ya gí kùṛo wálá.
40023001	Ta o tí nò Jézù giì kpo-gbí-tà-tù ndâ mbe tala có mì wó ta ndâ 'bí 'duù me mbè, máa,
40023002	«Ndâ mbe 'di gbí-o, tí ndâ mbe kpolo tí tàkìì mì ndâ Jùdéyà, a ndâ mbe ki tí pí jàlàmbà bìndi Mòze.
40023003	Má énò, yo 'ví kpolo tí ndâ có tí nó náa ndú kû ma ji yo nô. Yo delè 'ví bàkà go ndâ có tí nò. Káa yo 'ví mèlè ndi bà bàkà ŋa ndâ i mì ndú lá, tacó ndú kû ma ndâ có mì Mòze ji ndâ 'duù, káa ndú bàkà go ndâ có tí nò lá.
40023004	I tí ndú a bà 'deeke du koṛi tacó bà ba ta gbímbí ndâ 'duù. Káa ndú jé gítí bà tee vòó sìlì 'bì ndú mítí ba koṛi tacó bà konì ndâ mbe kû òlú tí~ nò wálá!
40023005	Ndú ta o 'dáá gî kû mà tí ndú ta bà bàkà ndâ i mì ndú ká mà, tacó wàa ndâ 'duù 'ví ŋò ta ndâ yì. Ndâ kúúkpá mì ndú me kpo-kpò, bìndi~ ŋa bà me vòngbò-vòngbò mì nje ndâ bòngo mì ndú mì sè ndâ 'bí 'duù wálá.
40023006	Ndú má yee tí bàndò ta mbè ndâ 'duù tí~, à tí ndú káa go bà bàkà tí ndú, wàa ndâ 'duù 'dáá gî 'ví ŋò ndâ yì ni tí ndâ cèe 'duù, delè tí ndâ kpo-kpò 'duù mbe 'di gbí tàkìì mì ndâ Jùdéyà ndii sè ndâ 'bí Jùdéyà 'dáá gî, gî. Có mì ndú gbí njembí ndú máa, ndâ 'duù 'ví tè'é tí ndâ yì ká ta ndâ kpo-kpò ṛè, go ndâ ‹Mbe nìbà i›.
40023008	«Káa yo 'ví si 'duù 'ví nì ‹Mbe nìbà i› mítí yo lá, tacó mbe nìbà i ji yo ká gbaànjé, bìndi~ yo 'dáá gî a ndâ ná'vindí.
40023009	Wàa yo delè 'ví nì ‹Buù› á mítí 'bí 'duù á muu to tí nó lá, tacó Bu yo ká gbaànjé gbíṛì.
40023010	Ndâ 'duù 'ví nì ndâ ‹Mbe tí ze› mítí yo delè lá, tacó mbe tí yo ká gbaànjé tí Bìndi-Mbíṛì.
40023011	'Duù ŋìnó tí gbolò 'duù gbí òkò tí yo 'dáá gî nó 'ví dù tí bòò mì yo.
40023012	'Duù má si tí wó tí cèe 'duù, Mbíṛì bà si yí tí i wálá, káa 'duù má si tí wó tí i lá, Mbíṛì bà te duù mítí wó.»
40023013	Jézù giì 'dè có ji ndâ mbe nìbà i, tí ndâ mbe kpolo tí tàkìì mì ndâ Jùdéyà, máa, «Yo tí ndâ mbe nìbà i, tí ndâ mbe kpolo tí tàkìì mì ndâ Jùdéyà, yo tí ndâ mbe nambeè-ṛo! Yo bà ŋò mítí yo, tacó yo nè njekèjì 'bá mì Mbíṛì 'do tí ndâ 'duù gî. Yo jèjèèkè tí yo mí njekèjì mì Mbíṛì ji ndâ 'duù go bà jèjèèkè tí ndâ kî mí nje mbu. Ndú gí gbí mbu wálá, káa ndú delè gí bà si kpokèjì ji ndâ 'bí ŋa sè wàa ndú 'ví ya tí~ gí gbí mbu ká wálá.
40023014	«Yo tí ndâ mbe nìbà i, tí ndâ mbe kpolo tí tàkìì mì ndâ Jùdéyà, bà ŋò mítí yo, tacó yo a ndâ mbe nambeè-ṛo. Wú'dè ṛè'dè ndâ nawù ku zii ji yo mìì gî. Yo kû 'buuku muu ndâ vò i mì yo ta bà bàkà tí yo tí ndâ mbe 'deke tí yo ji Mbíṛì ta síí gbí~ wálá.
40023015	«Yo tí ndâ mbe nìbà i, tí ndâ mbe kpolo tí tàkìì mì ndâ Jùdéyà, bà ŋò mítí yo! Yo si sè to lá, yo nò cee pí gú, cee muu ngo, máa, yo kû pà ndâ 'duù tacó wàa yo 'ví gì ta ndú gí gbí tàkìì mì yo tí ndâ Jùdéyà. Káa yo má tò kò yo ta gbèe 'duù, yo giì bàkà yí gì tí vò 'duù ndii yo ta bà~ sósò'ô.
40023016	«Yo tí ndâ mbe sú ṛò mbe kû tùbà kpokèjì ji ndâ 'duù, yo bà ŋò mítí yo! Yo kû 'dè có máa, 'duù má be tí 'bá-Mbíṛì, ŋìnò me có ká nò lá. Káa 'duù má be tí dâ'bì tí nó á tà'i 'bá-Mbíṛì nó, kózò tí wó 'ví bàkà go có tí nò.
40023017	Gbí có mì yo wálá! Kpóló-kpolo i kpónó a dâ'bì wèè, kpóló-kpolo i a 'bá-Mbíṛì, tí 'bá tí nó náa á má te dâ'bì á mí tà~, káa dâ'bì tí nó gì tí i mì Mbíṛì gî nó?
40023018	'Bí có ŋónókó mì yo káká'i a ŋìnó máa, 'duù má be tí bàndò bà te i-cí-ci ji Mbíṛì, ŋìnò káa làmbu có sínò. Káa 'duù má be tí i-cí-ci, yí ga wú mítí miṛi wó gî.
40023019	À kpolo a có i-cí-ci wèè, à kpolo a có bàndò bà ci i ji Mbíṛì mbe bàkà i tí nò náa á ci nò tí i mì Mbíṛì nó? Yo a ndâ ŋónókó 'duù mbe 'di gbí-o lá.
40023020	Má énò, 'duù má be tí bàndò bà ci i ji Mbíṛì, yí be me káa tí kùnga bàndò cuki lá. Yí nì a ndâ bàndò tí nò ta i-cí-ci tí nó náa à tí~ nô.
40023021	'Duù delè má be tí 'bá-Mbíṛì, yí nì me káa 'bá cuki lá. Yí be a tí Mbíṛì tí mbe kû 'vala tà'i tí nò.
40023022	Bìndi~ 'duù má be tí ṛì, yí kû be nò a tí ndâ jàlàmbà mì Mbíṛì ta Mbíṛì tí mbe kû ki tí pí jàlàmbà tí nò.
40023023	«Yo tí ndâ mbe nìbà i, tí ndâ mbe kpolo tí tàkìì mì ndâ Jùdéyà, yo bà ŋò mítí yo, tacó yo a ndâ mbe nambeè-ṛo! Yo kû sì ṛo Mbíṛì ta bà gò ndâ víí i-gbí-njí ta i gbí ndú wálá, go ndâ kpátùyâ, go có mì Mòze. Yo kpêtí má bàkà énò gî, yo kùtàá 'ví ò-bà-mbí ndâ kpóló-kpolo có mì Mòze, go ndâ có gítí bà waa có ta yúcó, ta bà ŋò yê ṛo ndâ 'duù, ta bà dù tí ndâ 'duù jáá nó lá.
40023024	Yo a ndâ mbe sú ṛò mbe kû tùbà kpokèjì ji ndâ 'duù! Yo a ndâ mbe sú ṛo mbe kû guu ngo njú-njù mì yo ta kùtà, máa, ndâ víí gû'i gbí ngo bà lì tàkòcò yo, káa yo kû miṛi kùùyù ya ta nó!
40023025	«Yo tí ndâ mbe nìbà i, tí ndâ mbe kpolo tí tàkìì mì ndâ Jùdéyà, bà ŋò mítí yo, tacó yo a ndâ mbe nambeè-ṛo! Yo kû 'dè líkí nje ji ndâ 'duù, káa à yè gbí njembí yo cuki káa có gítí bà kùmùkù ndâ i mì ndú ta wotí gítí miṛi yo; yo go 'duù ŋìnó mbe kû caka kapí ndâ ká'i si gbí ndú ta bètí nô.
40023026	Yo tí ndâ mbe kpolo tí tàkìì mì ndâ Jùdéyà a ndâ mbe sú ṛo! Yo kùtàá bà caka a gbí ndâ ká'i kùṛo má kózò gî, bìndi~ yo 'ví giì caka kapí ndú.
40023027	«Yo tí ndâ mbe nìbà i, tí ndâ mbe kpolo tí tàkìì mì ndâ Jùdéyà bà ŋò mítí yo, tacó yo a ndâ mbe nambeè-ṛo! Yo go ndâ muu'dú náa à te banga mítí ndú ta bà toṛo cé-ce màŋò mítí ndú, káa tó i gbí gùù á tà banga tí nò bìndi ndâ kù 'bilì ku, ta zì ku, wálá.
40023028	Yo go banga muu'dú, tacó ndâ 'duù kû ŋò yo go ndâ tó 'duù mbe kû co tí jáá kpokèjì, káa yo a cèe ndâ vò 'duù, tí ndâ kpo-kpò mbe nambeè-ṛo.
40023029	«Yo tí ndâ mbe nìbà i, tí ndâ mbe kpolo tí tàkìì mì ndâ Jùdéyà, yo a ndâ mbe nambeè-ṛo! Yo tí ndâ mbe kû te banga mítí ndâ bàndò bà duu ndâ mbe 'dòkò có mì Mbíṛì! Yo tí ndâ mbe kû te banga mítí ndâ muu'dú ndâ tó 'duù mì Mbíṛì! Yo bà ŋò mítí yo,
40023030	tacó yo kû 'dè 'véṛè énó máa, ‹Ze táánò má 'vala gbí o mì ndâ ká gù ze, ze bà gbètèkè mbelè ndâ mbe 'dòkò có mì Mbíṛì mítí 'bì ze go i mì ndú wálá.›
40023031	Má énò, yo kû yù nò a gbí tí yo á gí sè ta kpéétí yo, máa, yo a ndâ 'viì mì ndâ 'duù tí nó táánò mbe ziki ndâ mbe 'dòkò có mì Mbíṛì nô!
40023032	Nògí, yo cee sè nèté tí nó táánò náa ndâ bu yo 'bìtà nó gî.
40023033	Yo a ndâ kpoo! Yo a ndâ 'viì mì ndâ gùlù kpoo! Yo bà ndo 'do gbí bà waa có mítí yo mì Mbíṛì co tí kpokèjì ngàyi?
40023034	«Má énò, ye kû giì tuu ndâ 'bí ngú mbe 'dòkò có mì Mbíṛì, ta ndâ 'bí ngú mbe 'di gbí-o, ta ndâ 'bí ngú mbe nìbà i ji yo. Yo bà giì ziki ndâ 'bí 'duù gbí òkò tí ndú gî. Yo bà giì gbì ndâ 'bí~ ta ndi tí ndâ bàndò bà kili yo. Yo bà mòkò ndú cee gbí ndâ gbata 'dáá gî, bìndi~ yo bà giì le ndâ 'bí~ lé-le.
40023035	Ye bà tuu ndâ ngú 'duù tí nò ji yo tacó wàa có tàkò ndâ mbelè ndâ tó 'duù mì Mbíṛì 'dáá gî, mbe 'bìtà bà yee to á 'do tí bà 'bìtà bà suu to tí nó, mbe 'bìtà 'do tí mbelè Àbélè tí yê sínò ta có mì wó ta ná'vindí wó wálá, yee tí Zàkàríyà tí 'viì mì Bàràkíyà, náa ndâ gù yo zi yí mí ṛègbà bàndò bà te i-cí-ci á tà'i 'bá-Mbíṛì nó, 'ví dù tí 'bì yo tí ndâ 'duù tí nó gbí o tí nó, nô!»
40023037	Jézù bà-i-nò giì 'deke tí wó tacó tí ndâ 'duù Jèrùzàlémè máa, «Ákoo Jèrùzàlémè, Jèrùzàlémè! Wò ziki ndâ mbe 'dòkò có mì Mbíṛì, tí ndâ 'duù ŋìnó náa Mbíṛì tuu ndú ji wò nó gî. Ye jè ta bà kili ndâ 'viì mì lo go bà kili ndâ 'viì mì na ngùù gí tà mbî wó ta bà~ me mbè, káa à kpò ye gî.
40023038	Ye bà si énò! 'Bá mì lo bà 'bu gî,
40023039	tacó ye ci wò gî. Wò bà ŋò ye ta ṛo lo káká'i wálá, yee tí o tí nó náa wò bà 'dè ta nje lo máa, ‹À ùlù mbe gì ta ṛè mì Mbe tí ndoo!› gî.»
40024001	Jézù mâ giì co gí sè 'do gbí ndùgù 'bá-Mbíṛì gî, ndâ mbe tala có mì wó giì ùlù banga tí ndâ 'bá tí nó a bàndò 'bá-Mbíṛì nó ji yí si yí kû bàkà có bà njè nó.
40024002	Káa Jézù giì 'vìsì có ji ndú máa, «Yo ŋò ndâ díí tí nò 'dáá gî, gî? Àá bà giì ki'viki ndâ banga 'bá tí nò 'dáá náa yo kû ŋò nò lú'bú-lú'bú gî! 'Bí gbèe díí bà giì dù pí ka wó bà-i-nò wálá.»
40024003	Ndâ Jézù mâ giì yee ta ndâ mbe tala có mì wó pí Gú Mbâ gî, yí giì ki tí wó to, bìndi~ ndâ mbe tala có mì wó giì 'vee yí tà bèngìì máa, «Àá bà ki'viki ndâ 'bá tí nò gí to ta o ngàyi? Káa ze bà ŋò ni mítí yè? Ze delè 'ví ŋò ndâ ndòngbú o, ta o bà gì 'Viì-mì-'Dakò ni mítí yè?»
40024004	Káa Jézù bà-i-nò giì 'vìsì có ji ndú máa, «Yo kpolo tí yo, máa 'bí 'duù 'ví ŋonoko yo lá.
40024005	Tacó ndâ 'duù me mbè ta o tí nò bà gì ta ṛè ye, ndú bà bàkà tí ndú tí ndâ Bìndi-Mbíṛì ta wotí. Ndâ ŋa ndâ 'duù tí nò bà gì tí ndâ mbe ŋònòkò muu ndâ 'duù me mbè.
40024006	Yo delè ta o tí nò bà 'di có gítí ndâ kpo-kpò gó, ta ndâ fííní-fiini có gítí ndâ kpo-kpò gó. Káa njembí yo 'ví mù lá, tacó ndâ i tí nò 'dáá gî bà me tí gî, káa ndòngbú o kálásê.
40024007	Tacó ta o tí nò ndâ 'duù 'do muu to kè'bí~ bà ya gí bà tè 'bá mì ndâ 'bí ka ndú ta gó. Ndâ kpo-kpò gba bà tè ndâ ka ndú ta gó. Làngàwìṛí bà tè to. To bà giì tanga tí tí ndâ bàndò me mbè.
40024008	Ndâ i tí nò 'dáá gî bà dù káa bà 'bìtà gó-káyì sínò.
40024009	«Ta o tí nò, ndâ 'duù muu to tí nó 'dáá gî bà sogo yo á muu ye. Ndú bà giì kaa yo ya tí~ gí gbí ngbàngà, bìndi~ ndâ gba bà giì waa có mítí yo ta 'véṛè. Ndú bà kaa yo ji ndâ 'duù máa ndú mèèkè'i tí yo, wàa ndú 'ví ziki yo gî.
40024010	Ndâ 'duù me mbè 'do gbí òkò tí ndâ 'duù mì ye bà bè ye gî. Ndú delè bà kpì ngbàngà tí ndâ 'bí ka ndú ŋìnó mbe kû tee njembí ndú mítí ye nô. Ndâ 'duù bà giì sogo tí ndú gbí òkò tí ndú.
40024011	Ta o tí nò delè, ndâ sú mbe 'dòkò có mì Mbíṛì me mbè bà oloko kû ŋònòkò muu ndâ 'duù 'do tí cèe kpokèjì.
40024012	Ndâ 'duù bà zè tí ndú gbí òkò tí ndú ta o tí nò nìkì dúú-dúú wálá, tacó yúcó bà giì dù wálá.
40024013	Káa Mbíṛì bà 'vala ndâ 'duù ŋìnó mbe sè kò ndú á mí to tí kpoò yee tí ndòngbú ndâ vò o tí nò nó gî.
40024014	«À delè bà ma a Banga-Ngú-Có gítí bà dù Mbíṛì tí gba ji ndâ 'duù muu to tí nó má 'dáá kózò gî, bìndi~ ndòngbú o bà giì gì~.
40024015	«Má énò, yo má giì ŋò ŋa vò i tí nó ta go bà ŋò yí ṛè ṛo ndâ 'duù tí ndú wálá, náa Dànìyélè tí mbe 'dòkò có mì Mbíṛì dígísèé 'dè cò gítí wó nó, co kû ṛò tíyò á ṛègbà 'bá-Mbíṛì gî ('duù tí nó mbe kû 'deke i tí nó, nó 'ví koṛo muu wó),
40024016	bìndi~, ndâ 'duù gbí to Jùdéyà 'ví kaa ta ngèlè ya gí bà ngùù tí ndú pí ndâ gú.
40024017	'Duù ta o tí nò má kû tèwo wó á tàzo 'bá, yí 'ví ndii ká ta gbí muu wó ya gí bà pà kpokèjì 'válá. Yí 'ví koṛo có me gítí bà ya gí bà zeke bà ndâ i mì wó tà'i nò lá.
40024018	'Duù delè ta o tí nò má gbí njí, yí 'ví ndii ká ta kpokèjì kà ya gí bà pà bàndò 'válá. Yí 'ví koṛo có gítí bà ì ngèlè ya gí bà kaa ndâ bòngo mì wó 'do 'bá lá.
40024019	Káa àá bà volo ji ndâ 'duù ŋìnó ta ndâ víí 'viì ká mì ndú nó, ta ndâ nawu ndâ dó 'viì, ta ndâ mbe nakáyì gbí ndâ sili tí nò ngé!
40024020	Má énò, yo 'deke tí yo ji Mbíṛì máa vò o tí nò 'ví dù me ta bìtìì bèmbílì lá. À delè 'ví dù me ta ṛi bà wotí gbí tàkìì mì yo tí ndâ Jùdéyà lá.
40024021	Tacó ŋa ndâ vò i tí nò bà giì bàkà tí ta o tí nò nò, jé sàà bàkà tí 'do tí o bà 'bìtà bà suu to tí nó mì Mbíṛì yee tí wúnó lá. Ndú delè káká'i bà bàkà tí wálá.
40024022	Mbíṛì táánò má ja tí o tí nò lá, sè 'duù gbaànjé gí bà dù wálá. Káa yí ja tí o tí nò gî, tacó bà 'vala ndâ 'duù mì wó náa yí ṛuka ndú nô.
40024023	«'Bí 'duù ta o tí nò má 'dè có ji yo, máa, ‹Yo zeke'o gi, Bìndi-Mbíṛì nô! Yí a i zô!› Yo 'ví ùnje gítí có mì wó nò lá.
40024024	Tacó ta o tí nò ndâ mbe bàkà tí ndú tí ndâ bìndi-Mbíṛì ta ndâ mbe bàkà tí ndú tí ndâ mbe 'dòkò có mì Mbíṛì me mbè bà oloko kû bàkà ndâ seṛè tacó bà eendi ndâ 'duù 'dáá gî, kpêtí káa ndâ 'duù ŋìnó náa Mbíṛì ṛuka ndú gî nô, náa ndú má 'de kpokèjì gítí bà me énò gî nò.
40024025	Má énò, yo kpolo ṛo yo, tacó ye 'va nò a gbí tù yo gítí bà gì o tí nò gî.
40024026	«Má énò, ndâ vò 'duù tí nò má eendi yo ta o tí nò máa, ‹Yo ŋò 'Viì-mì-'Dakò ngéé gbí kángáá nga ngoò zô!› yo 'ví ya gí kà lá.
40024027	Ndú delè má tù 'bì ndú ji yo máa, ‹'Viì-mì-'Dakò kû ngùù tí wó ngéé mítí bàndò tí zô!› yo 'ví tè gí tàkò có mì ndú nò lá. Tacó bà gì 'Viì-mì-'Dakò bà dù go ngbàngbàṛì mbe ba i gbaànjé bìndi~ yí giì ṛengà cee to 'dáá gî.
40024028	Ndâ gàlàmbá má yaà kere-kèrèè, gbí~ énó máa, ku i kuu gbí to tí nò. Káa à me 'duù ká kû tùbà ku nò ji ndú lá. Má énò, à delè me 'duù ká bà tùbà o bà gì 'Viì-mì-'Dakò ji yo lá.
40024029	«Ngé bìndi ndâ vò i tí nò, ṛo ṛi bà giì 'di gî, ngba pì bà giì dù wálá, ndâ yii bà giì 'duku 'do tàṛì gí to, tàṛì bà giì ngaka tí.
40024030	Nògí, 'Viì-mì-'Dakò bà giì co go seṛè á tàṛì, bìndi~ ndâ 'duù muu to tí nó 'dáá gî bà giì zèè muu ndú ta bà ŋò 'Viì-mì-'Dakò kû da nó ta wotí tí~ co gbí kùlù mù ngbèzèè kû gì gí muu to tí nô.
40024031	Gbí mòngò bà giì me tí ta wotí tí~, bìndi~ yí bà giì tuu ndâ basìlì ya gí bà tè'é tí ndâ 'duù mì wó náa yí ṛuka ndú nó cee muu to tí nó 'dáá gî.
40024032	«Mbiìgá má 'bìtà bà tù dó kpâ gî, yo ŋò ni gî máa bèmbílì dooko gî.
40024033	Má énò, yo má ŋò ndâ i tí nò náa ye 'dè có ji yo gítí ndú nò kû bàkà tí, yo 'ví koṛo muu yo máa, o bà gì 'Viì-mì-'Dakò dooko jé'déé gî.
40024034	Yo te mí gbí muu yo máa, ndâ i tí nò 'dáá náa ye 'dè có gítí ndú ji yo nò bà bàkà tí kùṛo o bà mìì ndâ 'duù tí nó gbí o tí nó nô.
40024035	Ndâ tàṛì ta to tí nó bà cee gî, káa, ndâ có mì ye bà dù cóó ká tí bàndò mì ndú.
40024036	Káa à má gítí ndâ o ta ṛi tí nò, 'bí 'duù gbaànjé mbe ŋò ni wálá. À kpêtí káa ndâ basìlì gbíṛì, ndú ŋò ni lá. 'Viì delè ŋò ni ká lá. À káa Buù ta kpéétí wó ká ŋò ni~
40024037	«Yo kpolo tí yo, tacó ŋa ndâ i tí nó táánò mbe bàkà ndâ 'duù gbí o mì Nówà nó bà giì 'de ndâ 'duù ta o bà gì 'Viì-mì-'Dakò.
40024038	Tacó àá táánò ta kùṛo bà ò ngo gbí o mì Nówà, ndâ 'duù kû zò i, ndâ 'duù kû njù i, ndâ 'dakò ta ndâ niì kû kò tí ndú yee ká ngé tí o bà o Nówà gí gbí gbâ.
40024039	Ndú koṛo 'bí làmbu có njí'dí énó máa, vò i kèjì nò, ngé gî lá, yee ká tí o tí nó náa ngo giì ò có tàkò ndú léé gî. À wúnò bà dù go énò ta o bà gì 'Viì-mì-'Dakò.
40024040	Ta o tí nò ndâ 'dakò má sósò'ô kû bàkà nèté gbí njí, àá bà je 'bí 'duù gbaànjé gî, si 'bí ka wó.
40024041	À delè má 'de ndâ niì sósò'ô kû no 'vuù, àá bà je 'bí 'duù gbaànjé, si ka wó ta kpéétí wó mí ṛo 'vuù.
40024042	Káa à má énò, yo 'ví kpolo tí yo, tacó yo bà ŋò o tí nó náa Mbe tí yo bà gì gbí~ nó ni wálá.
40024043	Káa yo 'ví te mí gbí muu yo máa, mbe 'bá kùtàá má ŋò o bà gì mbe ngbà ta bèbìlì ni gî, yí bà dù tí zò'o, tacó wàa, mbe ngbà 'ví ngbà ndâ i mì wó lá.
40024044	Má énò, yo delè 'ví 'viindi tí yo, tacó 'Viì-mì-'Dakò bà gbaaka yo wúnò gbááká-gbaaka ta o bà gì yí.
40024045	«Má énò, yo koṛo muu yo gi. Gba kû si ndâ i-'bá mì wó náa yí kpêtí má 'bá wálá a i mí 'bì ŋa bòò ngàyi? Yí kû si ndâ i-'bá mì wó náa yí kpêtí kû ya ká gí muu njà nó a i mí 'bì ŋa bòò ŋìnó ta muu kuu tí wó, delè mbe kû bàkà nèté ta njembí wó gbaànjé nô.
40024046	Gba má dele ndi wó 'do muu nó gì gí bà 'de ndâ 'duù 'bá mì wó ta líkí'o tí ndú, yí bà peteke tàkòcò tó bòò mì wó nò ta ŋa~ wálá,
40024047	ta bà bàkà yí tí mbe kpolo tí ndâ i-'bá mì wó 'dáá gî.
40024048	Káa wò ŋìndi lo tí vò bòò mbe tee mbí lo mítí nèté mì lo lá bà giì koṛo a có máa, ‹Gba kpónó a ye!›
40024049	Bìndi~ wò bà giì 'bì a tà bà mèèkè'i tí ndâ 'bí ka lo bòò ŋìnó náa yo kû bàkà nèté ta ndú bà gbèe to nô. Wò delè bà giì zèè kpolo ma a ngê bà zò i ta bà njù pe ta ndâ wú-pe.
40024050	Vò bòò tí nò bà gu a ndiì ta bà gì gba.
40024051	Bìndi~ yí bà giì 'de tí wó kû wa gbí ta bà 'vìì tì wó gbí sé'i á mì ndú ta ndâ mbe nambeè-ṛo.»
40025001	Ta o tí nò Jézù giì lòkò'bò có ji ndâ mbe tala có mì wó, máa, «Ndâ ŋa ndâ 'duù tí nó náa, Gba-gbíṛì kû zogo ndú nó go ndâ 'bí 'vinî muu'bì mbe kaa 'do 'bá mì ndú ya tacó bà ŋò 'bí 'dakò náa à kû ko niì mì wó gí 'bá.
40025002	Ndâ 'bí 'duù vô 'do gbí òkò tí ndâ 'vinî tí nò giì dù a ndâ mbe koṛo có. Káa muu tí sè ndâ 'bí ka ndú ŋìnó vô nó wálá.
40025003	Ndâ 'vinî ŋìnó mbe ni bà koṛo có lá nò giì ṛuka i tacó bà tù ta wu tacó bà ŋò ta gbíṛo mbe kû kò niì nó ká ṛuka.
40025004	Káa ndâ 'bí ka ndú ŋìnó vô ta muu kuu tí ndú nó giì kaa ndâ 'bí i bà tù wu gítí bà-i-mì-i.
40025005	Ndú mâ giì yee tí 'bá tí nó náa à kû ko niì gítí~ nó, ndú giì 'de ndâ 'duù kû ù bà gì mbe kû kò niì. Ndâ 'duù dù kpòò, káa yí gì lá. Bìndi~ ndú giì mìì 'dáá ta ṛì gî.
40025006	O mâ giì gbooko gî, ndú bà giì gundiì 'do tí ṛì ta kòcò 'bí 'duù kû gbà ndú, máa, ‹Mbe kò ngú niì yee gî! Yo ya gí kùṛo wó!›
40025007	«Ndâ 'vinî tí nò mâ giì ziya, ndú giì 'de ndâ i bà tù wu mì ndú doo cee gî. Bìndi~ ndâ 'vinî ŋìnó vô ta muu tí ndú nó giì 'bìtà bà òlò wu mítí ndâ 'bí i bà tù wu ŋìnó náa ndú kùtàá kaa gítí có bà-i-mì-i nô.
40025008	Ndâ 'bí ka ndú ŋìnó tí ndâ mbe ŋónókó mbe gì ta ndâ 'bí i bà tù wu lá nó mâ giì yù ndâ 'bí i bà tù wu 'do tí ndú, máa, ‹Yo ṛuka ndâ 'bí i bà tù wu ji ze náa ndâ ŋìndi ze doo cee gî nò,›
40025009	ndú bà-i-nò giì 'vìsì có ji ndú máa, ‹Yo ya gí bà pà 'do kè'bî, tacó ndâ ŋìnó mì ze nó bà tè ta ndoo wálá!›
40025010	«Ndâ mbe ŋónókó tí nò mâ giì ya wê-wê gí bà pà ndâ i bà tù wu, ndú mâ giì dele ndi ndú á 'do kà, ndú giì 'de ndâ 'duù ŋìnó kùtàá mbe 'viindi tí ndú sàà gî nó kaa ya gí tà'i ta ndâ mbe kû kò niì gî.
40025011	Ndú mâ giì gbà njekèjì ta bà tè'é máa, ‹Njaanga njekèjì ji ze, Buù! Njaanga njekèjì ji ze, Buù!›
40025012	'Dakò tí nò náa à kû ko niì mì wó nò giì 'vìsì có ji ndú máa, ‹Ye kû 'dè có ji yo ta yúcó máa, «Ye ŋò yo ni lá.» ›
40025013	«Ye cè cè tiṛì tí nò ji yo tacó wàa yo 'ví kpolo ta tí yo, tacó o bà gì 'Viì-mì-'Dakò gí bà zogo ndâ 'duù muu to tí nó 'dáá gî wúnò bà dù go énò. Yo bà gu káa ndiì tí~.»
40025014	Jézù giì lòkò'bò có ji ndâ mbe tala có mì wó máa, «Ta o tí nò wúnò náa 'Viì-mì-'Dakò bà gì gí bà zogo ndâ 'duù muu to tí nó 'dáá gî nó, yí bà bàkà i go i mì 'bí 'dakò mbe kû ya gí muu nó. Bìndi~ yí giì njèè njì ŋa ji ndâ bòò mì wó 'vii ta wotí mì ndú.
40025015	Yí giì wele njì ŋa ji 'duù ŋìnó ta wotí nèté tí wó ngé ma nó ta 'visî vô. Yí giì wele ji ŋìnó ta wotí nèté tí wó gàà-gàà nó ta 'visî sósò'ô, bìndi~ yí giì wele 'visî gbaànjé ji 'duù ŋìnó ta wotí mì wó mbe me njí'dí nô. Bìndi~ yí giì ya ta nó mì wó.
40025016	«Bòò tí nó náa mbe tí ndú wele njì ŋa ji yí ta 'visî vô nó giì da i, bìndi~ yí giì yili ta ndâ bagà vô.
40025017	Ŋìnó náa mbe tí ndú wele njì ŋa ji yí ta 'visî sósò'ô nó giì da i, bìndi~ yí giì yili ta ndâ bagà sósò'ô.
40025018	Káa 'duù ŋìnó náa mbe tí ndú wele njì ŋa ji yí ta 'visî gbaànjé nó, giì cu gboko, bìndi~ yí giì yili ta gbèe 'visî ŋa tí nò le mí ṛo wu.
40025019	«'Dakò tí nò mâ giì dele ndi wó 'do muu nó bìndi gbolò o, yí giì 'vee ndâ bòò mì wó gítí ŋa i ŋìnó náa ndú bàkà ta njì ŋa mì wó náa yí njèè ji ndú á kùṛo o bà njè nó mì wó 'do 'bá nô.
40025020	Bìndi~ bòò mì wó náa yí wele njì ŋa ta 'visî vô ji yí nó, giì tùbà ndâ bagà tí nó náa yí yili ndú vô nó ji mbe tí wó, máa, ‹Ŋìnó a ndâ i gbí nèté tí nó táánò náa wò si ji ye nô, mbe tí ye.›
40025021	«Bìndi~ 'dakò tí nò giì 'vìsì có ji bòò mì wó nò, máa, ‹Wò bàkà nìkì ngé! Wò a tó bòò mbe zèè nèté mì lo ta njembí lo gbaànjé. Wó kpolo tí làmbu njì ŋa tí nó táánò náa ye wele ji wò nó ta njembí lo gbaànjé. Má énò, ye bà je 'bí i mbe me gbolò ndii ŋìnò gî ji wò, wàa wò 'ví kpolo tí~. Gì gí bà dù gbí líkí'o á 'bá mì mbe tí lo.›
40025022	«Bòò ŋìnó náa yí táánò wele 'visî ŋa ji yí sósò'ô nó giì tùbà ndâ bagà tí nó náa yí yili ndú sósò'ô nó ji mbe tí wó, máa, ‹À sósò'ô nó a ndâ bagà náa ye yili 'do gbí ndâ 'visî tí nó sósò'ô náa wò táánò wele ji ye nô, mbe tí ye.›
40025023	«Mbe tí wó bà-i-nò giì 'vìsì có ji yí ta líkí'o, máa, ‹Wò bàkà nèté nìkì ma! Wò a tó bòò ta njembí lo gítí nèté mì lo ká gbaànjé. Wò ni bà kpolo tí làmbu i ta njembí lo gbaànjé gî. Má énò, ye bà je wò tí mbe kpolo tí 'bí i mbe me gbolò ndii ŋìnò gî. Gì gí bà dù gbí líkí'o á 'bá mì mbe tí lo.›
40025024	«Bìndi~ bòò ŋìnó náa yí táánò wele 'visî ŋa gbaànjé ji yí nó giì le gboko gbèe 'visî ŋa mì wó náa yí kpolo tí~ nó gì tí~ ji yí, máa, ‹À nô, Buù! Ye 'di a tàwo lo, máa wò a cèe vò 'duù, ta yê ṛo 'duù tí lo gbaànjé wálá. Nèté mì lo káa bà njèè njì ŋa ji ndâ 'duù wàa ndú 'ví kû da ta i ji wò. À delè káa ndâ 'duù ká kû taa kánjí gbí i tacó bà te gì tí~ gí gbí gálá mì lo.
40025025	Tacó énò, gúku bà gàà tí njì ŋa mì lo giì kpo ye gî. Ŋìnó a yí~ náa ye kpónó le gì tí~ ji wò nô.›
40025026	«Káa 'dakò tí nò giì 'vìsì có ji bòò mì wó nò ta kpo tàkòcò máa, ‹Wò a vò bòò, tí mbe kpó! Wò táánò má ŋò ni gî máa, à káa ndâ 'duù ká kû ji i ji ye, à delè káa ndâ 'duù ká kû kili i 'do gbí njí gí 'bá ji ye,
40025027	wò táánò lì 'bì lo gí tà njì ŋa mì ye tacó yè? Wò táánò má je ji 'bí 'duù wàa yí 'ví ji ji ye, ye wálá kpónó 'de 'bí i gbí~ gî?›
40025028	Yí bà-i-nò giì te gboko tí nò 'do tí vò bòò tí nó, bìndi~ yí giì je ji mbe yili bagà vô 'do gbí 'visî njì ŋa vô nô.
40025029	Tacó i má kuu mì 'duù, à kû je 'bí~ ji yí á mí pí~, tacó wàa yí 'ví dù tí gbolò mbe i. Káa i má mì 'duù wálá, àá bà je làmbu ŋìnó náa à kuu mì wó nó 'do tí wó gî.
40025030	Káa à má gítí bòò tí nó ta i gbí wó wálá nó, à 'ví 'va yí gí gbí 'dí'di'o tí bàndò bà ŋò gàzâ.»
40025031	Jézù giì 'dè 'bí có káká'i ji ndâ mbe tala có mì wó, máa, «Ta o tí nó wúnò náa ndâ basìlì bà ko 'Viì-mì-'Dakò tí gba 'do gbíṛì gì tí~ gí pí jàlàmbà mì wó nó,
40025032	ndâ 'duù muu to tí nó 'dáá gî bà kili mí kùṛo wó, bìndi~ yí bà giì njèè gbí òkò tí ndú go bà pì gbí cû mì niì.
40025033	Yí bà giì mò ndâ 'duù ŋìnó tí ndâ tó 'duù go cèe njì cû nó gí gbí kù'bì mì wó, bìndi~ ndâ 'duù ŋìnó ta gbí ndú wálá go póṛó cû nó gí gbí gàlì mì wó.
40025034	«Bìndi~ yí tí 'Viì-mì-'Dakò tí Gbolò gba bà giì 'dè có ji ndâ 'duù ŋìnó gbí kù'bì mì wó nó máa, ‹Bu ye cù 'dê ngo cù wó mítí yo gî! Yo gì gí bà zèè 'bá tí nó náa à 'viindi~ ù ta ndi yo 'do tí o bà 'bìtà bà suu to tí nó, nô.
40025035	Tacó ye táánò ta go tí ye, bìndi~ yo giì je i-zó-zò ji ye gî; ye táánò ta go ngo tí ye, bìndi~ yo giì cu ngo ji ye gî; ye táánò 'dó-'do, bìndi~ yo giì te wiṛi mítí ye gî;
40025036	ye táánò ta só, bìndi~ yo giì je bòngo ji ye gî; ye táánò ta sé'i tí ye, bìndi~ yo giì pò ye gî; ye táánò gbí zàà, bìndi~ yo giì ya gí bà ŋò ye gî.›
40025037	«Bìndi~ ndâ tó 'duù bà giì 'vee yí máa, ‹Ze táánò je i-zó-zò ji wò si wò ta go tí lo ta o ngàyi, Mbe tí ze? Ze táánò je ngo ji wò si wò ta go ngo tí lo ta o ngàyi?
40025038	Ze táánò ŋò wò tí mbe 'dó-'do bìndi~ ze giì te wiṛi mítí lo ta o ngàyi?
40025039	Ze ya gí bà ŋò wò si wò ta sé'i tí lo ta o ngàyi? Ze ya gí bà ŋò wò si wò gbí zàà ta o ngàyi?›
40025040	«Bìndi~ Gbolò gba bà giì 'vìsì có ji ndú máa, ‹Ta ndâ o tí nó 'dáá táánò náa yo kû bàkà ndâ i tí nò, kpêtí ká ji 'bí zé'véṛè 'duù gbaànjé ta gbí wó ngé gî wálá á gbí òkò tí ndâ ná'vindí ye nó, yo kû bàkà nò a i ji ye.›
40025041	«Bìndi~ yí bà giì 'dè có ji ndâ 'duù ŋìnó gbí gàlì mì wó nó máa, ‹Yo co 'do tí ye gî, tacó Mbíṛì ì njà mítí yo gî! Yo ya gí gbí wu tí nó jé mbe mee lá náa Mbíṛì táánò òlò ù ta ndi ndâ Gba-vò-i ta ndâ basìlì mì wó nô.
40025042	Tacó ye táánò ta go tí ye, káa yo jé je i-zó-zò ji ye lá; ye táánò ta go ngo tí ye, káa yo je ngo ji ye lá;
40025043	ye táánò 'dó-'do, káa yo te wiṛi mítí ye lá; ye táánò ta só, káa yo je bòngo ji ye lá; ta o tí nó táánò náa ye ta sé'i tí ye nó, yo ya gí bà ŋò ye lá; yo delè ya gí bà ŋò ye gbí zàà lá.›
40025044	«Bìndi~ ndú bà giì 'vee yí máa, ‹Ze ŋò wò ta go tí lo ta o ngàyi káa ze je i-zó-zò ji wò lá, Mbe tí ze? Ze biya bà konì wò si wò táánò ta go ngo tí lo, si wò 'dó-'do, si wò ta só, si wò ta sé'i tí lo, si wò gbí zàà, ta o ngàyi?›
40025045	«Bìndi~ yí bà giì 'vìsì có ji ndú máa, ‹Ye kû 'dè có ji yo ta njembí ye gbaànjé énó máa, yo má bàkà ndâ i tí nò ji 'bí táángbà 'duù gbaànjé 'do gbí òkò tí ndâ ná'vindí ye tí nó á kuu nó, nó gî, gbí~ énó máa, yo bàkà nò a i ji ye.›
40025046	«À ngbé nò a bà 'vaka ndâ vò 'duù gí tà wu ŋìnó mbe mee lá ká kpòò ya tí~ nô. Bìndi~ ndâ tó 'duù bà 'de 'válá ŋìnó mbe cee lá nô.»
40026001	Jézù mâ giì cee ta bà nìbà ndâ i ji ndâ mbe tala có mì wó gî, yí giì 'dè có ji ndú máa,
40026002	«Yo ŋò ni gî máa, sè sili kpónó ká sósò'ô gítí gbolò o bà waa mbelè mì ndoo tí ndâ Jùdéyà tacó bà mèlè ndi tàkìì bà njè nó mì ndâ ká gù ndoo 'do Másìrì. À delè nò a sè sili gítí bà je 'Viì-mì-'Dakò ji ndâ tende 'duù tacó bà gbì yí mítí njèèkpè mû.»
40026003	Káa ta gbèe o tí nò náa Jézù kû 'dè ta có gítí bà giì gbì yí mítí njèèkpè mû ji ndâ mbe tala có mì wó nò, ndâ kpo 'duù mì ndâ Jùdéyà kili mí 'bá mì Kàyífà tí Kùṛo ndâ bu-Mbíṛì,
40026004	kû toko có gítí bà zèè Jézù á tàbèngìì, wàa à 'ví zi yí gî.
40026005	Ndú ta o tí nò giì eṛe gba có mì ndú gbaànjé énó máa, ndâ yì 'ví zèè yí me ta ṛi mì gbolò o lá, tacó ndâ 'duù bà tanga i.
40026006	Jézù ta o tí nò kuu 'bá mì 'bí 'dakò ta ṛè wó a Sìmónè ta ṛè 'viya mì wó a «Mbe cì» gbí gbata Bètánìyà.
40026007	Mâ giì zeke'o, 'bí niì giì gì ta banga pó bàà náa yí sì ta i me gbolò, gbí banga ká'i-bàà náa à bàkà 'do tí 'bí ŋa duù ta có~ kpóló-kpolo, bìndi~ yí giì yee bàà tí nò 'dáá gî mítí muu Jézù si yí kû zò i.
40026008	Ndâ mbe tala có mì Jézù mâ giì ŋò ŋa gbolò pó bàà tí nò náa niì tí nò yee 'dáá mítí muu Jézù nò, ndú giì 'bìtà bà 'dè có ta kpo-tàkòcò, máa, «Ŋìnò a ŋa bà volo i yè ká nò?
40026009	Àá kùtàá bà sì pó bàà tí nò ta i me gbolò, wàa à 'ví ko ta ndâ mbe yê!»
40026010	Jézù mâ giì 'di có mì ndâ mbe tala có mì wó nò, yí giì 'vìsì có ji ndú, máa, «Niì tí nò bàkà ji yo a cèe tó i, káa yo kû pèè mbí wó tacó yè?
40026011	Ndâ mbe yê ta o 'dáá gî bà dù kuu ta yo. Káa ye bà dù ta yo me ta o 'dáá gî lá.
40026012	Niì tí nò yee bàà tí nò mítí ye tacó bà 'viindi ye kû ù ta bà giì duu ye.
40026013	Ye kû 'dè có ji yo ta yúcó máa, tàwo i tí nó náa niì tí nó bàkà nó bà cee wálá. Tacó bàndò tí nó náa à má ma Banga-Ngú-Có mítí~ gî nó, à delè bà dìtà ŋa i tí nó náa yí bàkà nó gî.»
40026014	Bìndi~ 'bí mbe tala có mì Jézù gbaànjé, ta ṛè wó a Júdà Ìsìkàrìyótè, bà-i-nò giì ya gí mì ndâ Kùṛo ndâ bu-Mbíṛì,
40026015	bìndi~ yí giì 'vee ndú, máa, «Ye má pà kpokèjì gítí bà zèè Jézù ji yo, yo bà je ji ye a yè?» Ndâ Kùṛo ndâ bu-Mbíṛì bà-i-nò giì 'vìsì có ji yí ta bà 'deke njì fádà zi'duù-gbaànjé-nje~muu'bì ji yí.
40026016	Júdà mâ giì kaa gùrúsù 'do mì ndâ Kùṛo ndâ bu-Mbíṛì gî, yí ngé giì 'bìtà bà pà tó o ta tó kpokèjì gítí bà zèè Jézù.
40026017	Ta kpédélé ṛi mì gbolò o bà bàkà tàkìì bà ci 'Dê-kô náa à bàkà 'do tí 'dê njú kô, ndâ mbe tala có mì Jézù giì 'vee yí, máa, «Có mì lo máa, ndoo 'ví zò i-cí-ci tacó bà 'dè nìkì maa ji Mbíṛì tacó bà mèlè ndi tàkìì bà njè nó mì ndâ ká gù ndoo 'do Másìrì mí ngò?»
40026018	Káa Jézù giì 'vìsì có ji ndú, máa, «Yo ya gí mì 'daànó gbí gbata Jèrùzàlémè, bìndi~ yo 'ví 'dè có ji yí máa, ‹Mbe nìbà i ji ze máa, o mì yì dooko gî. Má énò, ndâ yì ta ndâ mbe tala có mì yì bà gì gí bà zò i-cí-ci mí 'bá mì lo.› »
40026019	Ndâ mbe tala có mì Jézù bà-i-nò giì ya gí gbí gbata, bìndi~ ndú giì bàkà i-cí-ci tacó bà 'dè nìkì maa ji Mbíṛì gítí o bà njè nó mì ndâ ká gù ndâ Jùdéyà 'do Másìrì.
40026020	Káa ta 'dê'o, si ndâ Jézù ta ndâ mbe tala có mì wó muu'bì-nje~só kû zò i-cí-ci,
40026021	Jézù giì 'dè có ji ndú, máa, «Ye kû 'dè có ji yo máa, 'bí 'duù gbaànjé 'do gbí òkò tí yo wúnó bà ba ngbù ye ji ndâ kpo 'duù mì ndâ Jùdéyà.»
40026022	Có tí nò náa Jézù 'dè nò giì zèè tí ndâ mbe tala có mì wó ngé ndii gî. Bìndi~ ndú ta bà muu ndú nò 'dáá gî, giì 'bìtà bà 'vee yí gbaànjé-gbaànjé, máa, «Àá bà dù a ye, Mbe tí ye?» «Àá bà dù a ye, Mbe tí ye?»
40026023	Káa yí giì 'vìsì có ji ndú, máa, «'Bí 'duù náa ze toko 'bì ze mí gbí gbèe ká'i i-zó-zò ta yí gî bà giì ba ngbù ye.
40026024	'Viì-mì-'Dakò bà ya gí nje ku mì wó go có tí nó náa à cu mí gbí wáràgà mì Mbíṛì nó gî. Káa tende i bà giì 'de a 'duù tí nò mbe ba ngbù 'Viì-mì-'Dakò nô! Àá táánò nìkì káa bà jò 'duù tí nò lá.»
40026025	Júdà tí mbe ba ngbù Jézù mâ giì 'di có mì wó náa yí 'dè gítí mbe kû giì ba ngbù wó nò, yí giì 'vee yí, máa, «Wò kû nì me ye lá, Mbe nìbà i?» Káa Jézù giì 'vìsì có ji yí, máa, «A wò ká kû 'dè ta nje lo máa, à me wò lá.»
40026026	Si ndâ Jézù ta ndâ mbe tala có mì wó kû zò i-cí-ci, yí giì je kù kô, bìndi~ yí giì 'dè nìkì maa ji Mbíṛì, bìndi~ yí giì ki'viki gbí kù kô tí nò, bìndi~ yí giì kaa ji ndâ mbe tala có mì wó, bìndi~ yí giì 'dè có ji ndú, máa, «Yo kaa~, wàa yo 'ví zò~. Ŋìnó a dìì ye.»
40026027	Bìndi~ yí giì te 'visî nèbítì, bìndi~ yí giì 'dè nìkì maa ji Mbíṛì, bìndi~ yí giì je ji ndú, máa, «Yo 'dáá gî njù~
40026028	Ŋìnó a mbelè ye tí nó náa Mbíṛì bà giì njù ta ngú mùká ta ndâ 'duù nô. Mbelè ye tí nó bà giì yee to tacó tí ndâ 'duù me mbè. Tacó wàa, Mbíṛì 'ví je ta à-cee-gî gítí ndâ vò i mì ndâ 'duù.
40026029	Yo te mí gbí muu yo máa, ye káká'i bà njù nèbítì tí nó ta yo wálá, yee tí o bà giì njù~ mì ndoo ta ndoo ta o bà zogo to tí nó mì Bu ye.»
40026030	Ndâ Jézù ta ndâ mbe tala có mì wó mâ giì cè cè ta bà be ṛè Mbíṛì bìndi bà zò i-cí-ci gî, ndú giì njè nó tacó bà ya gítí Gú Mbâ.
40026031	Káa si ndú kpokèjì Jézù giì 'dè có ji ndú, máa, «Yo wúnó ta bèbìlì tí nó bà oloko 'do tí ye 'dáá gî. Tacó à cu mí gbí wáràgà mì Mbíṛì énó máa, ‹Ye bà giì zi mbe gbà bee, bìndi~ ndâ rómbo bà giì 'vaaka gî.›
40026032	Káa ye bà ya gí kùṛo gí bà ù ndi yo mí Gàlìléyà á bìndi bà 'vala ndi ye 'do gbí muu'dú ye.»
40026033	Káa Pìyétòrò giì 'vìsì có ji Jézù, máa, «Kpêtí sè ndâ 'bí ka ye 'dáá gî má bà oloko 'do tí lo, ye ta bà miṛi ye jé gí bà o 'do tí lo wálá.»
40026034	Káa Jézù giì 'vìsì có ji Pìyétòrò, máa, «Ye kû 'dè có ji wò ta yúcó máa, kùṛo bà kò kò mì ngùù ta bà~ ta'ô ta nje yé wúnó, wò bà 'boo ye ta bà~ ta'ô delè.»
40026035	Pìyétòrò á bìndi ŋìnò giì 'vìsì có ji Jézù, máa, «Ye jé gítí bà 'boo wò wálá. À kpêtí má káa ku, à nìkì káa bà cì ndà só ndúkú gî.» Sè ndâ 'bí ka Pìyétòrò 'dáá gî giì 'dè káa gbèe ŋa có mì Pìyétòrò nò ji Jézù.
40026036	Káa si ndâ Jézù ta ndâ mbe tala có mì wó kû 'do Gú Mbâ, Jézù giì ne ta ndú gítí 'bí wúngbó jìlì mbâ náa à kû nì mítí~ a Jètìsèmánè, náa à ṛò njí'dí gí to tàgbà gú. Bìndi~ yí giì 'dè có ji ndâ mbe tala có mì wó máa, «Yo ki tí yo to bà-i-nô, wàa ye 'ví yèè gí zó gí bà 'deke tí ye ji Mbíṛì.»
40026037	Yí bà-i-nò giì 'daka ta yí káa ndâ Pìyétòrò ta ndâ 'viì mì Zèbìdéyò sósò'ô. Bìndi~ ndú giì co ta ndú gí ndiì 'do gbí òkò tí sè ndâ 'bí mbe tala có mì wó. Ndú mâ giì co gí ndiì gî, njembí Jézù giì 'bìtà bà mù ta wotí tí~. Bìndi~ líkí'o giì dù káa cee 'do tí wó gî.
40026038	Yí bà-i-nò giì 'dè có ji ndâ mbe tala có mì wó ta'ô náa ndú gì ta ndú nó énó máa, «Sé'i yè gbí njungu ye dê gí mì ku. À má énò, yo dù nô wàa yo 'ví kpolo tí yo.»
40026039	Bìndi~ yí giì yèè ndi wó 'do tí ndú gàà gí ndiì, bìndi~ yí giì 'bu gbíṛo wó mí to, bìndi~ yí giì 'deke tí wó ji Mbíṛì énó máa, «Àá Bu ye, kpokèjì gítí bà te 'visî sé'i tí nó 'do nje ye gî má kuu mì lo, te gî. Káa wò 'ví te ká 'do gbí 'dóó có mì lo gbí njembí lo, me 'do gbí có mì ye lá.»
40026040	Jézù mâ giì dele ndi wó 'do bàndò bà 'deke tí wó ji Mbíṛì gí mì ndâ mbe tala có mì wó, yí giì 'de ndú ta'ô 'dáá mìì ta ṛì gî. Bìndi~ yí giì gbà Pìyétòrò gí yaà, yí giì 'vee yí, máa, «Bà dù tí zò'o ta ye njí'dí wàa yo 'ví ŋò ta ŋa i ŋìnó kèjì nó kpò yo gî?
40026041	Yo dù tí zò'o, wàa yo 'ví 'deke tí yo ji Mbíṛì énó máa, 'bí i má tala yo, yí 'ví 'de yo tí ndâ 'dakò. Ye ŋò ni gî máa, go bà bàkà go có mì Mbíṛì dú kuu gbí njembí yo, káa wotí tí yo gí tàkò~ wálá.»
40026042	Bìndi bà 'dè có ji ndâ Pìyétòrò máa ndú dù tí zò'o, wàa ndú 'ví 'deke tí ndú ji Mbíṛì nò, Jézù giì dele ndi wó káká'i ya gí bà 'deke tí wó ji Mbíṛì énó máa, «À má gbí njembí lo énó máa, 'visî sé'i tí nó 'ví tè ká ndúkú ta ye, ye bà njù go có mì lo nó gî, Bu ye.»
40026043	Yí mâ giì dele ndi wó ya gí mì ndâ Pìyétòrò káká'i, yí giì 'de ndú 'dáá ta'ô tí ṛì, tacó bà dù tí zò'o kpò ndú gî.
40026044	Yí gbí ŋìnò giì dele káa ndi wó jéé gî, si ndú kû tè ṛì, ya gí bà 'deke tí wó ji Mbíṛì ká go ŋa ndâ bà 'deke tí wó ŋìnó kpédélé'i kùṛo nô.
40026045	Yí mâ giì dele ndi wó, yí giì 'de ndâ Pìyétòrò zii ká zii ta ṛì. Bìndi~ yí giì gbà ndú, ndú mâ giì ziya gî, yí giì do mítí ndú máa, «Yo kû tè ndi yo a ṛì wàà? Yo tè ṛì wàa yo 'ví tèwo yo. Káa yo ŋò nô, o bà cu gòmbò tí 'Viì-mì-'Dakò ji ndâ vò 'duù kpónó dooko gî.
40026046	Yo ŋò mbe cu gòmbò tí ye kèjì zô! Yo a gí yaà wàa ndoo 'ví ù bà gì yí.»
40026047	Káa si Jézù kû 'dè có ji ndâ Pìyétòrò, ndú mâ giì zeke'o, ndú giì ŋò Júdà tí 'bí 'duù gbaànjé 'do gbí òkò tí ndâ mbe tala có mì wó tí Jézù muu'bì-nje~só nó ta ndâ mbè 'duù, náa ndâ kpo 'duù mì ndâ Jùdéyà ká tuu ndú tacó bà gì gí giì zèè Jézù yee tí ndú ṛóó-ṛo-ṛò gî, ndâ 'bí 'duù gbí òkò tí ndú ta kpo sìzò, ndâ 'bí~ ta ndâ ndòngbòlò mû.
40026048	Káa ta kùṛo bà yee ndâ 'duù tí nò, Júdà tí mbe ba ngbù Jézù kpo-gbí-tà-tù ndú sàà gî, máa, «'Duù ŋìnó náa yo bà ŋò ye 'vee yí ta bà òlò gbí tù wó nó, a ní Jézù tí nò.»
40026049	Tacó énò, ndú mâ giì yee tí Jézù gî, Júdà giì 'vee yí ta bà òlò gbí tù wó, máa, «Kútí lo ta 'dê'o nó ée, Mbe nìbà i?»
40026050	Káa Jézù giì 'vìsì có ji yí, máa, «Bàkà nèté mì lo náa wò gì tacó bà bàkà nó gálà, nambe ye!» Ndâ 'duù tí nó mbe gì ta Júdà nó mâ giì 'di có mì Jézù nò, ndú giì njè gítí wó, bìndi~ ndú giì zèè yí gî.
40026051	Káa 'bí 'duù gbaànjé 'do gbí òkò tí ndâ mbe tala có mì Jézù ta'ô mbe co ta yí gí ndiì nó mâ giì ŋò énò, yí giì ja sìzò mì wó 'do gbí foko, bìndi~ yí giì da ta tù bòò mì Kùṛo ndâ bu-Mbíṛì waa gî.
40026052	Káa Jézù giì 'dè có ji mbe tala có mì wó nò, máa, «Dele ta sìzò mì lo nò gí gbí foko mì wó. Tacó ndâ mbe kû te sìzò 'dáá gî bà cì káa ku sìzò.
40026053	Wò kû koṛo có máa, ye kpónó má 'dè có ji Bu ye, máa, yí tuu ndâ basìlì yè to tí nó gî tacó bà kpolo tí ye, yí bà bàkà wálá?
40026054	Káa ye má bàkà énò, wàa có tí nó náa à cu mí gbí wáràgà mì Mbíṛì nó 'ví dù tí 'véṛè wàà?»
40026055	Bìndi~ Jézù giì 'vee ndâ mbè 'duù tí nó náa Júdà kaa ndú gì tí~ tacó bà zèè yí nó, máa, «Ye a mbe tè kùṛo vò i wàa yo 'ví kaa tí~ gì gí bà zèè ye ta ndâ kpo sìzò ta ndâ ndòngbòlò mû a 'bì yo? Ye ta ṛi 'dáá gî kû nìbà i ji ndâ 'duù gbí ndùgù 'bá-Mbíṛì, káa yo jé zèè ye lá.
40026056	Káa i tí nó kpónó bàkà tí tacó wàa ndâ có mì ndâ mbe 'dòkò có mì Mbíṛì náa ndú cu mí gbí wáràgà mì Mbíṛì nó 'ví dù tí~ tí yúcó.» Bìndi~ ndâ mbe tala có mì Jézù giì njè 'dáá 'do tí wó gî.
40026057	Ndâ 'duù tí nò mbe zèè Jézù nò giì ya ta yí gí 'bá mì Kàyífà tí Kùṛo ndâ bu-Mbíṛì. Tacó ndâ kpo-kpò mbe nìbà i, ta ndâ kpo-'duù-'bá mì ndâ Jùdéyà kili ta o tí nò 'dáá gî mí kà.
40026058	Káa ta o tí nó si ndú kû ya ta Jézù gí 'bá mì Kàyífà nó, Pìyétòrò giì dù 'do tí ndú jàngáá gí ndiì kû ko tàkò Jézù gbí ngbà, tacó wàa yí 'ví ya gí bà ŋò ndòngbú ŋa i ŋìnó náa ndâ 'duù tí nò bà bàkà ta yí nô. Ndú mâ giì yee gbí ngbàngà á 'bá mì Kàyífà gî, Pìyétòrò giì ya gí bà ki tí wó to mì ndú ta ndâ mbe ù gbí ngbàngà.
40026059	Bìndi~ ndâ Kùṛo ndâ bu-Mbíṛì, ta ndâ kpo 'duù gbí gbolò ngbàngà mì ndâ Jùdéyà giì pà gbí to 'véṛè ngé cee gî, tacó wàa ndâ yì 'ví 'de ta kpokèjì bà waa có ku mítí Jézù,
40026060	káa à giì kpò ndú ngbàà gî. Sè ndâ 'bí cèe 'duù giì waaka bà ŋa 'véṛè ŋìndi ndú, káa à delè dí bà~ ká lá. Ndâ 'bí 'dakò sósò'ô bà-i-nò giì oloko gí kùṛo ndâ 'duù, bìndi~ ndú giì 'dè có, máa,
40026061	«Ze táánò 'de 'dakò tí nó kuu nó kû 'dè có ji ndâ 'duù máa, yì bà ki'viki gbolò 'bá-Mbíṛì tí nó á gbí gbata Jèrùzàlémè nó gí to, wàa yì 'ví bì ndí~ gí yaà gbí sili ta'ô.»
40026062	Kàyífà tí Kùṛo ndâ bu-Mbíṛì mâ giì 'di có mì ndâ 'dakò tí nò, yí giì a gí yaà 'do pí jàlàmbà mì wó, bìndi~ yí giì 'vee Jézù, máa, «Có mì lo gí tàkò có tí nò náa ndâ 'dakò tí nò 'dè gítí lo nò wálá?»
40026063	Káa Jézù giì njaa nje wó gí tàkò 'vé mì Kàyífà nò gbaànjé lá. Bìndi~ Kàyífà giì 'vee yí ta 'bí 'vé, máa, «Ye kû be ji wò a tí Mbíṛì tí nó tí wu Mbíṛì nô, 'dè ji ze gi, wò a Bìndi-Mbíṛì tí nó tí 'Viì-mì-Mbíṛì?»
40026064	Káa Jézù giì 'vìsì có ji Kàyífà, máa, «A wò ká 'dè ta nje lo. Káa yo dele kpónó-kpónó bà giì ŋò 'Viì-mì-'Dakò kû ki tí wó gbí kù'bì mì Mbíṛì tí mbe wotí, bìndi~ yí bà giì gì 'do gbíṛì co gbí ndâ kùlù mù gí muu to tí nô.»
40026065	Kàyífà mâ giì 'di có mì Jézù nò, yí giì yaka gbí bòngo 'do tí wó ta sé có gî, máa, Jézù 'dè zu có gítí Mbíṛì gî. Bìndi~ yí giì 'vee ndâ kpo 'duù gbí ngbàngà mì ndâ Jùdéyà, máa, «Yo kpónó 'di nò a bà 'dè zu có mì wó gítí Mbíṛì ta tù yo gî. Má énò, ndoo kpòò kû ù a ndi ndâ 'di, máa ndú ká 'ví giì 'dè ndi ndâ có gbí nje wó ji ndoo?
40026066	Có gbí muu yo kpónó máa yè?» Káa ndú giì 'vìsì có ji Kàyífà, máa, «À 'vii ta yí káa ku.»
40026067	Bìndi~ ndú giì njè gítí Jézù ta ba cù cù mí gbíṛo wó, ta bà dòmò yí, ta bà gbì yí,
40026068	ta ba lè yí, máa, «Nì ṛè ndâ mbe kû gbì wò ji ze gi, Bìndi-Mbíṛì.»
40026069	Ta o tí nó náa ndâ 'duù tí nò kû mèèkè ta i tí Jézù mí kùṛo Kàyífà nò, Pìyétòrò kû ki tí wó to á gbí ngbàngà sè. Mâ giì zeke'o, 'bí niì mbe kû bàkà nèté gbí ngbàngà giì gì gí mì Pìyétòrò, bìndi~ yí giì 'dè có ji yí, máa, «Wò delè táánò kû dù ta Jézù tí nó tí 'duù Gàlìléyà nô.»
40026070	Káa Pìyétòrò giì tò kponje si mí kùṛo ndâ 'duù 'dáá gî, máa, «Ye 'di gbí ŋa có mì lo náa wò kû 'dè ji ye nò lá.»
40026071	Pìyétòrò mâ giì co gí njekèjì ndùgù, 'bí 'vinî mbe kû bàkà nèté 'bá mì Kàyífà mâ giì ŋò yí, yí giì 'dè có ji ndâ 'duù ŋìnó mbe kû ṛò tíyò á ṛègbà tí wó nó, máa, «Yí táánò kû dù a i mì Jézù tí nó mbe 'do Názàrètì nô.»
40026072	Káa Pìyétòrò káká'i giì tò kponje gî, ta bà see tí wó, máa, «Ye ŋò 'duù tí nò ni lá.»
40026073	Ndú mâ giì dù ndì-ndì-ndì énó, ndâ 'bí 'duù mbe kû ṛò tíyò ta ndâ Pìyétòrò giì gì gí mì Pìyétòrò, bìndi~ ndú giì 'dè có ji yí, máa, «Wò nó kuu nó a 'duù 'do gbí òkò tí ndâ 'duù tí nó mbe kû tala có mì Jézù nô, ta kponje gítí~ wálá. A cè ŋa bà 'de có mì lo ká yù wò gí sè.»
40026074	Káa Pìyétòrò giì see tí wó ta bà gò ku, máa, «Ye ŋò 'dakò tí nò ni lá,» ká jé kpóó 'vii ta bà kò kò mì ngùù.
40026075	Bìndi~ mbí Pìyétòrò giì 'va tí có tí nó náa Jézù 'dè ji yí, máa, «Wò bà 'boo ye ta bà~ ta'ô á kùṛo bà kò kò mì ngùù» nô. Bìndi~ yí giì co 'do gbí òkò tí ndâ 'duù gí ndiì, bìndi~ yí giì wa gbí ta wotí tí~ ngé ndii gî.
40027001	Yé mâ giì too gî, ndâ Kùṛo ndâ bu-Mbíṛì, ta ndâ kpo-'duù-'bá mì ndâ Jùdéyà 'dáá gî giì toko có mì ndú máa, à 'ví waa có ku mítí Jézù.
40027002	Ndú bà-i-nò giì eṛe 'bì wó gî, bìndi~ ndú giì ya ta yí gí kùṛo Pìlátò tí gbolò 'duù mì ndâ Ròmánò.
40027003	Júdà tí mbe ba ngbù Jézù mâ giì ŋò énó máa ndâ kpo 'duù mì ndâ Jùdéyà kû giì ya ta Jézù a i gí nje ku, nikalaká giì zèè yí mbi gî. Bìndi~ yí giì kaa ndâ njì fádà tí nó zi'duù-gbaànjé-nje~muu'bì náa à kaa ji yí tacó bà ba ngbù Jézù nó ya tí~ ji ndâ Kùṛo ndâ bu-Mbíṛì ta ndâ kpo-'duù-'bá mì ndâ Jùdéyà.
40027004	Bìndi~ yí giì 'dè có ji ndú gí tàkò~ énó máa, «Ye bàkà vò i gî. Ye ba ngbù 'duù ŋìnó ta vò i mì wó wálá nó gî.» Káa ndú giì 'vìsì có ji yí énó máa, «Sè ŋìnò a ŋìndi lo. 'Bí có mbe mù njembí ze bà-i-nò wálá.»
40027005	Júdà bà-i-nò giì ya ta ndâ njì fádà tí nò, bìndi~ yí giì vaka ndú 'do 'bì wó mí tà'i tí nó náa à kû kili i-Mbíṛì mítí~ nô ta sé có. Bìndi~ yí giì lu ya gí bà le tí wó gî.
40027006	Júdà mâ giì lu gî, ndâ Kùṛo ndâ bu-Mbíṛì giì ya gí bà ṛuka ndâ njì fádà tí nó náa yí vaka mí tà'i bà kili i-Mbíṛì nó 'do to gî. Ndú 'de ndeṛè bà bàkà énò mì ndú énó máa, «À gbí tàkìì mì ndoo tí ndâ Jùdéyà toko ndâ i ŋìnó náa à 'de 'do gbí mbelè 'duù nó mítí gbèe bàndò ta ndâ i ŋìnó náa à kû gò ji Mbíṛì nó lá.»
40027007	Ndú bà-i-nò giì toko có mì ndú, bìndi~ ndú giì kaa ndâ njì fádà tí nò, ndú giì sì ta to 'do mì 'bí mbe suu káṛà tí bàndò bà duu ku ndâ 'duù ŋìnó mbe 'dó-'do nô.
40027008	Ŋìnò a ndeṛè bà kpì ṛè to tí nò tí «To gbí mbelè» á yee gbí ṛi tí nó wúnó nó ká nò.
40027009	Có tí nò bàkà tí go có mì Jèrèmíyà tí mbe 'dòkò có mì Mbíṛì náa yí 'dè sàà gî énó máa, «Ndú kaa gùrúsù tí ndâ njì fádà zi'duù-gbaànjé-nje~muu'bì náa ndâ 'bí 'duù gbí òkò tí ndú tí ndâ Ìzìrìyélì ká 'deke tí gùrúsù bà sì 'duù,
40027010	bìndi~ ndú giì kaa gí tàkò to mì mbe suu káṛà, go có tí nó náa Mbíṛì táánò 'dè ji ye nô.»
40027011	Ndâ kpo 'duù mì ndâ Jùdéyà mâ giì yee ta Jézù kùṛo Pìlátò gî, Pìlátò giì 'vee Jézù máa, «Wò a gbolò gba mì ndâ Jùdéyà?» Káa Jézù giì 'vìsì có ji Pìlátò, máa, «A wò ká 'dè énò.»
40027012	Ndâ kpo 'duù mì ndâ Jùdéyà giì waaka ndâ có gítí wó ji Pìlátò, káa Jézù giì biya bà 'vìsì có gí tàkò ndâ có mì ndú nò gî.
40027013	Bìndi~ Pìlátò giì 'vee yí, máa, «Wò 'di ndâ có mì ndú 'dáá náa ndú 'vanda ta ṛè lo nò gî. 'Bí có mì lo tacó bà 'vìsì gí tàkò ndú wálá?»
40027014	Káa nje Pìlátò giì 'dèè gî, tacó Jézù giì biya bà 'vìsì có gí tàkò ndâ có tí nò 'dáá gî, gî.
40027015	'Bí ŋa i mì Pìlátò ta gbolò o bà waa mbelè mì ndâ Jùdéyà ta ndoò 'dáá gî, a bà njaanga 'bí 'duù mì ndâ Jùdéyà gbaànjé mbe nìkì tí ndú 'do gbí zàà ji ndú, tacó bà peteke tàkòcò ndú.
40027016	Káa ta o bà ya ta Jézù gí kùṛo Pìlátò nò, 'bí ŋa vò 'dakò ta ṛè wó a Bàrábà kuu gbí zàà.
40027017	Ndâ 'duù mâ giì kili gî, Pìlátò giì 'vee ndú máa, «Có mì yo máa ye njaanga ji yo a 'di? Bàrábà wèè, Jézù tí nó náa à kû nì Bìndi-Mbíṛì mítí wó nó?»
40027018	Pìlátò 'vee ŋa 'vé tí nò tacó yí ŋò ni ngbáṛángà'i gî máa, à káa kiì cuki ká a tàmuu ndâ kpo 'duù mì ndâ Jùdéyà gítí bà biya Jézù.
40027019	Káa si Pìlátò kuu gbí ngbàngà, nawù wó giì tuu 'duù ji yí énó máa, «Gàà 'duù tí nò lá, tacó ye kùbòó mbu muu wó gbí ṛiì ngé ndii gî.»
40027020	Káa ndâ kpo 'duù mì ndâ Jùdéyà giì volo muu ndâ 'duù énó máa, ndú 'dè có ji Pìlátò máa yí njaanga Bàrábà ji ndâ yí, waa yí 'ví zi Jézù gî.
40027021	Káa Pìlátò giì 'vee ndâ Jùdéyà káká'i máa, «À má go có mì yo, máa ye 'ví njaanga a 'di ji yo 'do gbí òkò tí ndâ 'dakò tí nó só nó?» Káa ndú giì 'vìsì có ji yí máa, «Bàrábà.»
40027022	Bìndi~ Pìlátò giì 'vee ndú, máa, «Káa ye 'ví bàkà ta Jézù tí nó náa à kû nì Bìndi-Mbíṛì mítí wó nó a yè?» Káa ndú 'dáá gî giì 'vìsì có ji yí, máa, «Gbì yí mítí njèèkpè mû.»
40027023	Káa Pìlátò giì 'vee ndú máa, «Tacó yè? Yí bàkà a ŋa vò i yè?» Káa ndú 'dáá gî giì tò kû ta kòcò ndú gí yaà ndii kpédélé ŋìnó gî, máa, «Gbì yí mítí njèèkpè mû.»
40027024	Pìlátò mâ giì ŋò énò máa, yì kû yeeke a tí yì sínò ta bà tì muu Jézù, káa ndâ 'duù kû giì 'bì a tà bà bàkà wo, yí giì cu ngo, bìndi~ yí giì caka ta 'bì wó mí kùṛo ndâ mbè 'duù tí nò 'dáá gî, máa, «Ye caka mbelè tó 'dakò tí nò 'do tí 'bì ye gî. Sè ŋìnò a ŋìndi yo!»
40027025	Káa ndâ 'duù tí nò 'dáá gî giì 'vìsì có ji Pìlátò, máa, «Si mbelè wó 'ví dù tí 'bì ze ta ndâ 'viì bìndi~ ze!»
40027026	Pìlátò bà-i-nò giì njaa Bàrábà 'do gbí zàà gí sè ji ndâ 'duù. Bìndi~ yí giì je Jézù ji ndâ àsìkérì, máa ndú gbì yí má kózò gî, wàa ndú 'ví ya gí bà gbì yí mítí njèèkpè mû.
40027027	Ndâ àsìkérì mì Pìlátò bà-i-nò giì ya ta Jézù gítí gbolò bàndò mì ndú 'bá mì Pìlátò. Ndú mâ giì kili 'dáá gî, ndú giì tì jèlè yí 'dee gî.
40027028	Bìndi~ ndú giì jaka ndâ 'dóó bòngo mì wó 'do tí wó gî, ndú giì yuu bí-bi bòngo gba mì ndú tí ndâ àsìkérì ji yí.
40027029	Ndú delè giì paṛaka kpeṛè go ké'bí nó, ndú giì te mítí muu wó tí tàgíyà-gba, ndú giì je njì ngba mí 'bì wó ŋìnó gbí kù'bì tí kóṛó-gba mì wó. Bìndi~ ndú giì 'bìtà bà 'viya yí, ta bà kucuku muungbó ndú mí kùṛo wó, kû 'vee yí, máa, «Kútí lo ée? Gbolò gba mì ndâ Jùdéyà!»
40027030	Bìndi~ ndú giì mèèkè'i tí wó ta bà cù cù mì gbíṛo wó, delè ta bà ja njì ngba tí nó náa ndú je mì 'bì wó tí kóṛó-gba nó 'do 'bì wó kû gbì ta yí tí muu wó.
40027031	Ndú mâ giì 'viya yí tè ta ndú gî, ndú giì ja bí-bi bòngo gba mì ndú náa ndú yuu ji yí nó 'do tí wó gî, bìndi~ ndú giì yuu ndi ndâ 'dóó bòngo mì wó ji yí. Bìndi~ ndú giì ja yí 'do gbí ndùgù gí sè tacó bà ya ta yí gí sè 'do gbí gbata, wàa ndâ yì 'ví gbì yí mítí njèèkpè mû.
40027032	Káa si ndâ àsìkérì kû giì ya ta Jézù gí bàndò bà gbì yí mítí njèèkpè mû, ndú giì 'de 'bí 'dakò ta ṛè wó a Sìmónè mbe gì 'do gbí gbata Sìrínì kpokèjì, bìndi~ ndú giì zèè yí ta wotí gítí bà te njèèkpè mû mì Jézù.
40027033	Ndú mâ giì yee tí 'bí bàndò náa à kû nì mítí~ a Gòlìgátà (gbí~ máa «bàndò Kù-'bilì-muu-ku»),
40027034	ndú giì je nèbítì náa ndú ŋònòkò ta ju i ji Jézù. Yí mâ giì tala~, yí giì bè gî.
40027035	Ndâ àsìkérì mâ giì gbì Jézù mítí njèèkpè mû gî, ndú giì njèè gbí ndâ bòngo bìndi wó ta bà ki-mbílì.
40027036	Bìndi~ ndú giì ki tí ndú to kû ù ṛègbà tí wó.
40027037	Ndú giì cu ndeṛè ku wó, bìndi~ ndú giì gbì mítí njèèkpè mû á còmuu wó, máa, «Ŋìnó a Jézù tí Gbolò gba mì ndâ Jùdéyà.»
40027038	Ndú ta gbèe o tí nò giì gbì ndâ 'bí mbe ngbà sósò'ô mítí ndâ njèèkpè mû, 'bí~ gbí kù'bì, bìndi~ 'bí~ gbí gàlì mì Jézù.
40027039	Ndâ mbe kû co tí kpokèjì mâ giì ŋò Jézù tí njèèkpè mû, ndú giì mìyà muu ndú ta bà lè yí,
40027040	máa, «Wò táánò máa wò bà ki'viki 'bá-Mbíṛì gî, wàa wò 'ví bì ndí~ gbí sili ta'ô. 'Vala tí lo! Co gí to 'do tí njèèkpè mû, náa wò dú má káa 'Viì-mì-Mbíṛì nò.»
40027041	Ndâ Kùṛo ndâ bu-Mbíṛì, ta ndâ mbe 'di gbí-o, ta ndâ kpo-'duù-'bá mì ndâ Jùdéyà delè giì lè Jézù, máa,
40027042	«Yí táánò kû 'vala ndâ 'bí 'duù, káa bà 'vala 'dóó miṛi wó kpónó kpò yí gî. Ndoo kpónó dù ká jé wàa ndoo 'ví ŋò bà co Gbolò gba mì ndâ Jùdéyà 'do tí njèèkpè mû gí to, tacó wàa ndoo 'ví ù ta nje máa yí a Bìndi-Mbíṛì.
40027043	Yí kû tee njembí wó mítí Mbíṛì. Má énò, ndoo ŋò bà 'vala yí mì Mbíṛì, tacó yí táánò máa, yì a 'viì mì Mbíṛì.»
40027044	Ndâ mbe ngbà tí nó náa à gbì ndú mítí ndâ njèèkpè mû ta ndâ Jézù nó giì si ndâ vò i ŋìndi ndú mítí ndú, bìndi~ ndú giì loko kû lè Jézù delè.
40027045	Káa si Jézù kuu tí njèèkpè mû, ṛo ṛi giì 'di cèe to 'dáá gî 'do tí ṛi gbúrú yee tí ṛi ta-'de-kìyà.
40027046	Ṛi mâ giì gì gí ta-'de-kìyà gî, Jézù giì ja kû mí to gbí có Ìbìráyò máa, «Éélì, Éélì, lámà sàbàkìtánì?» (Gbí~ máa, «Àá Mbíṛì mì ye, àá Mbíṛì mì ye, wò biya ye tacó yè?»)
40027047	Ndâ 'bí 'duù 'do gbí òkò tí ndâ mbe kû ṛò kû zeke Jézù tí njèèkpè mû nó mâ giì 'di kú tí nò, à giì dù gbí tù ndú go ŋìnó máa Jézù kû tè a é tí Èlíjà tí nó táánò tí mbe 'dòkò có mì Mbíṛì nô. Bìndi~ ndú giì 'dè có máa, «'Dakò tí nó kû tè'é tí Èlíjà.»
40027048	'Bí 'dakò giì co ta ngèlè 'do gbí òkò tí ndâ 'duù tí nò ya gí bà je 'bí i fòkò-fòkò énó, yí giì ya gí bà yuu mí gbí zùù-zùù kpongo nèbítì, yí giì sè mí nje njì ngba, bìndi~ yí giì ya gí bà te mí nje Jézù, yí giì 'dè có ji yí máa, yí no-no~.
40027049	Káa ndâ 'bí 'duù giì 'dè có máa, «Ndoo ù bà ŋò bà gì Èlíjà gí bà 'vala yí.»
40027050	Jézù bà-i-nò giì tò ndòngbú kû ta kòcò wó ngé gí yaà, bìndi~ njembí wó giì ki gî.
40027051	Mâ giì zeke'o, kpâ-bòngo tí nó náa à eṛe mí yaà tacó bà njèè gbí tà'i 'bá-Mbíṛì nó giì yaka tí 'do yaà dí to, gbí ndâ díí giì baṛaka tí ta bà ngaka tí mì to.
40027052	Ndâ muu'dú giì baṛaka ŋe-ŋè-ŋe-ŋè. Bìndi~ Mbíṛì giì 'vala ndâ 'bí tó 'duù mì wó ŋìnó táánò mbe cì gî nó 'do gbí muu'dú ndú gî.
40027053	Bìndi~ ndú giì ya bìndi bà 'vala ndi Jézù 'do gbí muu'dú wó gí Jèrùzàlémè. Ndâ 'duù me mbè ŋò ndú gî.
40027054	Kùṛo ndâ àsìkérì, ta ndâ àsìkérì mì wó náa ndú kû ù ṛègbà tí Jézù ta ndú nó mâ giì ŋò bà ngaka tí mì to, ta i tí nó mbe bàkà tí nó, gúku giì zèè ndú 'dáá mbi gî. Bìndi~ ndú giì 'dè có máa, «'Dakò tí nó táánò dú ká 'Viì mí Mbíṛì!»
40027055	Mbè ndâ niì tí nó mbe ko tàkò Jézù 'do Gàlìléyà tacó bà konì yí nó giì ṛò janga-jàngá gí ndiì ézó kû zeke ŋa ndâ ŋa i tí nó náa à me kû ta Jézù nó,
40027056	ta ndâ Màríyà Màdèlénà, ta Màríyà nawu ndâ Jákòmò ta Jùzépè, ta nawu ndâ 'viì mì Zèbìdéyò.
40027057	'Dê'o mâ giì bàkà tí gî, 'bí 'dakò mbe gì 'do gbí gbata Àrìmàtíyà tí mbe kpo-kpò i, delè tí mbe gì tí mbe tala có mì Jézù gî, ta ṛè wó a Jùzépè,
40027058	giì ya gí bà 'deke tí wó ji Pìlátò, máa yí bàkà nambeè mì wó, wàa yí 'ví si yì 'ví ya gí bà duu ku Jézù. Pìlátò mâ giì ùnje ji yí gî, Pìlátò giì tuu 'duù ji kùṛo ndâ àsìkérì mì wó, máa yí si Jùzépè 'ví te ku Jézù.
40027059	Jùzépè bà-i-nò giì ya gí bà te ku Jézù, yí giì so ta ngbáṛángà cé-ce bòngo,
40027060	bìndi~ yí giì te yí ya tí~ gí bà duu mí gbí kánjí ngú gùù náa yí duu mí gbí díí gítí 'dóó miṛi wó tí Jùzépè. Yí mâ giì nè njekèjì 'bá muu'dú ta du díí gî, yí giì njè nó 'do bà-i-nò gî.
40027061	Káa ndâ Màríyà Màdèlénà, ta Màríyà nawu ndâ Jákòmò ta Jùzépè ta o tí nò ki tí ndú ézó kû zeke 'bá muu'dú.
40027062	Ndâ kpo 'duù mì ndâ Jùdéyà giì kili mí kùṛo Pìlátò ta yé bìndi bà duu Jézù,
40027063	bìndi~ ndú giì 'dè có ji yí máa, «Buù, mbi ze 'va tí 'bí có náa mbe 'véṛè tí nó táánò 'dè si yí káa wuù énó máa, yì bà 'vala ndi yì 'do gbí muu'dú yì bìndi~ sili ta'ô.
40027064	Má énò, à nìkì go énó máa, wò kaa ndâ àsìkérì ya gí bà ù ṛègbà muu'dú wó yee gbí ndâ sili tí nò. Tacó wò má me énò lá, ndâ mbe tala có mì wó bà giì ya gí bà ngbà ku wó 'do gbí gùù gî, bìndi~ ndú bà giì 'dè có ji ndâ 'duù máa, yí 'vala ndi wó 'do gbí muu'dú wó gî. Káa wotí tí ndòngbú 'véṛè tí nò bà ndii kpédélé ŋìnó gî.»
40027065	Káa Pìlátò giì 'vìsì có ji ndú máa, «Yo ya gí bà kaa ndâ àsìkérì wàa ndú 'ví ù ṛègbà muu'dú tí kpoò.»
40027066	Ndâ kpo 'duù mì ndâ Jùdéyà bà-i-nò giì ya gí bà bàkà ndâ i mítí njekèjì 'bá muu'dú tacó wàa 'duù má njaanga~, à 'ví ŋò ni gî, bìndi~ ndú giì kaa ndâ àsìkérì mí gbí nèté bà ù ṛègbà muu'dú.
40028001	Si yé kû giì bàkà có bà ngbaṛanga to ta dú'o mì kpédélé ṛi nèté á bìndi ṛi bà wotí gbí tàkìì mì ndâ Jùdéyà, ndâ Màríyà Màdèlénà, ta Màríyà nawu ndâ Jákòmò ta Jùzépè giì gbo'o tacó bà ya gí bà gala muu'dú Jézù.
40028002	Káa à káa póó bà yee ndú kà, to giì 'bìtà bà ngaka tí tí vò ŋa ŋìnô. Tacó basìlì mì Mbíṛì gì 'do gbíṛì, yí giì mèṛèkè gbolò díí tí nó náa à nè ta njekèjì 'bá muu'dú nó gî, bìndi~ yí giì ki tí wó pí~.
40028003	Ndâ niì tí nò mâ giì zeke'o, ndú giì ŋo gbíṛo basìlì tí nò kû tòngbaà go bà ì mù nó, ta ndâ bòngo tí wó ce go tuṛê.
40028004	Ndâ àsìkérì tí nó náa ndâ kpo 'duù mì ndâ Jùdéyà kaa ndú máa ndú ù ṛègbà muu'dú nó mâ giì ŋò yí, lilí ndú giì oloko 'do tí ndú gî, bìndi~ ndú giì dù kû gu ta gúku goòlá a 'boṛò ká nì ndú too yé gî nô.
40028005	Káa basìlì tí nò giì 'dè có ji ndâ Màríyà, máa, «Yo cì gúku lá, tacó ye ŋò ni gî máa, yo kû pà a bà tí Jézù tí nó náa à gbì yí mítí njèèkpè mû nô.
40028006	Yí bà-i-nó wálá. Yí 'vala ndi wó 'do gbí muu'dú wó go có mì wó táánò náa yí 'dè nó gî. Yo gì gí tàkò ye, wàa yo má ŋò bàndò tí nó táánò náa à sii ku wó mítí~ nó ta ṛo yo gî,
40028007	yo 'ví goonó ya gí bà 'dè có ji ndâ mbe tala có mì wó máa, yí 'vala ndi wó 'do gbí muu'dú wó gî. Káa yí kû ya gí bà ù ndi ndú mí Gàlìléyà. Ndú bà ya gí bà ŋò yí ta ṛo ndú a i kà, go có tí nó náa ye kû 'dè ji yo kpónó nô.»
40028008	Ndâ niì tí nò giì co 'do tà 'bá muu'dú kà gí sè ta ngèlè ta gúku ŋònòkò ta líkí'o tacó bà ya gí bà 'vanda ndi ndâ có tí nò ji ndâ mbe tala có mì Jézù.
40028009	Káa Jézù giì tùbà tí wó ji ndú si ndú á kpokèjì, bìndi~ yí giì 'vee ndú máa, «Kû tí yo ée?» Ndâ niì tí nò bà-i-nò giì ìṛì ta muungbó ndú ta líkí'o ya gí bà zèè kò Jézù.
40028010	Bìndi~ Jézù giì 'dè có ji ndú máa, «Yo cì gúku lá, yo ya gí bà 'dè có ji ndâ ná'vindí ye máa, ndú ya gí Gàlìléyà, wàa ndú 'ví 'de ye kà.»
40028011	Ndâ Màríyà giì yee mì ndâ mbe tala có mì Jézù si ndâ 'bí àsìkérì tí nó náa à kaa ndú máa ndú ù ṛègbà muu'dú Jézù nó waa kùṛo ndú ta ngèlè ya gí bà 'vanda ndi ndâ i ŋìnó mbe bàkà tí nó ji ndâ Kùṛo ndâ bu-Mbíṛì mì ndâ Jùdéyà sàà gî.
40028012	Bìndi~ ndâ Kùṛo ndâ bu-Mbíṛì bà-i-nò giì kili ndâ kpo-'duù-'bá, ndú giì toko có ta ndú gbaànjé, bìndi~ ndú giì too bàà mítí nje ndâ àsìkérì tí nò.
40028013	Bìndi~ ndú giì 'dè có ji ndú máa, «Yo ya gí bà ma có ji ndâ 'duù énó máa, ‹Ndâ mbe tala có mì wó ká ngbà ku wó si ze muu ṛì.›
40028014	Káa ŋa có tí nò má yee tí Pìlátò, ze bà ŋò kpokèjì bà mee wu 'do tí~ gî.»
40028015	Ndâ àsìkérì giì lì 'bì ndú mí tà i tí nó náa ndâ kpo 'duù mì ndâ Jùdéyà je ji ndú nó gî, bìndi~ ndú giì 'bìtà bà ma 'véṛè ji ndâ 'duù máa, a ndâ mbe tala có mì Jézù ká ngbà ku wó 'do gbí gùù si ndâ yì tí ṛì. Có tí nò máa, a ndâ mbe tala có mì Jézù ká ngbà ku wó nò nanaka mí gbí muu ndâ Jùdéyà tí yúcó yee gbí ṛi tí nó wúnó nô.
40028016	Ndâ mbe tala có mì Jézù mâ giì 'di ndâ có tí nó náa ndâ Màríyà 'vanda ji ndú nó gî, ndú giì kaa 'do Jèrùzàlémè ya gítí gú tí nó náa Jézù ci ndú máa ndú ya gí bà 'de yì tí~ á Gàlìléyà nô.
40028017	Ndú mâ giì 'de Jézù gî, ndú giì ìṛì ta muungbó ndú ya gí kùṛo wó. Káa ndâ 'bí 'duù gbí òkò tí ndú ùnje ta njembí ndú máa ŋìnò a Jézù nò dúú-dúú lá.
40028018	Káa Jézù giì yèè dê gí mì ndú, bìndi~ yí giì 'dè có ji ndú máa, «Mbíṛì le bèṛè ji ye tacó bà dù tí Gba-gbíṛì, delè tacó bà dù tí gba muu to tí nó á gî.
40028019	Má énò, yo ya gí bà bàkà ndâ ŋa ndâ 'duù muu to tí nó 'dáá gî tí ndâ mbe tala có mì ye. Yo caka tí ndú ta ṛè mì Buù, ta ṛè mì 'Viì, ta ṛè mì Bèṛi-mì-Mbíṛì.
40028020	Yo 'ví nìbà kpokèjì gítí bà 'di ndâ có tí nó náa ye 'dè ji yo nó 'dáá gî ji ndú. Ye delè bà dù toko ta yo ta o 'dáá gî yee tí ndòngbú o.»
41001001	Ŋìnó a Banga-Ngú-Có gítí Jézù tí Bìndi-Mbíṛì tí 'viì mì Mbíṛì.
41001002	À 'bìtà go có tí nó náa Ìzáyà tí mbe 'dòkò có mì Mbíṛì cu mí gbí wáràgà mì wó sàà kùṛo bà gì Jézù énó máa, Mbíṛì máa, «Ye kèjì gí bà tuu tú mì ye gí kùṛo lo. Yí kèjì gí bà 'viindi kpokèjì mì lo.
41001003	Tú mì ye nò bà dù gbí kángáá nga ngoò kû kò-kò ji ndâ 'duù énó máa, ‹Yo 'viindi kpokèjì mì Mbe tí yo. Yo bàkà kpokèjì mì wó jáá,› nô.»
41001004	Jòvánì tí mbe caka tí ndâ 'duù giì co gí gbí kángáá nga ngoò, kû kò-kò ta có gítí bà caka tí ji ndâ 'duù, tacó wàa, ndú 'ví 'vìsì muu ndú 'do tí ndâ vò i mì ndú, wàa Mbíṛì 'ví je à-cee-gî ji ndú.
41001005	Ndâ 'duù 'do gbí to Jùdéyà 'dáá gî, delè ta ndâ 'duù 'do gbí gbata Jèrùzàlémè giì kaa ya gí mì wó á tàbè'dè Jòròdánìyà tacó bà caka tí ndú. Káa ta o tí nó náa yí kû caka tí ndú nó, ndú kû yù gbí ndâ vò i mì ndú gí sè.
41001006	Jòvánì táánò kû yuu a bòngo náa à gò 'do tí se tí jémèlè. Yí giì eṛe mí ṛè'dè wó a wú'dè kû. I-zó-zò mì wó káa ndâ kòṛòngbò ta lí.
41001007	Jòvánì ma có ji ndâ 'duù énò máa, «'Bí 'duù mbe me gbolò ndii ye gî á kèjì gí tàkò ye, náa à kpêtí káa ndòngbú bòò mì wó mbe kû njaanga tàmà á 'do tí kò wó, ye bà ni bà 'vii tí ye ta yí wálá.
41001008	Ye kû caka tí yo ta ngo, káa yí kèjì gí bà caka tí yo ta Bèṛi-mì-Mbíṛì.»
41001009	Gbí ndâ o tí nò si Jòvánì kû caka tí ndâ 'duù tàbè'dè Jòròdánìyà nò, Jézù giì njè nó 'do gbí gbata Názàrètì á Gàlìléyà, ya gí bà caka tí wó mì Jòvánì. Jòvánì giì caka tí Jézù mí tà ngo gbí pù Jòròdánìyà.
41001010	Káa Jézù mâ giì co gí sè 'do tà ngo bìndi bà caka tí wó, yí ngé giì ŋò njekèjì gbíṛì njaanga tí gî. Yí delè giì ŋò Bèṛi-mì-Mbíṛì kû gì gí muu wó go kùlè nô.
41001011	Bìndi~ yí giì 'di kòcò 'duù kû 'de có 'do gbíṛì énó máa, «Wò a 'viì mì ye náa ye ze wò nìkì ta njembí ye gbaànjé. Tàkòcò ye peteke gítí lo ngé ndii gî.»
41001012	Ngé 'do bàndò tí nò, Bèṛi-mì-Mbíṛì giì wu tàmuu Jézù ya tí~ gí gbí kángáá nga ngoò.
41001013	Yí giì dù gbí kángáá nga ngoò ta sili zi'duù-só. Bìndi~ Vò-'duù-tí-nò giì gì kû tala yí. Yí bàkà ndâ sili tí nò zi'duù-só nó ta kpéétí wó gbí òkò tí ndâ kàzà. À káa ndâ basìlì mì Mbíṛì ta o tí nò ká ṛègbà tí wó.
41001014	À mâ giì zèè Jòvánì mí gbí zàà gî, Jézù giì ya gí Gàlìléyà. Yí giì ma Banga-Ngú-Có mbe gì 'do mì Mbíṛì ji ndâ 'duù kà énó máa,
41001015	«Nògí! Kùṛo o bà zèè 'bá mì Mbíṛì kpónó dooko gî. Yo 'vìsì muu yo 'do tí ndâ vò kpokèjì, yo 'ví ùnje gítí Banga-Ngú-Có.»
41001016	Ta 'bí o gbaànjé si Jézù kû nò nó á seè kàpá Gàlìléyà, yí giì ŋò ndâ Sìmónè ta ná'vindí wó Àndèréyà kû 'va mbu, tacó ndú a ndâ mbe gò ngo.
41001017	Káa Jézù giì 'dè có ji ndú énó máa, «Yo gì gí bà ṛu ndi ye, wàa ye 'ví bàkà yo tí ndâ mbe gò ndâ 'duù ji Mbíṛì á go bà gò ngo mì yo nò.»
41001018	Ndâ Sìmónè ta Àndèréyà mâ giì 'di có tí nò náa Jézù 'dè ji ndú nò, ndú ngé giì kaa ndâ mbu mì ndú mí to, bìndi~ ndú giì ya gí tàkò Jézù.
41001019	Jézù mâ giì yèè gí kùṛo 'do tí bàndò bà 'de ndâ Sìmónè ta Àndèréyà nò gàà énó, yí giì ŋò ndâ 'bí 'dakò sósò'ô, ndâ Jákòmò ta ná'vindí wó Jòvánì tí ndâ 'viì mì Zèbìdéyò, á gbí gbâ, delè kû eṛe gbí ndâ mbu mì ndú.
41001020	Káa yí ngé giì tè'é tí ndú. Bìndi~ ndú giì njè nó ya gí tàkò wó, jee bu ndú ta ndâ mbe nèté mì wó mí gbí gbâ.
41001021	Bìndi~ ndâ Jézù ta ndâ mbe tala có mì wó giì njè nó ya gí gbí gbata Kàpàrànáwùmù. Ta 'bí ṛi bà wotí gbí tàkìì mì ndâ Jùdéyà gbaànjé, yí giì ya gí bàndò bà kili ndâ Jùdéyà gí bà ùlù Mbíṛì, bìndi~ yí giì 'bìtà bà nìbà i ji ndâ 'duù.
41001022	Nje ndâ 'duù 'dáá gî giì 'dèè gítí ŋa bà nìbà i mì wó gî, tacó yí kû nìbà i ji ndú go i mì gba, me go ŋìndi ndâ mbe 'di gbí-o mì ndâ Jùdéyà lá.
41001023	Káa à káa póó bà giì gì 'bí 'dakò ta i-gbí-muu wó gí bàndò bà kili ndâ Jùdéyà gí bà ùlù Mbíṛì ta o tí nò,
41001024	yí giì 'bìtà bà tò kû énó máa, «À tí lo a go bà bàkà ŋa yè ta ze, Jézù tí mbe gì 'do Názàrètì? Wò gì tacó bà 'bu ŋa ze? Ye ŋò wó ni gî, wò a tó 'duù mì Mbíṛì mbe kû toko có ta yí.»
41001025	Káa Jézù giì do mítí i tí nò, máa, «Dù ngbìì! Co 'do gbí muu 'dakò tí nò gî!»
41001026	Bìndi~ vò i tí nò gbí muu 'dakò tí nò giì te yí gí yaà, 'va mí to, yí giì dù kû gu mí to kà tí vò ŋa ŋìnô. Bìndi~ yí giì co 'do gbí muu wó ta bà tò kû ta kòcò wó ngéé gí yaà.
41001027	Bà 'dè có giì kpo nje ndâ 'duù 'dáá gî, gî. Bìndi~ ndú giì 'bìtà bà 'vee 'vé gbí òkò tí ndú, máa, «Ŋìnó a ŋa yè ká nó? À ngú ŋa bà nìbà i, ta wotí ká tàkò~? Yí má 'dè có kpêtí ká ji ndâ i-gbí-muu ndâ 'duù, ndú kû 'di có mì wó.»
41001028	'Do bà-i-nò ṛè Jézù ngé giì 'bìtà bà wu cee gbí to Gàlìléyà 'dáá gî.
41001029	Bìndi bà mòkò i tí nò 'do gbí muu 'dakò tí nò, ndâ Jézù ngé giì njè nó 'do bàndò bà kili ndâ Jùdéyà gí bà ùlù Mbíṛì kû ya ta ndâ Jákòmò ta Jòvánì gí 'bá mì ndâ Sìmónè ta Àndèréyà.
41001030	Ndú mâ giì yee 'bá kà, ndú giì 'dè na gê Sìmónè tísì ta cô'o gbí dìì wó. Ndâ 'duù ngé giì 'dè có sé'i tí nò ji Jézù.
41001031	Bìndi~ Jézù giì ṛì gí tàkò niì tí nò tà'i, yí giì zèè yí tí 'bì wó, yí mâ giì ja yí gí yaà, gbí dìì wó ngé giì 'dèè sé gî. Bìndi~ yí giì ya gí bà bàkà i-zó-zò ji ndú.
41001032	Ta 'dê'o tí nò, si ṛi kû ya nèè gí to, si o bà wotí gbí tàkìì mì ndâ Jùdéyà cee gî, ndâ 'duù giì tuṛu ndâ mbe nò'o 'dáá gî, ta ndâ 'duù ŋìnó ta ndâ i-gbí-muu ndú nó gì tí~ ji Jézù.
41001033	Ndâ 'duù me mbè giì tì mí njekèjì tí wó.
41001034	Bìndi~ yí giì 'vala ndâ 'duù me mbè 'do gbí ndâ tende ŋa ndâ nò'o. Yí delè giì mòkò ndâ i 'do gbí muu ndâ 'duù me mbè; káa bà 'dè có kpò ndâ i tí nò gî, tacó ndú ŋò Jézù ni gî, káa yí biya gî máa ndú 'ví 'dè có lá.
41001035	Káa Jézù giì njè nó 'do 'bá ta njeyé, ya gí bà 'deke tí wó ji Mbíṛì ta kpéétí wó gbí kángáá nga ngoò.
41001036	Bìndi~ ndâ Sìmónè ta ndâ 'bí ka wó giì njè nó ya gí bà pà bà tí wó.
41001037	Ndú mâ giì 'de yí gî, ndú giì 'dè có ji yí máa, «Ndâ 'duù 'dáá gî kû 'vee bà tí lo.»
41001038	Káa Jézù giì 'dè có ji ndú, máa, «Ndoo ya gí gbí ndâ 'bí gbata, wàa ye 'ví ma có mì Mbíṛì ji ndâ 'duù kà delè, tacó ŋìnó a ndeṛè bà gì ye gí muu to tí nô.»
41001039	Bìndi~ yí giì ya cee gbí ndâ to Gàlìléyà 'dáá gî, kû ma có mì Mbíṛì ji ndâ 'duù ta ndi tí ndâ bàndò bà ùlù Mbíṛì, delè ta bà mòkò ndâ i 'do gbí muu ndâ 'duù.
41001040	Bìndi~ 'bí 'dakò tí mbe cì giì 'deke tí wó ta bà kucuku muungbó wó mí kùṛo Jézù, máa, «À má nìkì tí lo gî, wò bà ngbaṛanga dìì ye gî.»
41001041	Jézù mâ giì ŋò yê ṛo 'dakò tí nò, yí giì ya'va 'bì wó ya gí bà gbala ta yí ta bà 'dè có, máa, «À nìkì tí ye gî; dù ngbáṛángà'i.»
41001042	Bìndi~ ndâ kà cì tí nò ngé giì yuku 'do tí 'dakò nò gî kútí wó giì ngbaṛanga gî.
41001043	Bìndi bà cee cì 'do tí 'dakò tí nò, Jézù ngé giì 'dè có ji yí,
41001044	máa, «Kpolo tí lo máa wò 'ví 'dè ji gbèe 'duù lá. Ya gí bà tùbà tí lo ji bu-Mbíṛì, wàa wò 'ví ci i tacó bà ngbaṛanga kútí lo go có mì Mòze, tacó bà tùbà~ ji ndâ 'duù.»
41001045	Káa 'dakò tí nò giì njè nó 'do bà-i-nò ta bà ma ngú có tí nò go ŋìnó à nìkì tí wó dúú kû ya tí~. Tacó énò, Jézù giì ṛì gí gbí gbata ká gbí kóó, má wálá, ndâ 'duù bà bàkà wo.
41002001	Jézù mâ giì dele ndi wó gí Kàpàrànáwùmù bìndi làmbu sili gî, ndâ 'duù giì 'bìtà bà fiini có, máa, «Yí kuu 'bá! Yí kuu 'bá!»
41002002	Bìndi~ ndâ 'duù giì kaa gì gí mì wó go mbílì gbí cìkaà; ndâ 'duù giì yè to 'do tà'i di sè, à giì kpò tí tí njekèjì bà ṛì gí tà'i tàkò Jézù. Yí ta o tí nò kû nìbà có mì Mbíṛì ji ndâ 'duù.
41002003	Mâ giì zeke'o, ndâ 'bí 'duù giì gì ta 'bí 'dakò mbe gbele've gî, náa a ndâ 'duù nà'ô ká kû làngà yí gì tí~ ji Jézù.
41002004	Káa kpokèjì bà yee ta yí tà'i ji Jézù giì kpò ndú gî, tacó ndâ 'duù tì yè njekèjì gî. Bìndi~ ndú giì 'dò ta 'dakò tí nò gí muu 'bá, bìndi~ ndú giì di muu 'bá gbúú-gbuu 'vii ta bàndò tí nó náa Jézù kû ki tí wó to tí~ nô, bìndi~ ndú giì yuu 'dakò tí nò mbe gbele've gî nò ta kpâ-sili mì wó gí to ji Jézù.
41002005	Jézù mâ giì ŋò énó máa, ndú ùnje gítí yì ta njembí ndú dú gî, yí giì 'dè có ji 'dakò tí nò mbe gbele've gî nò, máa, «'Viì mì ye, à si có gítí ndâ vò i mì lo mí to gî.»
41002006	Káa ta o tí nò ndâ 'bí kpo-kpò mbe nìbà có mì Mbíṛì mì ndâ Jùdéyà kû ki tí ndú gbí òkò tí ndâ 'duù tí nó mbe kaa ya gí mì Jézù nô. Ndú mâ giì 'di có tí nò náa Jézù 'dè nò, ndú giì 'bìtà bà koṛo có gbí njembí ndú máa,
41002007	«'Dakò tí nò 'dè ŋa có tí nò tacó yè? Ŋìnò a bà 'dè zu có gítí Mbíṛì! Mbe si có gítí ndâ vò i mì ndâ 'duù mí to a 'di? À me káa Mbíṛì cuki lá?»
41002008	Káa Jézù mâ giì ŋò ŋa kóṛó-koṛo có mì ndú nò, yí ngé giì 'vìsì có ji ndú énó máa, «Yo kû koṛo ŋa ndâ có tí nò á gbí njembí yo tacó yè?
41002009	À kpónó peteke a ngàyi gbí òkò tí ndâ bà 'dè có ji 'dakò tí nó énó máa, à si có gítí ndâ vò i mì wó mí to gî, ta bà 'dè có ji yí énó máa, yí te kpâ-sili mì wó wàa yí 'ví nò nó?
41002010	À má énò, ye kpónó bà tùbà~ ji yo énó máa, à tí 'Viì-mì-'Dakò a wotí tacó bà je à-cee-gî gítí ndâ vò i mì ndâ 'duù muu to tí nô.» Bìndi~ Jézù giì 'dè có ji 'dakò tí nò mbe gbele've gî nò, máa,
41002011	«A gí yaà. Te kpâ-sili mì lo wàa wò 'ví njè nó ya gí 'bá a go có tí nó náa ye kpónó kû 'dè ji wò nô.»
41002012	'Dakò tí nò ngé giì a gí yaà, yí giì paṛa kpâ-sili mì wó, bìndi~ yí giì co gí sè gbí njì ṛo ndâ 'duù 'dáá gî. Nje ndâ 'duù 'dáá gî giì 'dèè ta bà ŋò 'dakò tí nò kû nò nó gî. Bìndi~ ndú giì ùlù Mbíṛì, máa, «Ze jé ŋò 'bí ŋa i go i tí nò sàà kùṛo lá.»
41002013	Ta o tí nò Jézù giì dele ndi wó káká'i ya gí seè kàpá Gàlìléyà bìndi o bà tè'é tí ndâ kpédélé mbe tala có mì wó. Mâ giì zeke'o, ndâ 'duù me mbè giì kaa káká'i ya gí mì wó tàbè'dè kà. Yí giì nìbà i ji ndú.
41002014	Jézù mâ giì njè nó 'do bà-i-nò, yí giì ŋò Lévì, tí 'viì mì Àlìféyò, kû ki tí wó to á seè 'bá bà gò i-mírì. Káa Jézù giì 'dè có ji yí, máa, «Gì gí tàkò ye.» Káa Lévì bà-i-nò giì a gí yaà ya gí tàkò Jézù.
41002015	Ta 'bí o gbaànjé si ndâ Jézù ta ndâ mbe tala có mì wó kû zò i á 'bá mì Lévì, ndâ 'bí mbe go i-mírì, ta ndâ 'bí ŋa Jùdéyà ŋìnó mbe kpolo tí tàkìì mì ndú lá nó 'do gbí òkò tí ndâ mbè 'duù tí nò mbe tì ta o tí nò mbe kû ko tàkò wó nó giì ya gí bà zò i ta ndú.
41002016	Ndâ 'bí kpo-kpò mbe nìbà i gbí tàkìì mì ndâ Jùdéyà ŋìnó mbe kû kpolo tí tàkìì mì ndú nó giì 'vee ndâ mbe tala có mì Jézù, máa, «Yí kû zò i ta ndâ mbe gò i-mírì, delè ta ndâ mbe gìlìnì tacó yè?»
41002017	Káa Jézù mâ giì 'di có tí nò, yí giì 'dè có ji ndú máa, «Ndâ 'duù ŋìnó ta sé'i tí ndú wálá nó pà mbe yeè lá. A ndâ mbe sé'i ká kû pà ndâ mbe yeè. Ye gì me tacó tí ndâ tó 'duù lá. Ye gì a i tacó tí ndâ mbe bàkà vò i.»
41002018	Ta o tí nò ndâ mbe tala có mì Jòvánì tí mbe caka tí ndâ 'duù, ta ndâ Fàrìzéyò, tí ŋa ndâ Jùdéyà ŋìnó mbe kû kpolo tí tàkìì mì ndú nó, kû kònò go tacó bà yù nambeè 'do mì Mbíṛì. Bìndi~ ndâ 'duù giì 'vee Jézù, máa, «Ndâ mbe tala có mì lo kònò go á go ŋìnó mì ndâ mbe tala có mì Jòvánì ta ndâ mbe tala có mì ndâ Fàrìzéyò lá tacó yè?»
41002019	Káa Jézù giì 'vee ndú, máa, «Ndâ wiṛi bàndò bà ko niì kû kònò go ta o tí nó náa mbe kò niì má kuu ta ndú? Ta o tí nó náa mbe kò niì má kuu ta ndú, ndú kònò go lá.
41002020	Ṛi bà je mbe kò niì 'do gbí òkò tí ndú bà co ká co! Ŋìnò bà giì dù a ṛi tí nó tí ṛi bà kònò go mì ndú nó ká nò.»
41002021	Bìndi~ Jézù giì ya gí kùṛo ta bà dìtà có ji ndú gbí lòkó'bò, máa, «'Bí 'duù jé mbe bàkà rúgà mítí ká bòngo mì wó ta ngú kpâ-bòngo náa à kálásê yuu mí tà ngo lá nò wálá; yí má bàkà go énò, ngú rúgà tí nò bà yaka 'do tí ká bòngo gî, bìndi~ kà bà giì dù gbí bòngo tí nò ndii ŋìnó sàà kùṛo nó gî.
41002022	'Bí 'duù delè jé mbe yee ngú nèbítì mí gbí ká kúúkpá nèbítì wálá, yí má bàkà énò, ngú nèbítì má nì~, yí bà ba ká kúúkpá gî, bìndi~ nèbítì bà yee to gî, kúúkpá delè bà yaka gî. À má énò, ngú nèbítì a i tacó ngú kúúkpá.»
41002023	Ta 'bí ṛi bà wotí gbí tàkìì mì ndâ Jùdéyà gbaànjé, si ndâ Jézù ta ndâ mbe tala có mì wó kû nò nó co gbí njí, ndâ mbe tala có mì wó giì 'bìtà bà kpaṛaka muu cû kû zò~.
41002024	Ndâ Fàrìzéyò mâ giì ŋò i tí nò náa ndâ mbe tala có mì Jézù kû bàkà nò, ndú giì 'vee yí, máa, «Ŋìnó a ŋa yè ká nò? Ndú kû bàkà i ŋìnó náa a me yí~ lá nó ta ṛi bà wotí tacó yè?»
41002025	Káa Jézù giì 'vìsì có ji ndú máa, «Yo jé 'deke có gítí i tí nó náa Dàvídè si yí ta go tí wó bàkà nó lá? Ndú ta ndâ 'duù tí nò ta o tí nó mbe kû ko tàkò wó nô?
41002026	Ta o tí nó náa yí giì ṛi gí tà'i mì Mbíṛì, si Àbìyátàrà a Kùṛo ndâ bu-Mbíṛì, bìndi~ yí giì zò kù kô tí nó náa à ci ji Mbíṛì gî nô.
41002027	«Mbíṛì kpédélé'i suu a ndâ 'duù má kózò gî, yí giì bàkà ṛi bà wotí. Mbíṛì bàkà ṛi bà wotí me tacó bà ba muu ndâ 'duù lá.
41002028	À má énò, ye kû 'dè có ji yo ta yúcó, máa, à mì 'Viì-mì-'Dakò a wotí tacó bà 'dè có ji ndâ 'duù, máa, ndú bàkà a ndâ i ŋìnó, ndâ i ŋìnó, ta ṛi bà wotí.»
41003001	Ta 'bí ṛi bà wotí gbí tàkìì mì ndâ Jùdéyà gbaànjé, Jézù giì gì gí bàndò bà kili ndâ Jùdéyà gí bà ùlù Mbíṛì. Káa ta o tí nò, 'bí 'dakò ta 'bì wó mbe gbele've gî kuu tà'i kà gbí òkò tí ndâ 'duù.
41003002	Bìndi~ ndâ 'duù giì 'bìtà bà zeke'o tacó bà ŋò máa Jézù má 'vala 'dakò tí nò ta ṛi bà wotí gbí tàkìì mì ndâ Jùdéyà gî, wàa ndâ yì 'ví ya gí bà kpì ngbàngà tí wó.
41003003	Jézù mâ giì ŋò énò, yí giì 'dè có ji 'dakò tí nò, máa, «Co gì gí bà ṛò tíyò á kùṛo ndâ 'duù tí nô.» 'Dakò tí nò mâ giì bàkà go có tí nó náa Jézù 'dè ji yí nó gî,
41003004	Jézù giì 'vee ndâ 'duù tí nò, máa, «Yúcó mì ndoo a ngàyi? Bà bàkà tó i, wèè, bà bàkà vò i, ta ṛi bà wotí gbí tàkìì mì ndoo tí ndâ Jùdéyà? Bà 'vala ku, wàlà bà zi ku?» Káa gbèe 'duù mbe 'vìsì có ji yí giì dù lá.
41003005	Tacó énò, Jézù giì zeke'o tí ndú ta kpo-tàkòcò wó, tacó ndú a ndâ mbe ngbútù. Tàkòcò wó delè giì kpolo gítí ndú ngé, tacó muu ndú kpolo go duù. Bìndi~ yí giì 'dè có ji 'dakò tí nò máa, «Ya'va gbí 'bì lo.» Bìndi~ 'dakò tí nò mâ giì bàkà go có tí nò náa Jézù 'dè ji yí nò gî, 'bì wó giì nìkì gî.
41003006	Káa ndâ mbe kû kpolo tí tàkìì mì ndâ Jùdéyà (Fàrìzéyò) mâ giì ŋò i tí nó náa Jézù bàkà nò, ndú giì co gí sè tacó bà ya gí bà toko có ta ndâ 'duù ŋìnó mbe tè gí tàkò có mì Èródè tí gbolò 'duù kùṛo ndâ Jùdéyà nó, tacó bà pà kpokèjì gítí bà zi Jézù.
41003007	Bìndi~ Jézù giì njè nó ta ndâ mbe tala có mì wó ya gí yì kàpá Gàlìléyà. Ndâ 'duù me mbè giì ṛu ndi ndú 'do gbí ndâ gbata gbí ndâ to Gàlìléyà ta Jùdéyà,
41003008	ta gbolò gbata Jèrùzàlémè, ta Ìdùméyà, delè 'do tìto Jòròdánìyà, delè 'do gbí ndâ to Tírò ta Sìdónì. Ndâ 'duù mâ giì 'di tàwo ndâ i-seṛè tí nó náa Jézù kû bàkà nó, ndú giì tì ya gí mì wó. Ndâ 'duù tì go ngana.
41003009	Jézù mâ giì ŋò ŋa bà tì ndâ 'duù tí nò, yí giì 'dè có ji ndâ mbe tala có mì wó énó máa, ndú gì ta gbâ ji yì, tacó yí ta o tí nò kû ci gúku máa ndâ 'duù bà kpoko yì.
41003010	Tacó ndâ 'duù 'di tà wò bà 'vala ndâ mbe sé'i mì wó me mbè, tacó énó, ndâ 'duù ŋìnó ta sé'i tí ndú nó 'dáá gî kû jòò tí ndú tacó vòó bà gbala yí wàa ndâ yì 'ví 'de ta 'válá.
41003011	Delè ndâ 'duù ŋìnó ta ndâ i-gbí-muu ndú nó má ŋò yí, ndú kû 'vaka tí ndú to, ta bà tò kû, máa, «Wò a 'Viì-mì-Mbíṛì.»
41003012	Káa yí giì 'dè có ji ndú kpolo ma, máa ndú 'ví tùbà tí yì gí sè ji ndâ 'duù lá.
41003013	Ta o tí nò Jézù giì njè nó ya gí gbí òkò ndâ 'bí gú. Bìndi~ yí giì tè'é tí ndâ 'duù ŋìnó mbe nìkì tí wó nô. Ndú mâ giì gì gí mì wó gî,
41003014	yí giì ṛuka ndâ 'duù 'do gbí òkò tí ndú muu'bì-nje~só, tacó wàa ndú 'ví dù toko ta yì, wàa yì 'ví kû tuu ndú ya gí bà ma có mì Mbíṛì ji ndâ 'duù.
41003015	Yí giì je wotí bà mòkò ndâ i 'do gbí muu ndâ 'duù, ta wotí bà 'vala ndâ 'duù 'do gbí nò'o ji ndú.
41003016	Ndâ 'duù tí nò muu'bì-nje~só náa Jézù ṛuka ndú tacó bà dù ta yí nò a ndâ Sìmónè, náa yí kpì ngú ṛè mítí wó máa, Pìyétòrò,
41003017	ta ndâ Jákòmò ta ná'vindí wó Jòvánì tí ndâ 'viì mì Zèbìdéyò, náa yí kpì ngú ṛe mítí ndú máa Bènèrègísì, gbí~ énó máa, ndâ 'viì-ngbàngbàṛì, ta Àndèréyà,
41003018	ta Fìlípò, ta Bàràtòlòméyò, ta Màtéyò, ta Tòmázò, ta Jákòmò tí 'viì mì Àlìféyò, ta Tàdéyò, ta Sìmónè tí nó ta 'bí ṛè wó a Tó-'viì-'bá,
41003019	ta Júdà Ìsìkàrìyótè tí mbe giì kpì ngbàngà tí wó.
41003020	Jézù mâ giì dele ndi wó gí 'bá 'do pí gú bìndi bà ṛuka ndâ mbe tala có mì wó gî, ndâ 'duù me mbè giì kaa ya gí mì wó káká'i tí ŋa ŋìnó náa à giì kpòtí tí ndú ta ndâ mbe tala có mì wó tí bà zò i.
41003021	Ndâ nambe wó má giì 'di énò, ndú giì ya gí kà tacó ba kpolo tí wó, tacó ndú koṛo có énó máa, a gbí muu wó a ndâ i.
41003022	Káa ndâ kpo-kpò mbe nìbà i mì ndâ Jùdéyà mbe gì 'do Jèrùzàlémè ta o tí nò kû 'dè ŋìndi ndú énó máa, «À gbí muu wó a gba mì ndâ mâ tí nó ta ṛe wó a Bèlìzèbúlù nô.» Ndú delè ta o tí nò kû 'dè có énó máa, «A gba mì ndâ mâ tí nò ká kû je wotí bà mòkò ndâ i 'do gbí muu ndâ 'duù ji yí.»
41003023	Jézù mâ giì 'di ŋa ndâ có tí nò, yí giì tè'é tí ndâ mbe kû 'de ŋa ndâ có tí nò gí mì wó. Bìndi~ yí giì 'vee ndú gbí lòkó'bò énó máa, «Mâ bà mòkò ka wó mâ 'do gbí muu 'duù ée?
41003024	Có mì ndâ 'duù mì gbèe gba jé má toko lá, gba tí nò bà zogo 'bá wálá.
41003025	À delè có mì ndâ 'duù á ṛùkàtiì mì ndú má toko lá, ndú bà sì 'bá tí nò wálá.
41003026	Káa Gba-wàtà má kû sogo tí wó, gbí~ go énó máa, Gba-wàtà njèè gbí tí gî. À má énò, ŋìnò a bà ngbù yí ká nò. Tacó wotí bà ṛò tíyò mì wó káká'i wálá.
41003027	Káa 'bí 'duù jé bà ni bà ṛi gí tà'i mì 'bí 'duù ta wotí kuu tí wó, bìndi~ yí giì kaa ndâ i mì wó a ta có 'dakò nò wálá, sè~ káa ŋìnó yí kpédélé'i má eṛe mbe 'bá gî, bìndi~ yí bà giì kaa ndâ i mì wó ta wotí si yí gbí wú.
41003028	«Ye kû 'de có ji yo ta yúcó énó máa, Mbíṛì bà je à-cee-gî gítí ŋa ndâ vò i mì ndâ 'duù 'dáá gî, gî. À kpêtí káa ndâ mbe 'dè zu có á gítí wó tí Mbíṛì.
41003029	Káa 'duù má go mâ mítí Bèṛi-mì-Mbíṛì, 'duù tí nò bà 'de à-cee-gî 'do mì Mbíṛì wálá, tacó 'duù tí nò bàkà a ŋa vò i tí nó náa àá bà cee wálá.»
41003030	Jézù 'dè có tí nò tacó ndâ 'duù ta o tí nò kû 'dè có énó máa, a gbí muu wó a ndâ mâ.
41003031	Káa ta o tí nò ndâ nawu Jézù ta ndâ ná'vindí wó giì ṛò tíyò á sè. Bìndi~ ndú giì tuu tú gí bà tè'é tí wó.
41003032	Káa ndâ 'duù me mbè ki tí ndú jèlè yí 'dee gî. Bìndi~ ndú giì 'dòkò ndi có tí nò ji yí, máa, «Ndâ nawu lo ta ndâ ná'vindí lo kû 'vee bà tí lo á sè.»
41003033	Káa Jézù giì 'vee ndú énó máa, «Nawu ye a 'di? Ndâ ná'vindí ye a ndâ 'di?»
41003034	Yí bà-i-nò giì zeke'o tí ndâ 'duù tí nò mbe ki tí ndú jèlè yí 'dee gî nô. Bìndi~ yí giì 'dè có ji ndú, máa, «Nawu ye, ta ndâ ná'vindí ye cuki me káa ndâ 'duù tí nò mbe kû tè'é tí ye nò lá.
41003035	'Duù mbe bàkà go có mì Mbíṛì gî, 'duù tí nò a nawu ye, yí a ná'vindí ye, yí delè a námì ye.»
41004001	Ta o tí nò Jézù káká'i giì 'bìtà bà nìbà i ji ndâ 'duù a yì kàpá Gàlìléyà. Káa yí mâ giì ŋò máa, ndâ 'duù tì me mbè ngé ndii gî, yí giì njè nó ya gí bà ki tí wó gbí gbâ a ṛo ngo si ndâ 'duù mí tì ngo.
41004002	Yí giì dù gbí gbâ á ṛo ngo kà kû nìbà i ji ndâ 'duù gbí lòkó'bò énó máa,
41004003	«Yo sè tù yo nìkì maa, wàa yo 'ví koṛo gbí có tí nô. «Ta 'bí o gbaànjé, 'bí 'dakò giì ya gí bà va ŋa gbí njí mì wó.
41004004	Káa ndâ 'bí njì ŋa giì 'vaka tí to á seè kpokèjì, káa ndâ nuù giì da ndú gî.
41004005	Ndâ 'bí~ giì 'vaka tí á gbí díí ta zì to tí~ me njí'dí, à káa póó bà kù ndú,
41004006	go wu ṛi giì ziki ndâ dó kú ndú 'dáá gî, tacó tà teè ndú ya gí tà to me 'dú lá.
41004007	Ndâ 'bí~ giì 'vaka tí á gbí òkò ndâ bè kpeṛè. Ndâ bè kpeṛè tí nò giì tù yiiga muu ndú gî, ndú giì jò lá.
41004008	Káa ndâ 'bí~ giì 'vaka tí a i gbí banga zì to. Ndú mâ giì kù~, ndú giì uu gí yaà, bìndi~ ndú giì jò ta banga muu ndú, gbe-gbè, gbe-gbè énô.»
41004009	Bìndi~ yí giì yee nje lòkó'bò mì wó ta bà kpo-gbí-tà-tù ndâ 'duù tí nò énó máa, «À má énò, tù bà 'di có má kuu tí muu 'duù, yí 'ví 'di có.»
41004010	Jézù má giì co gí ndiì ta kpéétí wó gî, ndâ mbe tala có mì wó muu'bì-nje~só, toko ta ndâ 'bí 'duù mì wó mbe kû dù ta yí nó giì ya gí bà 'vee yí gítí gbí lòkó'bò tí nò.
41004011	Káa yí giì 'vìsì có ji ndú énó máa, «À je muu ji yo tacó bà 'di gbí ngìì bà dù yí tí Mbíṛì tí gba gî. Káa sè ndâ 'bí 'duù bà 'di ndâ có 'dáá gî ká gbí lòkó'bò. Go có tí nó náa Ìzáyà tí mbe 'dòkò có mì Mbíṛì 'dè dígísèé énó máa,
41004012	‹Ndú 'ví zeke'o, káa ndú 'ví ŋò i lá. Ndú delè 'ví 'di kòcò, káa ndú 'ví 'di gbí có tí nò lá. Tacó ndú má ŋò i, delè ndú má 'di gbí có, ndú bà giì 'vìsì tí ndú gí mì ye tí Mbíṛì, bìndi~ ye bà je à-cee-gî gítí ndâ vò i mì ndú.› »
41004013	Bìndi~ Jézù giì 'vee ndâ mbe tala có mì wó máa, «Yo 'di gbí lòkó'bò tí nò lá? Káa à má énò, yo bà giì 'di gbí ndâ 'bí lòkó'bò ée?
41004014	Gbí lòkó'bò tí nò énó máa: njì ŋa tí nò náa mbe va ŋa tí nò kû va nò a njì có mì Mbíṛì.
41004015	Ndâ njì ŋa ŋìnó mbe 'vaka tí ta tí kpokèjì nó a ndâ có mì Mbíṛì náa à ma ndú ji ndâ 'duù, káa à káa póó bà 'di có tí nò mì ndú, Vò-'duù-tí-nò giì volo muu ndú 'do tí bà 'di gî.
41004016	«Ndâ njì ŋa ŋìnó mbe 'vaka tí gbí to á káṛà-káṛà ṛo díí nó a ndâ có ŋìnó náa à káa póó bà 'di ndú mì ndâ 'duù, ndú giì ùnje gítí ndú gî;
41004017	ndâ njì có tí nò giì dù gbí njembí ndú ta làmbu o, káa à má bà giì gbùṛùngà ndú ta bà mèèkè'i tí ndú á muu ndâ có tí nò, ndú ngé giì jee có tí nó mí to gî, tacó ndâ có tí nò gbì teè mí gbí njembí ndú lá.
41004018	«Ndâ njì ŋa ŋìnó mbe 'vaka tí gbí òkò ndâ bè kpeṛè nò a ndâ njì có ŋìnó náa ndâ 'duù 'di ndú,
41004019	káa bà kpolo tí ndâ i muu to tí nó, ta líkí ndâ kpo-kpò i, ta bà dù ta go ndâ i, giì soloko ndú 'do tí bà 'de i gbí có tí nò gî.
41004020	«Káa ndâ njì ŋa ŋìnó mbe 'vaka tí á gbí banga zì to nó uu go ndâ njì có mì Mbíṛì mbe 'vaka tí gbí njembí ndâ 'duù ŋìnó mbe kpolo tí ndú mí gbí njembí ndú. Ndú gî bàkà go ndâ có tí nò, bìndi~ tàkòcò Mbíṛì giì peteke gítí ndú go bà peteke tàkòcò mbe ji njí gítí ndâ banga kú i gbí njí mì wó.»
41004021	Bìndi~ Jézù giì 'vee ndú, máa, «A 'di jé ká òlò wu mí tà'i mì wó ta 'dí'di'o, káa yí giì 'bu i mí ṛo ngba wu tí nò, wàlà yí giì ngùù ngba wu tí nò mí tà kìtìkpaṛa?
41004022	À kû ngùù i ká tacó bà giì tùbà ndí~ gí sè káká'i. À delè kû 'dè có á tà bèngìì ká tacó bà giì kò-kò tí~.
41004023	À má énò, yo sè tù yo, náa tù má dú kuu tí muu yo nò, wàa yo 'ví 'di có tí nô.»
41004024	Jézù káká'i giì 'dè có ji ndú, máa, «Yo kpolo tí có tí nó náa yo kû 'di nô. Ŋa i tí nó náa wò tí 'duù má bàkà mítí ndâ 'bí ka lo nó, Mbíṛì bà giì bàkà mítí lo káa gbèe ŋa i tí nò. Yí delè bà bàkà ta wotí tí~ co tí ŋìnó náa wo bàkà nó gî.
41004025	Tacó 'duù ŋìnó ta ndâ i kuu mì wó nó, àá bà je ndâ 'bí~ ji yí mí pí ndú. Káa 'duù ŋìnó ta i mì wó wálá nó, à kpêtí káa sè làmbu i ŋìnó náa yí kû lì ta njembí wó nó, àá bà aaka 'do 'bì wó gî.»
41004026	Jézù giì lòkò'bò 'bí có káká'i máa, «Bà zèè 'bá mì Mbíṛì ká go 'duù mbe ya gí bà va ŋa.
41004027	Bìndi~ yí giì ya kû bàkà ndâ 'bí nèté mì wó. Káa ndâ síí kú i giì yee gí sè, bìndi~ ndú giì uu gí yaà. Mbe va ŋa tí nò ŋò ni lá máa ndâ kú i kû bàkà tí ée wè.
41004028	À káa to ta kpéétí wó ká kû bàkà ndâ kú i tí nò kû uu gí yaà, bìndi~ ndú giì jò~, bìndi~ ndú giì ṛì njì.
41004029	Bìndi~ à káa o tí nó náa ndâ i 'do gbí njí má giì yù gî nó, mbe va ŋa bà giì ngaṛa tí wó gítí bà kili ndú.»
41004030	Bìndi~ Jézù giì 'dè 'bí lòkó'bò káká'i énò, máa, «Ndoo kpónó bà 'vii bà zèè 'bá mì Mbíṛì mítí ŋa yè? Ndoo bà 'dè a ŋa lòkó'bò yè dú mbe 'vii tí~?
41004031	À go ndâ njì ŋa ŋìnó mbe me vící ngé ndii gî nô, nékéléé go njì ndí.
41004032	Káa ndú má giì kù 'do tà to, ndú giì uu gí yaà tí bè'i gbèè ta bè wó ndii ndâ 'bí bè'i 'dáá gî, náa ndâ nuù me mbè kû tè wo ndú mì gbí~.»
41004033	Jézù 'dè có ji ndâ 'duù 'dáá ká gbí ndâ lòkó'bò go ndâ ŋìnò, 'vii ta wotí bà 'di gbí ndâ có tí nò mì ndú.
41004034	Káa ta o tí nó náa ndú má ta kpéétí ndú ta ndâ mbe tala có mì wó, yí giì 'dè gbí ndâ lòkó'bò tí nò 'dáá gî ji ndú.
41004035	Káa ta 'dê'o mì gbèe ṛi bà nìbà i mì Jézù ji ndâ 'duù gbí ndâ lòkó'bò nò, Jézù giì 'dè có ji ndâ mbe tala có mì wó máa, «Ndoo di ngo gí tìto kàpá.»
41004036	Káa ndú mâ giì nje nó gî, ndâ 'bí 'duù giì ṛu ndi ndú gbí ndâ gbâ ŋìndi ndú.
41004037	Káa si ndú kálásê kuu muu nó á ṛo ngo, pípìṛi giì 'bìtà bà pì ta wotí tí~ ngé ndii gî. Ngo kû giì 'bìtà bà gbàngà gí gbí gbâ. Gbâ kû giì bàkà có bà yé-yè ta ngo.
41004038	Káa Jézù jéé kuu tísì, tì tàmuu wó gí yaà gî, á tàngbó gbâ, kû tèṛì. Bìndi~ ndâ mbe tala có mì wó giì gbà yí 'do muu ṛi. Yí mâ giì ziya gî, ndú giì 'vee yí, máa, «A nìkì tí lo énó máa, ndoo mìì gî wàà, mbe tí ze?»
41004039	Káa Jézù giì do mítí pípìṛi, yí delè giì 'dè có ji ngo tí nò mbe kû gbàngà tí nò máa yí si bà gbàngà mí to. Bìndi~ pípìṛi giì ṛò tíyò gî. O giì ṛe déé.
41004040	Bìndi~ Jézù giì 'vee ndâ mbe tala có mì wó máa, «Yo kû cì a gúku yè? Yo kálásê ùnje lá?»
41004041	Káa gúku giì zèè ndú 'dáá gî mbi gî. Bìndi~ ndú giì 'bìtà bà 'vee 'vé gbí òkò tí ndú, máa, «A ŋa 'di ká nó, náa ndâ pípìṛi ta ngo kû 'di có mì wó nó?»
41005001	Ndâ Jézù ta ndâ mbe tala có mì wó giì di ngo á bìndi bà gbùṛùngà ndú mì gbolò pípìṛi tí nò, gí tìto kàpá á gí 'bá mì ŋa ndâ 'bí 'duù ta ṛè ŋa ndú a ndâ Jèràsínì.
41005002	Káa à káa póó bà giì co Jézù gí to 'do gbí gbâ, 'bí 'dakò ta ndâ i-gbí-muu wó giì gì 'do gbí òkò ndâ muu'dú gí mì wó.
41005003	'Dakò tí nò kû 'vala tà ndâ 'bá muu'dú. Káa 'bí 'duù mbe 'de wotí bà kpolo tí wó wálá, tacó à kpêtí má eṛe yí ká ta gìnjírì, à zèè tí wó lá.
41005004	À ta o 'dáá gî kû da 'bò mítí kò wó, à delè kû eṛe 'bì wó ta gìnjírì. Káa yí kû ki'viki gbí 'bò tí nò 'do tí kò wó gî, yí delè kû kaṛaka gbí gìnjírì 'do tí 'bì wó gî, káa gbèe 'duù mbe co gbí ŋò wó wálá.
41005005	Yí dù kû tò kû too yé, ta ṛi, too yé, ta ṛi, ta ndi gbí òkò ndâ 'bá muu'dú, delè ta ndi pí ndâ gú, ta bà ndo-ndooko tí wó ta ndi tí ndâ díí.
41005006	Mbe mâ tí nò mâ giì ŋò Jézù 'do me 'dú, yí giì ì ngèlè ya gí mì wó, yí giì kucuku muungbó wó mí kùṛo wó,
41005007	kû tò ta kû ta kòcò wó ngéé gí yaà, máa, «Àá mì lo ta ye a yè, Jézù, 'Viì-mì-Mbíṛì a ngéé gbíṛì? Ye kû be ji wò a tí Mbíṛì máa, wò 'ví bàkà sé'i mítí ye lá!»
41005008	('Dakò tí nò 'dè có tí nò tacó Jézù do ta i tí nò gbí muu wó nò máa, «Co 'do gbí muu wó gî, ndi lo, zu i!»)
41005009	Bìndi~ Jézù giì 'vee i tí nò máa, «Ṛè lo a 'di?» Káa i tí nò giì 'vìsì có ji yí, máa, «Ṛè ye a Tùmèṛè, tacó muu ze me mbè.»
41005010	Bìndi~ yí giì dù kû 'deke tí wó ji Jézù, máa «Si bà ni ze 'do bà-i-nó mí to.»
41005011	Káa ta o tí nò ndâ kàdùrúkù me mbè kû zò i tàgbà gú á gbí to tí nò.
41005012	Bìndi~ ndâ i tí nò gbí muu 'dakò tí nò giì 'deke tí ndú ji Jézù, máa, «Mòkò ze ya tí~ gí mì ndâ kàdùrúkù tí zô, wò 'ví si ze 'ví ya gí gbí muu ndú.»
41005013	Tacó énò, Jézù giì si ndâ i tí nò mbe kò 'dakò tí nò 'ví bàkà go ŋìnó náa à nìkì tí ndú. Bìndi~ ndâ i tí nò giì nje ta ngèlè 'do gbí muu 'dakò tí nò ya gí gbí muu ndâ kàdùrúkù. Muu ndâ kàdùrúkù tí nò ta o tí nò 'dáá gî dê gítí álìfì só. Bìndi~ ndâ kàdùrúkù tí nò giì nje ta ngèlè ya gí bà oloko gí tà ngo 'do tì njà gángá ngo, ndú giì mìì tà ngo gî.
41005014	Bìndi~ ndâ mbe gbà ndâ kàdùrúkù tí nò giì njè ta ngèlè ya gí bà ma có ŋa i tí nò mbe bàkà tí nò á ji ndâ 'duù gbí gbata, ta ndâ 'duù ŋìnó mbe kû sì 'bá á ta ndi seè gbata tí nò. Ndâ 'duù mâ giì 'di có tí nò, ndú giì kaa ya gí bà ŋò ŋa i tí nò mbe bàkà tí dú nò.
41005015	Káa ndú mâ giì kaa ya gí mì Jézù, ndú giì 'de 'dakò tí nó táánò náa ndâ i kò yí gî nó kû ki tí wó to ta bòngo tí wó tí cèe 'duù ta i-gbí-muu wó wálá. Bìndi~ gúku giì zèè ndú 'dáá gî.
41005016	Ndâ 'duù mbe ŋò ŋa i tí nó mbe bàkà tí mítí 'dakò tí nò táánò náa ndâ i kò yí gî nó, ta ndâ ŋa ŋìnó mbe bàkà tí mítí ndâ kàdùrúkù nó giì njè ya gí bà 'dè ndí~ ji ndâ 'duù.
41005017	Bìndi~ ndâ 'duù giì 'deke tí ndú ji Jézù máa, yí njè nó á 'do gbí òkò tí ndâ yì gî.
41005018	Káa si Jézù kû giì ya gí bà 'dò gí gbí gbâ tacó bà njè nó, 'dakò tí nò náa yí mòkò ndâ i 'do gbí muu wó nò giì 'deke tí wó ji yí, máa, yí si ndâ yì 'ví ya ta yí.
41005019	Káa Jézù giì biya gî. Bìndi~ yí giì 'dè có ji 'dakò tí nò máa, «A nìkì máa wò ya gí 'bá, wàa wò 'ví dìtà ndâ ŋa nambeè tí nó náa Mbíṛì bàkà ji wò nó á ji ndâ nambe lo.»
41005020	Bìndi~ 'dakò tí nò giì njè nó ya gí 'bá co gbí 'bí wúngbó to ta ṛè~ a «Ndâ-gbata-muu'bì» ta bà dìtà ndâ ŋa i tí nò náa Jézù bàkà ji yí nò á ji ndâ 'duù. Káa nje ndâ 'duù mbe 'di có tí nò 'dáá gî giì 'dèè gítí~ gî.
41005021	Jézù mâ giì dele ndi wó 'do 'bá mì ndâ Jèràsínì ta gbâ gí tìto kè'bî gî, ndâ 'duù me mbè giì kili káká'i ya gí mì wó á yì kàpá.
41005022	Bìndi~ 'bí 'dakò tí gba kùṛo ndâ mbe kû bàkà nèté bàndò bà kili ndâ Jùdéyà gí bà ùlù Mbíṛì ta ṛè wó a Jáyìrù giì gì gí mì Jézù, bìndi~ yí giì kucuku muungbó wó mí to kùṛo wó, yí giì zèè kò wó,
41005023	ta bà 'deke tí wó ji yí ta wotí tí~, máa, «Làmbu nájú ye gbí kpâ-kpeṛè. Gì gí bà tee 'bì lo mítí wó wàa yí 'ví 'de ta 'válá.»
41005024	Bìndi~ ndâ Jézù giì njè nó ta Jáyìrù. Káa ta o bà njè nó mì ndú, ndâ 'duù me mbè toko mítí ndâ mbe tala có mì Jézù muu'bì-nje~só giì kaa kû ya gí tàkò wó.
41005025	Bìndi~ 'bí niì ta mbelè kû yee tí wó ta ndoò muu'bì-nje~só,
41005026	náa wo wó co ji bà nò gí mì ndâ mbe bàkà yeè gî; bà si ndâ yeè delè mìì ndâ i 'do tí wó 'dáá gî, káa mbelè tí nò jé ṛò tíyò 'do tí wó njí'dí énò lá. À dú nò a bà giì zingi sé'i tí nò mítí wó.
41005027	Niì tí nò mâ giì 'di có tí Jézù, yí giì gì céké-céké co gbí òkò tí ndâ mbè 'duù tí nò, ya gí bà gbala bòngo tí Jézù.
41005028	Yí bàkà go énò, tacó yí kû koṛo có máa, «Ye kpêtí má gbala káa ndâ bòngo tí wó, ye bà 'de 'válá gî kû.»
41005029	À káa póó bà tee 'bì niì tí nò mítí Jézù, mbelè ngé giì ṛò bà yee 'do tí wó gî. 'Do bàndò tí nò, niì tí nò giì ŋò gbí dìì wó da gî.
41005030	Káa Jézù mâ giì ŋò ni gî máa, wotí bà 'vala 'duù co 'do gbí dìì yì gî, yí giì 'vìsì tí wó gítí ndâ mbè 'duù tí nò, bìndi~ yí giì 'vee ndú, máa, «A 'di ká tee 'bì wó mítí ndâ bòngo mì ye?»
41005031	Káa ndâ mbe tala có mì wó giì 'vìsì có ji yí, máa, «Wò ŋò ndâ mbè 'duù tí nò mbe kû kpoko wò 'dee wò gbóó nó gî, káa wò giì dù ndi lo kû giì 'vee 'vé máa, ‹A 'di ká tee 'bì mítí ye› wè?»
41005032	Káa Jézù giì zeke'o jèlè yí gî tacó bà ŋò 'duù tí nò mbe tee 'bì wó mítí wó nò.
41005033	Bìndi~ niì tí nò giì gì gí kùṛo wó kû gu ta gúku, tacó yí ŋò i tí nò mbe bàkà tí mítí wó nò ni gî. Yí giì 'va tí wó mítí kò Jézù, bìndi~ yí giì 'dè yúcó mì wó 'dáá gî ji yí.
41005034	Káa Jézù giì 'vìsì có ji yí, máa, «Wò 'de 'válá tacó wò ùnje gítí ye gî, nájú ye. Ya ta 'dê njembí lo, dele ta 'dê gbí dìì lo.»
41005035	Káa si Jézù kálásê kû 'dè có ji niì tí nò, ndâ 'duù náa à tuu ndú giì gì ta ngèlè 'do 'bá mì Jáyìrù gí bà 'dè có ji yí, máa, «Bà i tí nò volo 'bá kà gî; wò kû si mbe nìbà i 'ví nò sé nó mítí wó sínò tacó yè?»
41005036	Káa Jézù giì bàkà tí wó tí mbe 'di ndâ có tí nò náa ndâ tú tí nò 'dè ji Jáyìrù nò lá. Bìndi~ yí ngé giì 'dè có ji Jáyìrù máa, «Cì gúku lá. Tee káa njembí lo mítí Mbíṛì.»
41005037	'Do tí bàndò tí nò, Jézù káká'i giì si gbèe 'duù 'ví ṛu ndi wó á bìndi ndâ Pìyétòrò, ta ndâ Jákòmò, ta ná'vindí wó Jòvánì nò lá.
41005038	Ndú mâ giì di 'bá mì Jáyìrù, Jézù giì ŋò ndâ 'duù kû mèṛèkè tí ndú ta tó, ta bà wa gbí, ta bà tò kû ta kòcò ndú ngéé gí yaà.
41005039	Káa Jézù giì ṛì gí tà'i, bìndi~ yí giì 'vee ndâ 'duù tí nò, máa, «Yo kû pìì wo ta bà wa gbí tacó yè? 'Viì tí nò cee lá, yí kû tè a ṛì.»
41005040	Káa ndâ 'duù tí nò giì ŋo Jézù ŋó-ŋo. Bìndi~ Jézù giì njè ndâ 'duù 'do tà'i á tàkò ku 'vinî tí nò 'dáá gî gí sè. Bìndi~ yí giì si ta yí káa ndâ bu 'vinî tí nò ta nawu wó, ta ndâ Pìyétòrò, ta Jákòmò, ta Jòvánì. Bìndi~ ndú giì ya ta ndú gí ṛègbà tí ku 'vinî tí nò.
41005041	Jézù bà-i-nò giì zèè 'bì 'vinî tí nò, bìndi~ yí giì 'dè có ji yí, máa, «Tàlítà kúmì.» (Gbí~ máa, «Làmbu 'vinî, a gí yaà.»)
41005042	Bìndi~ 'vinî tí nò ngé giì a gí yaà kû nò nó. 'Vinî tí nò ta o tí nò a 'duù ta ndoò tí wó muu'bì-nje~só. Bìndi~ nje ndâ 'duù 'dáá gî giì 'dèè gî.
41005043	Káa Jézù giì 'dè cò ji nawu 'vinî tí nò máa, yí je i-zó-zò ji yí. Yí delè giì 'dè có ji ndú ta wotí tí~ máa, ndú 'ví 'dè có i tí nò náa yì bàkà ji 'vinî tí nò nò gí sè ji 'bí 'duù gbaànjé lá.
41006001	Ta o tí nò Jézù giì njè nó 'do 'bá mì Jáyìrù ya gí 'bá mì ndú á Názàrètì. Ndâ mbe tala có mì wó giì ko tàkò wó ya gí kà.
41006002	Káa ta 'bí ṛi bà wotí gbí tàkìì mì ndâ Jùdéyà gbaànjé, yí giì 'bìtà bà nìbà i ji ndâ 'duù á bàndò bà kili ndâ Jùdéyà gí bà ùlù Mbíṛì. Káa nje ndâ 'duù me mbè mbe 'di ndâ có mì wó giì 'dèè gítí ŋa bà nìbà i mì wó Bìndi~ ndú giì 'bìtà bà kitiki có gbí òkò tí ndú, máa, «'Dakò tí nò 'de ŋa ndâ có mì wó nò 'do ngò? Ŋìnó a ŋa muu yè náa Mbíṛì je ji yí go énò? Yí me ta bà bàkà ndâ seṛè tí nò 'dáá gî ée?
41006003	Ŋìnó me 'dakò tí nó mbe kû bàkà nèté bà no mû, tí 'viì mì Màríyà nó lá? À me yí tí ná'vindí ndâ Jákòmò, ta Jùzépè, ta Júdà, ta Sìmónè nó lá? Ndâ námì wó me kuu ta ndoo á to nó lá?» Bìndi~ ndú giì biya bà se tù ndú tí ndâ có mì wó gî.
41006004	Káa Jézù giì 'vìsì có ji ndú máa, «À káa ndâ ka 'bá, ta ndâ nambe mbe 'dòkò có mì Mbíṛì, ta ndâ 'duù gbí yâ-wó cuki ká te duù mítí wó lá.»
41006005	Tacó énò, yí giì bàkà ndâ seṛè ji ndú me mbè lá. Yí giì 'vala ndâ mbe sé'i ká gbaànjé-gbaànjé ta bà tee 'bì wó mítí ndú.
41006006	Bà 'dè có gítí ndâ 'duù Názàrètì giì kpo nje wó gî, tacó ndú ùnje gítí ndâ có mì wó lá. Bìndi~ yí giì ya gí 'bá mì ndâ 'bí tende 'duù kû nìbà i ji ndú.
41006007	Jézù giì tè'é tí ndâ mbe tala có mì wó muu'bì-nje~só. Bìndi~ yí giì 'bìtà bà tuu ndú á gí ndiì, só, só, só. Káa kùṛo bà njè nó mì ndú, yí giì je wotí bà mòkò ndâ i 'do gbí muu ndâ 'duù ji ndú.
41006008	Bìndi~ yí giì kpo-gbí-tà-tù ndú énó máa, «Yo 'ví zèè 'bí i mí 'bì yo á bìndi ndâ mû-kóṛó mì yo lá. Yo 'ví te vòó i-zó-zò tacó bà zò á muu nó lá. Yo 'ví le kúúkpá lá. Yo 'ví je gùrúsù ta yo muu nó lá.
41006009	Yo 'ví kaa ndâ 'bí tàmà ta ndâ bòngo tacó bà 'vìsì ta ndâ ŋìnó tí dìì yo nó muu nó lá.
41006010	Yo má yee tí to, yo 'ví ṛàngà bàndò bà dù yo lá, yo 'ví dù ká tí gbèe 'bá yee tí o bà njè nó mì yo á 'do tí to tí nò.
41006011	Yo má di tí bàndò, káa ndâ 'duù bà-i-nò má kaa kpâ-sili ji yo á gí tà'i lá, ndú delè má biya bà sè tù ndú á gítí ndâ có tí nó náa yo kû 'dè ji ndú nó gî, ta o tí nó náa yo má kû njè nó 'do tí to tí nò, yo 'ví gbà njú to to tí nò 'do tí kò yo gî, tacó bà tùbà ndâ vò i mì ndâ 'duù tí nò á ji ndú.»
41006012	Jézù mâ giì kpo-gbí-tà-tù ndâ mbe tala có mì wó cee gî, ndú giì 'vaaka gí ndiì kû ma có ji ndâ 'duù énó máa, ndú 'vìsì muu ndú 'do tí ndâ vò i mì ndú,
41006013	ta bà mòkò ndâ i 'do gbí muu ndâ 'duù me mbè. Delè ta bà 'vala ndâ 'duù me mbè 'do gbí ndâ nò'o ta bà too bàà mítí ndú.
41006014	Èródè tí gbolò 'duù kùṛo ndâ Jùdéyà mâ giì 'di có tí Jézù, tacó ṛè Jézù ta o tí nò giì wu to ngé ndii gî. Ndâ 'bí 'duù ta o tí nò kû 'dè có énó máa, a Jòvánì tí nó táánò tí mbe kû caka tí ndâ 'duù nó ká 'vala ndi wó 'do gbí muu'dú wó, káa yí kû bàkà ndâ seṛè tí nò.
41006015	Káa ndâ 'bí 'duù ŋìndi ndú kû 'dè có máa, yí a mbe 'dòkò có mì Mbíṛì, á go ndâ 'bí mbe 'dòkò có mì Mbíṛì sàà gbí o mì ndâ ká gù ndâ yì.
41006016	Káa Èródè mâ giì 'di ta wo ndâ i-seṛè tí nó náa Jézù kû bàkà nó, yí giì 'dè có máa, «Jòvánì tí nó náa ye táánò da miṛi wó gî nó 'vala ndi wó 'do gbí muu'dú wó gî.»
41006017	Èródè 'dè có tí nò, tacó àá táánò a yí ká tuu ndâ àsìkérì mì wó ya gí bà zèè Jòvánì mì gbí zàà tacó tí Èródìyà, tí niì mì ná'vindí wó Fìlípò, náa yí tí Èródè ja yí 'do tí wó giì kò gî.
41006018	Káa yí giì zèè Jòvánì mí gbí zàà tacó Jòvánì giì 'dè có ji yí énó máa, àá mì wó me yúcó tacó bà kò niì mì ná'vindí wó 'do tí wó lá.
41006019	Tacó énò, Èródìyà giì mbè Jòvánì gí mì ku, tacó ŋa có tí nò.
41006020	Káa yí ta o tí nò 'dè kpokèjì bà zi yí lá, tacó Èródè te duù mítí Jòvánì ngé ma. Tacó ndâ có mì wó delè 'dáá gî toko ká ta có mì Mbíṛì. Tacó énò, Èródè giì kpolo tí Jòvánì, tacó wàa, 'bí vò i 'ví 'de yí lá. Líkí bà 'di ndâ có mì wó ta o 'dáá gî delè tí wó ngé.
41006021	Èródìyà giì 'dè banga kpokèjì bà zi Jòvánì ta 'bí o náa Èródè giì bàkà kàrámà o bà jò yí ji ndâ kpo-kpò 'duù gbí ngbàngà mì wó, ta ndâ kpóló-kpolo 'duù Gàlìléyà.
41006022	Ta o kàrámà tí nò, nájú Èródìyà giì peteke tàkòcò ndâ Èródè ta ndâ wiṛi mì wó ta bà dù ṛu ji ndú. Tacó énò, Èródè giì 'dè cò ji 'vinî tí nò énó máa, yí nì ṛè ŋa i tí nó ta go~ tí wó nó ji yì, wàa yì 'ví je ji yí.
41006023	Èródè giì see tí wó ji 'vinî tí nò énó máa, «Nì ṛè i ŋìnó ta go~ tí lo nó ji ye wàa ye 'ví je ji wò. Wo kpêtí má nì káa kacì to mì ye, ye bà je ji wò gî.»
41006024	Káa làmbu 'vinî tí nò giì ŋò ŋa i ŋìnó náa yí 'ví 'dè có~ 'do tí Èródè nó lá. Tacó énò, yí giì co ta ngèlè ya gí bà 'vee nawu wó gítí ŋa i tí nó náa yì 'ví 'dè có~ nô. Káa nawu wó giì kpo-gbí-tà-tù wó máa, «Ya gí bà 'dè có ji gbolò gba énó máa, ‹Je muu Jòvánì ji ye.› »
41006025	Bìndi~ 'vinî tì nò giì dele ndì wó ta ngèlè gálà ya gí mì gbolò gba, bìndi~ yí giì 'dè có ji yí máa, «À tí ye a go muu Jòvánì, ká kpónó mí to nô, á mí gbí kùṛùngbú tí nô.»
41006026	Sé bà 'di ŋa có tí nò giì bàkà Èródè ngé ndii gî, káa kpokèjì bà 'vìsì 'bí ŋa tende có giì kpo yí gî, tacó a yí tí gbolò gba ká 'dè có ta nje wó ji 'vinî tí nò á mí kùṛo ndâ kpo-kpò wiṛi mì wó énó máa, yí nì ṛè i tí nó ta go~ tí wó nó ji yì.
41006027	Tacó énò, yí ngé giì tuu àsìkérì énó máa, yí ya gí bà 'dè có ji ndâ mbe kpolo tí ndâ 'duù gbí zàà énó máa, ndú da muu Jòvánì gì tí~ ji 'vinî tí nò.
41006028	Àsìkérì tí nò mâ giì gì ta muu Jòvánì á gbí kùṛùngbú gî, 'vinî tí nò giì te ya tí~ ji nawu wó.
41006029	Ndâ mbe tala có mì Jòvánì mâ giì 'di có tí nò, ndú giì te ku wó, ndú giì duu gî.
41006030	Ndâ tú mì Jézù giì dele ndi ndú bìndi bà tuu ndú mì wó gì gí bà dìtà ndâ i ŋìnó náa ndú bàkà nó, ta ndâ i ŋìnó náa ndú nìbà ji ndâ 'duù nó ji yí.
41006031	Káa Jézù giì 'dè có ji ndú máa, «Ndoo yèè gí ndiì gítí 'bí bàndò ta ndâ 'duù tí wálá, wàa yo 'ví tèwo yo njí'dí.» Yí 'dè có tí nò tacó ndâ 'duù ta o tí nò kû gì gí mì ndú me mbè ngé ndii gî, káa kpokèjì bà tèwo ndú wálá.
41006032	Bìndi~ ndú giì ya ta gbâ gí ndiì ta kpéétí ndú gítí 'bí bàndò ta ndâ 'duù tí~ wálá.
41006033	Káa keèlá, ta o tí nò náa ndú kû ya gítí bàndò tí nò nò, ndâ 'duù me mbè ŋò ndú ni gî. Tacó énò, ndâ 'duù me mbè giì kaa ta ngèlè 'do gbí ndâ gbata ya gí bà cu kùṛo ndú.
41006034	Ndú giì oloko gí to 'do gbí gbâ ká jé mítí ndâ 'duù bìnjìì to. Yê ṛo ndâ 'duù tí nò giì bàkà Jézù ngé ndii gî, tacó ndú go ndâ rómbo ta mbe gbà ndú wálá.
41006035	Ndâ mbe tala có mì Jézù mâ giì ŋò énó máa, o kû giì béé-bèè, ndú giì 'dè có ji yí máa, «Ndoo kpónó tí bàndò ŋìnó ta ndâ 'duù ta 'bá tí~ wálá, káa o kû ndíí-ndii.
41006036	Njè ndâ 'duù tí nò gî, tacó wàa, ndú 'ví ya ta sè ṛi nó gí bà pà i-zó-zò 'do mì ndâ 'duù ta ndi tí ndâ 'bá ta to nò.»
41006037	Káa Jézù giì 'vìsì có ji ndâ mbe tala có mì wó, máa, «Yo je i-zó-zò ji ndú.» Káa ndú giì 'vee yí máa, «Nògí, wò kpónó kû koṛo có máa, àá mì ze a yè tacó bà sì ta i-zó-zò tè ta ŋa mbè 'duù tí nò?»
41006038	Káa Jézù giì 'vee ndú, máa, «Àá mì yo a ndâ kù kô ée? Yo ya gí bà ŋò gi.» Ndú mâ giì ya gí bà ŋò ndâ kù kô mì ndú, ndú giì dele ndi ndú gì gí mì Jézù, bìndi~ ndú giì 'dè có ji yí máa, «Àá mì ze a ndâ kù kô vô, ta ndâ njì sè sósò'ô.»
41006039	Bìndi~ Jézù giì 'dè có ji ndú, máa, ndú 'dè có ji ndâ 'duù tí nò 'dáá gî máa, ndú ki tí ndú to, ta bà muu ndú, bà muu ndú, á gbí dó mbílì.
41006040	Ndâ 'duù mâ giì ki tí ndú to ta bà muu ndú, bà muu ndú, go có tí nò náa Jézù 'dè nò gî, bà muu ndâ 'bí 'duù zi'duù-vô, bà muu ndâ 'bí 'duù zi'duù-só-nje~muu'bì,
41006041	Jézù giì kaa ndâ kù kô tí nò vô nò, ta ndâ njì sè tí nò sósò'ô nò mí 'bì wó. Bìndi~ yí giì zeke'o gí gbíṛì, yí giì ùlù Mbíṛì, bìndi~ yí giì 'dè nìkì maa mítí ndâ kù kô, bìndi~ yí giì ki'viki gbí ndú, yí giì kaa mí kùṛo ndâ mbe tala có mì wó, bìndi~ yí giì 'dè có ji ndú máa, ndú njèè ji ndâ 'duù, wàa ndú delè giì njèè gbí ndâ njì sè tí nò sósò'ô nò á ji ndâ 'duù.
41006042	Ndâ 'duù 'dáá gî giì zò i yè yì ndú go ŋìnó náa à nìkì tí ndú.
41006043	Bìndi~ à giì kili ndâ sè i-zó-zò mbe kpò ndâ 'duù gî yeke ndâ kèè muu'bì-nje~só.
41006044	Muu ndâ 'duù tí nò náa Jézù je i-zó-zò ji ndú nò 'dáá gî a ndâ 'dakò álìfì vô, náa à 'deke muu ndâ niì ta ndâ 'viì mí gbí~ lá.
41006045	Ndâ 'duù mâ giì zò i cee gî, Jézù ngé giì je nó ji ndâ mbe tala có mì wó, máa ndú o gbâ, wàa ndú 'ví di kàpá gí kùṛo á gí gbí gbata Bètìsàyídà. Yí giì dù kuu ndiì ta kpéétí wó kû njè ndâ 'duù tí nò.
41006046	Yí mâ giì nì «Yo 'ví ya ndì» á ji ndâ mbe tala có mì wó ta ndâ 'duù 'dáá gî gî, yí giì ya gí pí gú gí bà ùlù Mbíṛì.
41006047	Káa ta 'dê'o, si ndâ mbe tala có mì wó kuu muu nó ta gbâ á ṛo ngo, káa yí kuu tì ngo kálásê,
41006048	yí giì ŋò máa, wo ndú co ta bà aa ngo gî, tacó pípìṛi ta o tí nò kû pì 'do kùṛo ndú. Bìndi~ ta nje yé Jézù giì njè nó ta kò wó có ṛo ngo kû ya gí mì ndú. Yí giì bàkà tí wó go 'duù ŋìnó mbe kû ndii ta seè tí ndú ká ndii nô.
41006049	Káa ndú mâ giì ŋò yí, ndú giì koṛo có ŋìndi ndú máa, a vuuvuu ká co mítí ndâ yì. Bìndi~ ndú giì tò kû ta kòcò ndú ngéé gí yaà,
41006050	tacó ta o tí nò gúku bàkà ndú 'dáá gî ta bà ŋò yí ngé ndii gî. Káa yí ngé giì 'dè có ji ndú, máa, «Yo zèè njembí yo. A ye. Yo cì gúku lá.»
41006051	Bìndi~ yí mâ giì o gí tàkò ndú gbí gbâ gî, pípìṛi giì ṛò tíyò gî.
41006052	Nje ndú giì 'dèè gî gítí bà ṛò tíyò mì pípìṛi tí nò, tacó ndú 'di gbí có gítí seṛè bà ko ndâ 'duù álìfì vô mì wó ta kù kô nó lá, káa muu ndú giì eṛe tí gî.
41006053	Ndâ Jézù ta ndâ mbe tala có má giì di kàpá gí Jènèsàrétì gî, ndú giì eṛe gbâ mì ndú gî.
41006054	Káa à káa póó bà giì oloko ndú 'do gbí gbâ gí to, ndâ 'duù ngé giì ŋò Jézù ni gî.
41006055	Bìndi~ ndú giì njè ta ngèlè cee tí ndâ 'bá tí nó dê-dê nó 'dáá gî, kû tuṛu ndâ mbe nò'o ya tí~ ji yí gítí bàndò tí nò náa ndú 'di có tí wó tí~ nô.
41006056	Yí má yee tí bàndò ngé gî, ndâ 'duù kû gbaa ndâ mbe sé'i mí kùṛo wó, ta bà 'deke tí ndú ji yí, máa yí si ndú 'ví tee ká 'bì ndú mítí vòó bòngo tí wó, tacó wàa ndú 'ví 'de ta 'vala. Káa ndâ 'duù ŋìnó mbe tee 'bì ndú mítí bòngo tí wó nó 'dáá gî giì 'de 'válá gî.
41007001	Ta o tí nò ndâ mbe kpolo tí tàkìì mì ndâ Jùdéyà ta ndâ 'bí kpo-kpò mbe nìbà i mì ndú mbe gì 'do Jèrùzàlémè giì kili mí ṛègbà tí Jézù.
41007002	Ndú giì ŋò ndâ 'bí mbe tala có mì wó kû zò i si ndú caka 'bì ndú go có mì Mòze lá.
41007003	Káa ndú tí ndâ mbe kpolo tí tàkìì mì ndâ Jùdéyà ta sè ndâ 'bí Jùdéyà ta o 'dáá gî kû ṛu ndi tàkìì mì ndâ ká gù ndú.
41007004	Ndú má gì 'do bàndò 'vélè, ndú kpédélé'i ngbaṛanga a tí ndú má kózò gî, bìndi~ ndú bà giì zò i. Delè ndâ 'bí i gbí tàkìì mì ndú náa ndú jé ò bà mbí ndú lá, a bà caka ndâ 'visî, ta ndâ káṛà, ta ndâ ká'i bà bàkà i-zó-zò.
41007005	Ndâ mbe kpolo tí tàkìì mì ndâ Jùdéyà ta ndâ kpo-kpò mbe nìbà i mì ndâ Jùdéyà mâ giì ŋò ŋa i-gìlìnì tí nò náa ndâ mbe tala có mì Jézù kû bàkà nò, ndú giì 'vee yí, máa, «Tacó yè káa ndâ mbe tala có mì lo te duù mítí tàkìì mì ndoo tí ndâ Jùdéyà lá? Ndú caka 'bì ndú kùṛo bà zò i go có mì Mòze lá, tacó yè?»
41007006	Káa yí giì 'vìsì có ji ndú, máa, «Ìzáyà tí mbe 'dòkò có mì Mbíṛì 'dè gítí yo ndâ 'duù tí nó tí ndâ mbe nambeè-ṛo nó dú káa yúcó, á go ŋìnó náa a cu mì gbí wáràgà mì Mbíṛì, máa, ‹Ndâ 'duù tí nò te duù mítí ye ká ta nje ndú, káa njembí ndú me 'dú 'do tí ye.
41007007	Ndú kucuku muungbó ndú mí kùṛo ye ká sínò, káa ndú kû nìbà a có mì ndâ 'duù, káa ndú bàkà tí ndú tí ndâ mbe nìbà có mì Mbíṛì.›
41007008	Yo zèè kpolo kácá-kácá a có mì ndâ 'duù, jee có mì Mbíṛì mí to.»
41007009	Bìndi~ Jézù giì 'dè có ji ndú, máa, «Yo dú káa ndâ mbe tiṛì. Yo mò có mì Mbíṛì gí nje seè gî, bìndi~ yo giì si kpolo ma a 'dóó tàkìì mì yo.
41007010	Mòze 'dè có énó máa, ‹Te duù mítí ndâ bu lo ta nawu lo.› Yí delè giì 'dè 'bí có énó máa, ‹À 'vii ta 'duù ŋìnó mbe be ndâ bu wó ta nawu wó nó káa ku.›
41007011	Káa ŋa bà nìbà i mì yo ká tende. Yo kû nìbà i énó máa, 'duù má 'dè có ji ndâ bu wó ta nawu wó énó máa, yì ci i tí nó náa yì máa yì bà konì ta ndú nó ji Mbíṛì gî, gbí~ énó máa,
41007012	yí káká'i je i tí nò náa yí nì ṛè Mbíṛì á mí muu~ gî nò á ji ndâ bu wó ta nawu wó gbí tàkìì mì yo lá.
41007013	Gbí ŋa ndâ kpokèjì tí nò, yo giì si tí có kpolo ma a ndâ i gbí tàkìì mì yo náa yo kû nìbà~ ji ndâ 'viì mì yo, ta ndâ 'bí ŋa ndâ i mì yo go ŋìnò, á bìndi có mì Mbíṛì.»
41007014	Ta o tí nò Jézù giì tè'é tí ndâ 'duù gí mì wó káká'i. Bìndi~ yí giì 'dè có ji ndú, máa, «Yo sè tù yo, wàa yo 'ví 'di ta có tí nô.
41007015	'Bí ŋa i náa 'duù zò gí gbí yì wó mbe giì bàkà yí tí zu 'duù nò wálá. À káa ndâ i ŋìnó mbe co gí sè 'do gbí yì 'duù nó ká bàkà yí tí zu 'duù.
41007016	Tù bà 'di có má kuu tí muu 'duù, yí 'ví 'di có tí nò.»
41007017	Káa ndâ Jézù mâ giì ya gí 'bá ta ndâ mbe tala có mì wó ta kpéétí ndú gî, ndú giì 'vee yí gítí gbí lòkó'bò tí nò.
41007018	Káa yí giì 'vìsì có ji ndú énó máa, «Yo delè ngbá 'di gbí lòkó'bò tí nò lá? Yo ŋò ni lá máa, i ŋìnó mbe ya gí gbí yì 'duù nó bàkà yí tí zu 'duù lá nò lá?
41007019	Yo ŋò ni lá máa, i-zó-zò tí nó náa 'duù kû zò nó ya me gí gbí njembí wó lá, a kû ya a i gí gbí yì wó, bìndi~ à giì ndii ya gí tà mbílì?» Jézù 'dè có tí nò tacó bà tùbà~ ji ndâ 'duù énó máa, ndâ i-zó-zò 'dáá gî káa ndâ ngbáṛángà i.
41007020	Bìndi~ Jézù giì ya gí kùṛo ta bà 'dè có ji ndú énó máa, «Ndâ i ŋìnó mbe co 'do gbí yì 'duù nó ká bàkà yí tí zu 'duù.
41007021	Go ndâ vo-vò kóṛó-koṛo có, ta bà koṛo có gítí bà-nò-vò-ndô, ta bà koṛo có gítí bà ngbà i, ta bà koṛo có gítí bà zi ku,
41007022	ta bà koṛo có gítí bà bàkà bangbaya, ta bà zingbà ta ndâ nawù 'dakò, ta bà dù ta gbolò njembí, ta bà koṛo có gítí bà bàkà gìlìnì, ta bà koṛo có gítí bà eendi 'duù, ta bà koṛo có gítí bà bàkà ndâ i ta vò kèjì, ta bà koṛo có gítí bà tò kiì, ta bà koṛo có gítí bà nì ṛè, ta bà si tí 'duù tí gbolò i, ta bà bàkà tí 'duù tí gbà'dá ji Mbíṛì.
41007023	A ŋa ndâ vò i tí nò 'dáá gî mbe có 'do gbí yì 'duù nó ká bàkà yí tí zu 'duù.»
41007024	Bìndi~ Jézù giì njè nó ya gí gbí to Tírò. Káa yí giì ngùù tí wó mí tà'i, tacó wàa, gbèe 'duù 'ví ŋò yì lá, káa bà ngùù tí wó giì kpò yí gî.
41007025	Káa ta o tí nò, 'bí niì tí jú ndâ tende ŋa ndâ 'bí 'duù ta ṛè ŋa ndú a ndâ Sìròfònésìyà, ta i-gbí-muu làmbu nájú wó, mâ giì 'di có tí Jézù, yí ngé giì ya gí mì wó, yí giì 'va tí wó mí kùṛo wó, yí giì 'deke tí wó ji yí máa, yí mòkò i tí nò 'do gbí muu nájú yì gî.
41007027	Káa Jézù giì 'vìsì có ji niì tí nò máa, «Je i-zó-zò á ji ndâ 'viì kùṛo má kózò gi, tacó bà 'va i-zó-zò mì ndâ 'viì ji ndâ bô me yúcó lá.»
41007028	Káa niì tí nò giì 'vìsì có ji Jézù, máa, «Có mì lo a yúcó, mbe tí ye, káa à kpêtí ká énò, ndâ bô delè kû zò ndâ njúnjú i-zó-zò ŋìnó mbe 'vaka tí to 'do mì ndâ 'viì nô.»
41007029	Bìndi~ Jézù giì 'dè có ji niì tí nò, máa, «Njè nó, wàa wò 'ví ya gí 'bá ta peteke tàkòcò lo. Nájú lo 'de 'válá gî, tacó ŋa có tí nò náa wò 'dè nò.»
41007030	Káa niì tí nò mâ giì dele ndi wó ya gí 'bá, yí giì 'de nájú wó tí cèe 'duù kuu tísì.
41007031	Jézù giì dele ndi wó 'do Tírò có Sìdónì co tí kpokèjì tí nó mbe mò gí yì kàpá Gàlìléyà, mbe kû ndii co gbí 'bí wúngbó to náa à kû nì mítí~ a Ndâ-gbata-muu'bì nô.
41007032	Bìndi~ ndâ 'duù giì gì ta 'bí 'dakò náa tù wó yoo gî, dele mbe 'dè có lá, ji Jézù. Ndú giì 'deke tí ndú ji yí máa, yí tee 'bì wó mítí 'dakò tí nò.
41007033	Káa Jézù giì je 'dakò tí nò gí ndiì ta kpéétí wó á 'do gbí òkò ndâ mbè 'duù tí nô. Yí giì yuu ndâ sìlì 'bì wó mí gbí ndâ tù 'dakò tí nò mbe yoo gî nò, bìndi~ yí giì cù cù mítí 'bì wó, bìndi~ yí giì tee mítí mè 'dakò tí nò mbe 'dè có lá nò delè.
41007034	Bìndi~ yí giì zeke'o gí gbíṛì, yí giì wo gù woò, bìndi~ yí giì 'dè có ji mbe sú tù tí nò máa, «Éfàtà,» (gbí~ máa, «Njaanga tí»).
41007035	Bìndi~ ndâ tù 'dakò tí nò ta mè wó ngé giì njaanga tí gî. Yí giì 'bìtà bà 'dè có ta kòcò wó ngbáṛángà'i.
41007036	Káa Jézù giì 'dè có ji ndâ mbè 'duù tí nó máa, ndú 'ví 'dè có ndâ i tí nò náa yì bàkà nò gí sè ji gbèe 'duù lá. Káa yí má kû 'dè có ji ndú máa ndú 'ví 'dè gí sè lá, à giì dù nò a bà giì gì líkí'o bà kò-kò tí~ gítí ndâ 'duù tí nò ngéé gí yaà.
41007037	Nje ndâ mbe 'di tàwo ndâ i tí nò náa Jézù bàkà nò 'dáá gî giì 'dèè gî. Ndú giì 'dè có máa, «Yí bàkà 'dáá káa ndâ tó i. Yí bàkà ndâ mbe sú tù kû 'di có. Yí delè giì bàkà ndâ 'duù ŋìnó ta mè ndú mbe eṛe tí gî nó kû 'dè có.»
41008001	Ta o tí nò ndâ 'duù giì kili me mbè ya gí mì Jézù káká'i. Káa i tacó bà zò~ mì ndú giì dù wálá. Tacó énò, Jézù giì tè'é tí ndâ mbe tala có mì wó, yí giì 'dè có ji ndú, máa,
41008002	«Yê ṛo ndâ 'duù tí nò tí ye ngé, tacó ndú kpónó bàkà ta ye a sili ta'ô, káa kpónó gbèe i tacó bà zò~ mì ndú wálá.
41008003	Káa ye má njè ndú ta go tí ndú, ndú bà ŋonoko ta go mí kpokèjì gî, tacó kpokèjì 'bá mì ndâ 'bí 'duù gbí òkò tí ndú me 'dú ngé.»
41008004	Káa ndâ mbe tala có mì Jézù giì 'vìsì có ji yí máa, «'Duù bà 'de i-zó-zò bà je ji ŋa ndâ mbè 'duù tí nó á 'do ngòó gbí 'dú to tí nó?»
41008005	Káa yí giì 'vìsì có ji ndú, máa, «Àá mì yo á ndâ kù kô ée?» Ndú giì 'dè có ji yí, máa, «Vô-nje~só.»
41008006	Bìndi~ yí giì 'dè có ji ndâ mbè 'duù tí nò, máa, «Yo ki tí yo to.» Ndâ 'duù tí nò mâ giì bàkà go có tí nò náa yí 'dè ji ndú nò gî, yí giì kaa ndâ kù kô tí nò mí 'bì wó, yí giì 'dè nìkì maa ji Mbíṛì. Bìndi~ yí giì ki'viki gbí ndú, yí giì kaa ji ndâ mbe tala có mì wó. Bìndi~ yí giì 'dè có ji ndú máa, «Yo njèè ji ndâ 'duù tí nò.»
41008007	Ta o tí nò ndâ 'bí víí sè kuu mì ndâ mbe tala có mì Jézù. Mâ giì zeke'o, Jézù giì kaa ndâ víí sè tí nò, yí giì ùlù Mbíṛì tacó tí ndú, bìndi~ yí giì 'dè có ji ndâ mbe tala có mì wó, máa, «Yo njèè ndâ sè tí nò ji ndâ 'duù.»
41008008	Ndâ 'duù 'dáá mâ giì zò i yè yì ndú gî, à giì kili sè i-zó-zò bìndi ndú yeke ndâ kèè vô-nje~só.
41008009	Muu ndâ 'duù mbe zò i ta o tí nò 'dáá gî go álìfì nà'ô.
41008010	Bìndi bà zò i mì ndâ 'duù tí nò, Jézù giì njè ndú máa, «Yo ya gí 'bá mì yo.» Ndâ 'duù tí nò mâ giì njè gî, ndâ Jézù ta ndâ mbe tala có mì wó ngé giì di ngo ta gbâ gí tìto, gí gbí 'bí to ta ṛè~ a Dàlìmànútà.
41008011	Ta o tí nò ndâ 'bí mbe kû kpolo tí tàkìì mì ndâ Jùdéyà, náa a kû nì mítí ndú a ndâ Fàrìzéyò, giì 'vee Jézù tacó bà tala yí énó máa, «A Mbíṛì ká je wotí bà nìbà i ji wò? À dú má káa yúcó, bàkà 'bí i ji ze, wàa ze 'ví ŋò ni mítí i tí nò máa, a Mbíṛì ká je wotí tí nò ji wò.»
41008012	Káa Jézù giì ṛengà gbí yì wó, bìndi~ yí giì 'vìsì có ji ndú, máa, «Ndâ 'duù tí nó gbí o tí nó nó kû 'vee có mbó tacó yè? À nìkì ma, káa à má énò, ye jé gí bà bàkà seṛè ji yo wálá.»
41008013	Bìndi~ yí giì di ngo ta gbâ gí tìto káká'i, jee ndú mí to.
41008014	Ta o tí nò ndâ mbe tala có mì Jézù giì ò bà mbí bà te i-zó-zò ta ndú gî. À ta o tí nò mì ndú káa gbèe kù kô gbí gbâ.
41008015	Káa Jézù giì 'bìtà bà kpo-gbí-tà-tù ndú, máa, «Yo kpolo tí yo 'do tí ṛú'bù mì ndâ mbe kpolo tí tàkìì mì ndâ Jùdéyà, ta ṛú'bù mì Èródè tí gbolò gba.»
41008016	Káa ndú giì 'bìtà bà fiini có á gbí òkò tí ndú ta kpéétí ndú, máa, «Yí kû 'dè có tí nò tacó kù kô mì ndoo wálá.»
41008017	Káa Jézù giì 'di gbí có tí nò náa ndú kû fiini nò gî. Bìndi~ yí giì 'vee ndú, máa, «Yo kû fiini có máa, kù kô mì yo wálá, tacó yè? Yo ŋò ni kálásê? Yo 'di gbí có kálásê? Muu tí yo wálá?
41008018	À tí muu yo nò me ndâ ṛo bà ŋò i lá? À tí muu yo nò me ndâ tù bà 'di có lá? Bà mbí yo ó-ò?
41008019	Ta o tí nó táánò náa ye ki'viki gbí ndâ kù kô vô tacó tí ndâ 'duù álìfì vô nó, sè i-zó-zò náa à ṛuka yeke a ndâ kèè ée?» Káa ndú giì 'vìsì có ji yí, máa, «À ṛuka yeke a ndâ kèè muu'bì-nje~só.»
41008020	Jézù káká'i giì 'vee ndú, máa, «Káa ta o tí nò náa ye ki'viki gbí ndâ kù kô vô-nje~só tacó tí ndâ 'duù álìfì nà'ô nó, yo ṛuka sè i-zó-zò yeke a ndâ kèè ée?» Ndú giì 'vìsì có ji yí, máa, «Yeke ndâ kèè vô-nje~só.»
41008021	Bìndi~ Jézù giì 'vee ndú, máa, «Káa yo 'di gbí i kálásê?»
41008022	Ndâ Jézù ta ndâ mbe tala có mì wó mâ giì gì gí Bètìsàyídà, ndâ 'bí 'duù giì gì ta 'bí 'dakò náa ṛo wó yoo gî ji yí. Ndú giì 'deke tí ndú ji yí, máa, yí tee 'bì wó mítí mbe sú ṛo tí nò.
41008023	Káa Jézù giì zèè 'bí mbe sú ṛo tí nò, yí giì ja yí ya tí~ gí ndiì 'do gbí òkò ndâ 'bá gí nje jìlì. Bìndi~ Jézù giì cù cù mítí ṛo mbe sú ṛo tí nò. Yí giì tee 'bì wó mítí wó. Bìndi~ yí giì 'vee yí, máa, «Wo kpónó kû ŋò i?»
41008024	Káa 'dakò tí nò giì te ṛo wó gí yaà, bìndi~ yí giì 'vìsì có ji Jézù, máa, «Ye kû ŋò ndâ 'duù, káa ndú gbíṛo ye go ndâ mû kû nò nó nô.»
41008025	Jézù mâ giì tee 'bì wó káká'i mítí ṛo 'dakò tí nò, ndâ ṛo 'dakò tí nò giì njaanga tí mbó'vóó gî. Yí giì 'bìtà bà ŋò ndâ i 'dáá gî ngbáṛángà'i.
41008026	Bìndi~ Jézù giì je nó ji yí, máa, «Ya jáá gí 'bá mì lo; wò 'ví loko co gbí gbata lá.»
41008027	Si ndâ Jézù ta ndâ mbe tala có mì wó muu nó kû nò ta gbí ndâ to ta seè gbata Cèzàríyà mì Fìlípò, Jézù giì 'vee ndú, máa, «Ndâ 'duù kû 'dè có máa ye a 'di?»
41008028	Káa ndâ mbe tala có mì wó giì 'vìsì có ji yí máa, «Ndâ 'bí 'duù kû 'dè có máa, wò a Jòvánì tí mbe caka tí ndâ 'duù; ndâ 'bí 'duù kû 'dè có máa, wò a Èlíjà tí mbe 'dòkò có mì Mbíṛì táánò sàà; káa ndâ 'bí 'duù kû 'dè có máa, wò a 'bí 'duù 'do gbí òkò tí ndâ ká mbe 'dòkò có mì Mbíṛì.»
41008029	Káa Jézù káká'i giì 'vee ndú máa, «Káa yo, ŋìndi yo kû 'dè énó máa ye a 'di?» Bìndi~ Pìyétòrò tí Sìmónè giì 'vìsì có ji yí, máa, «Wò a Bìndi-Mbíṛì.»
41008030	Káa Jézù giì kpo-gbí-tà-tù ndú máa, ndú 'ví 'dè gí sè ji 'bí 'duù gbaànjé lá.
41008031	Bìndi~ Jézù giì 'bìtà bà nìbà i ji ndâ mbe tala có mì wó énó máa, «'Viì-mì-'Dakò kèjì gí bà kònò a ndú tí ndâ sé'i; àá bà giì kpì ngbàngà tí wó ji ndâ kpo-'duù-'bá, ta ndâ Kùṛo ndâ bu-Mbíṛì, ta ndâ kpo-kpò mbe nìbà tàkìì mì ndâ Jùdéyà; àá kèjì gí bà zi yí gî, káa ta sili ta'ô bìndi ku mì wó, yí bà 'vala ndi wó á 'do gbí muu'dú wó gî.»
41008032	Bìndi bà 'dè có tí nò mí Jézù ngbáṛángà'i go énò ji ndú, Pìyétòrò giì ja Jézù gí nje seè. Bìndi~ yí giì biya ŋa có mì wó náa yí 'dè ji ndú nò gî.
41008033	Káa Jézù mâ giì 'vìsì tí wó gí ndiì, yí mâ giì ŋò sè ndâ 'bí mbe tala có mì wó, yí giì do mítí Pìyétòrò, máa, «Co ta ŋa có mì lo nò 'do kùṛo ye gî, ndí lo Vò-'duù-tí-nò. Wò kû koṛo me bà koṛo có mì Mbíṛì lá. Wò kû koṛo a cè bà koṛo có mì ndâ 'duù.»
41008034	Bìndi~ Jézù giì tè'é tí ndâ 'duù me mbè ta ndâ mbe tala có mì wó á gí mì wó. Yí giì 'dè có ji ndú, máa, «Go bà ṛu ndi ye má tí 'duù, à nìkì énó máa, yí ò bà mbí miṛi wó gî, wàa yí 'ví 'viindi tí wó á gítí ndâ bà kònò sé'i ta ku. Bìndi~ yí 'ví gì gí bà ṛu ndi ye.
41008035	Tacó 'duù ŋìnó mbe kû kpolo tí miṛi wó nó bà cì gî. Káa 'duù ŋìnó mbe giṛi miṛi wó tacó tí ye, delè tacó tí Banga-Ngú-Có nó ká bà 'de 'válá.»
41008036	Bìndi~ Jézù giì 'vee ndú, máa, «Yo koṛo có máa, 'duù bà 'de gbí~ a yè, náa yí kpêtí má 'de ndâ i tí nó a muu to tí nó 'dáá gî, bìndi~ yí 'ví giṛi miṛi wó gî?
41008037	'Duù bà 'vìsì miṛi wó a ta yè a muu to tí nó?
41008038	Káa à má ṛo 'duù a nô gítí ye, à delè má ṛo 'duù a nô có mì ye á kpónó kùṛo ndâ 'duù tí nó ta Mbíṛì mì ndú wálá, tí ndâ vóló-volo 'duù nó, nô 'duù tí nò delè wúnò bà dù á ṛo 'Viì-mì-'Dakò ta o bà gì yí gbí ngba Bu wó ta ndâ tó basìlì.»
41009001	Jézù giì yee nje có mì wó ta bà kò-kò ji ndâ 'duù énó máa, «Ye kû 'dè có ji yo ta yúcó máa, ndâ 'bí 'duù kuu gbí òkò tí yo á mbe kû ṛò tíyò nó bà cì wálá di ká tí o tí nó náa ndú má ŋò bà zèè 'bá mì Mbíṛì gî.»
41009002	Jézù giì sì sili vô-nje~gbaànjé á bìndi bà 'dè có mì wó ji ndâ 'duù tí nò, bìndi~ yí giì kaa ndâ Pìyétòrò, ta Jákòmò, ta Jòvánì. Ndú giì ya ta ndú gí muu gú ta kpéétí ndú. Ndâ Pìyétòrò, ta Jákòmò, ta Jòvánì mâ giì zeke'o, ndú giì ŋò Jézù 'vìsì cè tí wó gî.
41009003	Ndú giì ŋò ndâ bòngo tí wó kû tòngbaà ólé-ólé ta ŋa~ wálá.
41009004	Bìndi~ ndú giì ŋò ndâ Èlíjà ta Mòze co kû 'dè nje ta Jézù.
41009005	Káa Pìyétòrò giì 'dè có ji Jézù máa, «Mbe tí ze, à nìkì go énó máa, ndoo sì 'bá á bà-i-nô. Si ze 'ví tò ndâ ndùúṛù ta'ô: 'bí~ gbaànjé ji wò, 'bí~ gbaànjé ji Mòze, 'bí~ gbaànjé 'ví dù ji Èlíjà.»
41009006	Pìyétòrò 'dè có tí nò tacó yí ŋò 'dóó có náa yí bà 'dè gbí nje wó nó lá, tacó gúku zèè ndú 'dáá mbi gî.
41009007	Ndú mâ giì zeke'o, ndú giì ŋò kùlù mù te yiiga muu ndú gî. Bìndi~ ndú giì 'di kòcò 'duù kû 'dè có gbí kùlù mù tí nò énó máa, «Ŋìnó a kpóló-kpolo 'viì mì ye. Yo sè tù yo tí wó.»
41009008	Káa ndâ Pìyétòrò ta ndâ ká wó mâ giì zeke'o gálà á gí seè tí ndú, ndú giì ŋò gbèe 'duù lá, à káa ndú ta ndâ Jézù.
41009009	Káa ta o tí nó si ndú kû dele gí tàgbà gú nó, Jézù giì kpo-gbí-tà-tù ndâ Pìyétòrò, ta Jákòmò, ta Jòvánì, máa, ndú 'ví 'vanda ndi ndâ i tí nò mbe bàkà tí á mítí ndâ yì pí gú nó ji 'bí 'duù gbaànjé lá; ndâ có tí nò 'ví dù ká gbí njembí ndú di tí o tí nó náa 'Viì-mì-'Dakò 'vala ndi wó 'do gbí muu'dú wó gî.
41009010	Tacó énó, ndâ Pìyétòrò giì kpolo tí ndâ có tí nò mí gbí njembí ndú. Káa ta ndâ o tí nó si ndú ta kpéétí ndú nó, ndú kû giì 'vee 'vé gbí òkò tí ndú, máa, «Gbí có tí nò máa, 'Viì-mì-'Dakò bà giì 'vala ndi wó 'do gbí muu'dú wó nò máa yè?»
41009011	Bìndi~ ndú giì 'vee Jézù, máa, «Káa ndâ kpo-kpò mbe nìbà i kû 'dè có máa, a Èlíjà ká bà gì kpédélé'i tacó yè?»
41009012	Káa Jézù giì 'vìsì có ji ndú, máa, «À dú káa yúcó máa, Èlíjà ká bà gì kpédélé'i gí kùṛo tacó bà 'viindi ndâ i. Káa à wálá cu mí gbí wáràgà mì Mbíṛì énó máa, 'Viì-mì-'Dakò bà kònò sé'i ta wotí tí~; ndâ 'duù delè bà mèèkè'i tí wó gî?
41009013	Káa ye kû 'dè có ji yo máa, à kpêtí ká énò, Èlíjà gì gî. Káa ndâ 'duù bàkà ta yí á go có mì ndú gbí njembí ndú, à go có tí nó náa a cu sàà mí gbí wáràgà mì Mbíṛì nó gî.»
41009014	Káa ndâ Jézù, ta ndâ Pìyétòrò, ta Jákòmò, ta Jòvánì mâ giì dele ndi ndú gì gí mì sè ndâ 'bí mbe tala có mì wó, ndú giì 'de ndâ 'duù me mbè, ta ndâ kpo-kpò mbe nìbà i mì ndâ Jùdéyà tì 'dee ndú gî. Ndú kû tò kponje ta ndú.
41009015	Káa ndú mâ giì 'va ṛo ndú mítí Jézù, nje ndú 'dáá gî ngé giì 'dèè gî. Bìndi~ ndú giì njè ta ngèlè gí bà 'vee yí.
41009016	Káa Jézù giì 'vee ndâ mbe tala có mì wó, máa, «Yo kû tò a kponje yè ta ndâ 'duù tí nò?»
41009017	Káa 'bí 'dakò gbaànjé 'do gbí òkò tí ndâ mbè 'duù tí nò giì 'vìsì có ji yí, máa, «Mbe tí ze, ye gì ta 'viì mì ye ta kpùṛù i-gbí-muu wó ji wò.
41009018	Ta o tí nó náa i tí nò má a gî, yí kû 'va yí mí to ta pù gbí nje wó, ta bà zò gbí nje wó. Bìndi~ dìì wó 'dáá gî kû giì kpolo go kù jìì. Ye 'deke tí ye ji ndâ mbe tala có mì lo, máa, ndú mòkò i tí nò 'do gbí muu wó, káa à giì kpò ndú gî.»
41009019	Káa Jézù giì 'vìsì có ji ndú, máa, «Ye bà dù ta yo ndâ 'duù tí nó bàngû nó mbe ùnje gítí Mbíṛì lá nó ta o ée? Ye 'ví bàkà ta yo a ŋa yè, wàa yo 'ví ù ta nje gítí Mbíṛì ta njembí yo? Gì ta 'viì tí nò je.»
41009020	Bìndi~ ndú giì gì ta 'viì tí nò ji Jézù. Káa i tí nò gbí muu 'viì tí nò mâ giì ŋò Jézù, yí ngé giì ngaka 'viì tí nò ta wotí tí~. Bìndi~ 'viì tí nò giì 'va tí wó to, kû giì mèṛèkè tí wó ta pù gbí nje wó.
41009021	Bìndi~ Jézù giì 'vee bu 'viì tí nò, máa, «I tí nò kò 'viì tí nò ta o ée?»
41009022	Káa 'dakò tí nò giì 'vìsì có ji yí, máa, «'Do gbí dó wó. Káa i tí nò cóó-cóó kû jèlè ká ta có bà zi yí, ta bà 'va yí mí tà wu, delè ta bà 'va yí mí tà ngo. Ŋò yê ṛo ze, wàa wò 'ví konì ze, náa wotí má kuu tí lo nò.»
41009023	Bìndi~ Jézù giì 'vìsì có ji 'dakò tí nò, máa, «Náa wotí má kuu tí lo nò-oo! 'Duù má ùnje gítí Mbíṛì ta njembí wó gî, 'bí i mbe kpò yí bà dù wálá.»
41009024	Bìndi~ bu 'viì tí nò giì 'dè có ji Jézù ta njembí wó gbaànjé, máa, «Ye ùnje gî, káa à tè lá. À má énò, konì ye tacó wàa ye 'ví ùnje ta njembí ye 'dáá gî.»
41009025	Káa Jézù mâ giì ŋò ndâ 'duù me mbè kû kaa ta ngèlè gì gí mì wó, yí giì do mítí i tí nò mbe kò 'viì tí nò nó, énó máa, «Co 'do gbí muu 'viì tí nò gî, go có tí nó náa ye kû 'dè ji wò nô, ndi lo mbe sú tù mbe ni bà 'dè có lá. Wò delè káká'i 'ví dele ndi lo gí gbí muu wó lá.»
41009026	Ta bà 'di có tí nò náa Jézù 'dè nò, i tí nò giì co 'do gbí muu 'viì tí nò ta bà tò kû, delè ta bà ngaka 'viì tí nò ta wotí tí~ ngé ndii gî. Yí giì 'va 'viì tí nò mí tísì go ku 'duù nô. Bìndi~ ndâ 'duù me mbè giì 'bìtà bà 'dè có máa, «'Viì tí nò cee gî! 'Viì tí nò cee gî!»
41009027	Káa Jézù giì zèè 'bì 'viì tí nò, yí giì ja yí gí yaà, bìndi~ 'viì tí nò giì ṛò tíyò ta kpéétí wó.
41009028	Jézù mâ giì nje nó 'do bà-i-nò ya gí tà'i ta kpéétí wó gî, ndâ mbe tala có mì wó giì ya gí bà 'vee yí á tàbèngìì máa, «Káa bà mòkò i tí nò 'do gbí muu 'viì tí nò kpò ze tacó yè?»
41009029	Káa Jézù giì 'vìsì có ji ndú, máa, «À kû mòkò ŋa ŋìnò 'do gbí muu 'duù cuki ká ta bà 'deke tí ji Mbíṛì.»
41009030	Bìndi~ ndâ Jézù giì njè nó ta ndâ mbe tala có mì wó kû ya gí Gàlìléyà. À gbí muu wó ta o tí nò a có máa, ndâ 'duù 'ví ŋò bà tí ndâ yì lá.
41009031	Tacó ta o tí nò yí kû nìbà i ji ndâ mbe tala có mì wó énó máa, «Àá kèjì gí bà kpì ngbàngà tí 'Viì-mì-'Dakò á ji ndâ 'dakò. Ndâ 'dakò tí nò bà zi yí gî, káa yí bà 'vala ndi wó 'do gbí muu'dú wó bìndi sili ta'ô gî.»
41009032	Káa ndâ mbe tala có mì wó ta o tí nò 'di gbí có tí nò náa yí 'dè nò ni lá. Káa gúku bà 'vee yí gítí gbí~ giì kpò ndú gî.
41009033	Ta o tí nò, ndâ Jézù ta ndâ mbe tala có mì wó mâ giì yee gbí gbata Kàpàrànáwùmù gî, káa si ndú kuu tà'i ta kpéétí ndú, Jézù giì 'vee ndú máa, «Yo kùtàá kû tò kponje gítí yè si kpokèjì?»
41009034	Káa ndú giì njaa nje ndú gí tàkò 'vé mì wó nò lá, tacó ta o tí nó si ndú kpokèjì nó, ndú kû tò kponje máa, gbolò 'duù mbe co tí ndâ ka wó 'dáá gî gbí òkò tí ndâ yì a 'di wè.
41009035	Káa Jézù giì ki tí wó to, bìndi~ yí giì tè'é tí ndâ mbe tala có mì wó muu'bì-nje~só 'dáá gî gí mì wó, bìndi~ yí giì 'dè có ji ndú, máa, «Duù ŋìnó ta go bà dù tí kpédélé 'duù á kùṛo ndâ ka wó tí wó gbí òkò tí yo nó 'ví dù tí ndòngbú 'duù, yí delè 'ví dù tí bòò mì ndâ ka wó 'dáá gî.»
41009036	Bìndi~ yí giì je làmbu 'viì gì tí~ gí kùṛo ndú, yí giì li'vi 'viì tí nò mí njembí wó, bìndi~ yí giì 'dè có ji ndâ mbe tala có mì wó, máa,
41009037	«'Duù má te duù mítí làmbu 'viì go 'viì tí nò ta ṛè ye, gbí~ énó máa, 'duù tí nò te duù nò a i mítí ye. Káa 'duù má te duù mítí ye, gbí~ énó máa, 'duù tí nò te duù nò a i mítí mbe tuu ye.»
41009038	Káa Jòvánì giì 'dè có ji Jézù, máa, «Mbe nìbà i ji ze, ze ŋò 'bí 'dakò náa yí me ta ndoo lá, kû mòkò ndâ i 'do gbí muu ndâ 'duù ta ṛè mì lo. Káa ze giì ṛò yí 'do tí ŋa nèté tí nò gî, tacó yí me ta ndoo lá.»
41009039	Káa Jézù giì 'vìsì có ji ndú, máa, «Yo ṛò yí lá. Tacó mbe bàkà seṛè ta ṛè ye bà 'de njembí bà co gálà gí bà 'dè vò có gítí ye a bìndi ye wálá,
41009040	tacó 'duù ŋìnó mbe sogo ndoo lá nó a 'duù mì ndoo.»
41009041	Bìndi~ Jézù giì 'dè có ji ndâ mbe tala có mì wó, máa, «Ye kû 'dè có ji yo ta yúcó máa, 'duù kpêtí má cu káa vòó ngo mì lú gbí 'visî ji yo tacó yo a ndâ 'duù mì ye, Mbíṛì bà ko mboo tàkò ngo mì wó nò ji yí kpêkù.
41009042	«Káa 'bí 'duù gbaànjé má dù tí mbe eendi ndâ víí 'viì mbe ùnje gítí ye ta njembí ndú, à nìkì go énó máa, à eṛe gbolò díí mítí miṛi wó, wàa à 'ví 'va yí tí~ gí tà ngo.
41009043	«Káa à máa 'bì lo ká si wò 'ví bàkà vò i, da 'bì lo tí nò gí 'dè. À nìkì go énó máa, wò ya gí mì Mbíṛì ta gbèe 'bì lo co tí bà ya ta ndâ 'bì lo sósò'ô gí gbí 'bá sé'i, á gí gbí wu ŋìnó náa yí jé gí bà mee wálá.
41009045	Káa à má kò lo ka si wò 'ví bàkà vò i, da kò lo tí nò gí 'dè. À nìkì go énó máa, wò ya gí mì Mbíṛì ta gbèe kò lo co tí bà ya ta ndâ kò lo sósò'ô gí gbí 'bá wu.
41009047	Káa à má a ṛo lo ká si wò 'ví bàkà vò i, aaka ṛo lo tí nò 'do gbí kù kélè gî. À nìkì go énó máa, wò ya gí mì Mbíṛì ta gbèe ṛo lo co tí bà 'va wò ta ndâ ṛo lo sósò'ô á gí gbí 'bá sé'i,
41009048	náa gó wu kà jé 'dèè lá, delè wu tí nò jé mee lá.
41009049	Wu tí nò bà bàkà ndâ 'duù 'dáá gî tí kó zi.
41009050	Zi a tó i. Káa gó zi má 'dèè gî, wò bà bàkà tí~ a yè tacó wàa yí 'ví me ta gó káká'i? «Yo kpolo tí yo 'do tí ndâ vò i, yo 'ví dù ta 'dê njembí gbí òkò tí yo.»
41010001	Ta o tí nò, Jézù giì njè nó 'do Kàpàrànáwùmù ya gí gbí 'bí to Jùdéyà á tì to Jòròdánìyà. Ndâ 'duù me mbè giì kaa ya gí mì wó káká'i. Bìndi~ yí giì 'bìtà bà nìbà i ji ndú go ŋìnó náa yí ta o 'dáá gî kû bàkà nô.
41010002	Káa ndâ 'bí mbe kpolo tí tàkìì mì ndâ Jùdéyà mbe gì tacó bà tala yí giì 'vee yí, máa, «À me yúcó tacó tí 'duù bà njè niì mì wó lá?»
41010003	Káa Jézù giì 'vìsì có ji ndú, máa, «Mòze 'dè có ji yo máa yè?»
41010004	Bìndi~ ndú giì 'vìsì có ji yí, máa, «Mòze 'dè có ji ze máa, 'duù 'ví cu wáràgà bà njè tí ji niì mì wó, bìndi~ yí 'ví njè yí gî.»
41010005	Káa Jézù giì 'vìsì có ji ndú, máa, «Mòze 'dè có tí nò ji yo tacó yo a ndâ mbe ngbútù, mbe 'di có mì Mbíṛì lá.
41010006	Káa 'do tí o bà 'bìtà bà suu to tí nó mì Mbíṛì, yí bàkà ndâ dì~ ta na~.
41010007	Ŋìnò a ndeṛè có tí nò náa 'dakò 'ví si tí~ ta ndâ bu wó ta nawu wó mí to, wàa ndú 'ví dù ta nawù wó nó ká nò.
41010008	Tacó Mbíṛì ŋò ndú go gbèe 'duù, me ndâ 'duù sósò'ô káká'i lá.
41010009	À má énò, 'duù 'ví njè niì mì wó lá, tacó a Mbíṛì ka toko ndâ 'dakò ta niì gbí bà kò tí.»
41010010	Ndâ Jézù ta ndâ mbe tala có mì wó mâ giì ya gí 'bá gî, ndú giì 'vee yí gítí gbí có tí nò káká'i.
41010011	Bìndi~ Jézù giì 'vìsì có ji ndú máa, «'Dakò mbe njè niì mì wó, bìndi~ yí giì kò 'bí niì, bàkà a gìlìnì gítí kpédélé niì mì wó.
41010012	Delè niì mbe njè 'dakò mì wó, bìndi~ yí giì kò 'bí 'dakò, bàkà a gìlìnì gítí kpédélé 'dakò mì wó.»
41010013	Bìndi~ ndâ 'duù giì gì ta ndâ víí 'viì mì ndú ji Jézù, tacó wàa yí 'ví cù 'dê ngo cù wó mítí ndú. Káa ndâ mbe tala có mì Jézù giì do mítí ndú.
41010014	Jézù mâ giì ŋò ndâ mbe tala có mì wó kû do mítí ndâ 'duù tí nò, tàkòcò wó giì kpolo gítí ndú ngé ndii gî, bìndi~ yí giì 'dè có ji ndú, máa, «Yo si ndâ víí 'viì tí nò 'ví gì gí mì ye, yo tii ndú lá, tacó ndâ 'duù tí nó náa Mbíṛì kû zogo ndú nó a ndâ 'duù go ŋa ndú nô.
41010015	Ye kû 'dè ji yo a cee kpóló-kpolo có, máa, 'duù má ùnje gítí bà dù tí bòò kùṛo Mbíṛì go i mì ndâ víí 'viì go ndâ ŋìnó lá, 'duù tí nò gí bà 'dò kò wó mí 'bá mì Mbíṛì gbaànjé wálá.»
41010016	Yí bà-i-nò giì 'bìtà bà li'vi ndâ 'viì tí nò, kû cù 'dê ngo cù wó mítí ndú.
41010017	Si Jézù kû giì njè nó 'do bà-i-nò, 'bí 'dakò giì ì ngèlè ya gí bà kucuku muungbó wó mí to kùṛo wó. Bìndi~ yí giì 'vee yí máa, «Tó mbe nìbà i, ye 'ví bà bàkà a ŋa yè tacó wàa ye 'ví 'de ta 'válá ŋìnó mbe cee lá nó?»
41010018	Káa Jézù giì 'vìsì có ji yí máa, «Wò nì tó 'duù mítí ye tacó yè? Tó 'duù muu to tí nó á bìndi Mbíṛì wálá.
41010019	Wò ŋò ndâ có tí nó náa Mbíṛì je ji Mòze nó ni gî, ‹Zi 'duù lá. Bàkà bangbaya lá. Zingbà i lá. 'Dè 'véṛè lá. Te duù mítí ndâ bu lo ta nawu lo.› »
41010020	Káa bìndi bà 'di ndâ có tí nò, 'dakò tí nò giì 'vìsì có ji Jézù, máa, «Mbe tí ye, ye kpolo tí ndâ có tí nò 'dáá gî 'do gbí 'viì.»
41010021	Káa Jézù giì zeke 'dakò tí nò ngbóó ta líkí'o; bìndi~ yí giì 'vìsì có ji yí máa, «'Bí i gbaànjé gboo 'do mì lo gî. Ya gí bà sì ndâ i mì lo 'dáá gî gí 'dè, bìndi~ wò 'ví njèè mboo tàkò ndú ji ndâ mbe yê, bìndi~ Mbíṛì bà ko mboo ndâ i mì lo nò ji wò 'do gbíṛì, wàa wò 'ví gì gí bà ṛu ndi ye.»
41010022	Káa ta bà 'di có tí nò, gbíṛo 'dakò tí nò ngé giì zuu gî. Bìndi~ yí giì co gí sè 'do bà-i-nò ta líkí'o tí wó wálá, tacó ndâ i mì wó ògbù ngé ndii gî, káa bà bè gbí ndú nìkì tí wó lá.
41010023	Bìndi~ Jézù giì zeke'o jèlè yí, bìndi~ yí giì 'dè có ji ndâ mbe tala có mì wó máa, «Bà ya ndâ mbe kpo-kpò i gí 'bá mì Mbíṛì ká kpolo gî le!»
41010024	Ta bà 'di có tí nò, muu ndâ mbe tala có mì wó giì eṛe tí gî. Káa yí giì aanga muu wó ká mítí gbèe ŋa có tí nò, máa, «Àá ndâ 'viì mì ye, bà ya gí 'bá mì Mbíṛì ká kpolo gî le!
41010025	À peteke a bà ndii kècè co gbí gùù ngbàndú co tí bà ya 'duù ŋìnó ta ndâ kpo-kpò i ká mì wó nó gí 'bá mì Mbíṛì.»
41010026	Nje ndâ mbe tala có mì Jézù 'dáá gî giì 'dèè gítí ŋa có tí nò gî. Bìndi~ ndú giì 'bìtà bà 'vee 'vé gbí òkò tí ndú, máa, «À má énò, a 'di ká bà 'de 'válá?»
41010027	Káa Jézù giì zeke'o tí ndú, bìndi~ yí giì 'dè có ji ndú máa, «À ji ndâ 'duù a pàṛà ngùù kpò diigba, káa i mbe kpò Mbíṛì wálá.»
41010028	Bìndi~ Pìyétòrò giì 'bìtà bà 'dè có ji Jézù, máa, «Káa ze? Ŋò káa ze jee ndâ i 'dáá gî mí to bìndi~ ze giì gì kû ṛu ndi lo gi.»
41010029	Káa Jézù giì 'vìsì có ji yí máa, «Ye kû 'dè có ji yo ta yúcó máa, 'bí 'duù gbaànjé mbe jee 'bá mì wó, ta ndâ ná'vindí wó, ta ndâ námì wó, ta ndâ bu wó ta nawu wó, ta ndâ 'viì mì wó, ta ndâ to mì wó, mí to tacó tí ye, delè tacó tí Banga-Ngú-Có mì Mbíṛì,
41010030	náa Mbíṛì bà je ndâ 'bá, ta ndâ ná'vindí, ta ndâ námì, ta nawuù, ta ndâ 'viì, ta ndâ to á ji 'duù tí nò ta bà~ me mbè gí bìndi ndâ ŋìnó náa yí jee mí to nó wálá nò wálá, à delè bà mèèkè'i tí wó kpónó gî, káa yí bà 'de 'válá ŋìnó mbe cee lá nó bìndi ku mì wó gî.
41010031	«Káa ndâ 'duù me mbè 'do gbí òkò tí ndâ 'duù ŋìnó kpónó tí ndâ kùṛo ndâ ka ndú nó kèjì gí bà dù tí ndâ ndòngbú 'duù. Bìndi~ ndâ ndòngbú 'duù bà dù tí ndâ 'duù kùṛo.»
41010032	Ta o tí nò, ndâ Jézù ta ndâ mbe tala có mì wó á kpokèjì kû ya gí Jèrùzàlémè, káa Jézù ŋìndi wó ta o tí nò kû nò a i ngéé kùṛo ndú. Bìndi~ nje ndâ mbe tala có mì wó giì dù kaà 'dèè gî. Gúku delè giì zèè ndâ 'duù ŋìnó mbe kû ṛu ndi ndú nó 'dáá gî gî. Káa Jézù giì kaa ndâ mbe tala có mì wó muu'bì-nje~só á gí nje seè ta kpéétí ndú, bìndi~ yí giì 'bìtà bà 'dè có ji ndú gítí i tí nó náa àá kèjì gí bà bàkà ta yí nó,
41010033	énó máa, «Ndoo kpónó kû ya gí Jèrùzàlémè. Káa kùṛo bà kpì ngbàngà tí 'Viì-mì-'Dakò ji ndâ Kùṛo ndâ bu-Mbíṛì, ta ndâ kpo-kpò mbe nìbà i mì ndâ Jùdéyà dooko gî. Ndú bà giì waa có ku mítí wó. Bìndi~ ndú bà giì je yí ji ndâ 'bí tende ŋa ndâ 'duù.
41010034	Ndâ tende ŋa 'duù tí nò bà giì ŋo ndi wó, ndú bà giì cù cù mítí wó, ndú bà giì gbì yí, ndú bà giì zi yí gî. Káa ta sili ta'ô bìndi ku mì wó, yí bà giì 'vala ndi wó 'do gbí muu'dú wó gî.»
41010035	Ta o tí nò, ndâ Jákòmò ta ná'vindí wó Jòvánì, tí ndâ 'viì mì Zèbìdéyò, giì gì gí mì Jézù. Bìndi~ ndú giì 'dè có ji yí, máa, «Mbe nìbà i ji ze, go~ kuu tí ze énó máa, wò bàkà nambeè ji ze.»
41010036	Káa Jézù giì 'vìsì có ji ndú, máa, «À gbí njembí yo énó máa, ye 'ví bàkà a ŋa yè ji yo?»
41010037	Bìndi~ ndú giì 'vìsì có ji yí, máa, «Si 'bí 'duù gbaànjé 'do gbí òkò tí ze 'ví ki tí wó gbí kù'bì mì lo, wàa 'bí 'duù 'ví ki tí gbí gàlì mì lo á gbí ngbàngà mì lo.»
41010038	Káa Jézù giì 'vìsì có ji ndú, máa, «Yo ŋò i tí nó náa yo kû yù nó ni lá. Yo bà ni bà njù 'visî tí nò náa ye kèjì gí bà njù nò gî? Yo bà ni bà ṛi ŋa bà ṛiṛí ngo tí nò náa ye kèjì gí bà ṛi nò gî?»
41010039	Káa ndú giì 'vìsì có ji yí máa, «Ze bà ni bà bàkà ndâ i tí nò 'dáá gî gî.» Bìndi~ Jézù giì 'vìsì có ji ndú, máa, «'Visî tí nò náa ye kèjì gí bà njù nò, yo bà njù gî. Ngo tí nò náa ye kèjì gí bà ṛiṛí~ nò, yo bà ṛi gî.
41010040	Káa ndâ bàndò bà ki tí gbí kù'bì mì ye, ta bàndò bà ki tí gbí gàlì mì ye, me ndâ i mì ye tacó bà je ji yo lá. Ndâ bàndò tí nò a ndâ i mì ndâ mbe~ náa à 'viindi ndú tacó tí ndú sàà gî.»
41010041	Sè ndâ 'bí mbe tala có mì Jézù mâ giì 'di ndi ŋa có tí nò náa ndâ Jákòmò ta ná'vindí wó Jòvánì 'dè nò, tàkòcò ndú giì kpolo gítí ndú ngé ndii gî.
41010042	Káa Jézù giì kili ndú 'dáá gî, bìndi~ yí giì 'dè có ji ndú, máa, «Yo ŋò ni gî, máa, ndâ 'duù tí nó náa à kû 'dè có máa ndú a kùṛo ndâ ŋa ndâ 'duù tí nó náa ndú me ndâ Jùdéyà lá nó, kû zogo ndú ta wotí. Delè ndâ kpo-kpò 'duù mì ndú si bà wo woò ji ndú lá.
41010043	Káa a bà du gbí òkò tí yo me go énò lá. 'Duù ŋìnó ta go bà dù tí gbolò 'duù gbí òkò tí yo tí wó nó, bà dù tí mbe bàkà nèté ndâ ka wó.
41010044	Káa 'duù ŋìnó tí kùṛo yo nó bà dù tí bòò mì ndâ ka wó 'dáá gî.
41010045	Tacó à kpêtí káa 'Viì-mì-'Dakò, yí gì me tacó wàa ndâ 'duù 'ví bàkà nèté wó lá. Yí gì a i tacó bà bàkà nèté ndâ 'duù, delè tacó bà sì muu ndâ 'duù ta miṛi wó.»
41010046	Ta o tí nò, ndâ Jézù ta ndâ mbe tala có mì wó giì gì gí gbí gbata Jérìkò. Káa ta o bà njè nó mì ndú 'do kà, ndâ 'duù me mbè giì kaa kû ko ndú. Káa ta o tí nò, 'bí 'dakò tí mbe sú ṛo á mbe kû yù i, ta ṛè wó a Bàràtìméyò, tí 'viì mì Tìméyò, kû ki tí wó to á seè kpokèjì.
41010047	Bàràtìméyò mâ giì 'di có énó máa, à nò a Jézù mbe 'do Názàrètì ká kû ndii ta nó nò, yí giì 'bìtà bà tò kû ta kòcò wó ngéé gí yaà, máa, «Jézù, 'viì mì Dàvídè, ŋò yê ṛo ye!»
41010048	Bìndi~ ndâ 'duù me mbè giì 'bìtà bà do ta yí énó máa, yí si bà tò kû mí to. Káa ta bà 'di có tí nò, à dú nò a o bà giì zì bà tò kû mì Bàràtìméyò, máa, «Jézù, 'viì mì Dàvídè, ŋò yê ṛo ye!»
41010049	Káa Jézù giì ṛò tíyò, bìndi~ yí giì 'dè có ji ndâ 'duù máa, «Yo tè'é tí wó.» Bìndi~ ndú giì 'dè có ji Bàràtìméyò, máa, «Zèè njembí lo, a gí yaà, yí kû tè'é tí lo.»
41010050	Ta bà 'di có tí nò, Bàràtìméyò giì 'va bòngo mì wó náa yí kû gala nó mí to, bìndi~ yí giì a gí yaà ya gí mì Jézù.
41010051	Bìndi~ Jézù giì 'vee yí máa, «Có mì lo gbí njembí lo máa ye 'ví bàkà a ŋa yè á ji wò?» Káa yí giì 'vìsì có ji Jézù, máa, «Mbe nìbà i, si ndâ ṛo ye 'ví njaanga tí.»
41010052	Káa Jézù giì 'dè có ji yí, máa, «Njè nó, tacó bà ùnje mì lo ta njembí lo 'vala wò gî.» Ngé 'do bà-i-nò ndâ ṛo Bàràtìméyò giì njaanga tí gî, bìndi~ yí giì ṛu ndi Jézù tí kpokèjì.
41011001	Ndâ Jézù ta ndâ mbe tala có mì wó mâ giì dooko gí gbí gbata Jèrùzàlémè gî, si ndú kû ŋò muu ndâ gbata Bètìfájì ta Bètánìyà, á dê ta 'bí gú náa à kû nì mítí~ a Gú Mbâ, Jézù giì tuu ndâ 'bí mbe tala có mì wó sósò'ô,
41011002	máa, «Yo ya gítí ndâ 'bá tí zô náa yo kû ŋò ndú zô. Yo bà yee kà ká jé mítí ngbú 'viì-kècè náa 'duù jé o mì pí tí wó lá, náa à eṛe yí gî. Yo 'ví njaanga yí gì tí~ ji ye.
41011003	Káa 'bí 'duù má 'vee yo, máa, yo kû bàkà nò a yè wè, yo 'ví 'vìsì có ji yí énó máa, ‹A mbe tí ze ká 'dè có ji ze máa ze ya ta yí ji yì. Nèté mì yì kuu ta yí, à má cee gî, yì bà tuu ndi wó gì tí~ gî.› »
41011004	Ndâ mbe tala có mì Jézù náa yí tuu ndú nò giì ya gí bà 'de ngbù 'viì-kècè náa à eṛe yí mí njekèjì sè tí kpokèjì. Káa si ndú kû giì njaanga yí,
41011005	ndâ 'bí 'duù mbe kû ṛò tíyò kà giì 'vee ndú máa, «Yo kû njaanga ngbú 'viì kècè tí nò tacó yè?»
41011006	Káa ndú giì 'vìsì có ji ndâ 'duù tí nò ká go có tí nó náa Jézù 'dè ji ndú nô. Bìndi~ ndâ 'duù tí nò giì si ndú 'ví njè nó ta ngbú 'viì-kècè tí nò gî.
41011007	Ndú mâ giì yee ta yí ji Jézù, ndú giì ki ndâ bòngo mì ndú mí pí tí wó tacó wàa Jézù 'ví o mí pí~.
41011008	Ndâ 'duù me mbè giì gò ndâ bòngo mì ndú mí to tí kpokèjì. Ndâ 'bí 'duù ŋìndi ndú giì ki'viki ndâ kpâ, ndú giì gò mítí kpokèjì tacó bà tè duù mítí bà ṛì Jézù gí gbí gbata.
41011009	Bìndi~ ndâ 'duù ŋìnó mbe tè kùṛo Jézù nó, ta ndâ 'duù ŋìnó mbe kû ko tàkò wó nó, giì 'bìtà bà tò kû ta líkí'o énó máa, «'Vala ze 'do gbí ndâ vò o! (Òsánà!) À ùlù yí tí mbe gì ta ṛè mì Mbe tí ndoo!
41011010	O tí nó náa 'bí 'viì bìndi bu ndoo Dàvídè bà gì gí bà zogo 'bá tí nó nó bà dù a banga o! Àá Mbíṛì, gì 'do gbíṛì gí bà 'vala ze á 'do gbí ndâ vo-vò o.»
41011011	Jézù mâ giì ṛì gí gbí gbata Jèrùzàlémè gî, yí giì ndii ngé ya gí gbí ndùgù 'bá-Mbíṛì mì ndâ Jùdéyà. Káa yí mâ giì zeke'o jèlè to tí ndâ i 'dáá gî, ndú giì ya ta ndâ mbe tala có mì wó muu'bì-nje~só gí gbí gbata Bètánìyà si o ndii gî.
41011012	Ta 'bí yé, si ndâ Jézù ta ndâ mbe tala có mì wó kû delè ndi ndú 'do Bètánìyà ya gí Jèrùzàlémè, go giì bàkà yí tí kpokèjì.
41011013	Yí mâ giì ŋò 'bí mû-mbiìgá 'do me 'dú ta kpâ tí~ pìṛìṛìì énó, yí giì ne ya gí tà mû tí nò, máa ndâ-'bî-lá yì bà 'de ndo mbiìgá. Káa yí mâ giì di kà, yí giì 'de gbèe i lá.
41011014	Bìndi~ yí giì je nje mítí mû-mbiìgá tí nò énó máa, «'Bí 'duù káká'i 'ví zò ndo lo lá.» Ndâ mbe tala có mì wó giì 'di có tí nò náa yí 'dè nò gî.
41011015	Ndâ Jézù ta ndâ mbe tala có mì wó mâ giì yee Jèrùzàlémè gî, yí giì ndii ya gí gbí ndùgù 'bá-Mbíṛì mì ndâ Jùdéyà. Bìndi~ yí giì 'bìtà bà ni ndâ mbe kû mà ndâ i, ta ndâ mbe kû sì ndâ i 'do kà gí sè. Yí delè giì 'buku ndâ ká'i mì ndâ mbe kû 'vìsì gùrúsù, ta ndâ mbata mì ndâ mbe kû mà ndâ kùlè, 'dáá gî mí to.
41011016	Yí giì ṛò ndâ 'duù tí nó mbe kû tuṛu ndâ i waaka ta gbí ndùgù kà nò 'dáá gî gî.
41011017	Bìndi~ yí giì 'bìtà bà nìbà i ji ndâ 'duù, máa, «À wálá cu mí gbí wáràgà mì Mbíṛì énó máa, Mbíṛì máa, ‹'Bá mì ye a bàndò bà 'deke tí ndâ 'duù 'dáá gî ji ye tí Mbíṛì›? Káa yo giì 'vìsì tí bàndò bà kili ndâ kpo-kpò mbe ngbà!»
41011018	Có tí nò mâ giì 'va tí gbí tù ndâ Kùṛo ndâ bu-Mbíṛì ta ndâ kpo-kpò mbe nìbà i mì ndâ Jùdéyà, ndú giì 'bìtà bà pà kpokèjì tacó bà zi Jézù. Káa gúku bà gàà 'bì ndú tí wó giì kpò ndú gî. Tacó ndâ 'duù me mbè tè a i gí tàkò bà nìbà i mì wó.
41011019	Ta 'dê'o mì gbèe ṛi tí nò, Jézù giì njè nó 'do Jèrùzàlémè gî.
41011020	Ta dú'o mì 'bí yé, si ndâ Jézù ta ndâ mbe tala có mì wó kû giì ndii ta nó, ndú giì ŋò mû-mbiìgá tí nò náa Jézù je nje mítí~ nó cì gî.
41011021	Bìndi~ mbí Pìyétòrò ngé giì 'va tí có tí nó náa Jézù 'dè nó gî. Yí giì 'dè có ji Jézù máa, «Mbe nìbà i! Zeke'o zó gi! Mû-mbiìgá tí nò náa wò je nje mítí~ nó cì gî.»
41011022	Káa Jézù giì 'vìsì có ji ndú, máa, «Yo tee njembí yo mítí Mbíṛì.
41011023	Ye kû 'dè có ji yo ta yúcó énó máa, 'duù má 'dè có ji 'bí gbolò gú máa, gú tí nò a 'do bàndò mì wó ya gí bà 'va tí wó tà ngo, 'duù tí nò má me kpììkì-kpììkì lá, yí má ùnje gî máa, có tí nò náa yì 'dè nò bà bàkà tí gî, àá bà bàkà ji yí gî.
41011024	À má énò, wò má yù i 'do mì Mbíṛì ta bà 'deke tí lo ji yí, ùnje máa Mbíṛì bà je i tí nò ji wò gî, bìndi~ wò bà 'de i tí nò gî.
41011025	Káa ta o tí nò náa wò má kû ṛò tíyò kû 'deke tí lo ji Mbíṛì, 'bí vò i má kuu gbí njembí lo gítí 'bí 'duù, wò 'ví je à-cee-gî ji 'duù tí nò, tacó Bu lo tí Mbíṛì á gbíṛì 'ví je ta à-cee-gî gítí ndâ vò i mì lo.
41011026	Káa wò má si có gítí ndâ vò i mì ndâ 'bí ka lo mí to lá, Bu lo á gbíṛì delè bà si có gítí ndâ vò i mì lo mí to wálá.»
41011027	Ndâ Jézù ta ndâ mbe tala có mì wó giì gì ndi ndú káká'i gí Jèrùzàlémè. Káa si yí kû giì nò nó ta gbí ndùgù 'bá-Mbíṛì, ndâ Kùṛo ndâ bu-Mbíṛì, ta ndâ kpo-kpò mbe nìbà i mì ndâ Jùdéyà, ta ndâ kpo-'duù-'bá mì ndú giì gì gí mì wó,
41011028	bìndi~ ndú giì 'vee yí, máa, «Wò kû bàkà ndâ kpo-kpò seṛè tí nò ta wotí mì ŋa yè? A 'di ká je wotí bà bàkà ndú á ji wò?»
41011029	Káa Jézù giì 'vìsì có ji ndú, máa, «Ye kpónó bà 'vee yo ta 'vé gbaànjé cuki. Yo má 'vìsì có á ji ye gí tàkò 'vé mì ye nò gî, ye 'ví giì nì ṛè 'duù tí nò náa ye kû bàkà ndâ i tí nò ta wotí mì wó nò ji yo.
41011030	'Vé mì ye ji yo énó máa: a 'di táánò ká je wotí bà caka tí ndâ 'duù ji Jòvánì? A Mbíṛì wèè, a ndâ 'duù ká je wotí tí nò ji yí? Yo nì ṛè 'duù tí nò ji ye má kózò gi.»
41011031	Káa ndú giì 'bìtà bà 'viiki gbí có tí nò gbí òkò tí ndú, máa, «Ndoo má 'dè có énó máa, Jòvánì 'de wotí tí nò 'do mì Mbíṛì, yí bá giì 'vee ndoo énó máa, káa tacó yè káa ndoo ùnje gítí ndâ i tí nó náa yì kû bàkà nó lá?»
41011032	Káa delè gúku bà giì 'vìsì có ji yí énó máa, Jòvánì 'de wotí tí nò 'do mì ndâ 'duù giì kpò ndú gî, tacó ndâ 'duù 'dáá gî ùnje gî máa, Jòvánì táánò a mbe 'dòkò có mì Mbíṛì.
41011033	Tacó énò ndú giì 'vìsì có ji Jézù, máa, «Ze ŋò bà~ lá.» Bìndi~ Jézù giì 'vìsì có ji ndú, máa, «À má énò, ye delè bà nì ṛè mbe je wotí bà bàkà ndâ i tí nò ji ye nò ji yo wálá.»
41012001	Ta o tí nò, Jézù giì 'bìtà bà 'de có ji ndâ 'duù gbí lòkó'bò énó máa, «Ta 'bí o gbaànjé, 'bí 'dakò giì ṛo njí mû-nèbítì mì wó, yí giì bàkà ndùgù gí tàkò~, yí giì duu gùù bà pee nèbítì mí gbí~, yí giì duu cèléngé mí gbí~. Bìndi~ yí giì kaa ndâ 'bí 'duù mí gbí~, máa, ndú bàkà nèté gítí nèbítì mì yì, wàa ndâ yí 'ví njèè gbí i 'do gbí njí go ŋìnó náa à tí~ nó ta ndú. Ndú mâ giì 'vii có ta ndú cee gî, yí giì njè nó ya gí gbí tende muu to.
41012002	«O bà kili ndâ i 'do gbí njí mâ giì gì gî, mbe njí tí nò giì tuu 'bí bòò mì wó gbaànjé ji ndâ 'duù tí nó mbe kû bàkà nèté gbí njí mì wó nó tacó ndâ bà i ŋìndi wó.
41012003	Káa ndâ mbe nèté tí nò giì zèè bòò tí nò, ndú giì gbì yí, bìndi~ ndú giì mòkò yí 'do gbí njí gí sè ta kùnga 'bì wó.
41012004	Mbe njí tí nò giì tuu 'bí bòò mì wó káká'i. Káa ndâ mbe nèté tí nò giì gbì muu wó di gî. Ndú delè giì bàkà ndâ i-nô mítí wó me gbolò.
41012005	Mbe njí tí nò mâ giì tuu bà ta'ô bòò mì wó, ndâ mbe nèté tí nò giì zi yí gî. Sè ndâ 'bí tú mì mbe njí tí nò náa yí giì tuu ndú bìndi ŋìnò, ndâ mbe nèté tí nò giì gbì ndâ 'bí~ gbí-gbì, ndú giì ziki ndâ 'bí~ zíkí-ziki.
41012006	Sè 'duù mì wó giì dù ká gbaànjé, náa yí giì tuu ji ndú tí ndòngbú 'duù, a gbèe 'viì mì wó náa yí zè yí nìkì ta njembí wó gbaànjé, ta bà koṛo có énó máa, ndú bà te duù mítí 'viì mì yì nò gî.
41012007	«Káa ndâ 'duù tí nò mâ giì ŋò 'viì mì 'dakò tí nò kèjì, ndú giì toko có gbí òkò tí ndú, máa, ‹Ŋìzó a mbe mbelè tí nó ká kèjì zô. Ndoo zi yí gî, tacó wàa mbelè tí nó 'ví dù tí ŋìndi ndoo.›
41012008	Ndú bà-i-nò giì kili mítí 'viì tí nò, ndú giì zi yí gî. Bìndi~ ndú giì ja ku wó gí sè 'do gbí njí.
41012009	«Mbe njí tí nò kpónó bà bàkà a ŋa yè? Yí bà ziki ndâ mbe nèté tí nò gî, bìndi~ yí giì kaa ndâ 'bí ngú mbe nèté mí gbí njí tí nò.
41012010	Yo 'deke có tí nò gbí wáràgà mì Mbíṛì nó lá? Có tí nó máa, ‹Díí tí nó náa ndâ mbe bì 'bá bè gî nó ká gì tí kpédélé díí bà sè tà 'bá;
41012011	ŋìnó a i ŋìnó náa a Mbe tí ndoo ká bàkà~, káa nje ndoo 'dèè gítí bà zeke gî.› Yo jé 'deke có tí nò lá?»
41012012	Ndâ Kùṛo ndâ bu-Mbíṛì, ta ndâ kpo-kpò mbe nìbà i, ta ndâ kpo-'duù-'bá mì ndâ Jùdéyà mâ giì 'di lòkó'bò tí nó, ndú giì ŋò ni gî máa, Jézù kû lòkò'bò có tí nò a i gítí ndâ yì. Káa gúku bà zèè yí giì kpò ndú gî, tacó ndâ 'duù ta o tí nò me mbè. Tacó énò, ndú giì njè nó si yí mí to.
41012013	Ndâ Kùṛo ndâ bu-Mbíṛì, ta ndâ kpo-kpò mbe nìbà i, ta ndâ kpo-'duù-'bá mì ndâ Jùdéyà giì tuu ndâ 'bí 'duù 'do gbí òkò tí ndâ mbe kû kpolo tí tàkìì mì ndú ta ndâ 'bí mbe kû tè gí tàkò có mì Èródè tacó bà zèè ngo nje Jézù.
41012014	Ndâ 'duù tí nò giì 'vee Jézù, máa, «Mbe nìbà i, ze ŋò ni gî máa, wò a mbe 'dè yúcó, wò cì gúku tí 'bí 'duù gbaànjé lá, wò delè 'vee bà~ énó máa, ŋìnó a gbolò 'duù, káa ŋìnó a lúkúfà 'duù nò, jé lá. Wò kû nìbà có mì Mbíṛì ji ndâ 'duù 'dáá gî ká ta njembí lo gbaànjé. Wò koṛo có máa, a yúcó tacó tí ndoo tí ndâ Jùdéyà bà gò i ji ngáángbá gba mì ndâ Ròmánò? Ze gò i ji yí, wèè, ze gò lá?»
41012015	Káa Jézù giì ŋò ni gî máa, ndâ 'duù tí nò gì gí tí yì ta ngìŋò. Tacó énò, yí giì 'vìsì có ji ndú máa, «Yo kû 'dè ngo muu có ji ye tacó yè? Yo tala bà tù ŋa gùrúsù tí nò á mì yo nò ji ye, wàa ye 'ví ŋò gi.»
41012016	Ndú mâ giì tù 'bí ŋa gùrúsù mì ndú nò gbaànjé, náa ndú kû ni mítí~ a dìnárì, ji Jézù gî, Jézù giì 'vee ndú, máa, «À ka mí gbí gùrúsù mì yo nó a cè kózò tí 'di nó?» Káa ndú giì 'vìsì có ji yí máa, «À ka a cè kózò tí ngáángbá gba mì ndâ Ròmánò.» Yí giì 'vee ndú káká'i máa, «Káa à cu mí gbí~ nó a ṛè 'di?» Káa ndú giì 'vìsì có ji yí, máa, «À cu a ṛè ngáángbá gba mì ndâ Ròmánò.»
41012017	Bìndi~ Jézù giì 'vìsì có ji ndú máa, «Yo dele ndi ndâ i mì ngáángbá gba mì ndâ Ròmánò ji ngáángbá gba mì ndâ Ròmánò, wàa yo 'ví dele ta ndâ i mì Mbíṛì á ji Mbíṛì.» Bìndi~ nje ndú 'dáá gî giì 'dèè gítí có mì Jézù nò gî.
41012018	Bìndi~ ndâ 'bí ŋa ndâ Jùdéyà mbe ùnje gítí bà 'vala ndi ndâ ku 'do gbí muu'dú ndú lá, ta ṛè ŋa ndú a ndâ Sàdùkáyò, giì 'vee Jézù máa,
41012019	«Mbe nìbà i, Mòze cu ji ze mí gbí wáràgà mì wó máa, 'duù má kò niì, káa ku giì je yí si ndú jò ta niì tí nò lá, ná'vindí 'duù tí nò 'ví zèè 'bì nawù ku bìndi wó, tacó bà jò ṛè ná'vindí wó.
41012020	Káa ta 'bí o gbaànjé, 'bí 'viì-'dakò náa nawu ndú jò ndú ta bà muu ndú vô-nje~só giì kò niì, bìndi~ ku giì je yí si ndú jò ta niì tí nò kálásê.
41012021	'Bí ná'vindí ku tí nò giì zèè 'bì nawù ku á bìndi wó. Ndú delè giì jò ta niì tí nó lá, bìndi~ yí giì cee gî. Bà ta'ô 'duù giì zèè 'bì niì tí nò, káa ndú delè giì jò ta yí lá.
41012022	'Duù ŋìnò má zèè 'bì niì tí nò á bìndi ku ná'vindí wó, yí cì ká sínò; 'duù ŋìnò má zèè 'bì wó, yí cì ká sínò, kpòò yee tí o tí nó náa ndâ 'viì-'dakò tí mò vô-nje~só gbí yì mì nawu ndú 'dáá gî giì tè ṛì á cìkii gbèe niì tí nó gbaànjé-gbaànjé 'dáá gî, ku delè giì ṛuka ndú gbaànjé-gbaànjé 'dáá gî, káa gbèe 'duù á 'do gbí òkò tí ndú mbe jò ta yí wálá. Bìndi~ niì giì cì tí ndòngbú 'duù gí tàkò ndú.
41012023	À má ta o bà 'vala ndi ndâ ku 'do gbí muu'dú ndú wúnò, ndú má giì 'vala ndi ndú gî, niì tí nò bà giì du tí niì mì 'di á 'do gbí òkò tí ndú? Tacó ndú 'dáá gî kò yí gî.»
41012024	Káa Jézù giì 'vìsì có ji ndú máa, «À nò me ndeṛè bà giṛi'o mì yo ká nò lá? Náa yo 'di tí~ ta gbí ndâ có tí nó náa à cu mì Mbíṛì nó lá nò? Yo delè giì ŋò tí~ ta wotí mì Mbíṛì ni lá nò!
41012025	Tacó bìndi bà 'vala ndi ndâ ku 'do gbí muu'dú ndú, ndâ 'dakò ta ndâ niì káká'i bà kò tí ndú wálá, tacó ndú bà giì du go ndâ basìlì mbe kû nò tú mì Mbíṛì.
41012026	«Káa à má gítí có bà 'vala ndi ndâ ku 'do gbí muu'dú ndú, yo 'deke có gítí bè'i tí nó mbe kû doo nó gbí wáràgà mì Mòze lá? Mbíṛì ta o tí nò giì 'dè có ji Mòze máa, ‹Ye a Mbíṛì mì Àbìráámò, ye a Mbíṛì mì Ìzákò, ye a Mbíṛì mì Jàkóbè.›
41012027	Káa ndâ Àbìráámò, ta Ìzákò, ta Jàkóbè cì sàà si à dooko gítí bà jò Mòze kálásê. Káa Mbíṛì giì 'dè có tí nò ji Mòze tacó bá tùbà~ énó máa, ndú kû 'vala kálásê. À má énò, Mbíṛì me Mbíṛì mì ndâ ku lá. Yí a Mbíṛì mì ndâ 'válá. Káa có mì yo máa, 'válá bìndi ku wálá nò, co ngé to gî.»
41012028	Bìndi~ 'bí gbolò mbe nìbà i mì ndâ Jùdéyà mbe kû sè tù wó ta o tí nò gítí bà tò kponje mì ndâ Jézù ta ndâ ka wó, má giì 'di ndâ bà 'vìsì có mì Jézù ji ndú 'dáá gî ká dú, yí giì 'vee Jézù máa, «Kpóló-kpolo có gbí òkò tí ndâ có mì Mbíṛì 'dáá gî a có ngàyi?»
41012029	Káa Jézù giì 'vìsì có ji yí, máa, «Ŋìnó a có mì Mbíṛì mbe kpolo co tí ndâ 'bí có mì wó 'dáá gî: ‹Yo sè tù yo, ákoo ndâ Ìzìrìyélì. Mbe tí ndoo tí Mbíṛì ká gbaànjé.
41012030	Yo zè Mbe tí yo tí Mbíṛì mì yo nìkì ta njembí yo gbaànjé, ta lilí yo gbaànjé, ta bà koṛo có mì yo gbaànjé, ta wotí mì yo 'dáá gî.›
41012031	«'Bí kpóló-kpolo có mì Mbíṛì a ŋìnó, máa, ‹Wò 'ví zè ndâ 'bí ka lo nìkì ká go ŋìnó náa wò kû zè ta 'dóó tí lo nìkì maa nô.› 'Bí có mì Mbíṛì káká'i mbe me gbolò ndii ndâ có tí nò sósò'ô nò gî wálá.»
41012032	Mbe nìbà i tí nò giì 'vìsì có ji Jézù máa, «Wò 'dè a yúcó, Mbe nìbà i. Có mì lo náa wò 'dè énó máa, Mbíṛì ká gbaànjé, 'bí Mbíṛì bìndi wó káká'i wálá, à káa yí nò, a cèe yúcó.
41012033	Bà zè yí nìkì ta njembí 'duù gbaànjé, (ta kóṛó-koṛo có mì 'duù gbaànjé,) ta wotí mì 'duù 'dáá gî, ta bà zè 'bí ka tí nìkì á go bà zè 'dóó tí 'duù nìkì~, a ndâ kpóló-kpolo có mbe ndii ndâ bà doo ngûwu ndâ nò ta ndâ bà waa mbelè ji Mbíṛì gî.»
41012034	Jézù mâ giì ŋò énó máa, bà 'vìsì có mì 'dakò tí nò a bà 'vìsì có mì mbe 'di gbí-o, yí giì 'dè có ji yí máa, «Wò me 'dú 'do tí 'bá tí nó náa Mbíṛì kû zogo nó lá.» 'Do bìndi ŋìnò, 'bí 'duù káká'i mbe giì yeeke tí wó ta bà 'vee gbí nje Jézù wálá.
41012035	Ta o tí nò si Jézù kû nìbà i ji ndâ 'duù á gbí ndùgù 'bá-Mbíṛì, yí giì 'vee ndú máa, «Ndâ kpo-kpò mbe nìbà i mì ndâ Jùdéyà kû 'dè có máa, Bìndi-Mbíṛì a 'viì mì Dàvídè ta kpokèjì ngàyi?
41012036	À sé a Dàvídè táánò ta nje wó ká kò-kò ta wotí mì Bèṛi-mì-Mbíṛì, máa, ‹Mbíṛì 'dè có ji Mbe tí ye máa, «Kí tí lo gbí kù'bì mì ye di tí o tí nó náa ye bà giì bàkà ndâ ku'dì mì lo tí ndâ i-tà-tàmà mì lo,» nó.›
41012037	«Káa Dàvídè ta nje wó má kû nì mítí Bìndi-Mbíṛì a ‹Mbe tí ye,› Bìndi-Mbíṛì bà giì dù tí 'viì mì Dàvídè ta ŋa kpokèjì ngàyi?» Káa ndâ 'duù me mbè giì sè tù tí có tí nò ta pétékè tàkòcò ndú, wàa yí 'ví 'dè ta gbí có tí nò ngbáṛángà'i ji ndâ yì.
41012038	Si Jézù kû nìbà i ji ndâ 'duù, yí giì kpo-gbí-tà-tù ndú máa, «Yo kpolo tí yo 'do tí ndâ kpo-kpò mbe nìbà i mì ndâ Jùdéyà mbe kû dù ta go bà yuu ndâ banga bòngo, ta go bà si ndâ 'duù 'ví te duù mítí bà 'vee ndú á go bà 'vee ndâ gba ta ndi tí ndâ bàndò 'vélè.
41012039	Ndú má ya gítí ndâ bàndò bà kili ndâ Jùdéyà gí bà ùlù Mbíṛì tacó bà ùlù Mbíṛì, ta ndâ kpo-kpò bàndò bà kili ndâ 'duù gí bà zò i, à tí ndú delè káa go bà ki tí ndú pí ndâ kpédélé mbata tí nó náa à paka mí kùṛo ndâ 'duù nô.
41012040	Ndú zò ndâ i mì ndâ nawù ku mìì gî. Ndú kû bàkà tí ndú tí ndâ tó 'duù ta 'véṛè bà dù kû ùlù Mbíṛì too yé, ta ṛi, too yé, ta ṛi, káa Mbíṛì bà waa có mítí ndú ta wotí ká tí~.»
41012041	Káa si Jézù kû ki tí wó á seè bàndò bà gò i mì ndâ 'duù ji Mbíṛì á gbí ndùgù 'bá-Mbíṛì, yí giì ŋò ndâ 'duù me mbè kû gò i.
41012042	Mâ giì zeke'o, 'bí nawù ku tí mbe yê gì gí bà gò ndâ njì gùrúsù sósò'ô, náa à má toko ndú, ndú bà gì tí gírísì gbaànjé.
41012043	Jézù mâ giì ŋò i tí nò náa nawù ku tí nò bàkà nò, yí giì tè'é tí ndâ mbe tala có mì wó. Bìndi~ yí giì 'dè có ji ndú, máa, «Ye kû 'dè có ji yo ta yúcó máa, nawù ku tí nò tí mbe yê nò, gò i me gbolò ndii ndâ 'duù 'dáá gî.
41012044	Tacó ndâ mbe kpo-kpò i gò káa nje mèlè ndâ i tí nó náa à kuu mì ndú nô. Káa nawù ku tí nò, tí mbe yê ta 'bí i mì wó wálá nò, gò 'dáá nò a làmbu ŋìnó náa yí kû lì mítí~ nô.»
41013001	Si Jézù kû co 'do gbí ndùgù 'bá-Mbíṛì gí sè, 'bí mbe tala có mì wó gbaànjé giì zeke 'bá-Mbíṛì, bìndi~ yí giì 'dè có ji yí máa, «Zeke'o zó gi, Mbe nìbà i! A ŋa ndâ kpo-kpò díí yè náa a bì ta ndâ 'bá tí zó ká zó!»
41013002	Káa Jézù giì 'vìsì có ji yí máa, «Wò wálá ŋò ndâ kpo-kpò 'bá tí zó gî? Gbèe díí bà giì dù pí ka wó wálá. À bà giì ki'viki ndú lú'bú-lú'bú gí to.»
41013003	Jézù giì ya gí pí Gú Mbâ, bìndi~ yí giì ki tí wó tù gbíṛo wó mò gítí 'bá-Mbíṛì. Bìndi~ ndâ Pìyétòrò, ta Jákòmò, ta Jòvánì, ta Àndèréyà, giì 'vee yí si ndú ta kpéétí ndú máa,
41013004	«Nì o bà bàkà tí mì i tí nò ji ze. Ze bà ŋò o bà bàkà tí mì ndâ i tí nò ni mítí yè?»
41013005	Bìndi~ Jézù giì 'bìtà bà 'dè có ji ndú, máa, «Yo kpolo tí yo, tacó wàa 'bí 'duù 'ví eendi yo lá.
41013006	Tacó ndâ 'duù me mbè bà giì waaka có ta ṛè ye; 'duù ŋìnò bà dù káa o gí yaà máa, ‹Ye a yí›. Ndú bà giì eendi ndâ 'duù me mbè.
41013007	«Káa yo má 'di có ndâ kpo-kpò gó, ta ndâ bà fiini có gítí ndâ kpo-kpò gó, yo 'ví cì gúku lá, tacó ndâ gó tí nò 'dáá gî bà gò tí gî, káa ndòngbú o kálásê.
41013008	Tacó ta o tí nò ndâ 'duù 'do muu to kè'bî bà kaa ya gí bà tè ndâ 'bí ka ndú ta gó. Ndâ kpo-kpò gba bà giì tè ndâ 'bí ka ndú ta gó. To bà giì tanga tí, tí ndâ bàndò me mbè. Ndâ 'duù bà giì zò go. Káa ndâ i tí nò 'dáá gî káa bà 'bìtà gó-káyì sínò.
41013009	«Káa yo 'ví kpolo tí yo, tacó ndâ 'duù bà giì ya ta yo gí gbí ngbàngà mì ndâ Jùdéyà. Àá bà giì gbì yo ta ndi tí ndâ bàndò bà kili ndâ Jùdéyà gí bà ùlù Mbíṛì; yo bà giì ṛò tíyò á kùṛo ndâ kpo-kpò tùù, ta ndâ kpo-kpò gba á muu ye. Yo bà giì 'vanda ndi ndâ có tí nó táánò náa yo 'di 'do gbí nje ye nô. Yo delè bà giì 'dè có gítí ndâ i ŋìnó náa yo táánò ŋò ye kû bàkà ndú nô.
41013010	Káa yo kpédélé'i bà ma a Banga-Ngú-Có mì ye á ji ndâ 'duù á muu to tí nó 'dáá gî má kózò gi.
41013011	«Ta o tí nò, à má kû zèè yo ya tí~ gí gbí ngbàngà, yo 'ví si bà yeeke tí yo ta bà koṛo có máa, yo bà 'dè mí kà a có yè wè nò mí to; yo 'ví 'dè káa ŋa có ŋìnó mbe gì gí gbí muu yo nô. Tacó ta o tí nò à me yo ká kû 'dè có lá, a Bèṛi-mì-Mbíṛì ká bà 'dè có.
41013012	«Ta o tí nò, ndâ 'duù bà sì tàmuu ndâ ná'vindí ndú ji ku, bu 'viì bà sì tàmuu 'ví mì wó ji ku, ndâ 'viì bà giì sogo ndâ mbe jò ndú, ndú delè bà giì sì ndú ji ku;
41013013	delè ndâ 'duù bà giì sogo yo tacó tí ye. Káa 'duù ŋìnó mbe zèè njembí wó yee tí ndòngbú ndâ i tí nò ká bà 'de 'vala ŋìnó mbe cee lá nô.
41013014	«Káa ta o tí nò, yo má ŋò ndâ vò 'duù kû gbètèkè 'bá-Mbíṛì nó, (mbe kû 'deke i tí nó 'ví 'di gbí~ énó máa), ndâ 'duù Jùdéyà 'ví ì ngèlè ya gí pí ndâ nja-njà gú.
41013015	Ndâ i tí nò má gbo yo mítí 'bí bàndò, yo 'ví dele ndi yo ya gí 'bá tacó bà kaa ndâ i mì yo lá.
41013017	Káa a ŋa vò pá yè ká tí ndâ mbe nakáyì, ta ndâ niì ŋìnó náa ndâ 'viì mì ndú nje kí gbí ndâ o tí nò nó ká énó!
41013018	Yo 'deke tí yo ji Mbíṛì máa, i tí nò 'ví bàkà tí me ta bèmbílì lá.
41013019	Tacó gbí ndâ sili tí nò, ndâ 'duù bà giì mbu ŋa 'bí bà mbu ndò ta ŋa~ jé mbe bàkà tí lá 'do tí o bà 'bìtà bà suu to tí nó mì Mbíṛì di tí kpónó, delè ta ŋa~ káká'i bà bàkà tí wálá.
41013020	'Dóó Mbe tí ndoo tí Mbíṛì táánò má ja tí ndâ sili tí nò gí to lá, gbèe 'duù bà dù wálá. Káa yí ja tí ndâ sili tí nò a i tacó tí ndâ 'duù tí nó náa yí ṛuka ndú gî nô.
41013021	«À má énò, 'bí 'duù má giì 'dè có ji yo, máa, ‹Yo zeke'o gi, Bìndi-Mbíṛì kuu nô!› wàlà máa, ‹Yo zeke'o, yí zô!› yo 'ví ùnje gítí~ lá.
41013022	Ta o tí nò ndâ sú bìndi-Mbíṛì, ta ndâ sú mbe 'dòkò có mì Mbíṛì bà oloko kû bàkà ndâ i, ta ndâ seṛè, tacó bà giṛi kpokèjì mì ndâ 'duù tí nó náa Mbíṛì ṛuka ndú gî nó, náa ndú má 'de kpokèjì gítí ndú gî nò.
41013023	«A má énò, yo kpolo tí yo, tacó ye kpo-gbí-tà-tù yo gítí ndâ i tí nó bà giì bàkà tí nó 'dáá gî, gî.
41013024	«Káa gbí ndâ sili bìndi ndâ vo-vò o tí nò, ṛo ṛi bà giì 'di gî, pì bà giì tòngbaà wálá,
41013025	ndâ yii bà giì 'duku gí to 'do gbíṛì, ndâ i gbíṛì 'dáá gî bà giì ngaka tí ndú.
41013026	Bìndi~ ndâ 'duù bà giì ŋò 'Viì-mì-'Dakò kû gì co gbí ndâ kùlù mù ta dì gbí tí wó, kû tòngbaà ngbézé-ngbeze-ngbèzè.
41013027	Bìndi~ yí bà giì tuu ndâ basìlì mì Mbíṛì cee muu to tí nó 'dáá gî, gí bà kili ndâ 'duù ŋìnó náa Mbíṛì ṛuka ndú gî nó 'do gbí ndâ gulú-gulù to yee tí gulú-gulù ṛì.
41013028	«Yo kpolo ṛo yo mítí mû-mbiìgá, ta o tí nó náa yí má kû tù ngú dó kpâ, yo ŋò ngé ni gî máa, bèmbílì dooko jé'déé gî.
41013029	Go énô delè, ta o tí nó náa yo má ŋò ndâ i tí nó náa ye 'dè có gítí ndú nó kû bàkà tí, yo 'ví koṛo muu yo énó máa, o bà gì 'Viì-mì-'Dakò dooko gî.
41013030	Ye kû 'dè có ji yo ta yúcó, máa, ndâ i tí nò 'dáá gî bà bàkà tí kùṛo bà mìì ndâ 'duù tí nó kpónó mbe kû 'vala muu to tí nó nó gî.
41013031	Ndâ gbíṛì ta to tí nó bà mìì gî, káa ndâ có mì ye bà mìì wálá.
41013032	«Káa à má gítí ndâ 'dóó ṛi tí nò, ta 'dóó o tí nò, gbèe 'duù mbe ŋò ni wálá, kpêtí káa ndâ basìlì mbe kû nò tú mì Mbíṛì á gbíṛì, kpêtí káa 'Viì-mì-Mbíṛì, gbèe 'duù jé mbe ŋò ni wálá. À káa Bu ye cuki ká ŋò ni~.
41013033	À má énò, yo dù tí zò'o. Yo 'ví kpolo tí yo, tacó yo jé gí bà ŋò máa, o tí nò bà gì ta o ngàyi wè, nò wálá.
41013034	O tí nò bà gì go 'duù mbe ya gí muu njà nó. Yí njè nó 'do 'bá si ndâ i mì wó á ji ndâ bòò mì wó, máa ndú 'ví kpolo tí ndú, bòò ŋìnò ká ta bà nèté mì wó, 'bí~ ká ta ŋìndi wó. Bìndi~ yí giì 'dè có ji mbe kpolo tí njekèjì máa, yí dù tí zò'o.
41013035	À má énò, yo dù tí zò'o, tacó yo ŋò o tí nó náa mbe 'bá bà gì tí~ nó ni lá. Yí bà gì si ndâ 'duù á njewu? Yí bà gì ta kpo-gbí'o? Yí bà gì ta bà kò-kò mì ngùù? Yí bà gì si yé kû wèlè tà ṛì?
41013036	Yí má yee kpàtàràkà gî, yí 'ví 'de yo á tí zò'o.
41013037	Có tí nò náa ye 'dè ji yo nò, ye 'dè ji ndâ 'duù 'dáá gî: ‹Yo dù tí zò'o!› »
41014001	Ta o tí nò sè sili ká só gítí o bà bàkà tàkìì o bà Ndii-ta-muu-ndâ-Ìzìrìyélì-mì-Mbíṛì, ta tàkìì bà ci 'Dê-kô. Ndâ Kùṛo ndâ bu-Mbíṛì ta ndâ kpo-kpò mbe nìbà i mì ndâ Jùdéyà kû giì pà kpokèjì bà zèè Jézù á tàbèngìì tacó bà zi yí.
41014002	Ndú jè ta bà zèè yí gbí ngbà tacó ndú kû cì gúku máa, ndâ yì má zèè yí gbí ngbàà ṛi á ta gbolò o tí nó, ndâ 'duù bà bàkà wo.
41014003	Ta o tí nò si Jézù kû zò i gbí gbata Bètánìyà á 'bá mì 'bí 'dakò ta ṛè wó a Sìmónè, náa à kû nì mítí wó a «mbe cì,» 'bí niì giì gì ta banga pó bàà náa à ŋònòkò ta 'bí ŋa banga pó i ta ṛè~ a nàràdì gbí dúlàngà. Bìndi~ niì tí nò giì ki miṛi dúlàngà bàà tí nò gî, yí giì yee bàà tí nò 'dáá gî mítí muu Jézù.
41014004	Káa ndâ 'bí 'duù ŋìnó mbe ŋò i tí nò náa niì tí nò bàkà nò giì 'bìtà bà 'dè ngùṛù-ngùṛù có go'i ta kpo tàkòcò gítí niì tí nò, máa, «À kpónó volo gbí bàà tí nò tacó yè?
41014005	Àá kùtàá bà sì pó bàà tí nò á ta gbolò gùrúsù ndii dìnárì 300 gî, wàa à 'ví ko ta ndâ mbe yê.»
41014006	Jézù mâ giì 'di có tí nò náa ndâ 'duù tí nò kû fiini nò, yí giì tè ṛo wó gítí ndú. Bìndi~ yí giì 'dè có ji ndú máa, «Yo si niì tí nò mí to. Yo kû pèè mbí wó tacó yè? Yí bàkà ji ye a banga i.
41014007	Ndâ mbe yê ta o 'dáá gî kuu gbí òkò tí yo. Go bà bàkà nambeè ji ndú má kuu tí yo, yo bà bàkà ta o mì yo mbe nìkì tí yo gî. Káa à má gítí ye, yo bà 'de ye ta o 'dáá gî wálá.
41014008	Yí bàkà nò a bà wotí ŋìndi wó. Yí toṛo nò a bàà bà duu ye mítí ye.
41014009	Ye kû 'dè có ji yo ta yúcó máa, bàndò náa à má ma Banga-Ngú-Có mítí~ muu to tí nó gî, à delè bà koṛo có tí niì tí nó ta bà dìtà i tí nó náa yí bàkà nó gî.»
41014010	Bìndi~ Júdà Ìsìkàrìyótè, tí 'duù 'do gbí òkò tí ndâ mbe tala có mì Jézù muu'bì-nje~só, giì njè nó ya gí mì ndâ Kùṛo ndâ bu-Mbíṛì mì ndâ Jùdéyà, tacó bà ba ngbù Jézù ji ndú.
41014011	Ta bà 'di có tí nò, tàkòcò ndâ Kùṛo ndâ bu-Mbíṛì mì ndâ Jùdéyà giì peteke gítí Júdà ngé ndii gî. Bìndi~ ndú giì ci yí máa, ndâ yì bà ko mboo nèté mì wó nò ji yí ta gùrúsù. Bìndi~ Júdà giì delè ndi wó ya gí bà pà tó kpokèjì bà zèè Jézù ji ndú.
41014012	Káa ta o bà 'bìtà ndâ sili mì gbolò o bà bàkà tàkìì mì ṛi bà ci 'Dê-kô, si à waa mbelè 'viì-rómbo gítí o bà bàkà tàkìì mì bà Ndii-ta-muu-ndâ-Ìzìrìyélì-mì-Mbíṛì gî, ndâ mbe tala có mì Jézù giì 'vee yí gítí bàndò ŋìnó náa mbe nìkì tí wó, tacó wàa, ndâ yì 'ví ya gí bà 'viindi~ ji ndâ yì ta ndú tacó bà zò i-cí-ci mítí~.
41014013	Káa Jézù giì 'vìsì có ji ndú ta bà tuu ndâ 'duù sósò'ô 'do gbí òkò tí ndú, máa, «Yo ya gí gbí gbata; yo má yee kà, yo bà 'de 'bí 'dakò kû te ngo gbí káṛà; yo 'ví ṛu ndi wó.
41014014	'Bá tí nó náa yí bà ṛì gítí~ nó, yo 'ví ya gí bà 'vee mbe 'bá tí nò, máa, ‹A mbe nìbà i ká tuu ze máa, ze gì gí bà 'vee wò máa, 'bá wiṛi tacó tí~ ngòó, tacó wàa, ndâ yì 'ví gì gí bà zò i-cí-ci mí tà~ á ta ndâ mbe tala có mì yì wè?›
41014015	Bìndi~ yí bà tùbà gbolò soṛo náa à 'viindi bàndò mí kà sàà gî ji yo. Nò gí, yo 'ví bàkà i-zó-zò mí kà á ji ndoo.»
41014016	Ndâ mbe tala có mì Jézù mâ giì njè nó ya gí gbí gbata, ndú giì 'de ndâ i kà jé ká go có tí nó náa yí 'dè ji ndú nô. Bìndi~ ndú giì 'viindi ndâ i-cí-ci kû ù ta ndi wó.
41014017	'Dê'o mâ giì gì gî, ndâ Jézù ta ndâ mbe tala có mì wó muu'bì-nje~só giì ya gí gbí gbata tí 'bá tí nó náa à 'viindi tà'i mítí~ kû ù ta ndi ndú nô.
41014018	Káa si ndú kû zò i, Jézù giì 'dè có ji ndú máa, «Ye kû 'dè có ji yo ta yúcó, máa, 'bí 'duù gbaànjé 'do gbí òkò tí yo bà giì ba ngbù ye gî. 'Bí 'duù 'do gbí òkò tí yo mbe kû zò i ta ye kpónó gbí ká'i.»
41014019	Ta bà 'di có tí nò ndâ mbe tala có mì Jézù 'dáá gî giì dù zuku-zùkùù. Bìndi~ ndú giì 'bìtà bà 'vee yí gbaànjé-gbaànjé, máa, «À 'ví dù a ye? À 'ví dù a ye?»
41014020	Káa Jézù giì 'vìsì có ji ndú, máa, «A 'bí 'duù gbaànjé 'do gbí òkò tí yo a muu'bì-nje~só nô. 'Bí 'duù mbe kû too yâ ta ye 'do gbí gbèe ká'i.
41014021	Ìyoo. À dú káa yúcó, 'Viì-mì-'Dakò bà giì ya gí nje ku mì wó á go có tí nó náa à cu mí gbí wáràgà mí Mbíṛì sàà énó máa, yí bà giì cì gî nò gî. Káa 'duù tí nó mbe ba ngbù 'Viì-mì-'Dakò nó ká bà giì mbu~. À ngbá nìkì táánò káa bà jò yí lá.»
41014022	Káa si ndâ Jézù ta ndâ mbe tala có mì wó kálásê kû zò i, yí giì je kù kô, bìndi~ yí giì ùlù Mbíṛì, yí giì ki'viki gbí kù kô tí nò, bìndi~ yí giì kaa ji ndâ mbe tala có mì wó, bìndi~ yí giì 'dè có ji ndú máa, «Yo je~, ŋìnó a dìì ye.»
41014023	Bìndi~ yí giì zèè 'visî nèbítì, yí mâ giì ùlù Mbíṛì gî, yí giì je ji ndâ mbe tala có mì wó, ndú 'dáá mâ giì njù gî, yí giì 'dè có ji ndú máa,
41014024	«Ŋìnó a mbelè ye, tí mbelè bà njù mùká mì Mbíṛì, àá bà yee to tacó tí ndâ 'duù me mbè.
41014025	Ye kû 'dè có ji yo ta yúcó, máa, ye káká'i bà njù i ta yo wálá yee tí ṛi ngú bà njù~ mì ndoo ta ndoo á gbí 'bá tí nó náa Mbíṛì kû zogo nô.»
41014026	Ndâ Jézù ta ndâ mbe tala có mì wó mâ giì cè cè á bìndi i-zó-zò gî, ndú giì njè nó kû ya gí pí Gú Mbâ.
41014027	Káa si ndú a muu nó á kpokèjì, Jézù giì 'dè có ji ndú, máa, «Yo bà giì 'vaaka 'do tí ye, á go có tí nó náa à cu mí gbí wáràgà mì Mbíṛì énó máa, ‹Ye bà giì gbì mbe gbà rómbo, bìndi~ ndâ rómbo bà giì 'vaaka gî,› nô.
41014028	Káa kpêtí ká énò, ye bà giì ya gí kùṛo gí bà ùndi yo mí Gàlìléyà á bìndi bà 'vala ndi ye á 'do gbí muu'dú ye.»
41014029	Káa Pìyétòrò giì 'vìsì có ji yí, máa, «Kpêtí sè ndâ 'bí 'duù 'dáá má oloko 'do tí lo gî, ye jé gí bà o 'do tí lo wálá.»
41014030	Káa Jézù giì 'vìsì có ji Pìyétòrò, máa, «Ye kû 'dè có ji wò ta yúcó, máa, wúnó ta bèbìlì tí nó, á kùṛo bà kò-kò mì ngùù ta bà~ só, wò bà 'boo ye ta bà~ ta'ô.»
41014031	Káa Pìyétòrò giì 'vìsì có ji Jézù ta njembí wó gbaànjé, máa, «À kpêtí má káa ku, à nìkì énô máa ku tí nò 'ví zi káa 'dóó ye gî, á co tí bà o 'do tí lo mì ye.» Bìndi~ sè ndâ 'bí mbe tala có mì Jézù 'dáá gî giì 'dè ji yí káa gbèe ŋa có mì Pìyétòrò nò.
41014032	Bìndi~ ndâ Jézù ta ndâ mbe tala có mì wó mâ giì yee gbí 'bí làmbu wúngbó jìlì náa à kû ni mítí~ a Jètìsèmánè, Jézù giì 'dè có ji ndâ mbe tala có mì wó, máa, «Yo dù nô, wàa ye 'ví ya gí bà 'deke tí ye ji Mbíṛì.»
41014033	Bìndi~ yí giì ṛuka ta yí 'do gbí òkò tí ndú káa ndâ Pìyétòrò, ta Jákòmò, ta Jòvánì. Ndú mâ giì yèè ta ndú gí ndiì 'do tí sè ndâ 'bí ka ndú gî, gbí dìì wó giì dù kû me máákà, delè tàmuu wó giì 'bìtà bà ji gî.
41014034	Bìndi~ yí giì 'dè có ji ndâ mbe tala có mì wó tí nò ta'ô nò náa yí ṛuka ndú nò, máa, «Sé'i yè gbí njembí ye dê gí mì ku. Yo dù bà-i-nò, wàa yo 'ví kpolo tí yo.»
41014035	Bìndi~ yí mâ giì yèè ndi wó 'do tí ndú á gí ndiì gî, yí giì 'bu gbíṛo mí to, bìndi~ yí giì 'bìtà bà 'deke tí wó ji Mbíṛì, máa, 'bí kpokèjì má kuu, yì 'ví ndo co tí~ 'do kùṛo o tí nó kû gì nó gî.
41014036	Máa, «Àbá, àá Bu ye, kpokèjì gítí ndâ i 'dáá gî kuu mì lo. Si ye mí nje gbolò vò có tí nó náa à bà giì waa mítí ye nó lá. Káa wò 'ví me énò 'do ká gbí 'dóó có mí lo gbí muu lo, me 'do gbí có mì ye lá.»
41014037	Bìndi~ yí mâ giì dele ndi wó gí mì ndâ mbe tala có mì wó tí nó ta'ô nó, yí giì 'de ndú tèṛì gî. Bìndi~ yí giì 'dè có ji Pìyétòrò, máa, «Sìmónè, wò kû tè a ṛì wàà? Yo ni bà dù tí zò'o njí'díí lá?
41014038	Yo kùtàá bà dù tí zò'o, wàa yo 'ví 'deke tí yo ji Mbíṛì, tacó ndâ vò i 'ví tala yo lá. À dú káa yúcó, go bà bàkà tó i dú kuu gbí njembí yo, káa wotí tí yo gí tàkò~ wálá.»
41014039	Bìndi~ yí giì dele ndi wó káká'i ya gí bà 'deke tí wó ji Mbíṛì ká go kpédélé ŋìnô.
41014040	Yí mâ giì dele ndi wó káká'i gí mì ndâ mbe tala có mì wó, yí giì 'de ndú mìì ta ṛì gî. Bà 'dè có mì ndú ji yí giì kpò ndú gî, tacó ndú ta o tí nò káa cee ku ndú ku ta ṛì.
41014041	Gbí bà ta'ô bà gì yí, yí giì 'dè có ji ndú, máa, «Yo tèṛì kpónó, yo 'ví tè wo yo. Bà~ cee gî. À kpónó nó a o bà dò 'bì tí 'Viì-mì-'Dakò mí 'bì ndâ mbe bèè ṛo Mbíṛì.
41014042	Kùṛo o bà gì mbe ba ngbù ye dooko gî. Yo a gí yaà wàa ndoo 'ví njè nó.»
41014043	Káa si Jézù kálásê kû 'dè có, yí má giì zeke'o, yí ngé giì ŋò Júdà tí nó tí 'bí 'duù gbaànjé 'do gbí òkò tí ndâ mbe tala có mì wó nó, yee ta ndâ 'duù me mbè, náa ndâ Kùṛo ndâ bu-Mbíṛì, ta ndâ mbe nìbà tàkìì mì ndâ Jùdéyà, ta ndâ kpo-'duù-'bá mì ndâ Jùdéyà ká tuu ndú yee gî. Ndâ 'duù tí nò tuṛu mí 'bì ndú a ndâ mû, ta ndâ nja-njà sìzò.
41014044	Káa kùṛo bà gì ndú, Júdà tí mbe ba ngbù Jézù kpo-gbí-tà-tù ndú sàà gî, énó máa, «'Duù tí nó náa ye bà 'vee yí ta bà òlò gbí tù wó nó a 'dakò tí nò. Yo zèè yí, yo 'ví kpolo tí wó tí kpòò wàa yo 'ví ya ta yí.»
41014045	Júdà giì gì ká ndírí ya gí mì Jézù. Bìndi~ yí giì tè'é tí wó, máa, «Mbe nìbà i ji ze!» Bìndi~ yí giì 'vee yí ta bà òlò gbí tù wó.
41014046	'Do bà-i-nò, ndâ 'duù tí nò giì zèè Jézù kácá-kácá.
41014047	Káa 'bí 'duù mbe kû ṛò tíyò ṛègbà tí Jézù giì ja njà sìzò mì wó, yí giì da tù 'bí bòò mì Kùṛo ndâ bu-Mbíṛì waa jàngá gî.
41014048	Bìndi~ Jézù giì 'vee ndâ mbè 'duù tí nò, máa, «Ye a mbe ngbà náa yo giì kaa ta ndâ mû, ta ndâ nja-njà sìzò mì 'bì yo tacó bà gì gí bà zèè ta ye?
41014049	Gbí ndâ o tí nó 'dáá gî 'do táánò náa ye kuu ta yo gbí ndùgù 'bá-Mbíṛì kû nìbà i ji yo nó, yo jé zèè ye lá. À má énò, yo zèè ye, tacó wàa có tí nó náa à cu mí gbí wáràgà mì Mbíṛì nó 'ví dù tí~ tí yúcó.»
41014050	Ta o tí nò ndâ mbe tala có mì Jézù 'dáá gî giì njè 'do tí wó ta ngèlè gî,
41014051	si káa 'bí 'viì-'dakò mbe gala káa gbèe kpâ-bòngo mítí wó kû ṛu ta ndi Jézù gbí òkò tí ndâ mbè 'duù tí nò.
41014052	Ndâ 'duù tí nò mâ giì bàkà có bà zèè 'viì-'dakò tí nò, yí giì o ta ngèlè ta só, jee kpâ-bòngo tí nò mí 'bì ndú.
41014053	Ndâ 'duù tí nò giì zèè Jézù, bìndi~ ndú giì ya ta yí gí 'bá mì Kùṛo ndâ bu-Mbíṛì. Ta o tí nò ndâ bu-Mbíṛì, ta ndâ kpo-'duù-'bá, ta ndâ kpo-kpò mbe nìbà i mì ndâ Jùdéyà kili 'dáá gî mí kà.
41014054	Káa ta o tí nò náa ndâ 'duù tí nò kû ya ta Jézù nò, Pìyétòrò dù ngéé ndiì kû ko tàkò wó. Yí giì ko tàkò wó yee ngé gbí ndùgù mì Kùṛo ndâ bu-Mbíṛì. Bìndi~ yí giì ki tí wó to gbí òkò tí ndâ mbe kpolo tí 'bá mì Kùṛo ndâ bu-Mbíṛì, kû u wu gbí ngbàngà.
41014055	Ta o tí nò Kùṛo ndâ bu-Mbíṛì, ta ndâ kpo-kpò mbe waa có gbí gbolò ngbàngà mì ndâ Jùdéyà kû pà kpokèjì tacó bà waa có ku mítí Jézù, káa ndú 'dè gbaànjé lá.
41014056	Ndâ 'duù me mbè giì dù kû waaka ndâ 'véṛè mítí wó, káa ndâ wááká-waaka có mì ndú nò jé toko lá.
41014057	Bìndi~ ndâ 'bí 'dakò giì a gí yaà ta 'bí ŋa 'vìṛi có mì ndú énó máa,
41014058	«Ze táánò 'di kòcò 'dakò tí nò kû 'dè có máa, ‹Ye bà ki'viki 'bá-Mbíṛì tí nò náa ndâ 'duù bì ta 'bì ndú nò gí to, káa gbí sili ta'ô ye bà bì 'bí~ náa à bì me ta 'bì lá.› »
41014059	Káa ta ndâ ŋa ŋìnó 'dáá gî, ndâ có mì ndú jé toko lá.
41014060	Bìndi~ Kùṛo ndâ bu-Mbíṛì giì a gí yaà á kùṛo ndâ mbe waa có 'dáá gî, bìndi~ yí giì 'vee Jézù, máa, «Có mì lo gí tàkò ndâ có tí nò wálá? Ndâ 'duù tí nò 'dè gítí lo nò a ŋa có yè?»
41014061	Káa Jézù giì 'vìsì có gí tàkò ndâ 'vé mì Kùṛo ndâ bu-Mbíṛì nò lá. Bìndi~ Kùṛo ndâ bu-Mbíṛì káká'i giì 'vee ndi Jézù, máa, «Wò a Bìndi-Mbíṛì tí 'Viì-mì-Mbíṛì?»
41014062	Káa Jézù giì 'vìsì có ji yí, máa, «Ye a yí; wò delè bà giì ŋò 'Viì-mì-'Dakò kû ki tí wó gbí kù'bì mì Mbe wotí, bìndi~ yí bà giì gì 'do gbíṛì co gbí ndâ kùlù mù.»
41014063	Ta bà 'di có tí nò, Kùṛo ndâ bu-Mbíṛì giì yaka gbí bòngo tí wó ta sé có gî. Bìndi~ yí giì 'dè có ji ndâ 'duù, máa, «Ndoo kpòò kû pà a ndâ mbe 'dè yúcó ngàyi?
41014064	Yo 'di bà 'dè zu có mì wó gítí Mbíṛì gî. Ndòngbú có mì yo máa yè?» Káa ndâ 'duù tí nò 'dáá gî giì waa có mítí Jézù, máa, à 'vii ta yí káa ku.
41014065	Bìndi~ ndâ 'bí 'duù gbí òkò tí ndâ 'duù tí nò giì 'bìtà bà cù cù mítí Jézù. Ndú giì eṛe i mítí ṛo wó, ndú giì 'bìtà bà dòmò yí ta 'bì ndú si yí gbí sú ṛo, kû 'viya ta yí máa, «Nì ṛè ndâ mbe kû bàkà ndâ i tí nò mítí lo nò!» Ndâ mbe kpolo tí ndâ 'duù gbí zàà giì dù kû gbì yí.
41014066	Káa si Pìyétòrò kálásê kuu ṛègbà wu gbí ngbàngà mì Kùṛo ndâ bu-Mbíṛì, 'bí niì mbe kû bàkà nèté 'bá mì Kùṛo ndâ bu-Mbíṛì giì co gí gbí ngbàngà ṛègbà wu.
41014067	Yí mâ giì zeke'o, yí giì ŋò Pìyétòrò kû u wu. Yí giì 'viiki yí, bìndi~ yí giì 'dè có ji yì, máa, «Wò delè táánò kû dù toko ta Jézù tí nò tí 'duù Názàrètì nô.»
41014068	Káa Pìyétòrò giì tò kponje có tí nò náa niì tí nò 'dè nò gî. Bìndi~ yí giì 'vìsì có ji niì tí nò, máa, «Ye ŋò 'duù tí nò ni lá. Ye delè ngbá 'di gbí ŋa có mì lo nò lá.» Bìndi~ yí giì co gí njekèjì ndùgù.
41014069	Káa niì tí nò káká'i mâ giì ŋò Pìyétòrò kû ṛò tíyò njekèjì ndùgù, yí giì 'bìtà bà 'dè có ji ndâ 'duù tí nó mbe kû ṛò tíyò bà-i-nò nó, máa, «'Dakò tí nò a 'duù 'do gbí òkò tí ndâ 'duù tí nó mbe kû dù toko ta Jézù nô.»
41014070	Káa Pìyétòrò káká'i giì tò kponje gî. Káa ndú mâ giì dù gàà énó, ndâ 'duù tí nó mbe kû ṛo tíyò á ṛègbà tí Pìyétòrò nó giì 'dè có ji yí, máa, «Ta yúcó wò a 'bí 'duù 'do gbí òkò tí ndâ 'duù mì Jézù, tacó wò a 'duù Gàlìléyà.»
41014071	Káa Pìyétòrò giì 'bìtà bà see tí wó ta bà gò ku, máa, «Ye ŋò 'dakò tí nò náa yo kû 'dè có gítí wó nò ni lá.»
41014072	Káa ngùù ngé giì kò 'bí kò. Bìndi~ mbí Pìyétòrò giì 'va tí có tí nó náa Jézù 'dè ji yí, máa, «Kùṛo bà kò-kò mì ngùù ta bà~ só, wò bà 'boo ye ta bà~ ta'ô nô.» Bìndi~ yí giì 'bìtà bà wa gbí.
41015001	Ta fírí dú'o, ndâ Kùṛo ndâ bu-Mbíṛì, ta ndâ kpo-'duù-'bá, ta ndâ kpo-kpò mbe nìbà i, ta ndâ kpo-kpò 'duù gbí gbolò ngbàngà mì ndâ Jùdéyà ngé giì kili ta bà muu ndú gálà-gálà gî. Ndú giì toko có mì ndú gbaànjé, ndú giì eṛe Jézù gî, bìndi~ ndú giì ya ta yí gí kùṛo Pìlátò, ta ŋa wó a Ròmánò tí gbolò 'duù mbe kû zogo ndâ Jùdéyà.
41015002	Ndú mâ giì yee ta yí kà, Pìlátò giì 'vee Jézù, máa, «Wò a gbolò gba mì ndâ Jùdéyà?» Káa Jézù giì 'vìsì có ji yí, máa, «A wò ká 'dè énò.»
41015003	Ndâ bu-Mbíṛì mì ndâ Jùdéyà ta o tí nò kpì ngbàngà tí Jézù ji Pìlátò tacó ndâ i me mbè.
41015004	Bìndi~ Pìlátò giì 'vee yí káká'i, máa, «Wò 'di ŋa mbè ndâ ngbàngà tí nó náa ndú kpì ta ṛè lo nó gî. Có mì lo tacó bà njaanga miṛi lo wálá?»
41015005	Káa nje Pìlátò giì 'dèè gî, tacó Jézù káká'i giì 'vìsì có gbaànjé gí tàkò ndâ có tí nò 'dáá gî lá.
41015006	Ta ndoò 'dáá gî, ta o bà bàkà tàkìì bà Ndii-ta-muu-ndâ-Ìzìrìyélì-mì-Mbíṛì, 'bí ŋa i mì Pìlátò a bà peteke tàkòcò ndâ bòò mì wó ta bà njaanga 'bí 'duù gbaànjé mbe nìkì tí ndú 'do gbí zàà ji ndú.
41015007	Káa ta o bà zèè Jézù nò, 'bí 'dakò ta ṛè wó a Bàrábà, náa a zèè ndú ta ndâ 'bí vo-vò 'duù tacó bà zi ku a gbí wo, kuu gbí zàà.
41015008	Ndâ 'duù mâ giì kili me mbè mí gbí ngbàngà mì Pìlátò ta o tí nò gî, ndú giì kaa ya gí bà yù nambeè 'do mì wó, máa yí njaanga 'bí 'duù gbaànjé 'do gbí zàà ji ndâ yì á go ŋìnó náa yí kû bàkà ta ndoò 'dáá gî nô.
41015009	Káa Pìlátò giì 'vee ndú, máa, «Có mì yo kpónó máa ye 'ví njaanga ji yo á 'di a 'do gbí zàà? Ye njaanga gbolò gba mì ndâ Jùdéyà ji yo?»
41015010	Pìlátò 'vee ŋa 'vé tí nò tacó yí ŋò ni gî máa, a káa kiì ká te ndâ Kùṛo ndâ bu-Mbíṛì gítí Jézù.
41015011	Ndú ta o tí nò volo muu ndâ 'duù 'dáá gî énó máa, ndú 'ví 'dè có ji Pìlátò, máa, yí 'ví njaanga a Bàrábà 'do gbí zàà ji ndâ yì. Máa, yí 'ví njaanga Jézù lá.
41015012	Bìndi~ Pìlátò giì 'vee ndâ 'duù tí nò káká'i, máa, «Káa 'dakò tí nó náa yo kû 'dè có máa, yí a gbolò gba mì ndâ Jùdéyà nó, ye 'ví bàkà ta yí a yè?»
41015013	Káa ndú 'dáá gî giì pìì kû ta kòcò ndú ngéé gí yaà, máa, «Gbì yí mítí njèèkpè mû!»
41015014	Bìndi~ Pìlátò giì 'vee ndi ndú, máa, «Tacó yè? Yí bàkà a ŋa vò i yè?» Káa ndú káká'i giì pìì kû ta kòcò ndú gí yaà ndii ŋìnó sàà kùṛo nó gî, máa, «Gbì yí mítí njèèkpè mû!»
41015015	Tacó énò, Pìlátò giì njaanga Bàrábà gí sè 'do gbí zàà tacó bà peteke tàkòcò ndâ 'duù. Bìndi~ yí giì je Jézù ji ndâ àsìkérì máa, ndú ya ta yí, wàa ndú 'ví gbì yí ta kùrùbájì má kózò gî, wàa ndú 'ví giì ya gí bà gbì yí mítí njèèkpè mû.
41015016	Ndâ àsìkérì giì ya ta Jézù gí gbí ngbàngà gbí ndùgù mì Pìlátò, náa à kû nì mítí~ a Pìrìtórìyùmù. Sè ndâ 'bí ka ndú mâ giì kili 'dáá gî,
41015017	ndú giì jaka ndâ bòngo mì wó 'do tí wó gî. Bìndi~ ndú giì yuu bí-bi bòngo tí bòngo gba mítí wó. Ndú delè giì te tàgíyà-gba náa ndú tu 'do tí kpeṛè mítí muu wó.
41015018	Bìndi~ ndú giì 'bìtà bà 'viya yí ta bà 'vee yí, máa, «Kútí lo ée? Gbolò kùṛo ndâ Jùdéyà!»
41015019	Ndú giì 'bìtà bà gbì yí ta njì ngba ta tí muu wó, ta bà cù cù mítí wó; ndú giì dù kû 'viya yí ta bà kucuku muungbó ndú mí kùṛo wó, kû ŋo ta yí, máa ndâ yì kû ùlù yí.
41015020	Ndú mâ ŋonoko ndi wó tè ta ndú gî, ndú giì ja bòngo gba tí nò náa ndú yuu ji yí nó 'do tí wó gî, bìndi~ ndú giì yuu ndi ndâ 'dóó bòngo mì wó mítí wó.
41015021	Bìndi~ ndâ àsìkérì giì ja yí 'do gbí gbata gí sè tacó bà ya gí bà gbì yí mítí njèèkpè mû. Káa si ndú kpokèjì, ndú giì 'de 'bí 'dakò ta ṛè wó a Sìmónè, tí 'duù Sìrínì, tí bu ndâ Àlèsándòrò ta Rúfò, kû gì 'do 'bá gí gbí gbata Jèrùzàlémè. Bìndi~ ndú giì zèè yí gítí bà te njèèkpè mû mì Jézù.
41015022	Bìndi~ ndú giì ya ta Jézù gítí 'bí bàndò náa à kû nì mítí~ a Gòlìgátà, gbí~ énó máa, bàndò kùsu muu ndâ ku.
41015023	Ndâ àsìkérì mâ giì yee ta Jézù tí bàndò bà zi yí gî, ndú giì je nèbítì náa à ŋònòkò ta 'bí ŋa yeè bà zi dìì 'duù náa à kû nì mítí~ a «mírì» ji yí. Káa yí giì biya bà njù gî.
41015024	Bìndi~ ndú giì gbì yí mítí njèèkpè mû. Ndú mâ giì gbì yí mítí njèèkpè mû gî, ndú giì njèè gbí ndâ bòngo mì wó gbí òkò tí ndú ta bà ki-mbílì.
41015025	À gbì Jézù mítí njèèkpè mû ta ṛi dú'o.
41015026	Bìndi~ à giì cu ndeṛè ku wó gbì mítí njèèkpè mû á còmuu wó énó máa, yí a gbolò gba mì ndâ Jùdéyà.
41015027	Ta gbèe o tí nò delè, à giì gbì ndâ 'bí mbe ngbà sósò'ô mítí ndâ njèèkpè mû, 'bí~ mò gí gbí kù'bì, bìndi~ 'bí~ mò gí gbí gàlì mì Jézù,
41015028	go có tí nó náa Ìzáyà tí mbe 'dòkò có mì Mbíṛì cu sàà gî, máa, «À kaa yí mò gí mì ndâ vò 'duù» nô.
41015029	Ndâ mbe kû ndii ta nó co tí kpokèjì giì zeke yí ta bà mìyà muu ndú, delè ta bà ŋo yí, máa, «Ìyo le! Wò tí mbe 'dè có táánò máa, wò bà ki'viki 'bá-Mbíṛì gí to, wàa wò 'ví bì ndí~ bìndi sili ta'ô!
41015030	'Vala tí lo gi! Co gí to 'do tí njèèkpè mû!»
41015031	Ndâ Kùṛo ndâ bu-Mbíṛì, ta ndâ kpo-kpò mbe nìbà i mì ndâ Jùdéyà giì dù kû ŋo yí, máa, «Yí ŋò ni káa bà 'vala ndâ 'bí ka wó, káa bà 'vala tí wó kpò yí gî.
41015032	Si Bìndi-Mbíṛì, tí gbolò gba mì ndâ Ìzìrìyélì, 'ví co gí to 'do tí njèèkpè mû kpónó, tacó wàa ndoo má ŋò gî, ndoo 'ví ù ta nje gítí wó.» Ndâ mbe ngbà tí nó náa à gbì ndú mítí njèèkpè mû nò delè giì 'dè ndâ zu có gítí wó.
41015033	Ta ṛi gbúrú, 'dí'di'o giì yiiga muu to yùkúú gî yee tí o bà mò tí mì ṛi.
41015034	Bìndi~ Jézù giì tò kû ta kòcò wó ngéé gí yaà, máa, «Èlóyì, Èlóyì, lámà sàbàkìtánì.» Gbí~ énó máa, «Àá Mbíṛì mì ye! Àá Mbíṛì mè! Wò 'vìsì kapí lo á gítí ye tacó yè?»
41015035	Ndâ 'bí 'duù mbe kû ṛò tíyò á bàndò tí nò má giì 'di có tí nò, ndú giì 'dè có, máa, «Yo 'di gi! Yí kû tè'é tí Èlíjà tí nó táánò tí mbe 'dòkò có mì Mbíṛì nô.»
41015036	Bìndi~ 'bí 'duù giì je 'bí i mbe kû njù ngo go kàfòlò-ngo nó, yí giì ì ngèlè ya gí bà yuu mí gbí pe nèbítì mbe me zùù-zùù gî, yí giì sè mí nje njì ngba, bìndi~ yí giì te mí nje Jézù, ta bà 'dè có máa, «Ndoo dùú, wàa ndoo 'ví ŋò bà gì gí bà ja yí mì Èlíjà 'do tí njèèkpè mû gí to gi.»
41015037	Káa Jézù giì tò 'bí kû káká'i ta kòcò wó ngéé gí yaà, bìndi~ njembí wó giì ki gî.
41015038	Ta o bà cee Jézù, gbí kpâ-bòngo tí nó mbe njèè gbí tà'i 'bá-Mbíṛì nó, giì yaka gbí tí wó 'do yaà dí to.
41015039	Kùṛo ndâ àsìkérì tí nó mbe ṛò tíyò kû zeke Jézù nó mâ giì ŋò cè bà ki njembí Jézù nò, yí giì 'dè có máa, «'Dakò tí nò táánò dú ta yúcó a 'Viì-mì-Mbíṛì.»
41015040	Ta o tí nò ndâ Màríyà Màdèlénà, ta Màríyà nawu ndâ làmbu Jákòmò ta Jùzépè, ta Sàlómè, tí ndâ niì tí nó táánò
41015041	mbe kû ṛu ndi Jézù, delè mbe kû konì yí si yí á Gàlìléyà nó, giì ṛò tíyò me 'dú gbí òkò tí ndâ 'bí niì tí nó mbe ko tàkò wó 'do Gàlìléyà gítí~ gí Jèrùzàlémè nó, kû zeke ndâ i tí nó náa à kû bàkà mítí wó nô.
41015042	Ta 'dê'o si ndâ Jùdéyà kû 'viindi tí ndú gítí ṛi bà wotí gbí tàkìì mì ndú,
41015043	'bí 'dakò ta ṛè wó a Jùzépè mbe gì 'do gbí gbata Àrìmàtíyà, tí 'duù gbí gbolò ngbàngà mì ndâ Jùdéyà náa ndâ 'duù 'dáá gî kû te duù mítí wó, tí 'duù mbe kû koṛo có gítí o bà zèè 'bá mì Mbíṛì, giì zèè njembí wó, bìndi~ yí giì ya gí bà 'vee Pìlátò máa, yí si yì 'ví duu ku Jézù.
41015044	Káa nje Pìlátò giì 'dèè gítí có bà cì Jézù gálà énò gî; tacó énò, yí giì tè'é tí kùṛo ndâ àsìkérì, bìndi~ yí giì 'vee yí, máa Jézù cì gî wè?
41015045	Kùṛo ndâ àsìkérì tí nò mâ giì 'dè có ji yí máa, Jézù cì gî, gî, Pìlátò giì ùnje ji Jùzépè máa, yí ya gí bà te ku Jézù.
41015046	Nò gí, Jùzépè giì sì ó kpâ-bòngo, yí mâ giì te ku Jézù 'do tí njèèkpè mû gí to gî, yí giì so gî, bìndi~ yí giì te yí ya tí~ gí gbí gùù náa à ba mí gbí díí, bìndi~ yí giì mèṛèkè 'bí gbolò díí mí nje gùù tí nò.
41015047	Káa ta o tí nò ndâ Màríyà Màdèlénà ta Màríyà nawu Jùzépè ŋò bàndò bà duu Jézù nò gî.
41016001	Ṛi bà wotí mâ giì ta gî, ndâ Màríyà Màdèlénà ta Màríyà nawu Jákòmò, ta Sàlómè giì sì pó bàà tacó bà ya gí bà too mítí ku Jézù.
41016002	Ta fírí dú'o mì sili gbaànjé bìndi ṛi bà wotí, ndú giì njè nó ya gí bà ŋò muu'dú si ṛi co jéé gî.
41016003	Káa si ndú kpokèjì, ndú giì 'bìtà bà 'vee 'vé gbí òkò tí ndú, máa, «À 'di wúnó ká bà mèṛèkè díí tí nò 'do njekèjì 'bá muu'dú ji ndoo?»
41016004	Ndú 'vee 'vé tí nò, tacó díí tí nò me gbolò ngé ndii gî. Káa ndú mâ giì zeke'o, ndú giì ŋò njekèjì 'bá muu'dú ngàà.
41016005	Ndú mâ giì ṛì gí tà'i kà, ndú giì 'de 'bí 'viì-'dakò kû ki tí wó to mò gí gbí kù'bì mì ndú ta njà cé-ce bòngo tí wó. Gúku giì bàkà ndú ngé ndii gî.
41016006	Káa 'viì-'dakò tí nò giì 'dè có ji ndú, máa, «Yo si bà cì gúku mí to. Yo wálá kû pà a bà tí Jézù tí nó mbe gì 'do Názàrètì náa à gbì yí mítí njèèkpè mû nó? Yí 'vala ndi wó 'do gbí ku gî. Yí bà-i-nó wálá. Yo gì gí bà ŋò bàndò tí nò náa à táánò sii ku wó mítí~ nô.
41016007	Nò gí. Yo dele ndi yo ya gí bà 'dè có ji ndâ mbe tala có mì wó, ta ndâ Pìyétòrò, máa, yí kû ya gí kùṛo bà ùndi ndú mí Gàlìléyà. Ndú bà 'de yí a i kà, á go cí tí nó táánò náa yí ci ta ndú nô.»
41016008	Ndâ niì tí nò giì njè ta ngèlè 'do tà 'bá muu'dú ta bà gu ta gúku. Bà 'dè có ji ndâ 'duù tí kpokèjì giì kpò ndú ta o tí nò gî, tacó gúku eṛe nje ndú gî.
41016009	Jézù 'vala ndi wó 'do gbí muu'dú wó ta fírí dú'o ta yé bìndi ṛi bà wotí gbí tàkìì mì ndâ Jùdéyà. Bìndi~ kpédélé 'duù náa yí giì tùbà tí wó ji yí a Màríyà Màdèlénà, tí niì tí nó náa yí táánò mòkò ndâ i vô-nje~só á 'do gbí muu wó nô.
41016010	Màríyà Màdèlénà giì ya gí bà 'dè ndí~ ji ndâ mbe tala có mì wó si ndú kû wa ku wó.
41016011	Káa gbèe 'duù mbe ùnje gítí có mì wó nò giì dù lá.
41016012	Bìndi bà tùbà tí wó ji Màríyà Màdèlénà nò, Jézù giì tùbà tí wó ji ndâ 'bí mbe tala có mì wó sósò'ô gbí 'bí ŋa kpokèjì tende, si ndú a kpokèjì kû ya gí 'bá mì ndú 'do gbí gbata Jèrùzàlémè.
41016013	Ndú giì dele ndi ndú ya gí bà 'dè ndí~ ji ndâ 'bí ka ndú. Káa ndâ ka ndú giì ùnje gítí có mì ndú nò delè lá.
41016014	Bà ta'ô ŋìnó Jézù giì tùbà tí wó ji ndâ tú mì wó muu'bì-nje~gbaànjé si ndú kû zò i. Yí giì 'dè kòlòwò gítí ndú, tacó ndú ùnje gítí Mbíṛì ta njembí ndú lá, delè tacó njembí ndú kpolo go duù tacó bà ùnje gítí ndâ có mì ndâ ka ndú mbe ŋò yí á bìndi bà 'vala ndi wó á 'do gbí muu'dú wó.
41016015	Bìndi~ yí giì tuu ndú, máa, «Yo ya cee muu to tí nó 'dáá gî, wàa yo 'ví ma Banga-Ngú-Có mì Mbíṛì á ji ndâ 'duù 'dáá gî.
41016016	'Duù ŋìnó mbe ùnje ta njembí wó, bìndi~ à 'ví caka tí wó gî, bà 'de 'vala 'do mì Mbíṛì gî. Káa Mbíṛì bà waa có mítí 'duù ŋìnó mbe biya bà ùnje gî nô.
41016017	Mbíṛì bà giì je wotí bà bàkà ndâ seṛè ji ndâ mbe ùnje gítí ndâ cò mì ye: ndú bà giì mòkò ndâ i 'do gbí muu ndâ 'duù ta ṛè ye; ndú delè bà giì 'dè ndâ tende ŋa nje có, náa ndú jé 'dè sàà kùṛo lá;
41016018	ndú delè bà giì zèè ndâ kpoo ta 'bì ndú; ndú kpêtí má giì njù jâ, ndú bà cì tí~ wálá; ndú bà 'vala ndâ mbe sé'i ta bà tee 'bì ndú mítí ndú.»
41016019	Mbe tí ndoo Jézù mâ giì nìbà ndâ i ji ndâ mbe tala có mì wó cee gî, Mbíṛì giì te yí ya tí~ gí bà ki tí gbí kù'bì mì wó á gbíṛì.
41016020	Bìndi~ ndâ mbe tala có mì wó giì 'vaaka 'do Jùdéyà cee muu to tí nó 'dáá gî kû ma có mì Mbíṛì ji ndâ 'duù. Yí tí Jézù delè giì je wotí bà bàkà ndâ seṛè ji ndú, tacó bà tùbà~ ji ndâ 'duù énó máa, ndâ có tí nó náa ndú kû ma nó dú káa ndâ có mì Mbíṛì.
42001001	Ye ŋò ndâ 'bí ka ye me mbè cu có gítí ndâ i tí nó táánò mbe bàkà tí gbí òkò tí ndoo nô.
42001002	Ndú cu ndírí jé káa ndi kòcò ndâ 'duù tí nó táánò mbe kû nìbà i ji ndoo, tí ndâ mbe ŋò ṛèngbó ndâ i tí nò mbe bàkà tí nò táánò ta ṛo ndú gî nô.
42001003	Ye ta 'dóó miṛi ye delè 'viiki gbí ndâ có tí nò lézé-lézé 'do tí bà 'bìtà ndú gî. À má énò, ndòngbú kóṛó-koṛo có mì ye kpónó énó máa, ye cu ndú 'do tí ṛèngbó ndú ji wò néméé énô, Tèyófìlò.
42001004	Ye bà bàkà énò, tacó wàa wò tí kpo 'duù mì ze 'ví 'di ta gbí ndâ có tí nó náa wò táánò 'di gítí ndâ i tí nò ngbáṛángà'i énô.
42001005	Ye kû 'bìtà có 'do tí Zàkàríyà tí 'bí bu-Mbíṛì mì ndâ Jùdéyà dígísèé gbí o mì Èródè, tí gbolò gba mì ndâ Jùdéyà 'dáá gî. Zàkàríyà tí nò dígísèé a bu-Mbíṛì 'do gbí òkò tí ndâ bu-Mbíṛì ŋìnó ta ṛèngbó ndú 'do tí bu-Mbíṛì tí nó ta ṛè wó a Àbíjà nô. Zàkàríyà delè giì kò Èlìzàbétà tí jú kòtí Àrónì, tí bu-Mbíṛì gbí o mì Mòze.
42001006	Ndâ Zàkàríyà ta Èlìzàbétà ta o tí nò só káa ndâ 'duù ŋìnó mbe kû co ká jáá tí kpokèjì mì Mbíṛì, mbe kû 'di có mì Mbíṛì, delè mbe kû bàkà go ndâ có tí nò.
42001007	Káa 'viì mì ndú wálá, tacó Èlìzàbétà a kázá. Delè tacó ndú só me kpo 'duù ndii o bà bà jò 'viì gî.
42001008	À ta o tí nò a o bà bàkà i-Mbíṛì mì ndâ bu-Mbíṛì tí nó tí ndâ bòò Àbíjà nô.
42001009	Ndú mâ giì pà-có ta bà ki-mbílì go i gbí tàkìì mì ndú, tacó bà ŋò bu-Mbíṛì ŋìnó gbí òkò tí ndú náa yí 'ví dù tí mbe gbo ngûwu dì mí bàndò mì Mbíṛì ta o tí nò nó, à giì ṛò mítí Zàkàríyà.
42001010	O bà doo dì mâ giì gì gî, Zàkàríyà giì ya gí tà'i 'bá-Mbíṛì tí bàndò tí nó ta ku-sòṛò-Mbíṛì kû dù tí~ nô. Káa ndâ 'duù me mbè giì kili kû 'deke tí ndú ji Mbíṛì sè.
42001011	Zàkàríyà mâ giì zeke'o si yí tà'i á bàndò gbo ngûwu dì ta kpéétí wó, yí giì ŋò basìlì mì Mbíṛì kû ṛò tíyò mò gí gbí kù'bì tí bàndò tí nó náa ká'i bà gbo dì kû dù tí~ nô.
42001012	Zàkàríyà bà-i-nò giì dù káa na'va ta gúku bà ŋò basìlì tí nò gî.
42001013	Káa basìlì tí nò giì 'dè có ji Zàkàríyà máa, «Zàkàríyà, cì gúku lá! Tacó ye gì a i tacó bà 'dè có ji wò énó máa, Mbíṛì ŋò yê ṛo bà 'deke tí lo tacó bà jò 'viì gî. Nawù lo Èlìzàbétà kèjì gí bà jò 'viì tí 'viì-'dakò, wàa wò 'ví gbì ṛè wó tí Jòvánì.
42001014	Tàkòcò lo bà peteke ta líkí'o bà jò 'viì tí nò ta ŋa~ wálá. Líkí'o delè bà bàkà ndâ 'duù me mbè ta o bà jò 'viì tí nò ngé ma.
42001015	Tacó 'viì tí nò bà dù tí gbolò 'duù á kùṛo Mbíṛì. Yí bà tee 'bí ŋa i ta ṛè~ a pe mítí nje wó wálá. Bèṛi-mì-Mbíṛì bà 'bìtà bà dù gbí njembí wó 'do ká gbí yì nawu wó.
42001016	Yí bà gì tí mbe 'vìsì muu ndâ Ìzìrìyélì ŋìnó mbe giṛi'o gî nó gítí kpokèjì mì Mbe tí ndú tí Mbíṛì.
42001017	Yí bà je a njembí ta wotí bìndi Èlíjà tí nó dígísèé tí mbe 'dòkò có mì Mbíṛì nó, kû 'vii ta ndi gbí òkò tí ndâ 'viì ta ndâ bu ndú; yí bà dù tí mbe 'vìsì muu ndâ mbe kpò có á gítí bà koṛo có go i mì ndâ mbe kû co tí jáá kpokèjì mì Mbíṛì; yí delè bà dù tí mbe 'viindi muu ndâ 'duù mì Mbe tí ndoo kû ù ta ndi bà gì yí.»
42001018	Káa Zàkàríyà giì 'vee basìlì tí nò máa, «Ye bà ŋò ni ta yè, máa có tí nò náa wò 'dè nò a yúcó?»
42001019	Káa basìlì tí nò giì 'vìsì có ji Zàkàríyà máa, «Ṛè ye a Gàbìrìyélè, tí mbe kû ṛò tíyò á kùṛo Mbíṛì. A Mbíṛì ká tuu ye, máa, ye gì gí bà 'dè banga ngú có tí nò ji wò.
42001020	À má énò, wò 'do tí kpónó bà dù tí ngbiṛí, wò delè bà 'dè có wálá yee tí o bà bàkà tí mì i tí nò náa ye 'dè có gítí~ ji wò nò. Tacó wò biya bà 'di có mì ye gî.»
42001021	Nje ndâ 'duù tí nó mbe kû 'deke tí ndú sè nó giì 'dèè gítí bà dù Zàkàríyà á bàndò bà gbo ngûwu dì ta kôndi wó énò gî.
42001022	Káa yí mâ giì co 'do kà gí sè, yí mâ giì bàkà bà 'dè có ji ndâ 'duù, à giì kpò yí gî. Yí bà-i-nò giì dù kû bàkà káa i go i mì mbe sú tù nó, ta bà mìyà 'bì wó ji ndâ 'duù. Ndâ 'duù giì ŋò ngé ni gî máa, 'bí tende i 'de yí tà'i bàndò bà gbo ngûwu dì kà gî.
42001023	O bà bàkà nèté mì Zàkàríyà á tà'i 'bá-Mbíṛì mâ giì cee gî, yí giì dele ndi wó gí 'bá mì wó.
42001024	Zàkàríyà giì bàkà mí 'bá káa làmbu o mâ giì zeke'o, nawù wó Èlìzàbétà giì tè nakáyì gî. Bìndi~ yí giì nè tí wó mí gbí gùùtà'i ta nakáyì ta pì vô
42001025	kû ùlù Mbíṛì máa, «Mbíṛì bàkà nambeè ji ye ngé ndii gî! Yí 'vala ye 'do gbí bà ŋonoko ye mì ndâ 'duù gî.»
42001026	Ta 'bí o gbaànjé, si pì tí Èlìzàbétà ta nakáyì vô-nje~gbaànjé, Mbíṛì giì tuu ndi gbèe basìlì mì wó tí Gàbìrìyélè náa yí tuu yí ji Zàkàríyà nó gí gbí gbata Názàrètì á gbí to Gàlìléyà,
42001027	á ji 'bí ngbutu 'vinî ta ṛè wó a Màríyà, náa à 'vee có tí wó ji 'bí 'dakò ta ṛè wó a Jùzépè tí 'viì kòtí Dàvídè tí gbolò gba gî.
42001028	Gàbìrìyélè mâ giì yee 'bá mì ndâ Màríyà gî, yí giì ṛì gí tàkò Màríyà tà'i. Bìndi~ yí giì 'vee yí máa, «Kútí lo ée, tó 'duù mì Mbíṛì? Mbíṛì kuu ta wò!»
42001029	Káa nje Màríyà giì 'dèè gítí bà 'vìsì 'vé gí tàkò ŋa 'vé mì Gàbìrìyélè nò gî. Bìndi~ yí giì dù kû 'viiki gbí ŋa 'vé tí nò gbí muu wó ta kpéétí wó.
42001030	Gàbìrìyélè mâ giì ŋò énò, yí giì 'dè có ji Màríyà máa, «Cì gúku lá, Màríyà, tacó Mbíṛì bàkà nambeè ji wò me gbolò ngé ma.
42001031	Wò kèjì gí bà tè nakáyì. Wò bà jò 'viì tí nò tí 'viì-'dakò. Bìndi~ wò bà gbì ṛè wó tí Jézù.
42001032	'Viì tí nò bà dù tí gbolò 'duù. Ṛè wó bà dù a 'Viì-mì-'Duù-tí-nó-gbíṛì nô. Mbe tí ndoo tí Mbíṛì bà si 'viì tí nò 'ví dù tí gbolò gba á bìndi gù wó Dàvídè yee tí ndòngbú o.
42001033	Yí bà zogo 'bá bìndi gù wó Jàkóbè ká kpòò ya tí~. Yí delè bà dù tí gba ká kpòò ya tí~.»
42001034	Káa Màríyà giì 'vee basìlì tí nò máa, «Ye bà toṛo tí ye a i mítí tiì wàa ye 'ví jò ta 'viì tí nò?»
42001035	Káa basìlì tí nò giì 'vìsì có ji Màríyà máa, «Bèṛi-mì-Mbíṛì bà gì gí muu lo, delè wotí mì Mbíṛì tí nó á mbe dù ngéé yaà gbíṛì nó bà gèè bè mí muu lo. Tacó énò, ṛè 'viì tí nò náa Mbíṛì kaa yí mò gí mì wó gî nò a 'Viì-mì-Mbíṛì.
42001036	Ŋò nô, à kpêtí káa kpo niì tí nó tí nambe lo ta ṛè wó a Èlìzàbétà, náa ndâ 'duù táánò kû ŋonoko yí, máa yí a kázá nó, kpónó ta 'viì ŋìndi pì vô-nje~gbaànjé gbí yì wó.
42001037	Tacó 'bí i mbe kpò Mbíṛì wálá.»
42001038	Káa Màríyà bà-i-nò giì 'vìsì có ji basìlì tí nò máa, «Ye a bòò mì Mbíṛì; à má énò, si à 'ví bàkà tí mítí ye go có tí nò náa wò 'dè nò.» 'Do bà-i-nò, basìlì giì ta'va 'do ṛo Màríyà gî.
42001039	Màríyà bàkà bìndi bà njè nó mì basìlì tí nò káa làmbu o, bìndi~ yí giì co ngò've wiṛi ya gí 'bá mì Èlìzàbétà gbí 'bí gbata pí gú gbí to Jùdéyà.
42001040	Màríyà mâ giì yee kòtí Zàkàríyà, yí mâ giì nì «Ye yee gî,» ji nambe wó Èlìzàbétà,
42001041	Èlìzàbétà giì gundiì ta bà 'di kòcò Màríyà nò tí ŋa ŋìnó náa 'viì gbí yì wó giì o 'do gbí kudu gî. Bìndi~ Bèṛi-mì-Mbíṛì giì je wotí bà 'dè-kòcò ji yí.
42001042	Bìndi~ yí giì 'vìsì có ji Màríyà bà-i-nò gbí nga nje wó máa, «Mbíṛì bàkà nambeè ji wò gbí òkò tí ndâ niì 'dáá gî ngé ndii gî, Màríyà. Yí delè bàkà nambeè ji 'viì tí nò á kpónó ta tà-ngo-yì wó tí lo nò ngé ndii gî.
42001043	Ŋa gbolò có tí nó 'de ye énó tacó yè, náa à giì co gbí~ a nawu Mbe tí ye ká giì co wiṛi gì gí 'bá mì ye nó?
42001044	Tacó à káa póó bà 'di kòcò lo mì ye, 'viì gbí yì ye giì o ta líkí'o 'do gbí kudu mì wó gî.
42001045	A gbolò tó pá ká tàkò niì tí nó mbe ùnje énó máa, Mbíṛì 'ví bàkà ta yì go có tí nó náa à gbí muu wó tí Mbíṛì,» nô.
42001046	Màríyà bà-i-nò giì 'vìsì có gí tàkò có mì Èlìzàbétà nò ta bà cè cè kû be ta ṛè Mbíṛì máa, «Ye kû ùlù Mbe tí ye ta njembí ye gbaànjé.
42001047	Ye kû dùlù tí ye ta ṛè Mbíṛì tí mbe 'vala ye,
42001048	tacó mbí wó kuu tí ye tí bòò mì wó! À dú káa yúcó máa, ṛè ye 'do tí kpónó kû ya gí kùṛo bà giì dù á mì ndâ 'duù a mbe tó pá,
42001049	tacó 'duù tí nó ngéé gbíṛì tí Mbe wotí nó bàkà ndâ kpo-kpò i ta ṛè ye gî.
42001050	Yí a mbe kû ŋò yê ṛo ndâ mbe kû te duù mítí wó ta o 'dáá gî.
42001051	Yí kû tùbà wotí mì wó ji ndâ mbe kû si tí ndú tí i ta kpéétí ndú ta bà njè gbí ndâ mbù 'véṛè mì ndú 'dáá gî.
42001052	Yí kû tùbà wotí mì wó ji ndâ kpo-kpò gba tí nó mbe kû mba tí ndú ji yí nó, ta bà tòò ndú 'do pí ndâ jàlàmbà mì ndú gî.
42001053	Yí giì tùbà wotí mì wó ji ndâ 'duù ŋìnó ta go tí ndú nó, ta bà je i-zó-zò ji ndú yè yì ndú gî. Bìndi~ yí giì njè gbí ndâ mbe kpo-kpò i 'do kùṛo wó ta go tí ndú.
42001054	Yí bàkà nambeè ji ndâ Ìzìrìyélì tí ndâ bòò mì wó go có tí nó náa yí táánò ci ta ndâ ká gù ndoo ngbé énó máa, yì kèjì gí bà bàkà nambeè ji ndâ Àbìráámò ta ndâ 'viì bìndi wó,» nô.
42001056	Màríyà bàkà go pì ta'ô mí kòtí Èlìzàbétà, bìndi~ yí giì dele ndi wó gí 'bá.
42001057	Pì mì Èlìzàbétà mâ giì tè gî, yí giì jò 'viì mì wó tí 'viì-'dakò.
42001058	Ndâ ka 'bá mì Èlìzàbétà ta ndâ nambe wó mâ giì 'di có ŋa gbolò nambeè tí nó náa Mbíṛì bàkà ji yí nó, ndú giì kaa ya gí bà ŋò yí ta líkí'o.
42001059	Ta sili vô-nje~ta'ô bìndi bà jò Jòvánì, ndâ 'duù giì kili ya gí 'bá mì Zàkàríyà, tacó à má waa 'viì gî, à 'ví gbì ṛè mí muu wó, go i gbí tàkìì mì ndú. À gbí muu ndâ 'duù ta o tí nò a có bà gbì ṛè bu wó tí Zàkàríyà mí muu 'viì.
42001060	Káa Èlìzàbétà tí nawu 'viì giì biya gî, máa, ndú gbì mí muu wó a Jòvánì.
42001061	Ndâ 'duù tí nò bà-i-nò giì 'vee Èlìzàbétà máa, «Jòvánì a ṛè 'di 'bá mì yo?»
42001062	Tacó énò, ndú bà-i-nò giì njè gítí bà 'vee Zàkàríyà ta bà mìyà 'bì ndú ji yí, máa ndâ yì 'ví gbì mí muu 'viì a ṛè 'di wè?
42001063	Káa Zàkàríyà giì mìyà 'bì wó ji ndú máa, ndú je i ji yì wàa yì 'ví cu ta ṛè 'viì ji ndú. Ndú mâ giì je i ji yí gî, Zàkàríyà giì cu ṛè 'viì tí nò mítí~ énó máa, «Ṛè wó a Jòvánì.» Ndâ 'duù mâ giì 'deke ṛè 'viì tí nò náa Zàkàríyà cu ji ndú nò, nje ndú 'dáá gî giì 'dèè gî.
42001064	Káa à káa póó bà cee ta bà cu ṛè 'viì tí nò mì Zàkàríyà, wú tà mè wó giì njaanga tí gî. Yí bà-i-nò giì 'bìtà bà 'dè có ta bà ùlù Mbíṛì ta líkí'o.
42001065	Nje ndâ ka 'bá mì Zàkàríyà 'dáá gî giì 'dèè gítí ŋa i tí nò gî. Ngú có tí nò giì 'vèè cee gbí òkò ndâ gú gbí Jùdéyà 'dáá gî.
42001066	'Duù ŋìnó mbe 'di có tí nò gî ngé kû koṛo káa có máa, «Ŋa 'viì tí nò bà kpolo tí ŋa 'duù yè wè?» Tacó à dú káa yúcó máa, Mbíṛì je wotí ji yí gî.
42001067	Wu mâ giì gì gí gbí mè Zàkàríyà gî, Bèṛi-mì-Mbíṛì giì je wotí bà 'dè-kòcò ji yí. Bìndi~ yí giì 'bìtà bà cè cè ta bà be ṛè Mbíṛì gbí~ máa,
42001068	«À ùlù Mbe tí ndoo, tí Mbíṛì mì ndâ Ìzìrìyélì! Tacó yí gì gí bà gala ndâ 'duù mì wó gî. Yí gì gí bà njaanga miṛi ndú 'do gbí vò i gî.
42001069	Yí je ngáángbá 'duù tí mbe 'vala ndoo ji ndoo 'do gbí mòòkò bìndi bòò mì wó Dàvídè tí gbolò gba mì ndâ Ìzìrìyélì gî.
42001070	Yí bàkà énò go cí tí nó náa yí dígísèé ci ta ndâ mbe 'dòkò có mì wó náa yí ṛuka ndú 'do gbí òkò tí ndâ 'duù ji ndâ ká gù ndoo nô.
42001071	Yí dígísèé ci ndâ mbe 'dòkò có mì wó ji ndâ ká gù ndoo máa, yì kèjì gí bà 'vala ndoo 'do mì ndâ ku'dì tí ndoo, ta ndâ 'duù ŋìnó mbe kû sogo ndoo nô.
42001072	Yí kpónó kû tù nó a bà nambeè mì wó ji ndâ ká gù ndoo. Yí kû koṛo nò a có gítí cí tí nó náa yí ci ta ndú dígísèé nô.
42001073	Yí dígísèé be tí wó á ji bu ndoo tí Àbìráámò, máa;
42001074	yì bà 'vala ndoo 'do 'bì ndâ ku'dì tí ndoo, yì delè bà je wotí ji ndoo tacó bà bàkà nèté ji yì ta gúku tí ndoo wálá,
42001075	tí ndâ cèe 'duù, delè tí ndâ 'duù ŋìnó jáá kùṛo yì, ta o 'dáá gî muu to tí nô.
42001076	Káa wò tí putú káṛà tí nó mì ye nó, wò bà dù tí mbe 'dòkò có mì 'Duù tí nó mbe kû dù ngéé gbíṛì nô, tacó wò bà dù tí mbe 'viindi kpokèjì ù ta ndi bà gì Mbe tí ndoo.
42001077	Wò bà dù tí mbe je muu gítí 'válá ji ndâ 'duù ta bà je à-cee-gî ji ndú gítí ndâ vò i mì ndú,
42001078	ta ṛè mì Mbíṛì mì ndoo tí mbe nambeè, tí mbe kû ŋò yê ṛo ndâ 'duù, náa yí kû si ta ṛi kû có tàṛì
42001079	tacó bà tù ngba'o ji ndoo tí ndâ mbe kû 'vala gbí 'dí'di'o náa ku gò jî mí ṛo ndoo gî nó tacó wàa ndoo 'ví tò kò ndoo tí kèjì 'válá ŋìnó tí 'dê 'válá nó lá.»
42001080	'Viì tí nò mâ giì kpolo tè tí 'duù gî, yí giì co 'do 'bá ya gí bà 'vala gbí kángáá nga ngoò ta kpéétí wó, yee tí o bà tùbà tí wó ji ndâ Ìzìrìyélì 'dáá gî.
42002001	À ta o tí nò a ngáángbá gba mì ndâ Ròmánò ta ṛè wó a Àgúsìtò, tí mbe kû zogo ndâ Jùdéyà, ká 'dè có máa, à 'deke muu ndâ 'duù gbí ndâ to tí nó náa yì kû zogo nó 'dáá gî.
42002002	Kpédélé ŋa bà 'deke muu ndâ 'duù énò bàkà tí ta o tí nò si Kùrínò a gbolò 'duù gbí to Sírìyà.
42002003	Ndâ 'duù 'dáá gî giì kaa ya gí bà ṛèngbó ndú tacó bà cu ṛè ndú mí gbí yâ-ndú go có mì Àgúsìtò tí ngáángbá gba.
42002004	Tacó énò, Jùzépè giì njè nó 'do gbí gbata Názàrètì á gbí to Gàlìléyà, ya gí gbí to Jùdéyà, gí bà cu ṛè wó mí gbí 'dóó gbata mì ndú Bétèlèmè, tí bàndò bà jò Dàvídè tí gbolò gba mì ndâ Ìzìrìyélì, tacó yí a 'viì kòtí Dàvídè.
42002005	Ndú gbí ta nó tí nò ta Màríyà, tí 'vinî tí nó náa yí 'vee có tí wó tacó bà kò yí gî nô. Káa ta o tí nò Màríyà ta cèe kpokù nakáyì tí wó.
42002006	Ndú mâ giì yee gbí gbata Bétèlèmè gî, gó-káyì giì tanga mítí Màríyà.
42002007	Yí bà-i-nò giì jò 'viì-kíṛi mì wó tí 'viì-'dakò, yí giì paṛaka yí ta ndâ bòngo, bìndi~ yí giì sii yí mí gbí ká'i bà je i-zó-zò ji ndâ nò, tacó ndú 'de ndâ 'bá wiṛi yeke 'dáá ta ndâ 'duù gî.
42002008	Ta bèbìlì tí nò, ndâ 'bí mbe gbà bee mbe kû tè ṛì a ṛègbà tí ndâ bee mì ndú á seè gbata Bétèlèmè,
42002009	mâ giì zeke'o, ndú giì ŋò basìlì mì Mbíṛì, bìndi~ ngba'o mì Mbíṛì, giì ngbaanga to ṛègbà tí ndú 'dáá gî. Gúku bà-i-nò giì zèè ndú mbi ta ŋa~ wálá.
42002010	Káa basìlì tí nò giì 'dè có ji ndú máa, «Yo cì gúku lá, tacó ye gì ji yo a i ta banga ngú có mbe te líkí'o mítí ndâ 'duù 'dáá gî.
42002011	À wúnó jò mbe 'vala yo á mí kòtí Dàvídè, gbí gbata Bétèlèmè gî.
42002012	Yo má ya gí kà, yo bà ŋò yí ni mítí bà paṛaka yí ta ndâ bòngo, bìndi~ à giì sii yí mí gbí ká'i bà je i-zó-zò ji ndâ nò.»
42002013	Ká go bà kì ṛo bà-i-nò, ndâ mbe gbà bee tí nò mâ giì zeke'o, ndú giì ŋò ndâ 'bí basìlì me mbè kaa gì yè to gî, kû cè cè ta bà be ṛè Mbíṛì gbí~ ta líkí'o bà jò 'viì tí nò, máa,
42002014	«À ùlù Mbíṛì ngéé gbíṛì, wàa ndâ 'duù ŋìnó náa tàkòcò Mbíṛì kû peteke gítí ndú á muu to tí nó nó 'ví dù nìkì maa.»
42002015	Ndâ basìlì mâ giì kaa ndi ndú ya gí tàṛì gî, ndâ mbe gbà bee tí nò giì 'vii có gbí òkò tí ndú máa, «Ndoo ya gí Bétèlèmè, gí bà ŋò i tí nó mbe bàkà tí náa Mbe tí ndoo 'dè có ji ndoo gítí~ nô.»
42002016	Ndú bà-i-nò mâ giì goonó ya gí Bétèlèmè go có tí nò náa ndú 'dè nò, ndú giì 'de ndâ Jùzépè ta Màríyà kuu ṛègbà tí dó 'viì náa ndú sii mí gbí ká'i bà je i-zó-zò ji ndâ nò.
42002017	Ndâ mbe gbà bee tí nò mâ giì ŋò dó 'viì tí nò, ndú giì 'vanda ndi ndâ có tí nó náa basìlì 'dè ji ndú gítí wó nó 'dáá gî ji ndâ bu wó ta nawu wó.
42002018	Nje ndâ mbe 'di ndi ndâ có tí nò náa ndâ mbe gbà bee tí nò 'vanda nò 'dáá gî giì 'dèè gî.
42002019	Káa Màríyà giì kpolo tí ndâ có tí nò ká mí gbí njembí wó, bìndi~ yí giì dù kû 'viiki gbí ndú.
42002020	Ndâ mbe gbà bee tí nò mâ giì ŋò dó 'viì tí nò tè ta ndú gî, ndú giì dele ndi ndú gí bàndò mì ndú ta bà cè cè kû be ta ṛè Mbíṛì, tacó ndú 'de ndâ i 'dáá gî jé ká go ndi kòcò ndâ basìlì tí nó mbe 'dè có ji ndú nô.
42002021	Ta sili vô-nje~ta'ô bìndi bà jò Jézù, ndâ bu wó giì ya ta yí gí gbí gàzâ. Ndú mâ giì waa yí gî, ndú giì gbì ṛè wó tí Jézù, tí ṛè tí nó náa basìlì gbì mí muu wó á kùṛo bà tè nakáyì wó nô.
42002022	O bà te banga mì ndâ 'viì ta nawu wó mâ giì tè go có mì Mòze gî, ndâ bu wó ta nawu wó giì ya ta yí gí Jèrùzàlémè, tacó bà kaa yí ji Mbíṛì,
42002023	go có tí nó náa à cu mí gbí wáràgà gítí tàkìì mì ndâ Jùdéyà énó máa, «À 'ví kaa ndâ 'viì-'dakò ŋìnó tí ndâ 'viì-kíṛi nó ji Mbíṛì.»
42002024	Delè tacó bà waa mbelè ndâ kúlùkúdu sósò'ô, má wálá, ndâ kùlè sósò'ô go có tí nó gbí wáràgà mì Mbíṛì nô.
42002025	Ta o tí nò, 'bí 'dakò ta ṛè wó a Sìmìyónè, mbe sì miṛi wó ji Mbíṛì gî, náa Bèṛi-mì-Mbíṛì kuu tàkò wó, kuu ta 'bá Jèrùzàlémè, kû ùndi o bà 'vala ndâ Ìzìrìyélì.
42002026	Bèṛi-mì-Mbíṛì ci yí sàà gî, máa, yí má ŋò Bìndi-Mbíṛì ta ṛo wó lá, yí bà cì wálá.
42002027	Bèṛi-mì-Mbíṛì giì a tàmuu Sìmìyónè ya tí~ gí gbí ndùgù 'bá-Mbíṛì á kùṛo o bà ya ta Jézù mì ndâ bu wó ta nawu wó tacó bà kaa yí ji Mbíṛì nò. Ndú mâ giì bàkà bà tàkìì mítí Jézù gî,
42002028	Sìmìyónè giì li'vi Jézù mì njembí wó, bìndi~ yí giì 'deke tí wó ta bà ùlù Mbíṛì máa,
42002029	«Nògí, si bòò mì lo 'ví ya gí bàndò mì wó nìkì maa, Mbe tí ye. Si yí 'ví ya nìkì maa go cí tí nó náa wò táánò ci ta yí nô.
42002030	Tacó ye kpónó ŋò mbe 'vala ndâ 'duù ta ṛo ye gî,
42002031	'duù tí nó náa wò bàkà yí tí mbe 'vala ndâ 'duù á muu to tí nó 'dáá gî nô,
42002032	'duù tí nó náa wò je yí tí ngba'o mbe tùbà kpokèjì mì lo á ji ndâ 'duù ŋìnó náa ndú me ndâ Jùdéyà lá nô, 'duù tí nó náa wò je yí delè tí mbe tùbà wotí mì lo ji ndâ Ìzìrìyélì nô.»
42002033	Ndâ bu Jézù ta nawu wó giì si nje ndú ká tí nga gítí ŋa có tí nò náa Sìmìyónè kû 'dè gítí 'viì mì ndú nò.
42002034	Sìmìyónè mâ giì 'deke tí wó ji Mbíṛì cee gî, yí giì cù 'dê ngo cù wó mítí ndâ Jézù ta ndâ bu wó ta nawu wó. Bìndi~ yí giì 'dè có ji Màríyà tí nawu Jézù máa, «Mbíṛì cu 'bì wó á mítí 'viì tí nó tí mbe mìì ndâ Ìzìrìyélì me mbè. Yí delè giì cu 'bí wó mítí wó tí mbe 'vala ndâ Ìzìrìyélì me mbè. Mbíṛì cu mí gbí mbelè wó máa, ndâ 'duù bà bè yí gî.
42002035	Yí bà dù tí mbe yù gbí ndâ có kóó mì ndâ 'duù gí sè. Sé có bà giì kaṛa ṛé lo jàngá gî.»
42002036	Ta o tí nò, 'bí túngú'dù kpo niì tí mbe 'dòkò có mì Mbíṛì ta ṛè wó a Ánà, tí nájú 'bí 'dakò ta ṛè wó a Fànùwélè, ta ŋa wó a Àsérè, kuu gbí ndùgù 'bá-Mbíṛì. Ndâ Ánà sì 'bá ta 'dakò mì wó bìndi bà kò tí ndú ká ta ndoò vô-nje~só, bìndi~ ku giì zi 'dakò tí nò gî.
42002037	Ndoò tí Ánà gbí nawù ku ta o bà ya ta Jézù gí bà kaa yí ji Mbíṛì nò zi'duù-nà'ô-nje~nà'ô. Yí jé co 'do gbí ndùgù 'bá-Mbíṛì gí bà 'bí to lá, kû bàkà i-Mbíṛì ta bà kònò go.
42002038	Yí giì gì gí bàndò bà bàkà i-Mbíṛì ta gbèe o tí nò gí bà 'dè nìkì maa ji Mbíṛì, bìndi~ yí giì ya gí mì ndâ bu Jézù ta nawu wó ta o bà ya ta yí mì ndú gí bà bàkà bà tàkìì nò. Yí giì 'dè nìkì ma ji Mbíṛì, bìndi~ yí giì 'dè có gítí dó Jézù ji ndâ 'duù tí nó 'dáá gî mbe kû ùndi bà njaanga miṛi ndâ 'duù Jèrùzàlémè mì Mbíṛì 'do gbí vò i nô.
42002039	Ndâ bu Jézù ta nawu wó mâ giì bàkà bà tàkìì gítí wó go có mì Mbíṛì cee gî, ndú giì dele ndi ndú 'do Jèrùzàlémè ya a i gí gbí gbata mì ndú Názàrètì á gbí to Jùdéyà.
42002040	Jézù giì kpolo mí Názàrètì tí yú 'dakò ta muu ká tí wó, delè ta Mbíṛì kuu tàkò wó.
42002041	Ndâ bu Jézù ta nawu wó giì dù kû ya gí Jèrùzàlémè ta ndoò 'dáá gî ta o gbolò o bà mèlè ndi tàkìì bà Ndii-ta-muu-ndâ-Ìzìrìyélì-mì-Mbíṛì.
42002042	Ndú giì ya gbí ndoò ŋìnò si ndoò tí Jézù muu'bì-nje~só.
42002043	Káa si ndú kû giì dele gí 'bá si bà gbolò o tí nò cee gî, Jézù giì gboo mí Jèrùzàlémè gî, káa ndâ bu wó ta nawu wó ŋò bà~ lá.
42002044	À gbí muu ndú ŋìndi ndú máa ndâ-'bî-lá, ndú kû nò ta ndâ 'bí nambeè gbí òkò tí ndâ 'duù tí nó kpokèjì mòsùù nô. Ndú giì ŋò ni énó máa yí gbí òkò tí ndâ 'duù wálá ngé a i si ndú sì sili gbaànjé kpokèjì gî.
42002045	Ndú bà-i-nò giì delè ndi ndú ya gí bà pà bà tí wó cee gbí gbata Jèrùzàlémè léé gî.
42002046	Káa ndú giì 'de yí ngé a i bìndi sili ta'ô á gbí ndùgù 'bá-Mbíṛì, gbí òkò tí ndâ kpo-kpò mbe 'di gbí tàkìì mì ndâ Jùdéyà, kû 'di ndâ có mì ndú. Yí delè kû 'vee ndú gítí ndâ 'bí có.
42002047	Bà 'dè có gítí ŋa bà 'di gbí-o mì wó, ta ndâ ŋa có tí nó náa yí kû 'vìsì ji ndâ kpo-kpò 'duù tí nò nó, giì kpò nje ndâ mbe 'di ndâ có tí nò náa yí kû 'dè nò gî
42002048	Ndâ bu Jézù ta nawu wó mâ giì ŋò yí, nje ndú giì 'dèè gî. Bìndi~ nawu wó giì 'vee yí máa, «Wò bàkà mítí ze énó a ŋa yè, 'viì? Ŋò káa bà kaṛa ṛé ze ta bà pà bà tí lo gi!»
42002049	Káa Jézù giì 'vìsì có ji ndú máa, «Yo kû pà bà tí ye tacó yè? Yo ŋò ni lá máa, ye kû bàkà a nèté mì bu ye?»
42002050	Káa bà 'vìsì có gí tàkò 'vé mì Jézù nò giì kpò ndâ bu wó ta nawu wó gî.
42002051	Jézù bà-i-nò giì njè nó ta ndâ bu wó ta nawu wó á bìndi bà 'de yí mì ndú nò ya gí Názàrètì. Yí giì kpolo mí kà tí tó 'viì mbe kû 'di có mì ndâ bu wo ta nawu wó. Káa nawu wó giì kpolo tí ndâ có tí nò 'dáá gî mí gbí njembí wó.
42002052	Jézù giì uu gí yaà tí mbe wotí, ta muu ká tí wó, náa ndâ 'duù giì zè yí nìkì maa, Mbíṛì delè giì zè yí nìkì maa.
42003001	Ndoò tí Tìbérìyò tí ngáángbá 'dakò pí jàlàmbà á Rómà ta o tí nò muu'bì-nje~vô. Pónísìyò Pìlátò ta o tí nò a gbolò 'duù á Jùdéyà, ṛòbú Èródè ká giì zèè Gàlìléyà, Fìlípò tí 'bí 'viì bìndi Èródè giì zèè ndâ to Ìtùríyà ta Tàràkònítìsì. 'Bí 'dakò ta ṛè wó a Lìsánìyà giì zèè to tí nó tí Àbìlénè nô.
42003002	Ndâ Kùṛo ndâ bu-Mbíṛì mì ndâ Jùdéyà gbí gbèe o tí nò a ndâ Ánà ta Kàyífà. Mâ giì zeke'o, Mbíṛì giì je wotí bà 'dè-kòcò ji Jòvánì tí 'viì mì Zàkàríyà si yí gbí kángáá nga ngoò.
42003003	Jòvánì bà-i-nò giì dù kû nò nó cee gbí ndâ to á ta ndi yì ngo tí nó tí Jòròdánìyà nó 'dáá gî, kû ma có gítí bà caka tí ndâ 'duù, tacó wàa Mbíṛì 'ví je ta à-cee-gî ji ndú gítí ndâ vò i mì ndú.
42003004	A go có tí nó gbí wáràgà mì Ìzáyà tí mbe 'dòkò có mì Mbíṛì énó máa, «Kòcò 'duù kû kò-kò gbí kángáá nga ngoò, máa, ‹Yo 'viindi kpokèjì mì Mbe tí ndoo, yo bàkà ndâ kpokèjì mì wó jáá.
42003005	Yo nè ndâ dùgùù to 'dáá gî, yo da tí ndâ nja-njà gú tí nó ta ndi tí kpokèjì mì Mbe tí ndoo nó 'vii ta kúṛo to. Yo bàkà ndâ bà lókó-loko to ŋìnó tí kpokèjì mì wó nó jáá. Yo 'viindi ndâ bà cúkpúú-cùkpùù to á ta ndi tí kpokèjì mì wó.
42003006	Yo má bàkà énò gî, Mbíṛì bà 'vala ndâ 'duù 'dáá gî,› nô.»
42003007	Jòvánì giì 'dè có ji ndâ mbè 'duù tí nó mbe kaa ya gí mì wó tacó waa yí 'ví caka tí ndú nó, máa, «Yo ndâ 'viì-kpoo! A 'di ká 'dè có ji yo máa yo fa ngèlè 'do tí kpo-tàkòcò mì Mbíṛì gì gí mì ye?
42003008	Yo bàkà ndâ i ŋìnó náa à tí~ nô, tacó wàa à 'ví ŋò tí~ ni énó máa, yo 'vìsì muu yo á 'do tí ndâ vò i mì yo gî. Yo si bà dù kû koṛo có énó máa, ‹ze a ndâ 'viì-gù Àbìráámò› mí to. Ye kû 'dè có ji yo máa, wotí bà kaa ndâ díí tí nó wàa yí 'ví bàkà ndú tí ndâ 'viì-gù ji Àbìráámò kuu tí Mbíṛì.
42003009	Mbíṛì kpónó tè zí kàngó mì wó léngé-lenge gî. Yí kèjì gí bà daaka ndâ mû ŋìnó mbe ṛì cèe ndo mû lá nó 'do ngé tà teè ndú gí to tacó bà doo ta wu.»
42003010	Káa ndâ 'duù tí nò giì 'vee Jòvánì máa, «Ze kpónó 'ví bàkà a ŋa yè?»
42003011	Káa Jòvánì giì 'vìsì có ji ndú máa, «Ndâ bòngo mì 'duù má sósò'ô, si yí 'ví je 'bí~ gbaànjé ji 'bí ka wó ŋìnó ta bòngo mì wó wálá nô. Wàa i-zó-zò delè má kuu mì 'duù, yí 'ví je 'bí~ ji 'bí ka wó ŋìnó ta go tí wó nô.»
42003012	Ndâ 'bí mbe kili i-mírì mbe gì gí mì Jòvánì tacó wàa yí 'ví caka tí ndú bà-i-nò giì 'vee yí máa, «Káa ze 'ví bàkà a ŋa yè, Mbe nìbà i?»
42003013	Káa Jòvánì giì 'vìsì có ji ndú máa, «Yo te 'bí i mí muu ŋìnó náa mírì 'dè ji yo máa yo 'ví go 'do mì ndâ 'duù nó lá.»
42003014	Ndâ 'bí àsìkérì gbí òkò tí ndâ 'duù tí nò giì 'vee Jòvánì, máa, «Káa ze, ze 'ví njaanga miṛi ze ta ŋa kèjì ngàyi?» Káa Jòvánì giì 'vìsì có ji ndú máa, «Yo kùmùkù ndâ i mì ndâ 'duù ta wotí lá. Yo delè 'ví waaka có mítí ndâ 'duù gbí ngbàngà lá. Yo zò i 'do ká gbí wu'o mì yo.»
42003015	Jòvánì mâ giì ŋò énó máa, ndâ 'duù kû giì 'bìtà a bà koṛo gítí yì a gbolò có énó máa yì a Bìndi-Mbíṛì,
42003016	yí giì 'dè có ji ndú 'dáá gî máa, «Ye kû caka tí yo ta ngo, káa 'bí 'duù ta wotí tí wó mbe ndii ye gî á kèjì, náa à kpêtí káa vòó bà dù tí mbe kû njaanga tàmà 'do tí kò wó, ye bà 'vii tí~ wálá. Yí kèjì gí bà caka tí yo ta Bèṛi-mì-Mbíṛì, delè ta wu.
42003017	Yí kpónó zèè pìdíí mì wó mí 'bì wó, tacó bà pì gbí cû mì wó gî. Yí bà yili cèe njì cû gî, bìndi~ yí bà doo póṛó cû ta wu ŋìnó jé mbe mee lá nô.»
42003018	Jòvánì bà-i-nò giì dù kû ma Banga-Ngú-Có, ta bà je wotí ji ndâ 'duù ta 'bí ŋa có mbe si ndâ 'duù 'ví 'vìsì muu ndú gbí ndâ 'bí ŋa kèjì me mbè.
42003019	Káa Jòvánì giì 'dè có gítí Èródè tí nó tí gbolò 'duù nó, tacó bà volo muu Èródìyà tí niì mì ná'vindí wó, 'do tí wó, delè tacó ndâ 'bí vò i me mbè náa yí bàkà ndú.
42003020	Èródè mâ giì 'di ndâ có tí nò náa Jòvánì kû 'dè gítí wó nò, yí giì tò muu ndâ vò i mì wó nò ta bà te Jòvánì mí gbí zàà.
42003021	Jòvánì mâ giì caka tí ndâ 'duù 'dáá gî cee gî, yí giì caka tí Jézù delè. Káa si Jézù kû giì 'deke tí wó ji Mbíṛì á bìndi bà caka tí wó mì Jòvánì nò, njekèjì tàṛì giì njaanga tí gî.
42003022	Bìndi~ Bèṛi-mì-Mbíṛì giì gì 'do yaà ta cè tí wó go cè tí kùlè nô gí muu Jézù. Kòcò 'duù bà-i-nò giì dù kû 'dè có 'do gbíṛì máa, «Wò a kpóló-kpolo 'viì mì ye. Tàkòcò ye peteke gítí lo ma.»
42003023	Jézù 'bìtà nèté bà nìbà i ji ndâ 'duù ta ndoò tí wó go zi'duù-gbaànjé-nje~muu'bì. Ndâ 'duù gbí ndâ o tí nò ŋò Jézù ni ká tí 'viì mì Jùzépè tí 'viì mì Élì, Élì tí 'viì mì Màtátì,
42003024	Màtátì tí 'viì mì Lévì, Lévì tí 'viì mì Mèlékì, Mèlékì tí 'viì mì Jànáyì, Jànáyì tí 'viì mì Jùzépè,
42003025	Jùzépè tí 'viì mì Màtàtíyà, Màtàtíyà tí 'viì mì Ámòsì, Ámòsì tí 'viì mì Nàwúmì, Nàwúmì tí 'viì mì Ésìlì, Ésìlì tí 'viì mì Nàgáyì,
42003026	Nàgáyì tí 'viì mì Máátà, Máátà tí 'viì mì Màtàtíyà, Màtàtíyà tí 'viì mì Sèmèyínì, Sèmèyínì tí 'viì mì Jòsékì, Jòsékì tí 'viì mì Jódà,
42003027	Jódà tí 'viì mì Jòwánànì, Jòwánànì tí 'viì mì Résà, Résà tí 'viì mì Zèrùbàbélè, Zèrùbàbélè tí 'viì mì Sèlìtìyélì, Sèlìtìyélì tí 'viì mì Nérì,
42003028	Nérì tí 'viì mì Mèlékì, Mèlékì tí 'viì mì Ádì, Ádì tí 'viì mì Kàsámù, Kàsámù tí 'viì mì Èlìmàdámù, Èlìmàdámù tí 'viì mì Érè, Érè tí 'viì mì Jósùwà,
42003029	Jósùwà tí 'viì mì Èlìyézèrè, Èlìyézèrè tí 'viì mì Jòrímù, Jòrímù tí 'viì mì Màtátì, Màtátì tí 'viì mì Lévì, Lévì tí 'viì mì Sìmìyónè,
42003030	Sìmìyónè tí 'viì mì Júdàà Júdàà tí 'viì mì Jùzépè, Jùzépè tí 'viì mì Jònámù, Jònámù tí 'viì mì Èlìyàkímì,
42003031	Èlìyàkímì tí 'viì mì Mèléyà, Mèléyà tí 'viì mì Ménà, Ménà tí 'viì Màtásà, Màtásà tí 'viì mì Nàsánì, Nàsánì tí 'viì mì Dàvídè,
42003032	Dàvídè tí 'viì mì Jésì, Jésì tí 'viì mì Òbédì, Òbédì tí 'viì mì Bòwázì, Bòwázì tí 'viì mì Sàlìmónì, Sàlìmónì tí 'viì mì Nàsónì,
42003033	Nàsónì tí 'viì mì Àmìnàdábì, Àmìnàdábì tí 'viì mì Ádímìnì, Ádímìnì tí 'viì mì Àrínì, Àrínì tí 'viì mì Èzìrónì, Èzìrónì tí 'viì mì Pèrézì, Pèrézì tí 'viì mì Júdàà,
42003034	Júdàà tí 'viì mì Jàkóbè, Jàkóbè tí 'viì mì Ìzákò, Ìzákò tí 'viì mì Àbìráámò, Àbìráámò tí 'viì mì Téràà, Téràà tí 'viì mì Nàwórì,
42003035	Nàwórì tí 'viì mì Sèrúgì, Sèrúgì tí 'viì mì Réwù, Réwù tí 'viì mì Pèlégì, Pèlégì tí 'viì mì Èbérè, Èbérè tí 'viì mì Sélà,
42003036	Sélà tí 'viì mì Kàyìnánì, Kàyìnánì tí 'viì mì Àrìfàkìsádà, Àrìfàkìsádà tí 'viì mì Sémì, Sémì tí 'viì mì Nówà, Nówà tí 'viì mì Làmékì,
42003037	Làmékì tí 'viì mì Mèsùsélàà, Mèsùsélàà tí 'viì mì Énòkì, Énòkì tí 'viì mì Jàrédì, Jàrédì tí 'viì mì Mààlàléélì, Mààlàléélì tí 'viì mì Kàyìnánì,
42003038	Kàyìnánì tí 'viì mì Énòsì, Énòsì tí 'viì mì Sésì, Sésì tí 'viì mì Ádàmà, Ádàmà tí 'viì mì Mbíṛì.
42004001	Jézù giì dele ndì wó 'do tàbè'dè Jòròdánìyà á bìndi bà caka tí wó mì Jòvánì, tí 'duù ŋìnó náa Bèṛi-mì-Mbíṛì gèè bè mí muu wó gî. Bìndi~ Bèṛi-mì-Mbíṛì giì a tàmuu wó
42004002	ya tí~ gí bà bàkà sili zi'duù-só mí gbí kángáá nga ngoò náa Gba-wàtà kû tala yí ta vò i. Gbí ndâ sili tí nò zi'duù-só náa yí bàkà mí gbí kángáá nga ngoò nò, i-zó-zò di gbí yì wó gbaànjé lá.
42004003	Gba-wàtà mâ giì ŋò máa, bà~ mì Jézù cee ta go gbí ndòngbú ndâ sili tí nò náa yí bàkà zi'duù-só nò gî, yí giì 'dè có ji yí máa, «Wò má dú káa 'Viì-mì-Mbíṛì, 'vìsì díí tí nó tí i-zó-zò.»
42004004	Káa Jézù giì 'vìsì có ji Gba-wàtà énó máa, «À cu mí gbí wáràgà mì Mbíṛì énò máa, ‹'Duù kû 'vala me ka ta i-zó-zò cuki lá.› »
42004005	Gba-wàtà bà-i-nò giì te Jézù 'do to ngéé gí yaà, bìndi~ yí giì tùbà ndâ kpo-kpò gbata muu to tí nó 'dáá gî ji yí á go bà kì ṛo.
42004006	Bìndi~ yí giì 'dè có ji yí máa, «Ye bà bàkà wò tí mbe ndâ kpo-kpò gbata tí nò náa wò kû ŋò ngba ndú nò 'dáá gî, tacó Mbíṛì je ndú ji ye tí ndâ i mì ye gî. À ká go có mì ye bà je ndú ji 'duù ŋìnó mbe nìkì tí ye.
42004007	Ye bà je ndú 'dáá ji wò gî náa wò má kucuku muungbó lo mí kùṛo ye wàa wò 'ví ùlù ye gî nò.»
42004008	Káa Jézù giì 'vìsì có ji Gba-wàtà máa, «À cu mí gbí wáràgà mì Mbíṛì máa, ‹Wò 'ví ùlù káa Mbe tí lo tí Mbíṛì mì lo. Wò dele 'ví bàkà nèté ká ji yí cuki.› »
42004009	Gba-wàtà giì te Jézù 'do gbí kángáá nga ngoò bìndi ŋìnó, ya tí~ gí Jèrùzàlémè, yí giì te yí ngé dé'véléé mì pí 'bá-Mbíṛì. Bìndi~ yí giì 'dè có ji yí máa, «Wò má dú káa 'Viì-mì-Mbíṛì, o gí to.
42004010	Tacó à cu mí gbí wáràgà mì Mbíṛì énò máa, ‹Mbíṛì bà kaa ndâ basìlì mì wó wàa ndú 'ví kpolo tí lo.› À giì cu 'bí~ énò máa,
42004011	‹Ndâ basìlì tí nò mì Mbíṛì nò bà lì 'bì ndú mí tà tí lo, tacó wàa díí 'ví kpò kò lo lá.› »
42004012	Káa Jézù giì 'vìsì có ji Gba-wàtà máa, «À cú mí wáràgà mì Mbíṛì énò máa, ‹Wò 'ví tala Mbe tí lo tí Mbíṛì lá.› »
42004013	Gba-wàtà mâ giì cee ta bà tala Jézù gî, yí giì njè nó 'do tí wó ya kû ù 'bí tó o tacó bà tala yí káká'i.
42004014	Jézù giì dele ndí wó gí Gàlìléyà ta wotí mì Bèṛi-mì-Mbíṛì. Bìndi~ ṛè wó giì wu cee gbí to Gàlìléyà 'dáá gî.
42004015	Ndâ 'duù 'dáá gî kû giì ùlù bà nìbà i mì wó ta ndi tí ndâ bàndò bà kili ndâ Jùdéyà gí bà ùlù Mbíṛì.
42004016	Jézù giì ya gí gbí gbata Názàrètì, tí bàndò bà kpolo yí. Bìndi~ yí giì ya gí bàndò bà kili ndâ Jùdéyà gí bà ùlù Mbíṛì ta ṛi bà wotí gbí tàkìì mì ndâ Jùdéyà go ŋa i mì wó náa yí cóó-cóó kû bàkà nô. Yí mâ giì ya gí bà ṛò tíyò tacó bà 'deke i,
42004017	àá giì te ji yí a wáràgà mì Ìzáyà tí mbe 'dòkò có mì Mbíṛì. Yí bà-i-nò giì njaanga wáràgà tí bàndò tí nó náa à cu mí gbí~ énó máa,
42004018	«Bèṛi-mì-Mbíṛì kuu ta ye, tacó yí cu 'bì wó mítí ye máa ye ma Banga-Ngú-Có ji ndâ yê. Yí tuu ye gí bà ma có bà njaanga wú á 'do tí miṛi ndâ 'duù gbí zàà ji ndú. Yí tuu ye gí bà njaanga ṛo ndâ mbe sú ṛo. Yí tuu ye gí bá 'vala ndâ 'duù tí nó náa à kû mèèkè'i tí ndú.
42004019	Yí tuu ye gí bà ma có ndoò bà bàkà nambeè mì Mbíṛì ji ndâ 'duù.»
42004020	Jézù mâ giì 'deke i cee gî, yí giì paṛaka ndi wáràgà tí nò gí bàndò mì wó, bìndi~ yí giì dele ndí~ ji 'duù tí nó tí mbe kpolo tí ndâ i á bàndò bà ùlù Mbíṛì nô. Bìndi~ yí giì ki tí wó to. Ndâ 'duù bàndò bà ùlù Mbíṛì 'dáá gî giì yee ṛo ndú ṛó'dó-ṛo'doo mítí wó.
42004021	Bìndi~ yí giì 'bìtà bà 'dè có ji ndú máa, «Ndâ i tí nò náa ye 'deke có gítí ndú ji yo 'do gbí wáràgà mì Mbíṛì nò wúnó bàkà tí go ndâ có tí nò náa ye 'deke nò gî.»
42004022	Ndâ 'duù 'dáá gî giì ùlù yí, káa nje ndú 'dáá gî giì 'dèè ta bà 'di ndâ ŋa banga có tí nò mbe co 'do nje wó nò gî. Ndú bà-i-nò giì 'bìtà bà 'vee 'vé gbí òkò tí ndú máa, «À nó me 'viì mí Jùzépè ká nó lá?»
42004023	Jézù mâ giì 'di có tí nò, yí giì 'vìsì có ji ndâ 'duù tí nò máa, «Ye ŋò ni gî máa à gbí muu yo a có bà 'dè lòkò'bò tí nó máa, ‹'Vala tí lo mbe yeè› nó ji ye. À delè tí yo a go bà 'dè có ji ye máa, ‹Bàkà ndâ i tí nó táánò náa ze 'di tàwo lo ta bà bàkà ndú gbí gbata Kàpàrànáwùmù nó mí 'bá mì yo.›
42004024	Káa ye kû 'dè có ji yo ta yúcó máa, à jé ùnje gítí có mì mbe 'dòkò có mì Mbíṛì lá ká gbí 'dóó to mì ndú.
42004025	«Káa ye kû 'dè có ji yo ta yúcó máa, ndâ nawù ku táánò 'bá mì ndâ Ìzìrìyélì gbí o mì Èlíjà tí nó tí mbe 'dòkò có mì Mbíṛì nó me mbè. Káa ta o tí nó náa njekèjì tàṛì giì nè gí tàkò mù gî ta ndoò ta'ô ta pì vô-nje~gbaànjé pí~ gî nó, làngàwìṛí giì tè 'bá mì ndâ Ìzìrìyélì 'dáá gî.
42004026	Ta ndâ ŋa ŋìnò 'dáá gî, Mbíṛì giì tuu Èlíjà ya tí~ a i gí bà konì 'bí nawù ku gbí ndâ to Zàrèfátì á gbí to Sìdónì, si ndâ nawù ku 'bá Ìzìrìyélì mí to.
42004027	Ndâ mbe cì delè táánò me mbè kuu 'bá Ìzìrìyélì gbí o mì Èlísà tí mbe 'dòkò có mì Mbíṛì. Káa Èlísà 'vala gbèe 'duù á 'do gbí òkò tí ndú lá, yí giì 'vala káa 'bí mbe cì gbaànjé ta ṛè wó a Nààmánì tí tende 'duù mbe gì 'do Sírìyà.»
42004028	Ndâ 'duù bàndò bà kili ndâ Jùdéyà gí bà ùlù Mbíṛì mâ giì 'di có tí nò náa Jézù 'dè ji ndú nò, tàkòcò ndú giì kpolo ngé ndii gî.
42004029	Ndú giì njè gítí wó, bìndi~ ndú giì ja yí gí sè 'do bàndò bà ùlù Mbíṛì, ndú giì 'dò ta yí gí pí gú tí nó náa à bì gbata mì ndú ta yendi~ nô. À gbí muu ndú ta o tí nò a có bà 'va yí gí tàgbà gú 'do yaà kà.
42004030	Káa yí giì ba to, co gbí òkò tí ndâ mbè 'duù tí nò, kû ya ta nó mì wó.
42004031	Jézù giì njè nó 'do Názàrètì ya gí gbí gbata Kàpàrànáwùmù á gbí to Gàlìléyà. Bìndi~ yí giì nìbà i ji ndâ 'duù kà ta ṛi bà wotí gbí tàkìì mì ndâ Jùdéyà.
42004032	Nje ndâ 'duù giì 'dèè gítí wó gî, tacó yí 'dè có go i mì gba.
42004033	Káa ta o tí nò 'bí 'dakò ta i-gbí-muu wò kuu gbí òkò tí ndâ 'duù tí nò mbe kili mí bàndò bà ùlù Mbíṛì nò. Mâ giì zeke'o, i tí nò giì tanga mítí 'dakò tí nò, bìndi~ yí giì tò kû ta kòcò wó gí yaà máa,
42004034	«Si ze mí to! Àá mì lo ta ze a yè, ndí lo Jézù tí nó mbe gì 'do Názàrètì nó? Wò gì tacó bà bù ŋa ze? Ye ŋò wò ni tí 'duù tí nó náa à kaa wò ji Mbíṛì gî nó gî.»
42004035	Káa Jézù giì do mítí i tí nò máa, «'Dù ngbìì! Co 'do gbí muu wó gî!» I tí nó bà-i-nò gî 'va 'dakò tí nò mí to mí kùṛo ndâ 'duù, bìndi~ yí giì co 'do gbí muu wó ta bà bàkà vò i ta yí lá.
42004036	Nje ndâ mbe ŋò ŋa i tí nò 'dáá gî giì 'dèè gî. Bìndi~ ndú giì 'bìtà bà 'vee 'vé gbí òkò tí ndú máa, «Ŋìnò a ŋa có yè ká nò? Yí kû 'dè có ji ndâ vò i-gbí-muu ndâ 'duù ta wotí go i mì gba káa ndú kû 'di có mì wó!»
42004037	'Do bà-i-nò, tàwo Jézù giì wu cee gbí wúngbó to tí nò léé gî.
42004038	Jézù giì co 'do bàndò bà kili ndâ Jùdéyà gí bà ùlù Mbíṛì ya gí 'bá mì Sìmónè tí 'bí mbe tala có mì wó gbaànjé. Yí mâ giì yee kà, yí giì 'de na gê Sìmónè tí sì ta cô'o gbí dìì wò ngé ndii gî. Ndâ 'duù mâ giì 'dè có~ ji Jézù,
42004039	Jézù giì njè nó ya gí bà ṛò tíyò seè tí niì tí nò, bìndi~ yí giì 'dè có ji cô'o tí nò máa yí dò 'do gbí dìì niì tí nò gî. Niì tí nò ngé giì a cónjóṛónjó gí yaà kû bàkà i-zó-zò ji ndú.
42004040	Ṛi mâ giì ta gî, ndâ 'duù ŋìnó ta ndâ nambe ndú ta ndâ tende ŋa nò'o tí ndú nó giì tuṛu ndú 'dáá gî ya tí~ ji Jézù. Yí giì tee 'bì wó mítí ndú, bìndi~ ndú 'dáá gî giì 'vala gî.
42004041	Ndâ i delè giì co 'do gbí muu ndâ 'duù ŋìnó ta i gbí ndú nó me mbè, kû tò kû máa, «Wò á 'Viì-mì-Mbíṛì!» Káa Jézù giì do mítí ndâ i tí nò máa ndú dù ngbìì, tacó ndú ŋò yì ni tí Bìndi-Mbíṛì gî.
42004042	Yé má bà giì bàkà bà ngbaanga to, Jézù giì co 'do gbí òkò tí ndâ 'duù gí ndiì ta kpéétí wó. Ndâ 'duù giì pà bà tí wó, ndú mâ giì 'de yí gî, ndú giì bàkà có bà tii yí, máa yí njè nó 'do tí ndâ yì lá.
42004043	Káa yí giì biya gî. Bìndi~ yí giì 'de có ji ndú máa, «Kózò tí ye bà ya gí bà ma Banga-Ngú-Có gítí ngú ŋa kèjì bà bàkà nambeè mì Mbíṛì ta ndâ 'duù ji ndâ 'duù gbí ndâ 'bí gbata delè. Tacó ŋìnò a nèté tí nó náa Mbíṛì tuu ye gí bà bàkà nó ká nò.»
42004044	Bìndi~ yí giì dù kû nò ta bà ma Banga-Ngú-Có ji ndâ 'duù ta ndi tí ndâ bàndò bà kili ndâ Jùdéyà gí bá ùlù Mbíṛì cee gbí ndâ to 'bá mì ndâ Jùdéyà 'dáá gî.
42005001	Ta 'bí o gbaànjé si Jézù kû ṛò tíyò a tì kàpá Jènèsàrétì, ndâ 'duù me mbè kû giì tòò tí ndú tacó bà ya gí bà 'di có mì Mbíṛì 'do mì wó.
42005002	Jézù mâ giì zeke'o, yí giì ŋò ndâ gbâ sósò'ô náa ndâ mbe gò ngo ṛò ndú mí gbí káṛà-káṛà ngo, bìndi~ ndú giì oloko 'do gbí ndú gí tà ngo, kû caka ndâ mbu mì ndú.
42005003	Jézù bà-i-nò giì o mí gbí 'bí gbâ gbaànjé, tí ŋìndi Sìmónè, bìndi~ yí giì 'dè có ji Sìmónè máa yí yèè yì ta gbâ gàà gí ṛo ngo. Sìmónè mâ giì bàkà énò gî, Jézù giì ki tí wó á gbí gbâ ṛo ngo kû nìbà i ji ndâ 'duù.
42005004	Jézù mâ giì nìbà i ji ndâ 'duù cee gî, yí giì 'dè có ji Sìmónè máa yí yèè ta gbâ gí bà wúlú ngo wàa yí 'ví 'va mbu, wàa yí bà zèè sè gî.
42005005	Káa Sìmónè giì 'vìsì có ji yí máa, «Ze 'va mbu 'do tí kùbòó too ta yé tí nó gî, káa ze zèè gbèe i lá, kpo 'duù mì ye. Káa wò má 'dè énò, ye bà bàkà go có mì lo nò gî.»
42005006	Ndâ Sìmónè mâ giì 'va mbu go có tí nò náa Jézù 'dè ji yí nò, ndú giì woo sè tí ŋa ŋìnó náa sè bà yaka mbu mì ndú giì dù ká njí'dí.
42005007	Ndú bà-i-nò giì mìyà 'bì ndú ji ndâ 'bí ka ndú mbe gò ngo máa ndú gì ta gbâ mì ndú ji ndâ yì. Ndâ ka ndú nò mâ giì ya ta 'bí gbâ ji ndú gî, ndú giì woo sè yeke ndâ gbâ tí nò sósò'ô nò ta sè tí ŋa ŋìnò náa sè bà ta ngo mì ndú giì dù ká njí'dí.
42005008	Sìmónè mâ giì ŋò ŋa i tí nò mbe bàkà tí nò, yí giì kucuku muungbó wó mí kùṛo Jézù, bìndi~ yí giì 'deke tí wó ji yí máa, «Ya 'do tí ye gî, Mbe tí ye! Tacó vò i mì ye me gbolò ngé ndii gî.»
42005009	Sìmónè 'dè có tí nò ji Jézù tacó nje ndú ta ndâ 'bí ka wó mbe gò ngo 'dáá gî ta o tí nò 'dèè gítí ŋa seṛè sè tí nò náa ndú zèè nò gî.
42005010	Ndâ Jákòmò ta ná'vindí wó Jòvánì, tí ndâ 'viì mì 'bí 'dakò ta ṛè wó a Zèbìdéyò, tí ndâ ka Sìmónè mbe gò ngo delè sósò'ô, giì si nje ndú ká tí nga. Káa Jézù giì 'dè có ji Sìmónè máa, «Cì gúku lá, tacó wò bà giì zèè 'do tí kpónó kû ya gí kùṛo go ndâ sè tí nò a ndâ 'duù.»
42005011	Ndú bà-i-nò giì ya ta ndâ gbâ mì ndú gí tì ngo, ndú giì jee ndâ i mì ndú 'dáá gî 'bùṛùkù mí to, bìndi~ ndú giì ya kû nò á tàkò Jézù.
42005012	Ta 'bí o gbaànjé si Jézù kuu gbí 'bí gbata, yí giì ŋò 'bí 'dakò náa cì waaka yí volo gî. Mbe cì tí nò mâ giì ŋò Jézù, yí giì 'bu gbíṛo wó mí to mí kùṛo wó. Bìndi~ yí giì 'deke tí wó ji yí máa, «Go bà ngbaṛanga kútí ye má kuu tí lo, wò bà bàkà gî, kpo 'duù!»
42005013	Jézù mâ giì 'di có tí nò náa mbe cì tí nò 'dè nò, yí giì tee 'bì wó mítí mbe cì tí nò, ta bà 'dè có ji yí máa, «Ye bà bàkà gî! Si kútí lo 'ví dù ngbáṛángà'i.» A káa póó bà 'dè có tí nò mì Jézù, kútí mbe cì tí nò giì gì ngbáṛángà'i gî.
42005014	Kútí 'dakò tí nò mâ giì ṛo bìndi cì gî, Jézù giì 'dè có ji yí máa, «Si 'bí 'duù gbaànjé 'ví ŋò wó lá. Ya gí bà tùbà tí lo ji bu-Mbíṛì, yí má 'dè có énó máa, cì cee 'do tí lo gî má kózò gî, wò 'ví ya gí bà waa mbelè go có mì Mòze, tacó bà tùbà~ ji ndâ 'duù máa, wò gì tí cèe 'duù gî.»
42005015	Káa ṛè Jézù giì wu to ya me 'dú ndii ŋìnó sàà kùṛo nó gî. Tacó énò, ndâ 'duù me mbè giì kaa ya gí mì wó. Ndâ 'bí 'duù ya tacó bà 'di ndâ có mì wó, bìndi~ ndâ 'bí~ tacó wàa yí 'ví 'vala ndâ yì 'do gbí nò'o.
42005016	Káa yí má dù gî yí kû co 'do gbí òkò tí ndâ 'duù ya gítí bàndò ŋìnó ta ndâ 'duù tí~ wálá nó ta kpéétí wó tacó bà 'deke tí wó ji Mbíṛì.
42005017	Ta 'bí o gbaànjé si Jézù kû nìbà có mì Mbíṛì ji ndâ 'duù, ndâ 'bí mbe kpolo tí tàkìì, ta ndâ 'bí mbe nìbà i mì ndâ Jùdéyà, mbe gì 'do Jèrùzàlémè, delè 'do ta gbí ndâ gbata gbí ndâ to Gàlìléyà ta Jùdéyà 'dáá gî, ta o tí nò kuu gbí òkò tí ndâ 'duù tí nò náa yí kû nìbà i ji ndú nò. Yí delè kû 'vala ndâ mbe nò'o ta wotí mì Mbíṛì.
42005018	Mâ giì zeke'o, ndâ 'bí 'dakò giì làngà 'bí 'dakò mbe gbele've gî gì tí~ ji Jézù. Ndú giì jè ta bà ṛì ta yí gí tà'i tàkò Jézù,
42005019	káa à giì kpò ndú ngbàà gî, tacó ndâ 'duù nènèkè mí njekèjì go ndâ njìlí tí nje gà. Tacó énò, ndú giì 'dò ta yí gí muu 'bá, ndú giì di muu 'bá gbúú-gbuu 'vii ta bàndò bà ki tí Jézù, bìndi~ ndú gí yuu yí ta mbà tí nó náa ndú te ta yí nó gí to ji yí gbí òkò tí ndâ 'duù.
42005020	Jézù mâ giì ŋò ŋa bà tee njembí ndâ 'dakò tí nò á mítí wó, yí giì 'dè có ji 'dakò tí nó mbe gbele've gî nó máa, «À si có gítí ndâ vò i mì lo mí to gî, kómbe ye.»
42005021	Ndâ mbe kpolo tí tàkìì, ta ndâ mbe nìbà i mì ndâ Jùdéyà, mâ giì 'di có tí nò náa Jézù 'dè nò, ndú giì 'bìtà bà koṛo có gbí njembí ndú máa, «'Dakò tí nó mbe kû 'dè zu có gí bà tí Mbíṛì nó a 'di? Wotí bà je à-cee-gî gítí ndâ vò i mì ndâ 'duù á bìndi Mbíṛì a i tí 'di?»
42005022	Káa Jézù giì 'di gbí ŋa bà koṛo có mì ndú nò gî. Tacó énò, yí giì 'vee ndú máa, «Yo kû koṛo ŋa có tí nò á tacó yè?
42005023	À kpolo a bà 'dè có máa, ‹À si có gítí ndâ vò i mì lo mí to gî,› wèè, à kpolo a bà 'dè có máa, ‹A gí yaà, wàa wò 'ví te kpâ-sili mì lo, wàa wò 'ví nò nó?›
42005024	À má énò, ye kpónó bà tùbà~ ji yo énó máa, à tí 'Viì-mì-'Dakò a wotí tacó bà je à-cee-gî gítí ndâ vò i.» Yí bà-i-nò giì 'dè có ji 'dakò tí nó mbe gbele've gî nó, máa, «A gí yaà, wò 'ví te kpâ-sili mì lo, wàa wò 'ví njè nó ya gí 'bá go có tí nó gbí nje ye nô.»
42005025	'Dakò tí nò ngé giì a gí yaà cónjóṛónjóó mí kùṛo ndâ 'duù, yí giì te mbà tí nó náa à làngà ta yí gì tí~ ji Jézù nó, bìndi~ yí giì 'bì nó kû ya gí 'bá ta bà ùlù Mbíṛì.
42005026	Nje ndâ 'duù 'dáá gî giì 'dèè gî, bìndi~ ndú giì 'bìtà bà ùlù Mbíṛì ta gúku, máa, «Ze wúnó ŋò i-seṛè gî!»
42005027	Jézù mâ giì njè nó 'do bàndò bà 'vala 'dakò tí nò mbe gbele've gî nò, yí giì ŋò 'bí 'dakò, tí mbe kili i-mírì, ta ṛe wó a Lévì, kû ki tí wó to á tàgbà 'bá bà kili i-mírì. Jézù bà-i-nò giì tè'é tí Lévì, máa, «Gì gí bà dù tí 'duù mì ye.»
42005028	Lévì bà-i-nò giì jee ndâ i 'dáá gî mí to, bìndi~ yí giì ya gí bà dù tí 'duù mì Jézù.
42005029	Bìndi~ Lévì giì te wiṛi mítí Jézù. Ndú ta o tí nò giì kili ta ndâ 'bí ka wó mbe kili i-mírì, ta ndâ 'bí 'duù me mbè, kû zò i-wiṛi tí nò náa yí bàkà ji Jézù nò.
42005030	Ndâ 'bí mbe kpolo tí tàkìì mì ndâ Jùdéyà, ta ndâ 'bí kpo-kpò mbe 'di gbí-o mì ndú mâ giì ŋò ndú, ndú giì 'dè kòlòwò ji ndâ mbe tala có mì Jézù, máa, «Yo kû zò i ta ndâ mbe kili i-mírì, giì je ndâ mbe bàkà vò i, tacó yè?»
42005031	Káa Jézù mâ giì 'di có tí nò, yí giì 'vìsì có ji ndú máa, «A ndâ 'duù ŋìnó ta sé'i tí ndú nó ká kû pà mbe yeè. Nèté mì ndâ 'duù ŋìnó ta sé'i tí ndú wálá nó ta mbe yeè wálá.
42005032	Ye gì me tacó bà tè'é tí ndâ tó 'duù lá. Ye gì a i tacó tí ndâ mbe bàkà vò i, tacó wàa ndú 'ví 'vìsì muu ndú 'do tí ndâ vò i mì ndú gî.»
42005033	Ndâ 'bí 'duù bà-i-nò giì 'dè có ji Jézù, máa, «Ndâ mbe tala có mì Jòvánì tí mbe caka tí ndâ 'duù ta ndâ mbe tala có mì ndâ mbe kpolo tí tàkìì mì ndâ Jùdéyà ta o 'dáá gî kû kònò go, ta bà 'deke tí ndú ji Mbíṛì, káa ndâ mbe tala có mì lo kû zò i, ndú delè kû njù ngo.»
42005034	Káa Jézù giì 'vee ndú, máa, «Yo kû koṛo có máa ndâ wiṛi bàndò bà ko niì kû kònò go ta o tí nó náa nambe ndú tí nó mbe kû kò niì nó kuu ta ndú?
42005035	Káa ṛi bà je nambe ndú mbe kû kò niì nó 'do tí ndú ká kèjì; wélégí, ŋìnò bà giì dù a ṛi bà 'bìtà bà kònò go mì ndú.»
42005036	Jézù giì lòkò'bò 'bí có ji ndâ 'duù tí nò káká'i máa, «'Bí 'duù jé mbe yaka gbí ngú bòngo mì wó tacó bà cu ta ṛo kà gbí ká zì bòngo wálá. Yí má bàkà énò, yí bà yaka gbí ngú bòngo mì wó gî, káa ndâ ngú bòngo ta ká ŋìnó bà te banga 'vii wálá.
42005037	'Bí 'duù delè jé mbe fuu pe ngú cû mí gbí ká káṛà ŋìnò náa gbí~ wuuku gî nó wálá. Tacó yí má bàkà énò, pe ngú cû bà ba ta káṛà gî. Bìndi~ yí bà bè gbí ndâ pe ta káṛà só gî.
42005038	À kû fuu pe ngú cû ta o 'dáá gî ká mí gbí kpo káṛà.
42005039	'Bí 'duù ta go bà njù lí pe tí wó gí tàkò gó pe nò wálá, tacó a gó pe ká nìkì có tí lí pe.»
42006001	Ta 'bí ṛi bà wotí gbí tàkìì mì ndâ Jùdéyà gbaànjé, si Jézù ta ndâ mbe tala có mì wó kû ndii ta nó ta ndi gbí ndâ njí, ndâ mbe tala có mì wó giì dù kû nò ta bà kpaṛaka muu cû kû toṛo gí nje ndú tí 'veè.
42006002	Ndâ 'bí mbe kpolo tí tàkìì mì ndâ Jùdéyà mâ giì ŋò ndú tí~, ndú giì 'vee ndú máa, «Yo kû bàkà i ŋìnó náa à me yí~ lá nó ta ṛi bà wotí gbí tàkìì mì ndoo tacó yè?»
42006003	Káa Jézù giì 'vìsì có ji ndú á muu ndâ mbe tala có mì wó máa, «Yo jé 'di có tí nó gbí wáràgà mì Mbíṛì gítí ŋa i tí nó náa Dàvídè tí gbolò gba bàkà dígísèé si ndú ta ndâ 'duù mì wó ta go tí ndú nó lá?
42006004	Có tí nó máa, yí giì ṛì gí tà'i 'bá-Mbíṛì, yí giì te i-zó-zò tí nó náa à ci ji Mbíṛì nó, yí mâ giì zò gî, yí gì te sè~ ji ndâ 'duù mì wó, ndú delè giì zò gî. Káa à má gbí tàkìì mì ndoo tí ndâ Jùdéyà, ndâ cèe 'duù zò i-zó-zò tí nó náa à ci ji Mbíṛì nó lá. À káa ndâ bu-Mbíṛì ká kû zò~.»
42006005	Káa Jézù giì yee nje có mì wó ji ndú máa, «'Viì-mì-'Dakò a mbe tí ṛi bà wotí gbí tàkìì mì ndâ Jùdéyà.»
42006006	Ta 'bí ṛi bà wotí gbí tàkìì mì ndâ Jùdéyà á bìndi ŋìnò, Jézù giì ya gí bàndò bà kili ndâ Jùdéyà gí bà ùlù Mbíṛì. Bìndi~ yí giì ṛì gí tà'i kû nìbà i ji ndâ 'duù si 'bí 'dakò ta 'bí wó ŋìnó gbí kù'bì nó pizoo gî kû gbí òkò tí ndâ 'duù kà.
42006007	Ndâ 'bí mbe kpolo tí tàkìì mì ndâ Jùdéyà, ta ndâ mbe nìbà tàkìì mì ndú giì dù jé kû zeke Jézù, máa yí má 'vala 'dakò tí nò ta ṛi bà wotí gbí tàkìì mì ndâ Jùdéyà gî, wàa ndâ yì 'ví 'de ndeṛè bà kpì ngbàngà tí wó.
42006008	Káa Jézù giì 'di gbí ŋa bà koṛo có mì ndú nò gî. Tacó énò, yí giì 'dè có ji 'dakò tí nó ta 'bì wó pizoo gî nó máa, «A gí yaà! Co ya gí bà ṛò tíyò á kùṛo ndâ 'duù.» 'Dakò tí nò mâ giì co gí kùṛo ndâ 'duù go có mì Jézù nò gî,
42006009	Jézù giì 'vee ndú máa, «Tàkìì mì ndoo ùnje ji ndoo a i gítí bà bàkà i ngàyi 'do gbí òkò tí ndâ bà bàkà tó i ta bà bàkà vò i ta ṛi bà wotí? Káa à má 'do gbí òkò tí ndâ bà 'vala ku ta ba zi ku, à nìkì a ngàyi?»
42006010	Yí bà-i-nò giì zeke'o jèlè to, bìndi~ yí giì 'dè có ji 'dakò tí nò ta 'bì wó pizoo gî nò máa, «Ya'va gbí 'bì lo.» 'Dakò tí nò mâ giì ya'va gbí 'bì wò, 'bì wó giì gì nìkì maa gî.
42006011	Sè bà ba ndâ kpo 'duù mì ndâ Jùdéyà giì dù ká njí'dí ta sé bà ŋò ŋa i tí nò, bìndi~ ndú giì toko có tacó bà pà kèjì gítí ŋa i ŋìnó náa ndâ yì 'ví bàkà ta Jézù nô.
42006012	Ta 'bí ṛi gbaànjé gbí òkò ndâ sili tí no, Jézù giì co ya gí pí gú tacó bà 'deke tí wó ji Mbíṛì. Yí giì dù pí gú kà kû 'deke tí wó ji Mbíṛì ta bèbìlì tí nò too yé gî.
42006013	Yé mâ giì too gî, yí giì kili ndâ mbe tala có mì wó, bìndi~ yí giì ṛuka ndâ 'duù muu'bì-nje~só 'do gbí òkò tí ndú, bìndi~ yí giì kpì ṛè mí muu ndú máa ndú a ndâ tú mì yì.
42006014	Ŋìnó a ṛè ndâ 'duù tí nó náa Jézù ṛuka ndú tí ndâ tú mì wó nó ká nô: ndâ Sìmónè tí nó náa yí kpì Pìyétòrò mítí wó nó, ta ná'vindí wó Àndèréyà, giì je Jákòmò, giì je Jòvánì, giì je Fìlípò, giì je Bàràtòlòméyò,
42006015	giì je Màtéyò, giì je Tòmázò, giì je Jákòmò tí nó tí 'viì mì Àlìféyò, giì je Sìmónè tí nó ta 'bí ṛè wó a Tó-'viì-'bá nó,
42006016	giì je Júdà tí nó tí 'viì mì Jákòmò nó, giì je Júdà Ìsìkàrìyótè tí nó mbe giì cu gòmbò tí wó nô.
42006017	Jézù mâ giì yaaka ta ndâ 'duù tí nó muu'bì-nje~só náa yí bàkà ndú tí ndâ tú mì wó nó 'do pí gú gí tàbù to gî, ndú giì 'de ndâ mbe tala có mì wó, ta ndâ 'duù me mbè mbe kaa kû ya gí tàkò ndú kili kû ùndi ndú pí 'bí kpáká'và to. Ndâ 'duù ta o tí nò gì 'do gbí ndâ to Jùdéyà 'dáá gî. Ndâ mbe giì 'do Jèrùzàlémè, ta ndâ mbe gì 'do yì ngo gbí ndâ to Tírò ta Sìdónì.
42006018	Ndâ 'bí 'duù gbí òkò tí ndú kaa ya tacó bà 'di ndâ có mì Jézù, káa ndâ 'duù ŋìnó ta nò'o tí ndú nó, kaa ya tacó wàa yí 'ví 'vala ndâ yì. Ndâ 'duù ŋìnó ta ndâ i-gbí-muu ndú nó ya tacó wàa yí 'ví mòkò ndâ i tí nó 'do gbí muu ndâ yì gî.
42006019	Ndâ mbè 'duù tí nò 'dáá gî kû kììkì to tacó bà tee 'bì ndú mítí wó, tacó wotí bà 'vala ndâ 'duù tí nó mbe kû co 'do gbí dìì wó nó kû 'vala ndú.
42006020	Jézù gì zeke'o tí ndâ mbe tala có mì wó ngbóó, bìndi~ yí giì 'dè có ji ndú máa, «Yo tí ndâ mbe yê, a ndâ mbe tó pá, tacó 'bá mì Mbíṛì tí gba a i mì yo.
42006021	«Yo tí ndâ mbe kû kònò go, a ndâ mbe tó pá; tacó yì yo bà yè gî. «Yo tí ndâ mbe kû wa gbí, a ndâ mbe tó pá; tacó yo kèjì gí bà ŋo 'dì.
42006022	«À tí yo a tó pá ta o tí nó náa ndâ 'duù má kû sogo yo, ndú má kû mò yo 'do tí ndú gí ndiì, ta bà 'dè ndâ có ŋónókó gítí yo, ta bà volo ṛè yo, á muu 'Viì-mì-'Dakò.
42006023	Yo 'ví dù ṛu ta líkí'o ta o tí nó náa ndú má kû bàkà ndâ i tí nò mítí yo nò, tacó gbolò mboo tàkò ndâ i tí nò kû ù ndi yo gbíṛì, tacó ndâ ká gù ndú dígísèé kû mèèkè'i tí ndâ mbe 'dòkò có mì Mbíṛì ká énò.
42006024	«Káa yo tí ndâ mbe kû tee njembí yo kpónó ká mítí ndâ kpo-kpò i mì yo á muu to tí nó bà ŋò mítí yo, tacó yo 'de bà tó i ŋìndi yo cee gî.
42006025	«Yo tí ndâ mbe kû da nó gbí i-zó-zò kpónó bà ŋò mítí yo, tacó yo kèjì gí bà zò go. «Yo tí ndâ mbe kû ŋo 'dì ta yéŋì kpónó bà ŋò mítí yo, tacó yo bà giì tùgàzù ta ngo-ṛo tà ṛo yo.
42006026	«Yo tí ndâ 'duù tí nó náa ndâ 'duù 'dáá gî kû là tà ṛo yo kpónó nó bà ŋò mítí yo, tacó ŋìnó a gbèe ŋa i tí nó dígísèé náa ndâ ká gù yo kû me ta ndâ sú mbe 'dòkò có mì Mbíṛì.
42006027	«Káa ye kû 'dè có ji yo tí ndâ mbe kû 'di có mì ye kpónó nó máa, yo 'ví zè ndâ ku'dì tí yo nìkì maa, yo 'ví bàkà tó i ji ndâ mbe kû sogo yo.
42006028	Yo 'ví kùyà 'dê ngo cù mítí ndâ mbe kû see yo. Wàa yo delè 'ví 'deke tí yo ji Mbíṛì tacó tí ndâ mbe kû mèèkè'i tí yo.
42006029	«'Bí 'duù má gbì gbí tù lo gbaànjé, wò 'ví 'vìsì kè'bí~ ji yí wàa yí 'ví gbì gí tàkò ŋìnò náa yí gbì nò kpêkù. 'Duù má ja wòòkò bòngo mì lo 'do tí lo gî, wò 'ví ja ndò ŋìnò gbímbí lo nó ji yí gí tàkò~.
42006030	'Duù má yù i 'do tí lo, wò 'ví zì 'do tí wó lá. 'Duù má aaka i 'do 'bì lo, wò 'ví je ndi i tí nò 'do mì wó káká'i lá.
42006031	Wò 'ví bàkà ta ndâ 'duù káa ŋa i tí nó ta go~ tí lo máa ndú 'ví bàkà ta wò nô.
42006032	«Yo má zè tí tó jé káa ndâ 'duù tí nó mbe zè yo tí tó nó, yo bà 'de gbí~ a yè? Tacó à kpêtí káa ndâ 'duù tí nó mbe ŋò dúú kpokèjì bà bàkà nambeè ta Mbíṛì ni lá nó, ndú kû bàkà nambeè ji ndâ mbe bàkà nambeè á ji ndú.
42006033	Yo má bàkà tó i ká ji ndâ mbe bàkà tó i ji yo, ndeṛè bà bàkà tó i mì Mbíṛì ji yo 'ví dù a yè? À kpêtí káa ndâ mbe ŋò dúú kpokèjì bà bàkà nambeè ta Mbíṛì ni lá nó, ndú kû bàkà tó i gbí òkò tí ndú.
42006034	Yo má wùù i ká ta ndâ 'duù tí nó náa yo kû koṛo có máa ndú bà dele ndí~ ji yo gî nó, Mbíṛì 'ví bàkà nambeè ji yo gbí kà có yè? Ŋìnò me gbèe ŋa i tí nó náa ndâ 'duù tí nó mbe ŋò dúú kpokèjì bà bàkà nambeè ta Mbíṛì ni lá nó kû bàkà nó lá?
42006035	Yo zè ndâ ku'dì tí yo nìkì maa, yo 'ví bàkà tó i ji ndú. Yo 'ví bàkà tó i ji 'duù ta bà koṛo có máa, a má taàbé yí 'ví tù 'bì wó ji yo nò lá. Yo má bàkà go ndâ có mì ye nò gî, Mbíṛì bà bàkà tó i ji yo me gbolò, yo delè bà dù tí ndâ 'dóó 'viì mì Mbíṛì á ngéé gbíṛì, tacó yí kû bàkà nambeè ji ndâ 'duù ŋìnó mbe ŋò nambeè ni lá nó, ta ndâ vò 'duù.
42006036	Yo ŋò yê ṛo ndâ 'duù, tacó Bu yo tí Mbíṛì a mbe ŋò yê ṛo ndâ 'duù.
42006037	«Yo 'viiki ndâ 'duù lá, tacó wàa Mbíṛì 'ví 'viiki ta yo lá. Yo o gítí bà waa có mítí ndâ 'duù lá, tacó wàa Mbíṛì 'ví waa ta có mítí yo lá. Yo si có gítí ndâ mbe bàkà vò i ji yo mí to, tacó wàa Mbíṛì 'ví je ta à-cee-gî gítí ndâ vò i ŋìndi yo.
42006038	Yo je i ji ndâ 'duù, yo má je i ji ndâ 'duù, Mbíṛì bà bàkà a cénjênjè mí tì ká'i bà je ta i ji yo, yí giì sene~, ngo ṛo~ máa yee to gî, yí bà giì je ji yo. Tacó Mbíṛì bà 'vii i ji wò ká ta gbèe ká'i tí nó náa wò 'vii ta i ji 'bí ka lo, nô.»
42006039	Jézù giì 'vee ndú gbí lòkó'bò máa, «Mbe sú ṛo má ja 'bí ka wó mbe sú ṛo, ndú bà 'va tí ndú ta yí gbí gùù wálá?
42006040	Mbe tala i ŋò i ndii mbe kû nìbà i ji yí lá. Káa mbe nìbà i ji 'duù má yù yí ngbóó gî, 'bè gbí ŋa i mì ndú wálá.
42006041	«Njì ngoò má kuu ta ṛo lo, wò bà me ta bà ŋò léé njú to a tà ṛo 'bí nambe lo ée?
42006042	Wò bà 'dè nje lo tacó bà 'dè có ji nambe lo máa yí yèè dê gí mì lo wàa wò 'ví òlò njú to 'do tà ṛo wó, 'do kòtí 'di, ta njì ngoò á tà ṛo lo, ndi lo bô mbe là ngo mè tí ka wó si ŋìndi wó mítí wó? À má énò, pà 'bí 'duù, wàa yí má òlò njì ngoò 'do tà ṛo lo gî, wò 'ví giì òlò njú to 'do tà ṛo 'bí ka lo.
42006043	«Mû mbe jì'vì lá jé ṛi vò ndo mû lá. Mû mbe jì'vì gî delè jé ṛì tó ndo mû lá.
42006044	Tacó à kû ŋò ŋa mû ni ká mítí ndo wó. À jé ṛuka ndo bàà 'do tà mû kpeṛè lá. À delè jé ṛuka ndo mbiìgá 'do tà mû ga'dí lá.
42006045	Tó 'duù kû bàkà káa ndâ tó i tí nó mbe yè yì wó géjé-géjé gî. Vò 'duù delè kû bàkà káa ndâ vò có tí nó mbe yè yì wó díí gî. Tacó nje 'duù kû 'dè có ká gítí ŋa i ŋìnó á gbí yì 'duù tí nò nô.
42006046	«Yo kû 'dè có máa ye a Mbe tí yo tacó yè, káa yo 'di có mì ye lá?
42006047	Ye kpónó bà tùbà tí ŋa 'duù ŋìnó mbe gì gí mì ye, yí giì 'di ndâ có mì ye, bìndi~ yí giì bàkà go ndâ có tí nó náa ye 'dè ji yí nó, nô.
42006048	Ŋa 'duù tí nò go mbe gèè 'bá ŋìnó mbe duu gùù ndâ kpalà 'bá mì wó ngé miṛi 'bì wó gî. Ngo giì ò có tàkò 'bá tí nò, káa 'bá tí nò giì ṛò ká ngìkì tíyò, tacó à gèè me tí i-'dì lá.
42006049	Káa 'duù ŋìnò mbe 'di ndâ có mì ye, káa yí bàkà go ndú lá, go 'duù mbe duu ta ndâ kpalà 'bá mì wó coko'do-cókó'dó. Ngo mâ giì ò có tàkò 'bá tí nò, à giì 'va tí to, si gbèe kpalà mí yaà lá.»
42007001	Jézù mâ giì cee ta bà 'dè ndâ có tí nó nje wó nó ji ndâ 'duù 'dáá gî, yí giì njè nó ya gí gbí gbata Kàpàrànáwùmù.
42007002	Mâ giì zeke'o, 'bí 'dakò tí 'duù Rómà, tí kùṛo ndâ àsìkérì zi'duù-vô, náa kpóló-kpolo bòò mì wó ta nò'o tí wó náa yí kû ù káa ndi sè o mì wó,
42007003	mâ giì 'di có tí Jézù, yí giì tuu ndâ 'bí kpo 'duù mì ndâ Jùdéyà, máa ndú ya gí bà tè'é tí Jézù máa yí gì gí bà 'vala bòò mì yì.
42007004	Ndâ kpo 'duù tí nò giì ya gí mì Jézù, ndú mâ giì 'dè có tí nó náa kùṛo ndâ àsìkérì tí nò tuu ta ndú nó ji yí gî, ndú giì 'deke tí ndú ji yí ta wotí tí~ máa, «'Dakò tí nó 'vii tí ŋa 'duù ŋìnó náa wò 'ví konì yí nó ngé ma.
42007005	Tacó yí bàkà nambeè ji ndâ 'duù mì ndoo ngé. À delè a yí ká bì bàndò bà kili ndâ Jùdéyà gí bà ùlù Mbíṛì tí nó kpónó á tíyò nó ji ndoo.»
42007006	Jézù mâ giì 'di có mì ndâ kpo 'duù tí nò, ndú giì njè nó ta ndú kû ya gí 'bá mì kùṛo ndâ àsìkérì tí nò. Ndú mâ giì dooko gí 'bá mì kùṛo ndâ àsìkérì tí nò gî, ndú giì 'dè ndâ 'bí kómbe kùṛo ndâ àsìkérì tí nò náa yí tuu ndú máa, ndú ya gí bà 'dè có ji kpo 'duù tí nò tí Jézù nò máa, «Mbe tí ye, yeeke tí lo ta bà gì gí 'bá mì ye lá, tacó ye 'vii tí 'duù ŋìnó náa wò 'ví ṛì gí tà'i mì ye nó lá,
42007007	tacó énò, ye gbì gbí njembí ye tacó bà ya gí mì lo lá. 'Dè káa có ta nje lo wàa bòò mì ye bà 'vala gî.
42007008	Tacó ye delè a 'duù ta ndâ kpo-kpò 'duù kuu kùṛo ye, ye delè a gbolò 'duù kùṛo ndâ àsìkérì, náa ye má tè'é tí àsìkérì, yí kû gì gí tà é mì ye. Ye delè má je nó ji àsìkérì, yí kû ya ta nó tí nò. Ye má 'dè có ji bòò mì ye máa yí bàkà i ŋìnó, yí kû bàkà~.»
42007009	Jézù mâ giì 'di có tí nò náa 'dakò tí nò tuu ta ndâ 'duù ji yí nò, nje wó giì 'dèè gî. Bìndi~ yí giì 'vìsì tí wó gítí ndâ 'duù tí nó méé-me-mè mbe kû ṛu ndi wó nó, yí giì 'dè có ji ndú máa, «À kpêtí ká 'do gbí òkò tí ndâ Ìzìrìyélì, ye jé 'dé 'bí 'duù gbaànjé mbe tee njembí wó mítí Mbíṛì á go i mì 'dakò tí nò lá!»
42007010	Ndâ 'dakò tí nò náa kùṛo ndâ àsìkérì tí nò tuu ndú ji Jézù nó mâ giì delè ndi ndú gí 'bá, ndú giì 'de bòò mì wó a gí yaà 'do gbí nò'o gî.
42007011	Jézù bàkà me gbolò o bìndi bà 'vala bòò mì kùṛo ndâ àsìkérì tí nò lá, bìndi~ ndú giì njè nó ta ndâ mbe tala có mì wó 'do Kàpàrànáwùmù kû ya gí gbí gbata Nàyínì. Ndâ 'duù me mbè giì ki 'do gbí gbata Kàpàrànáwùmù kû ko ndú.
42007012	Ndú mâ giì dooko gì njekèjì ndùgù bà ṛì gí gbí gbata Nàyínì gî, ndú giì 'de ndâ 'duù kû te ku 'bí 'dakò 'do gbí gbata gí sè tacó bà ya gí bà duu yí. 'Dakò tí nò mbe cì nò a gbèe 'viì mì nawu wó, káa nawu wó delè a nawù ku. Ndâ 'duù giì ki 'do gbí gbata kí-ki kû ko tàkò ku ta ndâ niì tí nò.
42007013	Mbe tí ndoo mâ giì ŋò nawu 'dakò tí nò mbe cì nò, yê ṛo wó giì bàkà yí ngé ndii gî. Yí bà-i-nò giì 'dè có ji niì tí nò màa, «Wa gbí lá.»
42007014	Bìndi~ yí bà-i-nò giì ba to co gbí òkò tí ndâ 'duù ya gí mì ndâ 'duù tí nó mbe kû te ku nó, bìndi~ yí giì tee 'bì wò mítí mbà tí nó náa ndâ 'duù kû te ta ku nô. Ndâ 'duù tí nó mbe kû te ku nó mâ giì ṛò tíyò gî, Jézù giì 'dè có ji 'dakò tí nò mbe cì gî nò, máa, «Ye kû 'dè có ji wò máa, wò a gí yaà, ndí lo 'viì-'dakò.»
42007015	'Dakò tí nò giì a kû ki tí wó to, bìndi~ yí giì 'bìtà bà 'dè có, bìndi~ Jézù giì je yí ji nawu wó.
42007016	Gúku bà-i-nò giì bàkà ndâ 'duù 'dáá gî ngé ndii gî. Bìndi~ ndú giì 'bìtà bà ùlù Mbíṛì máa, «Gbolò mbe 'dòkò có mì Mbíṛì co mí gbí òkò tí ze gî! Mbíṛì co wiṛi gì mì ndâ 'duù mì wó gî.»
42007017	Tàwo có tí nò giì ya cee 'bá Jùdéyà, ta sè ndâ 'bí to ŋìnó dê-dê nó 'dáá gî.
42007018	Ndâ mbe tala có mì Jòvánì tí mbe caka tí ndâ 'duù mâ giì ya gí bà dìtà ndâ i tí nó 'dáá náa Jézù bàkà nó ji Jòvánì, Jòvánì giì ṛuka ndâ 'duù sósò'ô 'do gbí òkò tí ndú,
42007019	bìndi~ yí giì tuu ndú, máa ndú ya gí bà 'vee Mbe tí ndoo máa, «Wò a 'duù tí nó náa Jòvánì 'dè có táánò máa yí kèjì nó wèè, ze ùndi 'duù tí nò?»
42007020	Ndâ 'duù mì Jòvánì náa yí tuu ndú nó mâ giì yee mí Jézù, ndú giì 'dè có ji yí máa, «À tuu ze a Jòvánì tí mbe caka tí ndâ 'duù, máa, ze gì gí bà 'vee wò, máa, ‹Wò a 'duù tí nó náa à máa wò kèjì nó, wèè, 'duù tí nò ká kpòò kèjì?› »
42007021	Ndâ mbe tala có mì Jòvánì náa yí tuu ndú nò giì yee mì Jézù ta o tí nò si yí kuu gbí nèté bà 'vala ndâ 'duù 'do gbí ndâ nò'o mì ndú, ta bà mòkò ndâ i 'do gbí muu ndâ 'duù, ta bà njaanga ṛo ndâ mbe sú ṛo.
42007022	Ndú mâ giì 'vanda ndi có tí nó náa mbe nìbà i ji ndú tuu ta ndú nó, ji Jézù, Jézù giì 'vìsì có ji ndú máa, «Yo dele ndi yo ya gí bà dìtà ndâ i ŋìnó náa yo ŋò ta ṛo yo nó, ta ndâ có ŋìnó náa yo 'di ta tù yo nó ji Jòvánì: ndâ 'duù tí nó táánò tí ndâ mbe sú ṛo nó kpónó kû zeke'o, ndâ 'duù tí nó ta kò ndú mbe gbele've gî nó kû nò nó kútí ndâ mbe cì kpónó ṛo gî, ndâ mbe sú tù kû 'di có, ndâ 'duù ŋìnó mbe cì gî nó kû a gí yaà, à kû ma Banga-Ngú-Có mì Mbíṛì ji ndâ mbe yê.
42007023	Káa yo 'ví 'dè có ji yí máa, 'duù ŋìnó mbe me kpììkì-kpììkì gítí bà ùnje gítí ye lá nó a gbolò mbe tó pá.»
42007024	Ndâ 'duù mì Jòvánì náa yí tuu ndú nó mâ giì njè nó gî, Jézù giì 'bìtà bà 'vee ndâ mbè 'duù tí nó mbe tì mí mì wó nó gítí Jòvánì, máa, «Yo táánò kû kaa 'do gbí ndâ gbata ya gí gbí kángáá nga ngoò gí bà ŋò a yè? Gí bà ŋò njì ngba náa pípìṛi kû pì yí mò énó, mò ézô?
42007025	Yo kaa ya gí bà ŋò a yè? Gí bà ŋò 'bí 'dakò mbe zaa ta ndâ banga bòngo? Ndâ mbe kû zaa ta ndâ banga bòngo kû dù a i 'bá mì ndâ kpo-kpò gba!
42007026	Káa 'dóó i tí nó náa yo kaa ya gí bà ŋò nó a ŋa yè? Gí bà ŋò mbe 'dòkò có mì Mbíṛì? Ŋìnò a ndeṛè bà ya yo ká nò. Káa 'duù tí nò me gbolò ndii mbe 'dòkò có mì Mbíṛì gî.
42007027	'Dakò tí nò a 'duù tí nó náa a cu có gítí wó mì gbí wáràgà mì Mbíṛì máa, Mbíṛì máa, ‹Nògí! Ye kèjì gí bà tuu tú mì ye gí kùṛo lo, gí bà 'viindi kpokèjì tacó tí lo,› nô.
42007028	Ye kû 'dè có ji yo máa, 'bí 'duù náa a niì ká jò yí mbe me gbolò ndii Jòvánì muu to tí nó wálá. Káa kpêtí ká énò, cèe táángbà 'duù sínò gbí òkò tí ndâ bòò-gba mì Mbíṛì me gbolò ndii yí gî.»
42007029	Ndâ cèe 'duù 'dáá gî, ta ndâ mbe kili i-mírì mâ giì 'di ndâ có tí nò náa Jézù 'dè gítí Jòvánì nó, ndú giì ùnje gítí có mì Mbíṛì gî, bìndi~ Jòvánì giì caka tí ndú gî.
42007030	Káa à káa ndâ mbe kpolo tí tàkìì, ta ndâ kpo-kpò mbe 'di gbí tàkìì mì ndâ Jùdéyà ká giì kpò có tí nó náa Mbíṛì 'dè ji ndú nó ta bà biya bá caka tí ndú mì Jòvánì gî.
42007031	Káa Jézù giì 'vee ndâ mbè 'duù tí nò máa, «À má énò, ye kpónó 'ví 'vii ndâ 'duù tí nó gbí o tí nó nó mítí yè? Ndú bà dù go ŋa yè?
42007032	Ndú go ndâ 'viì mbe kili ta bà muu ndú tende-tende mí gbí dùpì kû ŋo 'dì. Bìndi~ ndâ 'bí 'duù giì dù á bàndò mì ndú giì yuu nje ndú ji ndâ 'bí ka ndú máa, ‹Ze cè cè bà ko niì ji yo, káa yo dù ṛu lá! Ze giì cè cè ku ji yo, káa yo wa gbí lá!›
42007033	Tacó Jòvánì tí mbe caka tí ndâ 'duù táánò gì gí to nô, yí táánò me mbe zò i lá, yí delè me mbe njù pe lá. Káa nje yo táánò giì dù gítí wó máa, a i ká gbí muu wó!
42007034	Káa 'Viì-mì-'Dakò giì gì kû zò i, ta bà njù pe, káa yo giì 'vìsì nje yo máa, ‹Ŋò káa ŋa 'dakò tí nó gi! Yí a mbe gàmàtà, tí vò mbe njù pe, tí kómbe ndâ mbe kili i-mírì ta ndâ i-tà-zùkùmèè!›
42007035	Kpêtí ká énò, à káa ndâ mbe ùnje gítí~ énó máa, Mbíṛì a mbe 'di gbí-o, ká bà 'dè yúcó.»
42007036	Ta o tí nò, 'bí mbe kpolo tí tàkìì mì ndâ Jùdéyà giì tè'é tí Jézù gítí i-zó-zò á 'bá mì wó. Káa si ndú kû zò i,
42007037	'bí niì náa ṛè wó volo ta ba bàkà vò i gî mâ giì 'di có tí Jézù, yí giì ṛì gí tàkò ndú tà'i ta pó bàà gbí ká'i-bàà náa à kiṛi 'do tí díí, si ndú kû zò i.
42007038	Yí giì ṛò tíyò á seè kò Jézù náa yí paṛaka gí ndiì nó, kû wa gbí ta bà 'dù ngo-ṛo wó mítí ndâ kò Jézù. Bìndi~ yí giì kucuku muungbó wó mí to, yí giì toṛo ngo-ṛo wó nò 'do tí ndâ kò Jézù ta se muu wó. Bìndi~ yí giì no tí ndâ kpázà kò Jézù ta nje wó, yí giì yee pó bàà mítí~.
42007039	'Dakò tí nò tí mbe kpolo tí tàkìì mì ndâ Jùdéyà náa Jézù kû zò i á 'bá mì wó nó mâ giì ŋò ŋa i tí nò náa vò niì tí nò kû bàkà ta Jézù nò, yí giì 'bìtà bà koṛo có máa, «'Dakò tí nó kùtàá má dú káa mbe 'dòkò có mì Mbíṛì, yí bà ŋò ŋa vò niì tí nó mbe kû gbala yí nó ni gî.»
42007040	Káa Jézù giì 'dè có a i ji mbe kpolo tí tàkìì mì ndâ Jùdéyà tí nò, ta ṛè wó a Sìmónè, náa ndú kû zò i 'bá mì wó nò máa, «'Bí có kuu mì ye tacó bà 'dè ji wò, Sìmónè.» Káa Sìmónè giì 'vìsì có ji Jézù máa, «'Dè có mì lo, Mbe nìbà i.»
42007041	Jézù bà-i-nò giì lòkò'bò có ji Sìmónè máa, «'Bí 'dakò dígísèé tí mbe da i giì 'vii cû ji ndâ 'bí 'dakò sósò'ô, máa ndú má bàkà gî, wàa ndú 'ví dele ndí~ ji yì. Yí 'vii ji 'bí 'duù a jú-kèè zi'duù-gbaànjé. Yí giì 'vii ji 'bí~ a jú-kèè vô.
42007042	Káa bà dele ndi cû tí nò ji mbe~ giì kpó ndâ 'dakò tí nò sósò'ô nó gî. Mbe cû tí nò mâ giì ŋò énò, yí giì 'dè có ji ndú, máa yì si có gítí ndú mí to gî. Wò koṛo có máa, a tàkòcò 'di gbí òkò tí ndâ 'dakò tí nò sósò'ô nò káa bà peteke gítí mbe cû tí nò ndii ka wó gî?»
42007043	Káa Sìmónè giì 'vìsì có ji Jézù máa, «Ye koṛo có máa, tàkòcò 'dakò tí nó ta jú-kèè cû muu wó zi'duù-gbaànjé nô.» Jézù bà-i-nò giì 'vìsì có ji Sìmónè máa, «Có mì lo dú.»
42007044	Jézù bà-i-nò giì 'vìsì tí wó gítí niì tí nò mbe yee pó bàà mítí kò wó si ndú kû zò i nò. Bìndi~ yí giì 'vee Sìmónè máa, «Wò ŋò niì tí nó gî, Sìmónè? Ye a wiṛi 'bá mì lo, káa wò je ngo ji ye tacó bà caka kò ye go i gbí tàkìì mì ndoo tí ndâ Jùdéyà lá. Káa niì tí nó ká giì 'dù ngo-ṛo wó mítí ndâ kpázà kò ye, bìndi~ yí giì toṛo ta se muu wó.
42007045	Wò te wiṛi mítí ye ta bà òlò gbí tù ye go i gbí tàkìì mì ndoo tí ndâ Jùdéyà lá, káa 'do tí o bà ṛì ye gí tà'i bà-i-nó, niì tí nó ká kpécè kuu gbí nèté bà no tí ndâ kpázà kò ye ta nje wó.
42007046	Ye gì gí 'bá mì lo, káa wò toṛo bàà mítí muu ye go i gbí tàkìì mì ndoo tí ndâ Jùdéyà lá, káa a niì tí nó ká giì toṛo pó bàà mítí ndâ kpázà kò ye.
42007047	À má énò, ŋìnò a ndeṛè có tí nò náa ye 'dè ta có ji wò énó máa, Mbíṛì je à-cee-gî ji yí gítí ndâ vò i mì wó mbe me mbè nó gî nó ká nò, tacó yí tee njembí wó mítí Mbíṛì ngé ma. Wò má zò 'bò gí mì ka lo, ka lo 'ví zò 'bò gí mì lo. Má énò, niì tí nò zè Mbíṛì nìkì ta njembí wó gbaànjé tacó Mbíṛì je à-cee-gî ji yí á gítí ndâ vò i mì wó mbe ògbù ngé ndii gî nó gî.»
42007048	Jézù mâ giì 'dè có ji Sìmónè cee gî, yí giì 'dè có ji niì tí nò máa, «À je à-cee-gî gítí ndâ vò i mì lo gî.»
42007049	Ndâ 'bí 'duù tí nó mbe kû zò i ta ndú nó mâ giì 'di có tí nò, ndú giì 'bìtà bà 'vee 've gbí òkò tí ndú máa, «À tà nó a 'di ká nó, náa yí kû je à-cee-gî gítí ndâ vò i mì ndâ 'duù nó?»
42007050	Káa Jézù giì 'dè có ji niì tí nó máa, «Bà tee njembí lo mítí Mbíṛì 'vala wò gî. Ya nìkì maa.»
42008001	Jézù giì 'bìtà bà nò ta bà ma Banga-Ngú-Có gítí bà dù Mbíṛì tí gba ji ndâ 'duù cee to 'dáá gî. À ta o tí nò kû ko tàkò wó gbí ndâ nó tí nò a ndâ 'duù tí nó muu'bì-nje~só náa yí bàkà ndú tí ndâ tú mì wó nó,
42008002	giì je ndâ 'bí niì náa yí mòkò ndâ i 'do gbí muu ndú, ta ndâ 'bí~ náa yí 'vala ndú 'do gbí ndâ 'bí ŋa tende nò'o, go Màríyà Màdèlénà náa yí mòkò ndâ i vô-nje~só 'do gbí muu wó,
42008003	giì je Jòwánà tí niì mì 'bí 'dakò ta ṛè wó a Cúzà tí mbe kû kpolo tí ndâ i-'bá mì Èródè 'dáá gî, giì je Sùzánà, ta ndâ 'bí niì me mbè náa à nì ṛè ndú lá. Ndâ niì tí nò ká kû ko nje ndâ Jézù ta ndâ mbe tala có mì wó ta ndâ 'dóó i-zó-zò mì ndú.
42008004	Ta o tí nò, ndâ 'duù giì ki 'do gbí ndâ gbata 'dáá kpùkú ya gí mì Jézù. Jézù mâ giì ŋò ndâ mbè 'duù tí nò mbe kaa gì gí mì wó nò, yí giì lòkò'bò có ji ndú, máa,
42008005	«Ta 'bí o gbaànjé, 'bí 'dakò giì ya gí bà va ŋa gbí njí mì wó. Káa ta o tí nó si yí kû va ŋa nó, ndâ 'bí njì ŋa giì 'vaka tí ta ndi tí kpokèjì. Ndâ mbe co ta nó giì 'dò gbí ndú baṛaka gî. Bìndi~ ndâ nuù giì ṛuka sè ndâ ŋìnó mbe 'vala 'do gbí bà 'dò gbí ndú mì ndâ 'duù gî nó 'dáá gî.
42008006	Ndâ 'bí njì ŋa giì 'vaka tí ta ndi pí ndâ díí mbe do cukpu-cùkpù ta gbí njí. Síí ndú mâ giì yee gí sè, ndú giì mìì gî, tacó to ṛo díí tacó bà bàkà gùlúsù'o ji teè ndú wálá.
42008007	Ndâ 'bí njì ŋa giì 'vaka tí tà ndâ bè kpeṛè. Ndú giì kù gî, káa ndâ bè kpeṛè tí nò giì gèè bè 'buuku ta muu ndú gî.
42008008	Ndâ 'bí njì ŋa giì 'vaka tí bà banga zì to. Ndú mâ giì kù gî, ndú giì jò ta muu ndú gbe-gbè, gbe-gbè énò.» Jézù mâ giì lòkò'bò có tí nò cee gî, yí giì 'dè có ji ndâ 'duù máa, «'Duù ta tù bà 'di có kuu tí muu wó, yí 'ví 'di có!»
42008009	Ndâ mbe tala có mì Jézù giì 'vee yí gítí gbí lòkó'bò tí nò náa yí 'dè gítí mbe va ŋa nò.
42008010	Káa Jézù giì 'vìsì có ji ndú máa, «Mbíṛì je muu tacó bà 'di gbí ngìì gítí bà dù yí tí gba ji yo gî, káa sè ndâ 'bí 'duù bà 'di ká gbí lòkó'bò, tacó wàa, Ndú kpêtí má zeke i, ndú 'ví ŋò i tí nò náa ndú kû zeke nò ni lá; ndú kpêtí má 'di kòcò, ndú 'ví 'di gbí có tí nò náa ndú 'di nò lá.»
42008011	Jézù giì 'dè có ji ndâ mbe tala có mì wó máa, «Ŋìnó a gbí lòkó'bò tí nó gítí mbe va ŋa nó ká nô: Njì ŋa tí nò a có mì Mbíṛì.
42008012	Ndâ ŋìnó mbe 'vaka tí tí kpokèjì nó a ndâ 'duù ŋìnó mbe 'di ndâ có mì Mbíṛì, káa Gba-vò-i giì volo muu ndú 'do tí bà ùnje gítí ndâ có tí nò gî, tacó wàa Mbíṛì 'ví 'vala ndú lá.
42008013	Ndâ njì ŋa ŋìnò mbe 'vaka tí ta pí ndâ díí nó a ndâ 'duù ŋìnó mbe 'di có mì Mbíṛì ta líkí'o tí ndú, káa có tí nò dù gbí njembí ndú lá. Ndú ùnje gítí có tí nò ká ta làmbu o, 'bí i mâ giì tala ndú, ndú giì solo sili ndú gî.
42008014	Ndâ njì ŋa ŋìnó mbe 'vaka tí gbí ndâ bè kpeṛè nó a ndâ 'duù ŋìnó mbe 'di có mì Mbíṛì, káa ŋó ṛo ndâ kpo-kpò i, ta líkí ndâ i muu to tí nó, ta kpùṛù-kpùṛù njembí gítí ndâ i muu to tí nó, giì si o ji ndú gítí bà 'de i 'do gbí ndâ có mì Mbíṛì náa ndú 'di nò lá.
42008015	Ndâ njì ŋa ŋìnó mbe 'vaka tí gbí banga zì to nó a ndâ 'duù ŋìnó mbe 'di có mì Mbíṛì, bìndi~ ndú giì kpolo tí có tí nò ta tó njembí kácá-kácá ta tiṛì gbí~ wálá, ndú te kpomuu gítí~ yee tí o tí nó náa ndú giì bàkà go có tí nò gî.
42008016	«'Bí 'duù jé mbe tù wu ta kùpò ya tí~ gí tà'i mì wó ta bèbìlì, bìndi~ yí giì 'bu i mí ṛo ngba wu tí nò wálá. Mbe bàkà ŋa i tí nó jé wálá. À kû òlò wu ta o 'dáá gî ká mítí bàndò ŋìnó náa 'duù bà ŋò tà'i 'dáá gî.
42008017	Ndâ i ŋìnó náa a ngùù ndú nó dù gbí kùṛú tí ká lá. Ndâ có gbí ngàngbùùtù delè 'dáá gî bà 'vanda ká 'vanda gí sè.
42008018	À má énò, yo 'ví sè tù yo tí kpoò. Tacó 'duù ŋìnó ta i kuu mì wó nó, àá bà je i ji yí me gbolò ndii ŋìnò náa à kuu mì wó nò gî. Káa i 'duù má wálá, à kpêtí káa làmbu ŋìnó náa yí kû koṛo có máa a kuu mì yì nó, àá bà je 'do tí wó gî.»
42008019	Ndâ nawu Jézù ta ndâ 'dóó-'dòò nambe wó giì gì gí mì wó, káa ndú giì 'de kpokèjì bà ŋò yí lá, tacó ndâ 'duù tì yè to gî.
42008020	Ndâ mbe ŋò ndú giì 'dè có tí ndú ji Jézù máa, «Ndâ nawu lo ta ndâ ná'vindí lo gì kuu sè á kàzô tacó bà ŋò wò.»
42008021	Káa Jézù giì 'vìsì có ji ndâ 'duù tí nò máa, «Ndâ nawu ye ta ndâ ná'vindí ye a ndâ mbe 'di có mì Mbíṛì bìndi~ ndú giì bàkà go có tí nò.»
42008022	Ta 'bí o gbaànjé, Jézù giì 'dè có ji ndâ mbe tala có mì wó máa, «Ndoo di kàpá gí tìto.» Ndú bà-i-nò giì kaa ya gí gbí gbâ, bìndi~ ndú giì 'bì nó gí tìto go có mì wó nò.
42008023	Káa si ndú gbí gbâ á ṛo ngo, ṛì giì ja Jézù gî. Ndâ mbe tala có mì Jézù mâ giì zeke'o, ndú ŋò gbolò pípìṛi gbo ndú mí ṛo ngo gî. Ngo kû giì gbàngà gí gbí gbâ.
42008024	Ndú bà-i-nò giì 'bìtà bà gbà Jézù, ta bà tò kû máa, «Vò i 'de ndoo gî! Ndoo dooko ta bà mìì ndoo mì ngo gî, Mbe nìbà i!» Jézù mâ giì ziya gî, yí giì do mítí ndâ gbolò pípìṛi tí nó mbe kû pì wírí-wìrì, wírí-wìrì nó, ta ngo tí nó mbe kû gbàngà yéngé-yèngè, yéngé-yèngè nó, máa, ndú dù ngbìì. Ndâ i tí nò bà-i-nò giì dù ngbìì gî, o giì ṛe déé.
42008025	Bà ndâ i tí nò mâ giì cee gî, Jézù giì 'vee ndâ mbe tala có mì wó máa, «Yo tee njembí yo mítí ye lá tacó yè?» Ndú giì si nje ndú nga-ngàà ta gúku, bìndi~ ndú giì 'bìtà bà 'vee 'vé gbí òkò tí ndú máa, «À tà nó a 'di, náa à kpêtí káa ndâ ngo ta pípìṛi, káa ndú kû 'di có mì wó nó?»
42008026	Ndâ Jézù giì di kàpá bìndi bà gbùṛùngà ndú mì pípìṛi nò gítí 'bí wúngbó to á 'bá mì ndâ 'bí ŋa 'duù náa à kù nì mítí ndú a ndâ Jèràsínì.
42008027	Káa, à káa póó bà tee kò Jézù mì tìto, ndú giì 'de tí ndú ta 'bí 'dakò ta 'bá mì ndú gbí gbata, ta ndâ i gbí muu wó. Ndâ i tí nò gbí muu 'dakò tí nò si yí kû nò ta só, ndú delè giì si yí kû 'vala ká ta ndi tà ndâ 'bá muu'dú ta cèe kôndi o.
42008028	'Dakò tí nò mâ giì ŋò Jézù, yí giì 'va tí wó mí kùṛo Jézù, kû tò kû ta kòcò wó ngéé gí yaà, máa, «Àá mì lo ta ye a yè, ndí lo Jézù, tí 'Viì-mì-Mbíṛì a ngéé gbíṛì? Ye kû 'deke a tí ye ji wò máa, wò waa có mítí ye lá.»
42008029	'Dakò tí nò pìì ŋa wo tí nò tacó a Jézù ká mòkò i tí nò gbí muu wó nò máa, yí có 'do gbí muu wó gî. I tí nò 'va 'dakò tí nò mí to ta bà~ me mbè. Ta o tí nó náa à má tanga mítí wó gî nó, à kû da 'bò mítí kò wó, à delè kû eṛe 'bì wó ta kpùṛù'vù njì wú, káa yí kû kaṛaka njì wú 'do tí 'bì wó gî. Yí delè kû ki'viki gbì 'bò 'do tí kò wó gî. I tí nó má tanga gî, yí kû te yí ya tí~ gí gbí kángáá nga ngoò ta kpéétí wó.
42008030	Jézù mâ giì 'vee 'dakò tí nò gítí ṛè wó, 'dakò tí nò giì 'vìsì có ji yí máa, «Ṛè ye a ‹Tùmèṛè›.» 'Dakò tí nò 'vìsì ŋa có tí nò ji Jézù tacó a ndâ i me mbè ká kò yí.
42008031	Ndâ i tí nò gbí muu 'dakò tí nò bà-i-nò giì 'deke tí ndú ji Jézù máa, yí 'vaka ndâ yì mí gbí gùù wu lá.
42008032	Ndâ kàdùrúkù ta o tí nò mèè kû zò i á ta tàgbà gú gbí to tí nò; tacó énò, ndâ i tí nò gbí muu 'dakò tí nó giì yù nambeè 'dò mì Jézù máa, yí si ndâ yì 'ví kaa ya gí gbí muu ndâ kàdùrúkù tí nò. Jézù mâ giì ùnje ji ndú gî,
42008033	ndâ i tí nò giì kaa 'do gbí muu 'dakò tí nò ya gí gbí muu ndâ kàdùrúkù tí nò gî, ndâ kàdùrúkù tí nò giì kaa ta ngèlè ta ndâ i tí nò gbí muu ndú ya gí bà oloko gí tà ngo 'do tì njà gángá ngo, bìndi~ ndú giì mìì ta ngo gî.
42008034	Ndâ mbe gbà ndâ kàdùrúkù tí nò nò mâ giì ŋò ŋa i tí nò mbe bàkà tí mítí ndâ kàdùrúkù nò, ndú giì njè ta ngèlè ya gí bà 'dè ji ndâ 'duù gbí gbata, ta ndâ 'duù ta ndi gbí njí.
42008035	Ndâ 'duù giì ki ya gí bà ŋò ŋa i-seṛè tí nò náa ndâ mbe gbà ndâ kàdùrúkù 'dè có gítí~ ji ndú nô. Ndú mâ giì yee kà, ndú giì 'de 'dakò tí nò náa Jézù mòkò ndâ i 'do gbí muu wó nò kû ki tí wó á kùṛo Jézù, tí cèe 'duù ta bòngo tí wó. Bìndi~ nje ndâ 'duù giì 'dèè gî.
42008036	Ndâ mbe ŋò ndâ i tí nó mbe bàkà tí mítí 'dakò tí nò ta ndâ i gbí muu wó nó ta ṛo ndú mâ giì ya gí bà dìtà ndâ i tí nò ji ndâ 'duù,
42008037	ndâ 'duù gbí gbata mì ndâ Jèràsínì ta ndâ 'duù ŋìnó ta 'bá mì ndú ta seè gbata nó giì 'deke tí ndú ji Jézù ta gúku máa, yí njè nó 'do gbí to mì ndâ yì gî. Tacó énò, ndâ Jézù ta ndâ mbe tala có mì wó giì kaa ya gí gbí gbâ, bìndi~ ndú giì dele ndi ndú gí tìto.
42008038	Káa ta o tí nó si ndâ Jézù kû bàkà nó nó, 'dakò tí nò náa yí mòkò ndâ i 'do gbí muu wó nó giì ya gí mì Jézù, bìndi~ yí giì 'deke tí wó ji yí máa, yí si ndâ yì 'ví ya ta ndú. Kaa Jézù giì 'dè có ji yí máa,
42008039	«Ya gí 'bá, wàa wò 'ví ma có ŋa i tí nó náa Mbíṛì bàkà ji wò nó ji ndâ 'duù.» 'Dakò tí nò bà-i-nò giì ya gí 'bá, bìndi~ yí giì ma có ŋa i tí nó náa Jézù bàkà ji yí nó cee gbí gbata 'dáá gî.
42008040	Jézù mâ giì dele ndi wó gí Gàlìléyà, ndâ 'duù giì te wiṛi mítí wó ngé ndii gî, tacó ṛo ndâ 'duù ta o tí nò ká kpokèjì tí wó.
42008041	Mâ giì zeke'o, 'bí gbolò 'duù tí kùṛo ndâ mbe kû kili mí bàndò bà ùlù Mbíṛì mì ndâ Jùdéyà, ta ṛè wó a Jáyìrù, giì ya gí bà zèè kò Jézù ta bà 'deke tí wó ji yí máa, ndâ yì ya ta yí gí 'bá,
42008042	wàa yí 'ví 'vala gbèe nájú yì tí 'vinî ta ndoò tí wó go muu'bì-nje~só, ta sé'i tí wó, mbe kû ù káa ndi sè o mì wó. Káa si ndâ Jáyìrù kû ya gí 'bá mì wó ta Jézù, ndâ 'duù me mbè giì tì ndú 'dee gî.
42008043	Ta o tí nò, 'bí niì ta mbelè kû yee tí wó ta ndoò muu'bì-nje~só káa yí 'de mbe 'vala yí lá, kuu gbí òkò tí ndâ mbè 'duù tí nò.
42008044	Niì tí nò mâ giì ŋò Jézù, yí giì paṛa ta kpokèjì kapí Jézù co gbí òkò tí ndâ 'duù ya gí bà zèè nje bòngo tí Jézù. Bìndi~ mbelè tí nò mbe kû yee tí wó nó ngé giì ṛò tíyò gî.
42008045	Káa Jézù giì 'vee ndâ 'duù máa, «A 'di ká gbala ye?» Káa ndâ 'duù 'dáá gî giì o gî. Bìndi~ Pìyétòrò giì 'dè có ji Jézù máa, «Mbe nìbà i, a ndâ 'duù tí nó mbe tì 'dee wò kìgìṛìgìì gî nó ká kû kpoko wò.»
42008046	Káa Jézù giì 'vìsì có gí tàkò cò mì Pìyétòrò nò máa, «'Duù gbala ye gî. Ye ŋò ni 'do tí bà co wotí 'do gbí dìì ye.»
42008047	Niì tí nò mâ giì ŋò ni gî máa, kèjì bà ndo yí 'do 'bì Jézù wálá, yí giì co ta gúku kpùṛù-kpùṛù-kpùṛù, ya gí bà kucuku muungbó wó mí kùṛo Jézù. Bìndi~ yí giì yù gbí ndeṛè bà zèè nje bòngo tí Jézù mì wó, ta bà 'vala yí ngé á bìndi bà zèè nje bòngo tí Jézù mì wó, mí kùṛo ndâ 'duù 'dáá gî.
42008048	Káa Jézù giì 'vìsì có ji yí máa, «Bà tee njembí lo mítí ye 'vala wò gî, nájú ye. Ya nìkì maa.»
42008049	Káa si Jézù kû 'dè có ji niì tí nò, 'bí 'dakò náa à tuu yí 'do 'bá mì Jáyìrù giì 'dè có ji Jáyìrù máa, «Si bà yeeke ndi mbe nìbà i kpòò mì to. Tacó bà i tí nò kà volo gî nò.»
42008050	Jézù mâ giì 'di có tí nò náa 'dakò tí nò kû 'dè ji Jáyìrù nò, Jézù giì 'dè có ji Jáyìrù máa, «Cì gúku lá. Tee káa njembí lo mítí ye, wàa yí bà a gí yaà gî.»
42008051	Ndâ Jézù mâ giì yee 'bá mì Jáyìrù, Jézù giì biya gî máa 'bí 'duù 'ví ṛì ta yì gí tàkò ku tà'i lá. Ndú giì ṛì gí tà'i tàkò ku ká ta ndâ Jáyìrù tí bu ku, ta nawu ku, giì je ndâ Pìyétòrò, ta Jòvánì, ta Jákòmò 'do gbí òkò tí ndâ mbe tala có mì wó.
42008052	Ndú giì ṛì ta ndú gí tà'i tàkò ku si ndâ 'duù kû mèṛèkè tí ndú ta bà wa ku sè. Káa Jézù giì 'dè có ji ndâ 'duù máa, «Yo si bà wa gbí mí to. Yí cì lá, yí kû tè a ṛì.»
42008053	Ndâ 'duù mâ giì 'di có tí nò, ndú giì ŋo Jézù ŋó-ŋo, tacó ndú ŋò ni gî máa, 'vinî tí nò cì gî.
42008054	Káa Jézù giì zèè 'bì 'vinî tí nò, bìndi~ yí giì 'dè có ji yí máa, «A gí yaà, ndí lo 'viì.»
42008055	Mâ giì zeke'o, 'vinî tí nò giì 'bìtà bà wo woò, bìndi~ yí giì a ngé cónjóṛónjó gí yaà. Jézù bà-i-nò giì 'dè có máa, à je i-zó-zò ji yí.
42008056	Nje ndâ bu 'vinî tí nò ta nawu wó giì 'dèè gítí ŋa i tí nò gî, káa Jézù giì 'dè có ji ndú máa, ndú 'ví 'dè có i tí nò mbe bàkà tí nò ji 'bí 'duù gbaànjé lá.
42009001	Ta o tí nò Jézù giì kili ndâ tú mì wó muu'bì-nje~só náa yí ṛuka ndú 'do gbí òkò tí ndâ mbe tala có mì wó nó, yí giì je wotí bà mòkò ndâ i 'do gbí muu ndâ 'duù, ta wotí bà 'vala ndâ 'duù 'do gbí ndâ nò'o ji ndú.
42009002	Bìndi~ yí giì tuu ndú, máa, ndú ya gí bà ma Banga-Ngú-Có gítí bà dù Mbíṛì tí gba, ta bà 'vala ndâ 'duù 'do gbí ndâ nò'o.
42009003	Yí giì 'dè có ji ndú máa, «Yo 'ví je 'bí i tacó bà kpolo ta tí yo muu nó lá. Yo 'ví zèè mû kóṛó lá, yo 'ví le kúúkpá lá. Yo 'ví te i-zó-zò lá, yo 'ví je gùrúsù lá. Yo delè 'ví je vòó 'bí bòngo lá.
42009004	Yo má yee tí to, yo 'ví ṛàngà ndò lá, yo 'ví dù ká tí gbèe 'bá yee tí o bà njè nó mì yo 'do tí to tí nò.
42009005	Yo má yee tí to, káa ndâ 'duù gbí to tí nò má te wiṛi mítí yo lá, ta o tí nó náa yo má kû njè nó 'do tí to tí nò nó, yo 'ví gbì njú to, to tí nò 'do tí kò yo gî, tacó bà tùbà~ ji ndâ mbe to tí nò máa, a ndú ká pà vò i mì ndú gítí miṛi ndú.»
42009006	Jézù mâ giì 'dè ndâ có tí nó náa à tí~ nó ji ndâ mbe tala có mì wó cee gî, ndú giì njè nó ya cee to 'dáá gî kû ma Banga-Ngú-Có ji ndâ 'duù, ta bà 'vala ndâ mbe nò'o ta ndi tí ndâ bàndò 'dáá gî.
42009007	Èródè tí gbolò 'duù mbe kû zogo Gàlìléyà mâ giì 'di tàwo ndâ i tí nó náa Jézù kû bàkà nó, muu wó giì ŋònòkò tí gî. Tacó ndâ 'bí 'duù ta o tí nò kû 'dè có máa, a Jòvánì tí mbe caka tí ndâ 'duù ká 'vala ndi wó 'do gbí muu'dú wó.
42009008	Ndâ 'bí 'duù máa, a Èlíjà tí nó tí ká mbe 'dòkò có mì Mbíṛì nó ká gì ndi wó. Káa ndâ 'bí 'duù ŋìndi ndú máa, a 'bí 'duù 'do gbí òkò tí ndâ ká mbe 'dòkò có mì Mbíṛì ká 'vala ndi wó.
42009009	Èródè mâ giì 'di ndâ có tí nó njúkú-njúkú nò, yí giì 'vee tí wó ta go bà ŋò Jézù, máa, «Ye da miṛi Jòvánì tí mbe caka tí ndâ 'duù gî. Wàa 'duù tí nò ta ṛè wó kû wu énò nò 'ví dù a 'di?»
42009010	Ndâ tú mì Jézù giì dele ndi ndú gì gí bà dìtà ndâ i tí nó náa ndú bàkà si ndú muu nó nò 'dáá gî ji yí. Bìndi~ Jézù giì kaa ndú, ndú giì ya ta ndú ta kpéétí ndú gítí 'bí to ta 'bá tí~ wálá seè gbata Bètìsàyídà.
42009011	Káa ndâ 'duù me mbè giì ŋò bà ya ndú gî. Bìndi~ ndú giì kaa ya gí tàkò ndú. Ndâ 'duù tí nò mâ giì yee tàkò ndú ká gî, Jézù giì te wiṛi mítí ndú ta bà ma Banga-Ngú-Có gítí bà dù Mbíṛì tí gba ji ndú, delè ta bà 'vala ndâ mbe nò'o gbí òkò tí ndú.
42009012	Ndâ mbe tala có mì Jézù muu'bì-nje~só mâ giì ŋò ṛi kû tá-ta, ndú giì ṛuka bà muu ndú, bìndi~ ndú giì ya gí mì wó, bìndi~ ndú giì 'dè có ji yí máa, «Njè ndâ 'duù tí nò gî, wàa ndú 'ví ya gí bà pà ndâ bàndò ṛì, ta i-zó-zò, á ta ndi 'bá mì ndâ 'duù. Tacó ndoo kpónó tí bàndò ŋìnó ta 'bá tí~ wálá nò.»
42009013	Káa Jézù giì 'vìsì có ji ndú máa, «Káa 'dóó yo má je ní i-zó-zò tí nò ji ndú, káa yè ká tí~?» Káa ndâ mbe tala có mì Jézù giì 'vìsì có ji yí máa, «Àá mì ze káa ndâ kù kô vô, ta ndâ sè sósò'ô. Gbí có mì lo nò máa, ze ya gí bà sì i-zó-zò ji ŋa ndâ mbè 'duù tí nó?»
42009014	Ndâ mbe tala có mì Jézù giì 'vee yí énò tacó muu ndâ 'duù ta o tí nò 'dáá gî bà dù go álìfì vô. Káa Jézù giì 'vìsì có ji ndú máa, «Yo 'dè có ji ndâ 'duù tí nò máa, ndú ki tí ndú to ta bà muu ndú, bà muu ndú, go ndâ 'duù zi'duù-só tí gbèe bàndò.»
42009015	Ndâ mbe tala có mì Jézù mâ giì ki ndâ 'duù mí to, á go có tí nò náa yí 'dè ji ndú nò gî,
42009016	Jézù giì kaa ndâ kù kô tí nó mì ndú vô nó, ta ndâ sè tí nó sósò'ô nó, mí 'bì wó, yí giì zeke'o gí tàṛì, yí giì ùlù Mbíṛì tacó tí ndú, bìndi~ yí giì ki'viki gbí ndú, bìndi~ yí giì kaa ji ndâ mbe tala có mì wó, máa, ndú njèè ji ndâ 'duù.
42009017	Ndâ 'duù giì zò i yè yì ndú 'dáá gî, bìndi~ ndâ mbe tala có mì Jézù giì ṛuka sè i-zó-zò mbe kpò ndú gî yeke ndâ kèè muu'bì-nje~só.
42009018	Ta 'bí o gbaànjé, si Jézù kû 'deke tí wó ji Mbíṛì, si mì ndú ta ndâ mbe tala có mì wó muu'bì-nje~só nó, yí giì 'vee ndú máa, «Yo kû 'di 'do mì ndâ 'duù énó máa ye a 'di?»
42009019	Káa ndú giì 'vìsì có ji yí máa, «Ndâ 'bí 'duù kû 'dè có énò máa, wò a Jòvánì tí mbe caka tí ndâ 'duù. Ndâ 'bí 'duù kû 'dè có máa wò a Èlíjà tí nó táánò tí mbe 'dòkò có mì Mbíṛì nô. Káa ndâ 'bí 'duù ŋìndi ndú máa, wò a 'bí 'duù gbaànjé 'do gbí òkò tí ndâ ká mbe 'dòkò có mì Mbíṛì.»
42009020	Káa Jézù giì 'vee ndú máa, «Káa yo? Yo ŋìndi yo kû 'dè có máa ye a 'di?» Káa Pìyétòrò giì 'vìsì có ji yí máa, «Wò a Bìndi-Mbíṛì!»
42009021	Káa Jézù giì 'dè có ji ndâ mbe tala có mì wó máa, ndú 'ví 'dè ndi có tí nò náa Pìyétòrò 'dè nò ji 'bí 'duù gbaànjé lá.
42009022	Yí giì 'dè có ji ndú máa, «'Viì-mì-'Dakò kèjì gí bà kònò a ndú tí ndâ sé'i. Ndâ kpo-'duù-'bá, ta ndâ Kùṛo ndâ bu-Mbíṛì, ta ndâ kpo-kpò mbe 'di gbí tàkìì mì ndâ Jùdéyà bà zi yí gî. Káa ta sili ta'ô bìndi ku mì wó, yí bà 'vala ndi wó 'do gbí muu'dú wó gî.»
42009023	Jézù giì 'dè 'bí có ji ndâ mbe tala có mì wó 'dáá gî máa, «Go bà dù tí mbe ṛu ndi ye má tí 'duù, 'duù tí nò 'ví ò-bà-mbí miṛi wó gî, yí 'ví ùnje gítí bà kònò sé'i ta ṛi 'dáá gî á muu ye, wàa yí 'ví gì gí bà ṛu ndi ye.
42009024	Tacó 'duù ŋìnó ta go bà kpolo tí 'dóó miṛi wó tí wó nó ká bà giṛi miṛi wó. Káa 'duù ŋìnó mbe giṛi miṛi wó tacó tí ye nó ká bà 'de 'válá.
42009025	'Duù bà 'de gbí ndâ i muu to tí nó a yè, náa yí kpêtí má 'de ndú 'dáá gî, bìndi~ yí giì giṛi miṛi wó gî?
42009026	Ye 'dè có tí nò ji yo, tacó 'duù má kû kì nô tí bà tùbà tí wó tí 'duù mì ye muu to tí nó, yí delè má kû kì nô tí ndâ có mì ye muu to tí nó kpónó, 'Viì-mì-'Dakò delè bà kì nô tí 'duù tí nò ta o tí nó náa 'Viì-mì-'Dakò bà giì tòngbaà go i mì ndâ Bu wó ta ndâ tó basìlì.
42009027	«Káa ye kû 'dè có ji yo ta yúcó máa, ndâ 'bí 'duù 'do gbí òkò tí yo, á mbe kû ṛò tíyò kùṛo ye kpónó nó, bà ŋò o bà dù Mbíṛì tí gba muu to tí nó má kózò gî, bìndi~ ndú bà giì cì~.»
42009028	Jézù giì bàkà káa i go sili vô-nje~ta'ô á bìndi bà 'dè nje mì ndú ta ndâ mbe tala có mì wó, bìndi~ yí giì kaa ndâ Pìyétòrò, ta Jòvánì, ta Jákòmò, ndú giì ya ta ndú gí pí 'bí njà gú.
42009029	Káa si yí kû giì 'deke tí wó ji Mbíṛì, cè kózò tí gbíṛo wó giì 'vìsì tí gî. Ndâ bòngo tí wó giì dù kû tòngbaà ŋàlì-ŋàlì, 'bù'úú.
42009030	Ndâ mbe tala có mì Jézù mbe ko yí ya tí~ gí pí gú nó mâ giì zeke'o, ndú giì ŋò ndâ Jézù kû 'dè nje ta ndâ 'bí 'dakò sósò'ô. Ndâ 'dakò tí nò a ndâ Mòze ta Èlíjà
42009031	ká co gí gbí ngba'o kû 'dè nje ta ndâ Jézù gítí o bà giì ci yí mí Jèrùzàlémè go có tí nó náa Mbíṛì 'dè sàà gî.
42009032	Ndâ Pìyétòrò ta ndâ ka wó ta o tí nò a ku ta ṛì, káa ndú giì te kpo muu kû zeke ngba ndâ 'dakò tí nó sósò'ô mbe kû ṛò tíyò á mì ndú ta ndâ Jézù nò.
42009033	Káa si ndâ 'dakò tí nò kû giì njè nó 'do mì Jézù, Pìyétòrò giì 'dè có ji Jézù mâ, «Bà dù ndoo bà-i-nó a cèe tó có, Mbe nìbà i. Si ze 'ví tò ndâ ndùúṛù ta'ô mí bà-i-nô, gbaànjé á ji wò, gbaànjé ji Mòze, wàa gbaànjé ji Èlíjà.» Pìyétòrò 'dè có tí nò tacó yí ŋò 'dóó có bà 'dé-'dè mì wó lá.
42009034	Káa si Pìyétòrò kû 'dè có tí nò, ndú mâ giì zeke'o, yùkúú, kùlù mù yiiga muu ndú gî. Kùlù mù tí nò giì te a gúku mítí ndú.
42009035	Ndú bà-i-nò giì dù kû 'di kòcò 'duù kû 'dè có gbí kùlù mù tí nò máa, «Ŋìnó a 'Viì mì ye, tí bà njembí ye; yo 'di có mì wó!»
42009036	Ndú mâ giì zeke'o bìndi bà kaṛa kòcò 'duù tí nò, ndú giì ŋò káa Jézù ta kpéétí wó. Ndâ mbe tala có mì Jézù giì nè nje ndú gí tàkò i tí nò mbe bàkà tí nò go bà nè nje ndâ 'duù gí tàkò i mbe bàkà tí gbí gàzâ.
42009037	Si ndâ Jézù ta ndâ mbe tala có mì wó ta'ô mbe ko yí ya tí~ gí pí gú nó kû giì dele ndi ndú gí tàgbà gú ta 'bí yé, ndú giì 'dè tí ndú ta ndâ 'duù me mbè mbe kû kaa ya gí kùṛo ndú.
42009038	'Bí 'dakò 'do gbí òkò tí ndâ 'duù tí nò mbe tì bìnjìì nò giì dù ká to nò giì ja kû mí to máa, «Ye kû 'deke a tí ye ji wò máa, wò ŋò yê ṛo 'viì mì ye. Ŋò yê ṛo gbèe 'viì mì ye, Mbe nìbà i!
42009039	I tí nò gbí muu wó nò má a gî, yí kû ja kû mí to, bìndi~ yí giì 'va yí kàngàṛàngà mí to, pù kû giì gì 'do gbí nje wó tùkù-tùkù gí to; i tí nò kû 'va yí ta o 'dáá gî, bà dò 'bì 'do tí wó á mì i tí nò delè me kpoò.
42009040	Ye 'deke tí ye ji ndâ 'bí mbe tala có mì lo máa, ndú mòkò i tí nò 'do gbí muu wó gî, káa à giì kpò ndú gî.»
42009041	Káa Jézù giì 'vìsì có gí tàkò có mì 'dakò tí nò máa, «Ákoo ndí yo ndâ mbe ngbútù mbe tee njembí mítí Mbíṛì lá. Yo bà lè mí tà ṛo ye a ngaṛànga? Ndoo bà dù ta ndoo ye tí o ngàyi? Gì ta 'viì tí nò mì lo nò gí bà-i-nô.»
42009042	Si 'dakò tí nò kû giì ya ta 'viì mì wó ta i-gbí-muu wó nò ji Jézù, i tí nò giì tanga mítí 'viì tí nò, yí giì 'va yí mí to, bìndi~ yí giì aanga yí jègè'dèè gî. Káa Jézù giì do mítí i tí nò, bìndi~ yí giì mòkò yí 'do gbí muu 'viì tí nò gî. Bìndi~ yí giì je yí ji bu wó.
42009043	Ndâ 'duù mâ giì ŋò i tí nò náa Jézù bàkà nò, nje ndú 'dáá gî giì 'dèè gítí ŋa wotí mì Mbíṛì nò gî. Káa si muu ndâ 'duù ká jé kû eṛe tí gítí ndâ i tí nó 'dáá gî náa Jézù ta o tí nò kû bàkà nó, yí giì 'dè có ji ndâ mbe tala có mì wó máa,
42009044	«Yo si có tí nó náa ye kû 'dè nó 'ví ya gí gbí tù yo, tacó àá kèjì gí bà cu gòmbò tí 'Viì-mì-'Dakò ji ndâ 'dakò.»
42009045	Káa bà 'di gbí có tí nò giì kpò ndâ mbe tala có mì Jézù gî, tacó à ngùù gbí~ 'do tí ndú gî. Káa gúku bà 'vee yí gítí gbí~ delè giì zèè nje ndú gî.
42009046	Kponje giì tanga gbí òkò tí ndâ mbe tala có mì Jézù máa, gbolò 'duù mbe ndii ndâ 'bí ka wó gbí òkò tí ndâ yì 'dáá gî a 'di wè?
42009047	Káa Jézù giì 'di gbí ŋa bà koṛo có mì ndú nò gî. Tacó énò, yí giì je 'bí làmbu 'viì ki mí ṛègbà tí wó,
42009048	bìndi~ yí giì 'dè có ji ndú máa, «'Duù mbe te wiṛi á mítí 'viì tí nó ta ṛè ye, yí te wiṛi tí nò a i mítí ye, káa 'duù mbe te wiṛi mítí ye, yí te wiṛi tí nò a i mítí mbe tuu ye, tacó 'duù ŋìnó tí táángbà 'duù gbí òkò tí yo 'dáá gî nó, a gbolò 'duù gbí òkò tí yo 'dáá gî.»
42009049	Jòvánì giì 'dè có ji Jézù máa, «Ze ŋò 'bí 'dakò kû mòkò ndâ i 'do gbí muu ndâ 'duù ta ṛè mì lo, káa ze giì ṛò yí á 'do tí~ gî, Mbe tí ze, tacó yí me 'duù mì ndoo lá.»
42009050	Káa Jézù giì 'vìsì có ji Jòvánì máa, «Yo ṛò yí 'do tí~ lá; tacó 'duù ŋìnó ta vò có mì wó ta wò wálá nó, a 'duù mì lo.»
42009051	Kùṛo o bà ya Jézù gí gbíṛì mâ giì dooko gî, yí giì bàkà nó kû ya gí Jèrùzàlémè.
42009052	Káa yí giì tuu ndâ tú mì wó ya gítí 'bí to Sàmárìyà, gí bà 'viindi i ù ta ndi wó.
42009053	Káa ndâ 'duù gbí to tí nò giì biya bà bàkà wiṛi ù ta ndi wó gî, tacó yí zèè ta o tí nò a kpokèjì Jèrùzàlémè.
42009054	Ndâ tú mì wó, ndâ Jákòmò ta Jòvánì, mâ giì ŋò énò, ndú giì 'vee yí máa, «Ze tè'é tí wu 'do gbíṛì gí bà mìì ndú gî, Mbe tí ze?»
42009055	Káa Jézù giì 'vìsì tí wó, yí giì do mítí ndâ Jákòmò ta Jòvánì.
42009056	Bìndi~ ndú giì njè nó 'do gbí to tí nò ya gítí 'bí to.
42009057	Káa si ndú muu nó, 'bí 'dakò giì 'dè có ji Jézù máa, «Àá bà ja ye a 'do tàkò lo káa go ngo.»
42009058	Káa Jézù giì 'vìsì có ji 'dakò tí nò máa, «Ndâ gùù mì ndâ ngàmbé kuu tí~. Ndâ 'bá mì ndâ nuù kuu tí~. Káa bàndò bà te muu 'Viì-mì-'Dakò mítí~ wálá.»
42009059	Yí giì 'dè có ji 'bí 'dakò máa, «Ṛu ndi ye.» Káa 'dakò tí nò giì 'vìsì có ji yí máa, «Si ye 'ví ya gí bà duu ku bu ye má kózò gi, Mbe tí ye.»
42009060	Káa Jézù giì 'vìsì có ji 'dakò tí nò máa, «Si ndâ ku 'ví duu ndâ 'dóó ku mì ndú, wàa wò 'ví ya gí bà ma có bà dù Mbíṛì tí gba.»
42009061	'Bí 'dakò bà-i-nò giì 'dè có ji Jézù máa, «Ye bà ṛu ndi lo, kpo 'duù. Káa si ye má ya gí bà 'vee ndâ 'duù 'bá mì ye má kózò gi.»
42009062	Káa Jézù giì 'vìsì có ji 'dakò tí nò máa, «Mbe zèè bá kâ á tà njí gî, káa yí kû zeke'o á gí ndiì bà 'vii tí mbe dù tí bòò gba mì Mbíṛì wálá.»
42010001	Ta o tí nò, Mbe tí ndoo Jézù giì ṛuka ndâ 'bí mbe tala có mì wó zi'duù-ta'ô-nje~muu'bì nje-muu'bì~só, bìndi~ yí giì tuu ndú gí kùṛo, só-só-só gí gbí ndâ gbata, ta ndâ to tí nó náa yí kû koṛo có bà co wiṛi ya gí gbí ndú.
42010002	Káa ta kùṛo o bà njè nó mì ndú, yí giì 'dè có ji ndú máa, «Ndâ i gbí njí ògbù ngé, káa muu ndâ mbe kili ndú me njí'dí. À má énò, yo 'deke tí yo ji Mbíṛì tí mbe njí tí nò, tacó wàa yí 'ví tuu ndâ 'bí 'duù gí bà kili ndâ i 'do gbí njí mì wó gî.
42010003	Yo njè nó! Ye kpónó kû tuu yo á go ndâ rómbo á gí gbí òkò tí ndâ gbôwó.
42010004	Káa yo 'ví kaa gùrúsù ta yo tacó bà sì ta i muu nó lá. Yo 'ví le kúúkpá bà yù i lá. Yo 'ví kaa ndâ 'bí tàmà lá. Yo 'ví nò ta bà 'vee ndâ 'duù ta ndi tí kpokèjì lá.
42010005	Yo má yee tí 'bá, kpédélé có náa yo 'ví 'dè ji ndâ mbe 'bá tí nò 'ví dù a, ‹Mbíṛì 'ví si yo 'ví dù nìkì maa!›
42010006	'Duù ŋìnó ta 'dê njembí wó nó má kuu 'bá tí nò, Mbíṛì bà bàkà nambeè ji yí go có tí nò gbí njembí yo nò gî. Káa 'duù ta 'dê njembí wó má 'bá tí nò wálá, Mbíṛì bà bàkà nambeè tí nò ta gó~ tí yo nò ji ndú wálá.
42010007	Yo má yee tí to, yo 'ví ṛàngà 'bá lá. Ndâ mbe 'bá má je ndâ i-zó-zò ta ngo ji yo, yo 'ví biya lá, tacó mbe nèté kû ka wu'o me sínò lá.
42010008	Yo má yee tí to, káa ndâ 'duù má te wiṛi mítí yo, yo 'ví zò i-wiṛi tí nó náa ndú bàkà ji yo nò.
42010009	Yo 'ví 'vala ndâ mbe nò'o tí bàndò tí nó náa ndâ 'duù te wiṛi mítí yo á tí~ nô. Yo 'ví 'dè có ji ndâ 'duù tí bàndò tí nò máa, ‹Kùṛo bà dù Mbíṛì tí gba mì yo dooko gî.›
42010010	Káa yo má yee tí to, káa ndâ 'duù tí to tí nò má te wiṛi mítí yo lá, yo 'ví co gítí kpokèjì, wàa yo 'ví gbì njú to, to tí nò 'do tí kò yo gî, bìndi~ yo 'ví 'dè có ji ndâ mbe to tí nò máa,
42010011	‹À kpêtí káa njú to 'bá mì yo, ze gbì 'do tí kò ze mí to ji yo gî. Káa yo koṛo muu yo máa, kùṛo bà gì Mbíṛì gí bà dù tí gba mì ndâ 'duù 'dáá gî dooko gî.›
42010012	Ye kû 'dè có ji yo ta kponje tí~ wálá, máa, Mbíṛì bà waa có mítí ndâ 'duù tí nò ta wotí tí~ ndii ŋìndi ndâ 'duù gbí gbata Sòdómà gî.
42010013	«Yo tí ndâ 'duù gbí gbata Kòràzínì, ta ndâ 'duù gbí gbata Bètìsàyídà, bà ŋò mítí yo! Tacó ye táánò má bàkà ndâ seṛè tí nó náa ye bàkà ji yo nó a i ji ndâ 'duù gbí ndâ gbata Tírò ta gbata Sìdónì, o go énó ndú kpónó yù zì sùwálì, bìndi~ ndú giì toṛo mbúlùwu mítí ndú tacó bà tùbà~ máa, ndâ yì 'vìsì muu ndâ yì 'do tí ndâ vò i mì ndâ yì gî, sàà gî!
42010014	Káa a ndâ 'duù gbí ndâ gbata Tírò ta Sìdónì ká bà 'de bà wo woò á có tí yo ta o bà waa có mì Mbíṛì mítí ndâ 'duù ta ndòngbú o.
42010015	Káa yo tí ndâ 'duù gbí gbata Kàpàrànáwùmù! Yo bà oko tí yo go énò yee tàṛì? Mbíṛì bà 'vaka yo 'do kà gí tà-'bá-gì-lá.»
42010016	Bìndi~ Jézù giì 'dè có ji ndâ mbe tala có mì wó, máa, «À má énò, 'duù má 'di có mì yo, yí 'di nò a có mì ye. 'Duù má biya yo, yí biya nò a ye. Káa 'duù má biya ye, yí biya nò a 'duù tí nó mbe tuu ye.»
42010017	Ndâ mbe tala có mì Jézù zi'duù-ta'ô-nje~muu'bì nje-muu'bì~só náa yí tuu ndú nó giì dele ndi ndú gì gí bà dìtà ndâ i tí nó náa ndú bàkà ta ndi to nó ji yí ta líkí'o tí ndú, máa, «Ze má 'dè có kpêtí ká ji ndâ i-gbí-muu ndâ 'duù ta ṛe lo, ndú kû 'di có mì ze, Mbe nìbà i!»
42010018	Káa Jézù giì 'vìsì có ji ndú máa, «Ye giì ŋò Gba-vò-i kû 'va tí wó to 'do tàṛì mélé-mèlè go bà ì mù nô.
42010019	Yo ŋò nô! Ye je wotí bà 'dò ndâ kpoo, ta ndâ sene, ta kò yo á ji yo gî. Ye delè giì je wotí bà co gbí ŋò ku'dì tí Gba-vò-i á ji yo gî. 'Bí i delè gí bà bàkà yo wálá.
42010020	Kpêtí ká énò, yo 'ví dù ta líkí'o tí yo tacó náa ndâ i-gbí-muu ndâ 'duù kû cì gúku tí yo nò lá. Yo dù ta líkí'o tí yo tacó Mbíṛì cu ṛe yo mí gbíṛì gî.»
42010021	Ta o tí nò, Bèṛi-mì-Mbíṛì giì zèè 'bì tí Jézù mbi ta líkí'o gî. Bìndi~ yí giì 'bìtà bà ùlù Mbíṛì máa, «Ye ùlù wò tí Bu ye, tí Mbe tí ndâ tàṛì ta to. Tacó wò ngùù gbí ndâ i tí nò á 'do tí ndâ mbe 'di gbí-o, ta ndâ mbe yú ṛo gî. Wò giì 'dè gbí ndú a i ji ndâ víí 'viì sínò. À énò Bu ye, tacó wò táánò bàkà nò a bà njembí lo.
42010022	Bu ye kaa ndâ i 'dáá gî á mí 'bí ye tí 'Viì mì wó gî. Káa mbe ŋò ye tí 'Viì mì wó, ni wálá, à káa yí tí Bu ye; mbe ŋò yí tí Bu ye delè ni wálá, à káa ye tí 'Viì mì wó, giì je ndâ 'duù tí nó ta go bà 'dè ji ndú tí 'Viì mì wó no.»
42010023	Jézù giì 'vìsì tí wó gítí ndâ mbe tala có mì wó, bìndi~ yí giì 'dè có ji ndú ta kpéétí ndú máa, «Ndâ 'duù tí nó mbe ŋò i tí nó náa yo kû ŋò nó a ndâ mbe tó pá.
42010024	Ye kû 'dè có ji yo máa, ndâ mbe 'dòkò có mì Mbíṛì me mbè, ta ndâ kpo-kpò gba dígísèé, dù ta go bà ŋò i tí nó náa yo kpónó kû ŋò nó kpòò, káa ndú ŋò gbaànjé lá; ndú dù ta go bà 'di có tí nó náa yo kû 'di nó kpòò, káa ndú delè 'di lá.»
42010025	Ta 'bí o gbaànjé, 'bí mbe 'di gbí tàkìì mì ndâ Jùdéyà giì 'vee Jézù, ta tiṛì máa, «Ye 'ví bàkà a ŋa yè, tacó wàa ye 'ví 'de ta 'válá ŋìnó mbe cee lá nó?»
42010026	Káa Jézù giì 'vee 'dakò tí nò delè máa, «À cu mí gbí wáràgà mì Mbíṛì máa yè? Wò 'deke máa yè?»
42010027	Káa 'dakò tí nò giì 'vìsì có ji Jézù máa, «À cu mí gbí wáràgà mì Mbíṛì énó máa, ‹Wò 'ví zè Mbe tí lo, tí Mbíṛì mì lo, nìkì ta njembí lo gbaànjé; wò 'ví zè 'bí ŋa i gbí bà 'vala wò nìkì ndii Mbíṛì mì lo lá, wò 'ví kili wotí mì lo 'dáá gî, ta ndâ kóṛó-koṛo có mì lo 'dáá gî, ká gítí bà zè yí nìkì maa. Wò delè 'ví zè 'bí ka lo nìkì maa, á go bà zè tí lo nìkì maa mì lo.› »
42010028	Jézù giì 'vìsì có ji 'dakò tí nò máa, «Có mì lo náa wò 'dè nò 'dú. Bàkà go énò, wàa Mbíṛì bà je 'válá ŋìnó mbe cee lá nó ji wò gî.»
42010029	Káa 'dakò tí nó giì bàkà bà 'di gbí tàkìì mì ndâ Jùdéyà mì wó ji Jézù ta bà 'vee yí máa, «Ka ye a 'di?»
42010030	Káa Jézù giì 'vìsì có ji yí gbí lòkó'bò máa, «Ta 'bí o gbaànjé, 'bí 'dakò tí Jùdéyà giì njè nó 'do Jèrùzàlémè kû ya gí gbí gbata Jérìkò. Yí mâ giì yee kpokèjì, ndú giì 'de tí ndú ta ndâ mbe kùmùkù i mì ndâ 'duù. Ndâ vò 'duù tí nò giì kaa ndâ i mì wó 'dáá gî, ndú giì gbì yí dê gí mì ku, bìndi~ ndú giì si yí tí mê wó mítí kpokèjì.
42010031	'Bí bu-Mbíṛì mì ndâ Jùdéyà mbe kû ndii ta nó giì 'de 'dakò tí nò gbáṛákàà tísì á tí ṛo kpokèjì. Yí giì zeke yí ká zeke gí tísì kà, bìndi~ yí giì waa to có seè tí wó, yí giì ndii ta nó mì wó gî.
42010032	Bìndi bà ndii bu-Mbíṛì mì ndâ Jùdéyà nò, 'bí 'dakò tí 'duù mbe kû bàkà nèté á gbí ndùgù 'bá-Mbíṛì mbe gì co tí gbèe kpokèjì tí nò giì 'de 'dakò tí nò ká kuu gbáṛákàà tísì á bàndò mì wó nò. Káa yí delè giì zeke káa yí gí to kà ta ṛo wó, bìndi~ yí giì waa to có ṛègbà tí wó, yí giì ndii gî.
42010033	«Káa 'bí 'dakò, tí 'duù Sàmárìyà mbe kû ndii ta nó, giì 'de yê tí nò náa à gbì yí nò. Yí mâ giì zeke yí gí tísì kà, yê ṛo wó giì bàkà yí ngé ndii gî.
42010034	Bìndi~ yí giì yèè dê gítí wó, yí giì bàkà nèté gítí ndâ kà tí nò ta ndi tí wó nò, ta bà doo ṛo ndú ta gó nèbítì, bìndi~ yí giì yee bàà mí ṛo ndú, bìndi~ yí giì eṛe ndú 'dáá gî. Yí giì te yí mí pí nò tí nó náa yí kû o nô. Bìndi~ yí giì ya ta yí gí 'bá mì 'bí 'dakò.
42010035	Ndú giì tè ṛì, yé mâ giì too gî, yí giì je làmbu i ji mbe 'bá, bìndi~ yí giì 'dè có ji yí máa, ‹Pò yí, ye bà dele có bà-i-nô tacó bà sì có ndâ i mì lo náa wò volo gbí ndú mítí wó nô.›
42010036	«À má énò, tó kaà kpónó a 'di á 'do gbí òkò tí ndâ 'dakò tí nó ta'ô nò?»
42010037	Mbe 'di gbí tàkìì mì ndâ Jùdéyà tí nò giì 'vìsì có ji Jézù máa, «Tó kaà a 'duù tí nó tí mbe ŋò yê ṛo wó nô.» Jézù bà-i-nò giì 'vìsì có ji yí máa, «À má énò, ya gí 'bá, wàa wò 'ví bàkà go i mì 'duù Sàmárìyà tí nò.»
42010038	Ndâ Jézù ta ndâ mbe tala có mì wó mâ giì wùùkù to yee gbí to 'bá mì ndâ 'bí niì ta ṛè wó a Márátà, Márátà giì tè'é tí Jézù gí 'bá mì ndú ta ná'vindí wó Màríyà.
42010039	Jézù mâ giì ya gí 'bá kà, Màríyà giì njè nó ya gí bà ki tí wó kùṛo Mbe tí ndoo kû 'di ndâ có tí nó náa yí kû 'dè nó,
42010040	jee Márátà mì nje nèté kecì ta kpéétí wó. Márátà mâ giì ŋò ŋa nèté tí nó mbe jee tí mí to á kùṛo wó nó, njembí wó giì volo gî. Yí bà-i-nò giì njè nó ya gí mì Mbe tí ndoo, bìndi~ yí giì 'vee yí máa, «Có bà si ye mì ná'vindí ye ta kpéétí ye mí nje nèté nò á ṛo lo wálá gî, Mbe nìbà i? 'Dè có ji yí máa, yí gì gí bà konì ye!»
42010041	Káa Mbe tí ndoo giì 'vìsì có ji Márátà máa, «Márátà! Márátà! Njembí lo kû mù gítí ndâ i me mbè.
42010042	Káa ndâ kpóló-kpolo i gbí òkò tí ndâ i tí nò me mbè lá; à má ta bà 'dè ta yúcó, à káa i gbaànjé cuki. Màríyà cu 'bì wó nò a i mítí ŋìnó mbe nìkì ndii ndâ 'bí~ gî nô. Á má énò, àá bà je 'do tí wó wálá.»
42011001	Ta 'bí o gbaànjé, Jézù giì ya gítí 'bí bàndò kû 'deke tí wó ji Mbíṛì. Yí mâ giì 'deke tí wó cee gî, 'bí mbe tala có mì wó giì 'dè có ji yí, máa, «Tùbà cèe kèjì bà 'deke tí ji Mbíṛì ji ze go ŋìndi Jòvánì tí mbe caka tí ndâ 'duù náa yí me ji ndâ mbe tala có mì wó nó gi, Mbe nìbà i.»
42011002	Káa Jézù giì 'vìsì có ji ndâ mbe tala có mì wó máa, «Yo 'deke tí yo ji Mbíṛì énò máa, ‹Buù, à ùlù ṛè lo. Gì gí bà dù tí gba.
42011003	Je i-zó-zò ji ze ta ṛi 'dáá gî.
42011004	Si có gítí ndâ vò i mì ze mí to, tacó ze kû si có gítí ndâ vò i mì ndâ ka ze mí to. Si ze mí gbí ndâ i ŋìnó mbe kû eendi ze gítí vò i lá.› »
42011005	Káa Jézù giì 'dè có ji ndâ mbe tala có mì wó máa, «'Bí 'duù 'do gbí òkò tí yo nò má ya gí mì kómbe wó ta kpo-gbí'o, bìndi~ yí giì gbà njekèjì muu wó máa, yí je làmbu i-zó-zò ji yì,
42011006	wàa yì 'ví ya tí~ ji 'bí kómbe yì mbe gì 'do muu njà nó giì gbaaka yì si o gbooko gî nò,
42011007	káa kómbe wó nò giì 'vìsì có ji yí máa, ‹Si bà pèè mbí ye mí to, tacó ze kpò gbí njekèjì gî. Kpokèjì bà je 'bí ŋa i mì ye kpónó ji wò wálá, tacó ze ta ndâ 'viì mì ye kû tè ṛì.› A ŋa yè ká bà bàkà tí?
42011008	Ye kû 'dè có ji yo máa, 'dakò tí nò, kpêtí má je i-zó-zò ji mbe gbà njekèjì muu wó nò gítí có kómbeè tí nó á gbí òkò tí ndú ta yí nó lá, yí bà je ji yí tacó bà dò nô 'do ṛo wó gî.
42011009	«Káa ye kû 'dè có ji yo énò máa, yo yù i, wàa àá bà je i tí nò ji yo gî. Yo pà i wàa yo bà 'de i tí nò gî. Yo ku njekèjì wàa àá bà njaanga ji yo gî.
42011010	Tacó àá bà je i ji 'duù ŋìnó mbe yù i nó gî, 'duù ŋìnó mbe pà i nó, bà 'de i tí nò gî, à delè bà njaanga njekèjì ji 'duù ŋìnó mbe gbà njekèjì nó gî
42011011	«À bu 'viì ngàyi gbí òkò tí yo ká bà je yâ-kpoo ta zì kpoo tí~ ji 'viì mì wó, náa 'viì má yù yâ-sè 'do tí wó?
42011012	À bu 'viì ngàyi ká bà je sene ji 'viì mì wó, náa 'viì má yù pàṛà ngùù 'do tí wó?
42011013	Káa ndâ vò 'duù go yo nò má ni bà je tó i ji ndâ 'viì mì yo gî, Bu yo tí nó á gbíṛì nó 'ví tuu Bèṛi-mì-Mbíṛì ji ndâ mbe 'deke tí ndú ji yí lá?»
42011014	Ta o tí nò, Jézù kû mòkò 'bí i mbe eṛe nje 'bí 'dakò 'do tí bà 'dè có gî 'do gbí muu wó. I tí nò mâ giì co 'do gbí muu 'dakò tí nò gî, 'dakò tí nò giì 'bìtà bà 'dè có. Nje ndâ 'duù giì 'dèè gítí bà 'di kòcò 'dakò tí nò gî.
42011015	Káa ndâ 'bí 'duù 'do gbí òkò tí ndú bà-i-nò kû giì 'dè có máa, «A Bèlìzèbúlù, tí Gba-vò-i, ká kû je wotí bà mòkò ndâ i 'do gbí muu ndâ 'duù ji yí.»
42011016	Ndâ 'bí 'duù ŋìndi ndú giì 'dè có ji yí ta tiṛì máa, yí bàkà seṛè ji ndâ yì, wàa ndâ yì 'ví ŋò tí~ ni énó máa, a Mbíṛì ká kû je wotí bà mòkò ndâ i 'do gbí muu ndâ 'duù ji yí.
42011017	Káa Jézù giì 'vìsì có ji ndú gí tàkò ŋa bà koṛo có mì ndú nò, máa, «Có mì ndâ 'duù mì gba má toko lá, 'bá mì gba tí nò bà 'bu gî. Có mì ndâ 'duù á ṛùkàtiì mì ndú delè má toko lá, 'bá tí nò bà sì tí wálá.
42011018	Káa Gba-vò-i má njèè gbí 'bá mì wó gî, 'bá mì wó nò bà ṛò tíyò ta ŋa kpokèjì ngàyi, náa yo má 'dè có énò máa, ye kû mòkò ndâ i 'do gbí muu ndâ 'duù ta wotí mì Gba-vò-i nò?
42011019	Ye má kû mòkò ndâ i 'do gbí muu ndâ 'duù ta wotí mì Gba-vò-i, ndâ 'viì mì yo kû mòkò ndú ta wotí mì 'di? À má énò, ndoo si ndâ 'viì mì yo 'ví waa ngbàngà ji ndoo.
42011020	Káa ye má kû mòkò ndâ i 'do gbí muu ndâ 'duù ta wotí mì Mbíṛì, gbí~ énó máa, Mbíṛì gì tí gba mì yo gî.
42011021	«Cèe wu 'dakò ta ndâ zí'i 'bì wó má kû ù ṛègbà ndâ i mì wó, muu ndâ i mì wó nò bà ba wálá,
42011022	yee ká tí o tí nò náa 'bí ngbílí mbe da gbí ka wó ngbílí má ki'viki gbí bá ganda mì wó gî, yí bà giì kaa ndâ i mì wó.
42011023	«Có mì 'duù má toko ta ye lá, yí a mbe jòò gbí có ta ye. 'Duù má kili i ta ye lá, kû jaaka gbí i.
42011024	«À má mòkò i 'do gbí muu 'duù, i tí nò kû ya gí bà wùùkù to ta ndi gbí ndâ kángáá nga ngoò, kû pà bà bàndò bà tèwo wó. Káa bà 'de bàndò bà dù yí tí~ má kpò yí gî, yí bà 'dè có máa, ‹Bà ì ngèlè gí ndiì kpò a ngo. À má énó, ye bà dele ndi ye ya gítí ká 'bá mì ye.›
42011025	Yí má dele ndi wó ya gí bà 'de à 'viindi tà'i tí nó náa yí co 'do tí~ nó gî,
42011026	yí bà dele ndi wó ya gí bà gì ta ndâ 'bí ka wó tí ndâ fùúfû mbe ndii yí gî, vô-nje~só, gí gbí muu 'duù tí nò, yee tí o tí nó náa ndú volo 'duù tí nò gî.»
42011027	Si Jézù kû 'dè ndâ có tí nò, 'bí niì giì 'dè có ta kòcò wó ngéé gí yaà 'do gbí òkò tí ndâ mbè 'duù tí nò mbe kili nò, máa, «À ùlù niì tí nó tí mbe jò wò, náa wò kpolo ta ngo kí wó nô!»
42011028	Káa Jézù giì 'vìsì có ji niì tí nò máa, «À nìkì a bà ùlù ndâ mbe 'di có mì Mbíṛì bìndi~ ndú giì bàkà go có tí nò, á cotí bà ùlù nawu ye.»
42011029	Jézù mâ giì ŋò ndâ 'duù kû giì tì me mbè jèlè yí gî, yí giì 'dè có ji ndú máa, «Ndâ vò 'duù tí nó á gbí o tí nó nó kpónó kû tì nò, máa ye 'ví bàkà seṛè á ji ndâ yì. Káa àá bà tè ta ndú káa seṛè tí nó dígísèé mbe bàkà tí mítí Jónà tí 'bí mbe 'dòkò có mì Mbíṛì nô.
42011030	'Viì-mì-'Dakò bà tùbà~ ji ndâ 'duù tí nó gbí o tí nó nó máa a Mbíṛì ká tuu yì, jé ká go bà tuu Jónà á ji ndâ 'duù gbí gbata Nínèvà dígísèé máa a Mbíṛì ká tuu yì.
42011031	«Niì tí nó táánò tí gbolò gba mì ndâ 'duù tí nó ta 'bá mì ndú mbe mò gí gbí'dè nó, bà kpì ngbàngà tí ndâ 'duù tí nó gbí o tí nó nó ta o bà co Ṛi bà waa có wúnò. Tacó yí te nó ngé 'do tàgbaṛì'o gì gí bà 'di ndâ có mì gbolò gba tí nó tí Sólómònì, tí mbe 'di gbí-o nó dígísèé gî. Káa yo zeke'o gi, 'bí i mbe me gbolò ndii Sólómònì gî kpónó kuu nô.
42011032	Ndâ 'duù gbí gbata Nínèvà bà kpì ngbàngà tí ndâ 'duù tí nó mbe kû 'vala kpónó nó, ta o bà co Ṛi bà waa có wúnò. Tacó Jónà dígísèé kò-kò ta ndâ vò i mì ndú ji ndú, bìndi~ ndú giì 'vìsì muu ndú á 'do tí ndâ vò kpokèjì mì ndú gî. Káa 'bí i mbe me gbolò ndii Jónà gî kpónó kuu nô.
42011033	«'Bí 'duù jé mbe òlò wu mí nje kùpò, bìndi~ yí giì 'bu i mí ṛo ngba wu tí nò gî nò, wálá. Ndâ 'duù ta o 'dáá gî kû te ngba wu ká mítí bàndò ŋìnó náa ndú bà ŋò ta to ṛègbà tí ndú.
42011034	Ṛo 'duù a kùpò mì wó. I má tí ndâ ṛo lo wálá, ndú go áángá-aanga kùpò mbe ṛa wu ká ṛá-ṛa. Gbí~ énó máa, sè dìì lo 'dáá gî gbí ngba'o. Káa ndâ ṛo lo má ta ósú tí ndú, go kùpò ŋìnó ta gùlúsù'o tí~, náa à jè ta bà tù wu mí nje~ jé-jè nó, gbí~ énó máa, sè dìì lo 'dáá gî gbí 'dí'di'o
42011035	À má énò, yo kpolo tí yo máa wu 'ví mee 'do nje kùpò mì yo, si yo mí gbí 'dí'di'o lá.
42011036	Ndâ bà to tí lo 'dáá gî má kû tòngbaà, dìì lo 'dáá gî bà ngbaṛanga to go bà ngbaṛanga to mì wu á nje kùpò.»
42011037	Jézù mâ giì cee ta có mì wó gî, 'bí mbe kpolo tí tàkìì mì ndâ Jùdéyà giì tè'é tí wó gítí i-zó-zò á 'bá mì wó. Káa Jézù giì 'bì ngé káa tà bà zò i á kùṛo bà caka 'bì wó.
42011038	Nje mbe kpolo tí tàkìì mì ndâ Jùdéyà tí nò giì 'dèè ta bà ŋò Jézù kû zò i kùṛo bà caka 'bì wó go i gbí tàkìì mì ndú tí ndâ Jùdéyà gî.
42011039	Jézù mâ giì ŋò énò, yí giì 'dè có ji 'dakò tí nò máa, «Yo tí ndâ mbe kpolo tí tàkìì mì ndâ Jùdéyà kpónó kû caka kapí ndâ késî ngo, ta kapí ndâ kùṛùngbú, káa có gítí bà gbùṛùngà ndâ 'duù, ta bà bàkà vò i, yè gbí njembí yo gî.
42011040	Ndí yo ndâ ŋónókó! Àá táánò me káa gbèe Mbíṛì tí nó mbe bàkà kapí ndâ ká'i tí nò nó ká bàkà gbí ndú lá?
42011041	À nìkì énó máa, yo konì ndâ mbe yê ta ndâ 'bí i tí nó gbí ndâ ká'i mì yo nô. Tacó wàa ndâ i 'dáá gî 'ví dù ngbáṛángà'i tacó tí yo.
42011042	«Káa yo tí ndâ mbe kpolo tí tàkìì mì ndâ Jùdéyà bà ŋò mítí yo! Yo kû njèè gbí ndâ víí kpátùyâ náa yo kili 'do gbí njí mì yo muu'bì, bìndi~ yo giì ṛuka 'do tí ndú gbaànjé-gbaànjé ji Mbíṛì, bìndi~ yo giì mò ndâ bà waa có ta yúcó, ta bà zè Mbíṛì nìkì maa, gí nje seè. Yo kùtàá bà gò ndâ i tí nò me ta bà mò ndâ 'bí có mì Mbíṛì gí nje seè lá.
42011043	«Yo tí ndâ mbe kpolo tí tàkìì mì ndâ Jùdéyà bà ŋò mítí yo! Tacó a tí yo a go bà ki tí yo dengece-dèngècè ta ndi pí ndâ banga mbata á tí ndâ bàndò bà kili ndâ 'duù gí bà ùlù Mbíṛì. Go bà te duù mítí bà 'vee yo mì ndâ 'duù á ta ndi tí ndâ bàndò bà mà 'vélè delè tí yo ngé.
42011044	Yo bà ŋò mítí yo! Tacó yo go ndâ muu'dú náa ndâ 'duù ŋò lá, bìndi~ ndú giì nò nó co pí ndú.»
42011045	Káa 'bí mbe nìbà tàkìì mì ndâ Jùdéyà gbaànjé giì 'vìsì có ji Jézù máa, «Nje zèè mû mì lo nò ṛo ze delè gî, Mbe nìbà i.»
42011046	Káa Jézù giì 'vìsì có ji yí máa, «Yo tí ndâ mbe nìbà i bà ŋò mítí yo! Tacó gbímbí ndâ 'duù wálá ji yo ta bà 'deeke du ká'i mí muu ndú. Káa yo jé gítí bà konì ndú ta bà te ndâ du ká'i tí nò njí'dí wálá.
42011047	«Yo bà ŋò mítí yo! Tacó a yo ká bì ndâ muu'dú ndâ mbe 'dòkò có mì Mbíṛì tí nó náa ndâ ká gù yo ziki ndú nô.
42011048	Yo 'dè ta nje yo gî, yo delè giì ùnje gítí ndâ i tí nò náa ndú bàkà nò gî, máa, a ndâ ká gù yo ká ziki ndâ mbe 'dòkò có mì Mbíṛì, káa yo giì bì ŋìndi yo a ndâ muu'dú bìndi ndú.
42011049	Tacó énò, Mbíṛì tí Mbe 'di gbí-o giì 'dè có énó máa, ‹Ye bà tuu ndâ 'bí mbe 'dòkò có, ta ndâ 'bí tú mì ye, ji ndú, ndú bà waaka tàkòcò ndâ 'bí~, ndú delè bà mèèkè'i tí ndâ 'bí~.›
42011050	Tacó énò, mbelè ndâ mbe 'dòkò có mì Mbíṛì tí nó mbe 'bìtà bà mìì to 'do tí bà 'bìtà bà suu to tí nó nó 'ví dù tí 'bì yo tí ndâ 'duù tí nó mbe kû 'vala kpónó nô.
42011051	Yo bà 'dè ndeṛè bà mìì ndâ tó 'duù tí nó mbe 'bìtà bà mìì 'do tí Àbélè, yee tí Zàkàríyà tí nó náa yo zi yí mí gbí òkò ndâ bàndò bà te i-cí-ci ta 'bá-Mbíṛì nô. Ye kû 'dè có ji yo énó máa, kózò tí ndâ 'duù tí nó mbe kû 'vala kpónó nó bà 'dè ndeṛè ku ndâ 'duù tí nò 'dáá gî.
42011052	«Yo tí ndâ mbe nìbà tàkìì mì ndâ Jùdéyà bà ŋò mítí yo! Tacó yo jèjèèkè tí yo mí njekèjì mì Mbíṛì ji ndâ 'duù go ndâ kî á ṛo mbu. Ndú bà ya gí gbí mbu wálá, káa ndú delè gítí bà si ndâ 'bí sè 'ví ya gí gbí mbu ká wálá!»
42011053	Káa si Jézù kû giì njè nó 'do 'bá mì mbe kpolo tí tàkìì mì ndâ Jùdéyà tí nò mbe tè'é tí wó gítí i-zó-zò nò, ndâ có tí nò náa yí 'dè nò giì zèè tí ndâ mbe nìbà tàkìì, tí ndâ mbe kpolo tí tàkìì mì ndâ Jùdéyà, ngé ndii gî. Bìndi~ ndú giì 'bìtà bà pà nje wó tacó wàa yí 'ví 'dè ndâ 'bí có ŋìnó náa à gbí njembí wó nó gí sè,
42011054	tacó bà pà kpokèjì tacó bà zèè yí 'do tí ngo nje wó.
42012001	Ta o tí nò ndâ 'duù giì tì me mbè mí mì Jézù, tí ŋa ŋìnó náa kpokèjì bà yuu kò gbí òkò tí ndú wálá. Jézù mâ giì ŋò énò, yí giì 'bìtà bà kpo-gbí-tà-tù ndâ mbe tala có mì wó kpédélé'i máa, «Yo kpolo tí yo 'do tí ṛú'bù mì mbe kpolo tí tàkìì mì ndâ Jùdéyà. Ye kû nì a nambeè-ṛo tí nò náa ndú kû bàkà ji ndâ 'duù.
42012002	À wúnò bà te i 'do nje ndâ i tí nó náa à kpónó 'buku i mí nje ndú nó 'dáá gî. À delè bà 'di ndâ có tí nó kpónó tí ndâ có kóó nó gbaànjé-gbaànjé gî.
42012003	À má énò, à wúnò bà 'di ndâ có tí nó náa yo kpónó kû 'dè gbí 'dí'di'o nó 'dáá gî gbí ngbàà ṛi. Àá bà kò-kò ta ndâ có tí nó náa yo nè tí yo mí tà'i kû 'dè gbí kóó nó 'do pí cèléngé.
42012004	«Káa ye kû 'dè có ji yo tí ndâ kómbe ye máa, yo 'ví cì gúku tí ndâ mbe zi dìì yo cuki nò lá.
42012005	Ye bà tùbà tí ŋa 'duù tí nó náa yo 'ví cì gúku tí wó nó ji yo. Yo cì gúku a i tí 'duù ŋìnó ta wotí bà 'va lilí yo mí gbí vò bàndò á bìndi bà zi yo mì wó nô. Yo ùnje gítí có mì ye nò, yo cì gúku tí wó!
42012006	«À kû sì ndâ naṛù vô gí 'dè, me ká ta mìlímì sósò'ô cuki lá? Káa bà mbí Mbíṛì ò 'do tí 'bí~ gbaànjé lá.
42012007	Káa à kpêtí káa ndâ njì se muu tí muu yo, Mbíṛì 'deke ndú gbaànjé-gbaànjé 'dáá gî, gî. À má énò, yo cì gúku lá, tacó i gbí yo me gbolò ndii i gbí ndâ naṛù me mbè gî!
42012008	«Ye kû 'dè có ji yo ta yúcó máa, 'duù má ùnje gítí ye mí kùṛo ndâ 'duù, 'Viì-mì-'Dakò wúnò bà ùnje gítí 'duù tí nò mí kùṛo ndâ basìlì mì Mbíṛì.
42012009	Káa 'duù má biya ye mí kùṛo ndâ 'duù, 'Viì-mì-'Dakò wúnò delè bà biya 'duù tí nó mí kùṛo ndâ basìlì mì Mbíṛì.
42012010	«Káa ye kpónó kû ci nó a yo máa, Mbíṛì bà je à-cee-gî ji mbe 'dè vò có gítí 'Viì-mì-'Dakò gî. Káa Mbíṛì bà je à-cee-gî ji mbe 'dè vò có gítí Bèṛi-mì-Mbíṛì wálá.
42012011	«Ndâ 'duù má kû ya ta yo gí gbí ngbàngà kùṛo ndâ 'duù a tí ndâ bàndò bà kili ndâ Jùdéyà gí bà ùlù Mbíṛì, ta kùṛo ndâ mbe kû zogo ndâ Jùdéyà, ta kùṛo ndâ gba, njembí yo 'ví mù énó máa, yo 'ví 'dè mí kùṛo kà a ŋa có yè wè, nò lá.
42012012	Tacó a Bèṛi-mì-Mbíṛì ká bà wu có tí nó náa yo 'ví 'dè nó ji yo.»
42012013	'Bí 'dakò gbí òkò tí ndâ mbè 'duù tí nò giì 'dè có ji Jézù máa, «Mbe nìbà i! 'Dè có ji ná'vindí ye máa, yí njèè gbí ndâ i bìndi bu ze á ji ze ta yí.»
42012014	Káa Jézù giì 'vìsì có ji 'dakò tí nò máa, «A 'di ká bàkà ye tí gba mbe njèè gbí ndâ i mì yo ta ná'vindí lo á ji yo, 'dakò?»
42012015	Bìndi~ yí giì 'dè có ji ndâ 'duù tí nó mbe tì bìnjìì nó, máa, «Yo njaanga ṛo yo, wàa yo 'ví kpolo tí yo, máa, yo 'ví dù tí ndâ mbe gbolò njembí lá, tacó à me ndâ kpo-kpò i tí nó mbe yè to mì 'duù nó ká kû si yí 'ví 'vala cèe bà 'vala ndò lá.»
42012016	Bìndi~ yí giì lòkò'bò có ji ndú máa, «Ta 'bí o gbaànjé, 'bí 'dakò ta ndâ i mì wó me gbolò giì da cû tí i-seṛè.
42012017	Yí giì 'bìtà bà koṛo có ta kpéétí wó máa, ‹Ye kpónó 'ví bàkà a ŋa yè? Ye 'ví 'de bàndò gítí ŋa seṛè cû tí nó kòtí 'di?
42012018	À nìkì énò máa, ye ki'viki ndâ coko'do-cókó'dó gálá tí nó kpónó ta ndâ i mì ye gbí ndú nó gí to, wàa ye 'ví bì ndâ 'bí~ wooko-wòòkò i mbe te ndâ 'bí i mì ye ta ndâ cû tí nó 'dáá gî.›
42012019	Bìndi~ yí giì dù kû koṛo có ta kpéétí wó máa, ‹Ye a mbe tó pá! Ndâ tó i ŋìnó ta go ndú tí ye nó 'dáá gî kuu mì ye gítí mbè ndoò. 'Válá tacó tí ye me có lá; ye bà dùlù tí ye ta bà zò i, ta bà njù pe.›
42012020	«Káa Mbíṛì giì 'dè có ji 'dakò tí nò máa, ‹Bèbìlì tí nó wúnó nó a bèbìlì bà cì wò, ndí lo ŋónókó! À má énó, a 'di ká bà zèè ndâ i tí nó náa wò kili ndú yè to gî nó, á bìndi lo?› »
42012021	Jézù giì yee nje lòkó'bò mì wó máa, «Ŋìnò a ŋa i tí nó mbe kû 'de ndâ mbe kû kili ndâ kpo-kpò i gítí miṛi ndú, káa Mbíṛì ŋò ndâ kpo-kpò i tí nò ṛo wó tí i lá nó, ká nò.»
42012022	Jézù giì 'dè có ji ndâ mbe tala có mì wó máa, «À má énò, njembí yo 'ví si bà mù énó máa, ‹Ze bà zò a yè wàa ze 'ví 'vala tí~?› mí to. Yo delè 'ví me kpùṛù-kpùṛù énó máa, ‹Ze 'ví yuu a yè á mí kapí kû ze?› lá.
42012023	'Válá a kpóló-kpolo i ndii i-zó-zò gî, bìndi~ dìì 'duù a kpóló-kpolo i ndii ndâ bòngo gî.
42012024	Káa yo zeke káa ndâ gàànà gi. Ndú ṛò njí lá, ndâ gálá bà kili i delè mì ndú wálá. Káa ta ndâ ŋa ŋìnò 'dáá gî, Mbíṛì kû ko ndú! Káa yo a ndâ kpóló-kpolo i co tí ndâ nuù gî.
42012025	Káa ta ndâ kpùṛù-kpùṛù-zò-wúṛàngú mì yo nò, a 'bí 'di gbí òkò tí yo ká bà uu go sáṛo cû ndii bà uu yí náa Mbíṛì cu ji yí nó gî?
42012026	Wotí bà bàkà ŋa làmbu ŋìnò lê má tí yo wálá, njembí yo kû mù gítí sè ndâ 'bí i tacó yè?
42012027	«Yo zeke káa ndâ 'vì ndâ làngá gi. 'Bì tí ndú tacó bà te ŋa banga tí nò mítí ndú ta kpéétí ndú wálá, káa ye kû 'dè có ji yo ta yúcó máa, à kpêtí káa Sólómònì tí gbolò gba dígísèé náa àá mì wó a ndâ kpo-kpò i, yí jé yuu 'bí ŋa bòngo ta banga tí~ mbe ndii ndâ 'vì ndâ làngá gî, nò lá.
42012028	Káa Mbíṛì má te ŋa banga tí nò mítí ndâ mbílì gbí jìlì, náa ndú wúnó kuu, káa à taàbé kû doo ndú ta wu, wotí bà je bòngo ji yo bà kpò yí gî? Yo me ndâ 'duù mbe kû tee njembí yo mítí Mbíṛì kácá-kácá lá.
42012029	À má énò, yo tee njembí yo gá'dáá mítí có bà zò i, ta bà njù pe, lá.
42012030	Tacó a ndâ 'duù tí nò mbe ŋò cèe kpokèjì bà bàkà i ji Mbíṛì ni lá muu to tí nó nó ká kû si njembí ndú ká gítí bà koṛo có gítí ndâ i tí nò, káa Bu yo ŋò ŋa i tí nó mbe 'vii ta yo nó ni gî.
42012031	Yo si njembí yo gítí bà koṛo có á gítí có bà dù Mbíṛì tí gba, wàa a yí tí Mbíṛì ká bà je ndâ i tí nò ji yo.
42012032	«Yo cì gúku lá, ndâ rómbo mì ye, muu yo me mbè lá, káa tàkòcò Bu yo tí gba peteke gítí bà je 'bá mì wó ji yo gî.
42012033	Yo sì ndâ i mì yo 'dáá gí 'dè, wàa yo 'ví kaa i gbí ndú 'ví konì ta ndâ mbe yê. Yo cu ŋa kúúkpá ŋìnó jé mbe yaka lá nó, wàa yo 'ví kpolo tí ndâ i mì yo mí gbí ndú á mí gbíṛì, tí bàndò tí nó náa muu ndú bà ba tí~ wálá nô. Tacó ndâ mbe ngbà bà di kà wálá, ndâ sû delè kà wálá.
42012034	Tacó njembí 'duù ta o 'dáá gî kû dù ká kácáá tí bàndò tí nó ta ndâ i mì wó tí~ nô.
42012035	«Yo ṛò tíyò kpècè, wàa yo 'ví dù léngé-lenge kû ù ta ndi ŋa i ŋìnó bà gì nô. Yo si wu 'ví mee 'do nje kùpò mì yo lá.
42012036	Yo 'viindi tí yo, go bà 'viindi tí ndâ bòò mbe kû ù bà gì mbe tí ndú 'do bàndò bà ko niì, tacó wàa à káa póó bà 'di wo tí wó kítíkí, ndâ yì 'ví njaanga njekèjì ji yí.
42012037	Ndâ bòò tí nó mbe dù tí zò'o yee tí o bà gì mbe tí ndú nó bà dù a ndâ mbe tó pá. Ye kû 'dè có ji yo ta yúcó máa, mbe tí ndâ bòò tí nò bà ki ndú mí to, bìndi~ yí giì kaa i-zó-zò ta 'bì wó mí kùṛo ndú.
42012038	Ndâ bòò tí nò, náa mbe tí ndú má gì ta kpo-gbí'o, bìndi~ yí giì 'de ndú tí zò'o nò bà dù a ndâ mbe tó pá.
42012039	Yo koṛo muu yo máa, mbe 'bá má ŋò o bà gì mbe ngbà gî, yí bà si mbe ngbà tí nò 'ví ṛì gí tà'i mì wó ngé gî wálá.
42012040	À má énò, yo 'viindi tí yo, tacó yo bà ŋò o bà gì 'Viì-mì-'Dakò ni wálá, yí ba gbaaka yo gbááká-gbaaka.»
42012041	Pìyétòrò bà-i-nò giì 'vee Jézù máa, «Wò kû lòkò'bò có tí nò a i ji ze tí ndâ mbe tala có mì lo cuki wèè, wò kû nì a ndâ 'duù 'dáá gî, Mbe nìbà i?»
42012042	Káa Mbe tí ndoo giì 'vee Pìyétòrò, máa, «Tó bòò mbe kû bàkà nèté ta njembí wó gbaànjé, tí mbe 'di gbí-o náa mbe tí wó si yí tí mbe kpolo tí ndâ i-'bá mì wó 'dáá gî, wàa yí 'ví kû njèè i-zó-zò ji ndâ 'bí ka wó ta o bà zò i si yí muu nó, a 'di?
42012043	Bòò tí nò bà dù a mbe tó pá náa mbe tí wó má gì 'do muu nó gí 'bá káa yí giì 'de yí kû bàkà nèté mì wó 'dáá gî.
42012044	Ye kû 'dè có ji yo ta yúcó máa, mbe 'bá bà bàkà bòò tí nò tí mbe kpolo tí ndâ i-'bá mì wó 'dáá gî.
42012045	Káa bòò tí nò má a 'bí ŋa 'duù mbe koṛo có máa, mbe 'bá kèjì gálà wálá, bìndi~ yí giì 'bìtà a bà zò i, ta bà njù pe 'bàà, kû mèèkè ta i tí ndâ 'bí ka wó bòò ŋìnó náa mbe tí ndú si yí máa, yí kpolo tí ndú nó,
42012046	ta ṛi tí nó náa mbe tí ndú bà dele gì gí bà gbaaka yí si yí kû bàkà ŋa i tí nò nó, yí bà waa có mítí wó, bìndi~ yí giì mò yí gí mì ndâ bòò tí nó tí ndâ mbe ngbútù mbe 'di có lá nô.
42012047	«Káa bòò ŋìnó mbe ŋò có tí nó gbí muu mbe tí wó nó ni gî, káa yí giì 'viindi tí wó kùṛo bà gì mbe tí wó gí 'bá lá, yí delè giì bàkà go có tí nò lá nó, bà ŋò mítí kû wó.
42012048	Káa bòò ŋìnó mbe ŋò có tí nó gbí muu mbe tí wó nó lá, káa yí giì bàkà i ŋìnó mbe 'vii tí i náa à 'ví gbì yí gítí~ gbí-gbì nó, bà 'de làmbu bà gbì tí gî. À má je i ji 'duù túkà'i, à delè kû koṛo có máa, yí bà ko mboo i tí nò túkà'i.
42012049	«Ye gì tacó bà doo to tí nó ta wu, ye kùtàá má doo gî, njembí ye 'dèè gî!
42012050	Ye kèjì gí bà kònò sé'i. 'Dóó ye má kònò bà sé'i tí nò cee 'do muu ye lá, njembí ye gí bà 'dèè wálá.
42012051	«Yo kû koṛo có máa, ye gì a i tacó bà 'viindi gbí òkò tí ndâ 'duù á muu to tí nó? Ŋìnò me ndeṛè bà gì ye gí muu to tí nó ká nò lá. Ye gì a i tacó bà volo gbí òkò tí ndâ 'duù.
42012052	'Do tí kpónó kû ya gí kùṛo, muu ndâ 'duù má ṛùkàtiì vô, ndú bà njèè gbí òkò tí ndú gî. Có mì ndâ 'bí 'duù ta'ô bà ya ta có mì ndâ 'bí 'duù ŋìnó sósò'ô nó wálá. Có mì ndâ 'duù ŋìnó sósò'ô nó delè bà ya gí gbí có mì ndâ ka ndú ta'ô nó wálá.
42012053	Ndâ bu ndâ 'viì-'dakò bà loko mítí ndâ 'viì mì ndú ta vò i; ndâ 'viì-'dakò delè bà loko ká mítí ndâ bu ndú. Ndâ nawu ndâ 'vinî bà volo mítí ndâ nájú ndú; ndâ 'vinî delè bà volo mítí ndâ nawu ndú ta vò i. Ndâ nawu ndâ 'viì-'dakò bà volo mítí ndâ nawù ndâ 'viì mì ndú; ndâ nawù ndâ 'viì delè bà volo mítí ndâ gù ndú, nawu ndâ 'dakò mì ndú.»
42012054	Jézù giì 'dè có ji ndâ 'duù tí nò mbe tì bìnjìì nò, máa, «Yo tí ndâ Jùdéyà má ŋò mù kû te mò gí tàbú, yo kû 'dè có máa, mù tí nó bà bè bà nì wálá, káa à kû bàkà tí go ngo nje yo nò.
42012055	Yo má ŋò pípìṛi kû pì 'do gbí'dè, yo kû 'dè có máa, gó ṛi bà dù ta ṛi tí nò ngé ndii gî. Káa có mì yo nò delè có to lá.
42012056	Yo ŋò ŋa i tí nó á kèjì nó ni 'do tí bà zeke cè kózò tí tàṛì, ta cè kózò tí to gî, káa yo ŋò ŋa i tí nó mbe kû bàkà tí kpónó nó ni lá, tacó yè, ndí yo ndâ mbe tiṛì?
42012057	«Yo koṛo muu yo wàa yo 'ví bàkà i ŋìnó jáá nó lá tacó yè?
42012058	Có má gbí òkò tí yo ta 'duù, káa wò ŋò ni tí vò i gî, bàkà wotí gítí bà mee wu 'do tí có tí nò gbí òkò tí yo ta yí nò kùṛo bà ya ta wò mì wó gí gbí ngbàngà. Tacó yí má yee ta wò á kùṛo ndâ gba gî, ndú bà je wò ji ndâ mbe kpolo tí zàà, máa, ndú nè wò mí tà'i.
42012059	Ye kû 'dè có ji yo ta yúcó máa, wò bà dù gbí zàà yee tí o tí nó náa wò sì có tí nò cee 'do muu lo gî.»
42013001	Ta o tí nò, ndâ 'bí 'duù giì 'dè có ji Jézù gítí bà ziki ndâ 'bí 'dakò tí ndâ Jùdéyà mbe 'do Gàlìléyà mì Pìlátò si ndú kû waa mbelè ji Mbíṛì á Jèrùzàlémè, bìndi~ mbelè ndâ 'duù tí nò náa Pìlátò ziki ndú nò giì ŋònòkò tí ta mbelè ndâ nò náa ndú ci ji Mbíṛì nô.
42013002	Káa Jézù giì 'vee ndâ 'duù tí nò máa, «Yo koṛo có máa, Pìlátò ziki ndâ 'dakò tí nò tacó vò i mì ndú me gbolò ndii ndâ vò i mì ndâ sè ndâ 'duù Gàlìléyà 'dáá gî, gî?
42013003	À me énò lá. Káa ye kû 'dè có ji yo máa, yo má 'vìsì muu yo 'do tí ndâ vò i mì yo lá, yo 'dáá gî bà mìì gî.
42013004	Káa ndâ 'dakò tí nó muu'bì-nje~vô nje-vô~ta'ô náa njà su-sú 'bá mìì ndú Sìlòwámù gbí gbata Jèrùzàlémè nó, yo koṛo có máa, ndâ 'bí 'duù ta vò i mì ndú mbe me gbolò kùṛo Mbíṛì ndii ndú á gbí gbata Jèrùzàlémè wálá?
42013005	À me énò lá! Káa yo má 'vìsì muu yo 'do tí ndâ vò i mì yo lá, yo bà mìì go bà mìì ndú nò 'dáá gî.»
42013006	Jézù giì lòkò'bò có ji ndú máa, «Ta 'bí o gbaànjé, 'bí 'dakò ta mû-mbiìgá gbí njí mì wó giì ya gí bà pà yú mbiìgá gbí mû tí nò, káa yí giì 'dè gbèe ṛi mbiìgá gbí mû lá.
42013007	Yí bà-i-nò giì 'dè có ji mbe kû bàkà nèté gbí njí mì wó ta kpo-tàkòcò, máa, ‹Ŋò káa ŋa i tí nò gi. Ŋìnó kpónó a bà ta'ô ndoò tí bà nò ye gí bà pà yú mbiìgá 'do gbí mû tí nò, káa ye jé 'de gbèe i lá. À má énò, da mû tí nò gí to. Gbí ndeṛè bà gèè bè mì wó tii ta to gbí njí sínò wálá.›
42013008	«Káa mbe kû bàkà nèté gbí njí mì 'dakò tí nò giì 'vìsì có ji yí máa, ‹Si njí'dí kózò gi, kpo 'duù. Ye bà kili zì to mí ṛèngbó wó, wàa, ndà 'ví zeke ta ndoò gbaànjé má kózò gi.
42013009	Yí má ṛì gbí ndoò tí nó kèjì nó gî, à nìkì ma. Káa yí má ṛì lá, à 'ví da yí gí to go có mì lo nò.› »
42013010	Jézù ta o tí nò kû nìbà i ji ndâ 'duù á tí 'bí bàndò bà kili ndâ 'duù gí bà ùlù Mbíṛì, ta ṛi bà wotí gbí tàkìì mì ndâ Jùdéyà.
42013011	Ta o tí nò, 'bí niì ta i-gbí-muu wò kuu gbí òkò tí ndâ 'duù tí nò mbe kili mí bàndò bà ùlù Mbíṛì nò. I tí nò ŋonoko niì tí nò ta ndoò muu'bì-nje~vô nje-vô~ta'ô. Yí giì bàkà ósú mítí niì tí nò, tí ŋa ŋìnó náa niì tí nò kû giì nò nó ká 'bùṛà-'bùṛà énô.
42013012	Jézù mâ giì ŋò niì tí nò, yí giì tè'é tí wó, bìndi~ yí giì 'dè có ji yí máa, «Nò'o mì lo cee gî, niì!»
42013013	Jézù giì tee 'bí wó mítí niì tí nò, bìndi~ ndòpí niì tí nò giì ya'va tí jáá gî. Bìndi~ niì tí nò giì 'bìtà bà ùlù Mbíṛì.
42013014	'Bí gbolò 'duù tí kùṛo ndâ mbe kû kili mí bàndò bà ùlù Mbíṛì mâ giì ŋò bà 'vala niì tí nò mì Jézù ta ṛi bà wotí gbí tàkìì mì ndâ Jùdéyà, yí giì 'dè có ji ndâ 'duù ta kpo-tàkòcò máa, «À kuu tí~ mì ndoo a ndâ sili vô-nje~gbaànjé, tí ndâ sili bà bàkà nèté. Nò'o má tí 'duù, yí 'ví gì gí bà pà yeè á gbí òkò ndâ sili tí nò, me ta ṛi bà wotí gbí tàkìì lá!»
42013015	Káa Mbe tí ndoo giì 'vìsì có ji 'dakò tí nò máa, «Ndí yo ndâ mbe tiṛì! A 'di gbí òkò tí yo nò jé ká njaanga wú tí ndâ i-kó-ko mì wó, bìndi~ yí giì gbà ndú ya tí~ gí bà njù ngo ta ṛi bà wotí gbí tàkìì mì ndâ Jùdéyà lá?
42013016	À má énò, ye 'ví njaanga miṛi niì tí nó tí nájú Àbìráámò nó 'do 'bì vò i tí nó mbe kò yí ta ndoò muu'bì-nje~vô nje-vô~ta'ô nó lá wàà?»
42013017	Có tí nò náa Jézù 'vìsì ji 'dakò tí nò nò giì te a nô mí ṛo ndâ mbe kû sogo yí tí Jézù. Káa líkí'o ndâ kpo-kpò i tí nò náa yí bàkà nò ká giì dù tí sè ndâ 'duù 'dáá gî.
42013018	Ta o tí nò, Jézù giì 'vee ndâ 'duù máa, «Bà dù Mbíṛì tí gba mì ndâ 'duù go ŋa yè? Ye 'ví 'vii mítí ŋa yè ji yo?
42013019	À go njì ndí náa 'duù ṛò mí gbí njí mì wó. Njì ndí tí nò giì kù tí gbolò mû náa ndâ nuù kû gèè 'bá mì gbí bè wó.»
42013020	Jézù giì 'vee ndâ 'duù káká'i máa, «Ye kpónó 'ví 'vii ngú ŋa kèjì bà bàkà nambeè mì Mbíṛì ta ndâ 'duù ji yo mítí ŋa yè?
42013021	À go njú ṛú'bù, náa niì kû soo mítí kpàtà pe njí'dí-njí'dí kpòò yee tí o bà nì kpàtà pe tí nò.»
42013022	Jézù giì njè nó kû ya gí Jèrùzàlémè ta bà nò ta bà gala ndâ 'duù ta ndi gbí ndâ gbata, ta ndâ to tí kpokèjì 'dáá gî.
42013023	Káa 'bí 'duù giì 'vee yí máa, «Muu ndâ mbe 'de 'válá bà me mbè wálá, kpo 'duù?» Káa Jézù giì 'vìsì có gí tàkò 'vé mì 'duù tí nò ji ndâ 'duù, máa,
42013024	«Yo kili ndòngbú wotí mì yo, wàa, yo 'ví ṛì gí tà'i co a i tí ṛúú njekèjì. Ye kû 'dè có ji yo máa, ndâ 'duù me mbè bà jòò tí ndú tacó bà ṛì gí tà'i, káa ndú gí bà ṛì wálá.
42013025	Mbe 'bá má giì a gí yaà, bìndi~ yí giì kisi njekèjì gî, yo bà dù á sè kû gbà njekèjì ta bà tè'é tí wó, máa, ‹Njaanga njekèjì ji ze, kpo 'duù!›  «Káa yí bà 'vìsì có ji yo máa, ‹Ye ŋò bàndò tí nó náa yo gì 'do tí~ nó ni lá!›
42013026	«Káa yo bà-i-nò bà dù a i sè kû 'vìsì có ji yí máa, ‹Ndoo táánò zò i ta ndoo gbí gbèe ká'i gî. Ndoo delè njù ngo ta ndoo gbí gbèe káṛà ngo gî. Wò delè táánò nò ta bà nìbà i ji ndâ 'duù gbí gbata mì ze gî, kpo 'duù!›
42013027	«Káa yí bà 'vìsì có ji yo káká'i, máa, ‹Ye ŋò bàndò tí nó náa yo gì 'do tí~ nó ni lá. Yo ya 'dáá 'do tí ye gí kàzô, ndí yo ndâ vò 'duù!›
42013028	Bìndi~ yo bà dù a i sè kû wa gbí ta bà 'vìì tì yo ta sé'i, kû zeke ta ndâ Àbìráámò, ta Ìzákò, ta Jàkóbè, ta ndâ 'bí mbe 'dòkò có mì Mbíṛì 'dáá gî gí tà'i mì Mbíṛì, káa à 'vaka yo gí sè gî!
42013029	Ta o tí nò, ndâ 'duù bà gì 'do cee muu to 'dáá gî gí bà zò i ta líkí'o tí ndú 'bá mì Mbíṛì!
42013030	Ta o tí nò, ndâ 'duù ŋìnó náa ndâ 'duù muu to tí nó kpónó si ndú tí i lá nó, bà dù tí ndâ 'duù ŋìnó náa à kû te duù mítí ndú me gbolò; bìndi~ ndâ 'duù ŋìnó náa ndâ 'duù muu to tí nó kpónó kû te duù á mítí ndú nó, bà dù tí ndâ 'duù ŋìnó ta i gbí ndú kpokoo wálá nô.»
42013031	Mâ giì zeke'o, ndâ 'bí mbe kpolo tí tàkìì mì ndâ Jùdéyà giì gì gí mì Jézù, bìndi~ ndú giì 'dè có ji yí, máa, «Njè nó 'do bà-i-nó gî, tacó Èródè tí gbolò gba kû po tiṛì có bà zi wò.»
42013032	Káa Jézù giì 'vìsì có ji ndú máa, «Yo dele ndi yo ya gí bà 'dè có ji ngàmbé tí nò, máa, ye kû mòkò ndâ i 'do gbí muu ndâ 'duù, ye delè kû 'vala ndâ mbe nò'o, gbí ṛi tí nó wúnó, ta taàbé, ye bà cee ta nèté mì ye a i takàcó.
42013033	Kpêtí ká énò, ye bà dù a i muu nó wúnó, ta taàbé, ta takàcó, tacó bà zi mbe 'dòkò có mì Mbíṛì mí sè 'do gbí gbata Jèrùzàlémè me dú lá.
42013034	«Ákoo ndâ 'duù Jèrùzàlémè! Ndâ 'duù Jèrùzàlémè! Yo kû ziki ndâ mbe 'dòkò có mì Mbíṛì! Yo kû 'vaka ndâ 'duù tí nó náa Mbíṛì tuu ndú ji yo nó ta díí! Ye jè ta bà kili yo mí njembí ye go bà kili ndâ 'viì mì na ngùù mí tà mbíṛì wó nó ta bà~ me mbè, káa yo kpò ye gî!
42013035	'Bá mì yo bà jì'vì mòòkò. Ye kû ci nó a yo máa, yo bà ŋò ye káká'i wálá, yee tí o tí nó náa yo 'dè có ta nje yo máa, ‹Mbíṛì 'ví si 'duù tí nó mbe gí ta ṛè wó tí Mbíṛì,› nó gî.»
42014001	Ta 'bí ṛi bà wotí gbaànjé, Jézù giì ya gí bà zò i á 'bá mì 'bí gbolò mbe kpolo tí tàkìì mì ndâ Jùdéyà. Yí mâ giì yee kà, ndâ 'duù 'dáá gî giì dù kû je mbí ndú kpolo ma ká gítí wó.
42014002	Mâ giì zeke'o, 'bí 'dakò ta ndâ 'bì wó ta kò wó oko 'dáá gî giì ja tí wó gì gí mì Jézù.
42014003	Jézù mâ giì ŋò yê ṛo 'dakò tí nò, yí giì 'vee ndâ mbe 'di gbí tàkìì, ta ndâ mbe kpolo tí tàkìì mì ndâ Jùdéyà, máa, «Bà 'vala 'duù ta ṛi bà wotí gbí tàkìì mì ndoo tí ndâ Jùdéyà dú? À má me dú lá, yo 'dè ji ye.»
42014004	Káa ndú giì biya bà 'vìsì có ji Jézù gî. Tacó énò, Jézù giì zèè 'bì 'dakò tí nò, bìndi~ yí giì 'vala yí gî, bìndi~ yí giì 'dè có ji yí máa, yí ya gî.
42014005	Jézù mâ giì je nó ji 'dakò tí nò gî, yí giì 'vee ndâ mbe 'di gbí tàkìì, ta ndâ mbe kpolo tí tàkìì mì ndâ Jùdéyà, máa, «'Viì mì 'bí 'duù 'do gbí òkò tí yo nò, delè 'bí i-kó-ko mì wó, má 'va tí gbí guu ta ṛi bà wotí gbí tàkìì mì ndoo tí ndâ Jùdéyà, yí bà ja yí gí sè wálá?»
42014006	Bà 'vìsì có ji Jézù káká'i giì kpò ndú gî.
42014007	Jézù mâ giì ŋò ŋa bà jòò tí ndâ 'bí ka wó wiṛi tacó bà ki tí ndú tí ndâ bàndò mì ndâ kpo-kpò 'duù gí bà zò i, yí giì lòkò'bò có ji ndú máa,
42014008	«'Duù má tè'é tí lo gí bà zò i á bàndò bà kò niì, si bà có ká ngé ya gí bà ki tí lo tí bàndò mì ndâ kpo-kpò 'duù ta muu lo mí to. Tacó ndâ-'bî-lá mbe 'bá tè'é tí ndâ 'bí kpo-kpò 'duù mbe ndii wó gî, gî.
42014009	Bìndi~ mbe 'bá bà gì gí bà 'dè có ji wò máa, ‹Si bàndò tí nó ji kpo 'duù tí nô.› Bà a wò 'do bà-i-nò kû ya gítí bàndò mì ndâ lúkúfà 'duù bà me a duù ta nô.
42014010	À má énò, à má tè'é tí lo gí bà i, ya gí bà ki tí lo tí bàndò mì ndâ lúkúfà 'duù. Mbe 'bá má ŋò máa, bàndò tí nò 'vii ta wò lá, a yí ká bà gì gí bà 'dè có ji wò máa, ‹A gí yaà, wàa wò 'ví ya gí bàndò mì ndâ ka lo kpo 'duù kà zô, kómbe ye.› Tù lo ndì bà giì uu ta o bà a wò gí yaà kû ya gítí bàndò mì ndâ kpo 'duù, tacó a te duù mítí lo mí kùṛo ndâ 'duù tí nó 'dáá náa yo kû ki tí yo to ta ndú nó gî.
42014011	Tacó 'duù má kû si tí wó tí i ta kpéétí wó, ndâ 'duù bà si yí tí i wálá. Káa 'duù mbe si tí wó tí i lá, ndâ 'duù bà te duù mì tí wó.»
42014012	Bìndi~ yí giì 'dè có ji mbe 'bá tí nó náa ndú kû zò i á 'bá mì wó nó, máa, «I-zó-zò má 'bá mì lo, kili me káa ndâ kómbe lo, ta ndâ ná'vindí lo, ta ndâ nambe lo, ta ndâ ka 'bá mì lo ŋìnó náa àá mì ndú a i nó, tacó wàa ndú taàbé 'ví tè ta é tí lo gítí ŋìndi ndú nò lá.
42014013	Bàkà i-zó-zò, wàa wò 'ví kili ndâ mbe yê, ta ndâ 'duù ŋìnó mbe kû ìṛì ta to, ta ndâ mbe ku kò, ta ndâ mbe sú ṛo, gítí~.
42014014	Bìndi~ Mbíṛì bà bàkà nambeè ji wò, tacó wotí bà ko mboo i-zó-zò mì lo nò ji wò tí ndâ 'duù tí nò wálá. Mbíṛì bà ko mboo i-zó-zò mì lo nò ji wò ta o bà 'vala ndi ndâ mbe bàkà go có mì wó 'do gbí muu'dú ndú.»
42014015	'Bí 'dakò 'do gbí òkò tí ndâ 'duù tí nò mbe kû zò i ta ndâ Jézù nó mâ giì 'di có tí nò náa Jézù 'dè nò, yí giì 'vìsì có ji Jézù máa, «Ndâ mbe zò i 'bá mì Mbíṛì wúnò bà dù a ndâ mbe tó pá.»
42014016	Káa Jézù giì 'vìsì có ji 'dakò tí nò máa, «Ta 'bí o gbaànjé, 'bí 'dakò giì ci o ji ndâ 'duù me mbè máa, ndú ya gí bà zò i 'bá mì yì.
42014017	O bà zò i tí nò náa yí ci nò mâ giì me tí gî, yí giì bàkà i-zó-zò me gbolò, bìndi~ yí giì tuu bòò mì wó, máa, yí ya gí bà 'dè có ji ndâ 'duù tí nò náa yí ma có i-zó-zò ji ndú nò, máa, à bàkà i-zó-zò cee gî.
42014018	«Bòò mì wó mâ giì ya gí bà 'dè có tí nò ji ndâ 'duù, ndâ 'duù 'dáá gî giì ŋònòkò tí ndú 'do tí bà ya gí bà zò i gî. Kpédélé 'duù tí nó náa bòò tí nò 'de yí nó loko gbí 'bá wó, máa, ‹Nó kpónó kuu kò ye. Ye kû ya gí bà gala 'bí ŋa ngú njí náa ye sì á kàzô. Ya gí bà 'dè có ji mbe tí lo, máa, ye biya bà gì gí tà é mì wó me bíyá-biya lá.›
42014019	«Bà só 'duù tí nó náa yí 'de yí nó giì 'dè tiṛì ji yí máa, ‹Kpokèjì bà ya ye ngé gî wálá, tacó ye kpónó kû ya gí bà ŋò nèté mì ndâ 'bí ngú mò'dú náa ye sì tacó bà ji njí kàzô. Delè ndi lo ya gí bà 'dè có ji mbe tí lo, máa, gùù tè káṛà di lá.›
42014020	«Bà ta'ô 'duù giì ci yí ta tiṛì, máa, ‹Ŋìnò kpónó a bà ko niì mì ye gì tí~ gí 'bá ká nô. À da 'bò mítí kò ye gî.›
42014021	«Bòò tí nò giì dele ya gí 'bá, bìndi~ yí giì 'vanda ndi kòcò ndâ 'duù tí nò 'dáá gî ji mbe tí wó. Mbe tí wó bà-i-nò giì 'vìsì có ji yí ta kpo-tàkòcò, máa, ‹Goonó ya ta ndi tí ndâ kpokèjì gbí gbata, wò má 'de ndâ mbe yê, ta ndâ mbe sú ṛo, ta ndâ mbe ku kò, ta ndâ 'duù ŋìnó mbe ki'viki mì to gî nó, wò 'ví gì ta ndú.›
42014022	«Bòò tí nò giì ma ndâ ŋa ndâ 'duù tí nò náa mbe tí wó 'deke ji yí nò, káa ndú yè tà'i bà zò i lá. Tacó énò, yí giì 'dè có ji mbe tí wó máa, ‹Ye ma ndâ 'duù go có mì lo nò gî, káa ndú giì yè tà'i bà zò i lá, bu ye.›
42014023	«Káa mbe tí wó giì 'vìsì có ji yí máa, ‹Ya ta ndi tí ndâ kpokèjì á sè 'do gbí gbata, wàa wò 'ví ma ndâ 'duù yee tí o tí nó náa tà'i bà zò i yè ta ndâ 'duù gî.›
42014024	Bòò tí nò mâ giì kili ndâ 'duù yè tà'i bà zò i go kòcò mbe tí wó nò gî, mbe 'bá giì 'dè có ji ndâ 'duù tí nò, máa, ‹Ye kû 'dè có ji yo máa, ndâ 'duù tí nó náa ye tè'é tí ndú káa ndú biya bà gì gí nó, bà tala i-zó-zò mì ye nó wálá.› »
42014025	Ndâ 'duù me mbè giì kaa kû ko tàkò Jézù. Yí bà-i-nò giì 'vìsì tí wó gí ndiì, bìndi~ yí giì 'dè có ji ndú, máa,
42014026	«'Duù má gì gí mì ye, káa njembí wó ká kácáá tí ndâ bu wó, ta nawu wó, ta niì mì wó, ta ndâ 'viì mì wó, ta ndâ ná'vindí wó, ta ndâ námì wó, ta miṛi wó, 'duù tí nò bà dù tí mbe tala có mì ye wálá.
42014027	'Duù má te 'dóó njèèkpè mû mì wó, wàa yí 'ví gì tí~ gí tàkò ye lá, 'duù tí nò bà dù tí mbe tala có mì ye wálá.
42014028	«Tacó 'bí 'duù 'do gbí òkò tí yo kpónó má kû bàkà có bà gèè 'bá, kpédélé có gbí muu wó bà dù me bà koṛo có gítí bàndò bà 'de ndâ i-nèté gítí bà cee ta 'bá tí nò lá?
42014029	À má énò lá, yí má duu káa ndâ kpalà mí tà to gî, káa bà cee sè nèté gítí 'bá giì kpò yí gî, ndâ 'duù bà ŋo yí,
42014030	máa, bà gèè 'bá kpò yí gî.
42014031	«À delè a gba ngàyi jé ká kû ya gí bà tè 'bí ka wó gba ta gó, náa yí má ŋò ni gî máa, wotí gó mì ka wó nò ndii yí gî?
42014032	Yí má ŋò ni énò gî, yí bà tuu tú 'do ká tí 'dú, máa, ndâ yì 'dè có tí nò gbí òkò tí ndâ yì ta yí nò 'dé-'dè.
42014033	À má énò, 'bí 'duù gbí òkò tí yo mbe biya ndâ i mì wó 'dáá gî lá, bà dù tí mbe tala có mì ye wálá.
42014034	«Gó zi má kû gbí mbí zi, yí a tó i. Káa bà gó ngo zi tí nò má cì cee gî, kèjì bà dele ta gó zi gí gbí tè zi tí nò káká'i wálá.
42014035	Tè zi me i mbe zii to tacó ba ṛò i lá. Ndâ 'duù kû te tè zi yee ká tí vò i gí 'dè. À má énò, 'duù ŋìnó ta tù bà 'di có tí muu wó nó 'ví 'di có.»
42015001	Ta o tí nò, ndâ mbe kû kili i-mírì me mbè, ta ndâ 'bí vo-vò Jùdéyà giì kaa ya kû 'di ndâ có mì Jézù.
42015002	Ndâ mbe kpolo tí tàkìì, ta ndâ mbe nìbà tàkìì mì ndâ Jùdéyà mâ giì ŋò énò, ndú giì 'bìtà bà 'dè víí có ta kòlòwò, máa, «'Dakò tí nò kû ŋònòkò tí wó ta ndâ 'duù ŋìnó náa à mò ndú 'do gbí tàkìì mì ndâ Jùdéyà gî nô. Ndú delè kû zò i ta ndú gbí gbèe ká'i!»
42015003	Jézù mâ giì 'di có mì ndú nò, yí giì lòkò'bò có ji ndú, máa,
42015004	«'Bí 'duù 'do gbí òkò tí yo nò kpónó má kû gbà ndâ rómbo mì wó zi'duù-vô, káa 'bí~ gbaànjé giì giṛi gî, yí bà jee sè mbè ndâ ŋìnó kû zò i nó mí to, bìndi~ yí 'ví ya gí bà pà bà tí gbèe ŋìnó mbe giṛi gî nó, yee tí o tí nó náa yí 'de yí gî nó wálá?
42015005	Yí má 'de yí gî, yí bà te yí mí pààpì wó ta líkí'o kû ya tí~ gí 'bá.
42015006	Ta o bà ye ta yí 'bá, yí bà kili ndâ kómbe wó, máa, ‹Yo gì~, wàa ndoo 'ví zò i ta líkí'o, tacó 'bí rómbo mì ye kùtàá giṛi gî, káa ye giì 'dè yí gî!›
42015007	Ye kû 'dè có ji yo máa, ŋìnò a gbèe ŋa i tí nó mbe kû bàkà tí á gbíṛì nó ká nò. Gbèe mbe bàkà vò i muu to tí nó má 'vìsì muu wó 'do tí ndâ vò i mì wó gítí kpokèjì mì Mbíṛì, líkí'o wó tí Mbíṛì á gbíṛì ndii líkí'o ndâ mbè 'duù tí nó cúú-cu-cù mbe kû co tí kpokèjì mì wó nó gî.»
42015008	Jézù giì 'vee ndâ 'duù máa, «Ndâ njì gírísì muu'bì kpónó má mì niì, bìndi~ 'bí~ gbaànjé giì 'va tí to á 'do tí wó ta bèbìlì, niì tí nó bà tù ngba wu, bìndi~ yí giì pà ta tà'i léé gítí gbèe gírísì mì wó nò wálá? Káa à má me tí tí i bà kaa tà'i tí nò, niì tí nò bà je kù'ò gítí gbí òkò ndâ ká'i pétékè'i, yee tí o bà 'de gbèe gírísì tí nò wálá?
42015009	Yí má 'de gî, yí bà kili ndâ kómbe wó ta ndâ ka 'bá mì wó, bìndi~ ndú bà da 'dì ta líkí'o.
42015010	Ye kû 'dè có ji yo máa, líkí'o kû bàkà ndâ basìlì mì Mbíṛì ta o tí nó náa 'bí mbe bàkà vò i gbaànjé má 'vìsì muu wó gítí kpokèjì mì Mbíṛì go énò.»
42015011	Jézù giì lòkò'bò 'bí có, máa, «Ta 'bí o gbaànjé, 'bí 'dakò giì jò ndâ 'viì-'dakò sósò'ô.
42015012	Ndú mâ giì kpolo tè tí ndâ 'dakò gî, ŋìnó tí 'viì nó giì 'dè có ji bu ndú ta 'bí ṛi gbaànjé, máa, ‹Je bà ndâ i mì ye á 'bá nó ji ye, bu ye.› Bu ndú bà-i-nò mâ giì njèè gbí ndâ i-'bá ji ndú go i gbí tàkìì mì ndú gî,
42015013	'viì-'dakò tí nò giì bàkà káa làmbu sili bìndi bà njèè gbí ndâ i mì ndú, bìndi~ yí giì kaa bà ndâ i mì wó 'dáá gî, yí giì ya 'do 'bá mì bu wó gí gbí 'dú to. Bìndi~ yí giì volo gbí ndâ i tí nó vúṛù-vúṛù go i mì mbúṛù nô.
42015014	«Ngo mâ giì tè á bìndi ndâ i mì wó nò gî, go giì tè to tí nò náa yí 'dòkò ta 'bá ya gítí~ nò tí ŋìndi ku. Káa gbèe i mì wó wálá.
42015015	Tacó énò, yí giì kpò tí wó mítí 'bí 'dakò tí 'duù gbí to tí nò. 'Dakò tí nò giì bàkà yí tí mbe kû je i-zó-zò ji ndâ kàdùrúkù mì wó.
42015016	Yí gbí ndâ o tí nò má 'de i-zó-zò mì ndâ kàdùrúkù, yí bà zò gî, káa a mbe je ji yí ká wálá.
42015017	Yí mâ giì koṛo có kpòò, muu wó giì gì gítí wó gî. Bìndi~ yí giì 'dè có máa, ‹Ye kû cì ta go, káa yì ndâ mbe kû bàkà nèté 'bá mì bu ye kpónó gítí i-zó-zò wálá.
42015018	À má énò, ye bà dele ndi ye ya gí mì bu ye, wàa, ye 'ví 'dè có ji yí máa, «Ye bàkà vò i gítí Mbíṛì gî, ye delè bàkà vò i gítí lo gî, bu ye!
42015019	Ye 'vii tí mbe dù tí 'viì mì lo káká'i lá. Si ye 'ví dù tí 'bí mbe bàkà nèté mì lo gbaànjé.» ›
42015020	«'Viì-'dakò tí nò bà-i-nò giì njè nó ya gí 'bá mì bu wó. Bu wó mâ giì ŋò yí 'do me 'dú kèjì, yê ṛo wó giì bàkà yí gî. Yí bà-i-nò giì a ya gí bà kunduu yí, ta bà òlò gbí tù wó.
42015021	Káa 'viì-'dakò tí nò giì 'dè có ji bu wó, máa, ‹Ye bàkà vò i gítí Mbíṛì gî, ye delè giì bàkà vò i gítí lo gî, bu ye. Ye 'vii tí mbe dù tí 'viì mì lo lá.›
42015022	«Káa bu wó bà-i-nò giì tè'é tí ndâ bòò mì wó, máa, ‹Yo gì ta banga bòngo ŋìnó ta ŋa~ wálá nó, ta banga i-tí-sìlì-'bì, ta tàmà.› Ndâ bòò tí nò mâ giì gì ta ndâ i tí nò gî, 'dakò tí nò giì zaa 'viì mì wó gî.
42015023	Bìndi~ yí giì 'dè có ji ndâ bòò mì wó, máa, ‹Yo ya gí bà gì ta 'bí 'viì-mò'dú ŋìnó ta banga dìì wó nó, wàa yo 'ví bàkà ta i-zó-zò, wàa ndoo 'ví zò i ta líkí'o.
42015024	Tacó 'viì mì ye nó táánò cì gî, káa yí kpónó 'vala ndi wó gî. Yí táánò giṛi gî, káa à kpónó 'de yí gî.› Ndâ bòò mì 'dakò tí nò mâ giì bàkà go có mì wó nó gî, ndú giì 'bìtà bà zò i ta líkí'o tí ndú.
42015025	«Ta o tí nò náa ndú kû bàkà ta ndâ i tí nò nò, kpo 'viì-'dakò mì 'dakò tí nò a i gbí njí. Yí mâ giì dooko gí 'bá yí giì 'di kòcò ndâ 'duù kû cè cè, ta bà dù ṛu.
42015026	Yí bà-i-nò giì tè'é tí 'bí bòò mì bu wó gbaànjé, bìndi~ yí giì 'vee yí, máa, ‹A yè ká bàkà tí ta bìndi ye 'bá tí nó?›
42015027	«Káa 'dakò tí nò giì 'vìsì có ji yí, máa, ‹A ná'vindí lo ká dele ndi wó 'do gbí to tí nó táánò náa yí ya gítí~ nô. Káa bu lo giì zi 'viì-mò'dú tí nó táánò náa ndoo ko yí ta banga dìì wó nó tacó bà te ta wiṛi mítí wó, tacó yí dele 'do kà ta vò i tí wó wálá.›
42015028	«Tàkòcò 'viì-'dakò tí nò bà-i-nò giì kpolo ndii muu bà ya yí gí tà'i gî. Bu wó mâ giì ŋò énò, yí giì có gí sè, bìndi~ yí giì 'deke tí wó ji yí máa, yí ya gí tà'i.
42015029	Káa 'viì-'dakò tí nò giì 'vìsì có ji bu wó, máa, ‹Ŋò káa ŋa mbè ndoò tí nó náa ye kû bàkà nèté ji wò go bòò mì lo nó gi! Ye jé ta 'bí gbèe ṛi ndii muu ndâ có mì lo lá. Wò jé je ji ye a yè? À kpêtí káa vòó ṛókpô 'viì-bee sínò wò jé je ji ye, tacó wàa ze 'ví 'dè ta líkí nje ta ndâ kómbe ye lá!
42015030	Káa wò kpónó giì zì a ngbú 'viì-mò'dú ta i ká gbí wó ji 'viì mì lo mbe kaa ndâ i mì lo ya gí bà volo gbí ndú ji ndâ vo-vò niì 'dáá gî, bìndi~ yí giì dele ndi wó.›
42015031	«Káa bu wó giì 'vìsì có ji yí, máa, ‹Ndà kû dù ta ndà 'bá ta o 'dáá gî. Ndâ i mì ye 'dáá gî a ndâ i mì lo, 'viì mì ye.
42015032	Ye te wiṛi mítí ná'vindí lo ta pétékè tàkòcò ye ká dú, tacó yí táánò cì gî, káa yí kpónó 'vala ndi wó gî; yí táánò giṛi gî, káa à kpónó 'de yí gî.› »
42016001	Ta o tí nò, Jézù giì 'dè có ji ndâ mbe tala có mì wó, máa, «Ta 'bí o gbaànjé, 'bí 'dakò ta ndâ i mì wó me gbolò giì 'di có máa, bòò tí nó náa yí te yí tí mbe kpolo tí ndâ i mì wó nó kû volo gbí ndâ i mì wó.
42016002	'Dakò tí nò bà-i-nò giì tè'é tí bòò mì wó nò, bìndi~ yí giì 'vee yí, máa, ‹Ndâ có tí nó náa ndâ 'duù kû 'dè ji ye ta ṛè lo nó a yúcó? Tùbà sè ndâ i gbí gálá ji ye, tacó ye káká'i gí bà si wò 'ví dù gbí gálá mì ye wálá!›
42016003	«Bòò tí nò mâ giì 'di có tí nò, yí giì koṛo có gbí njembí wó, máa, ‹Mbe tí ye kèjì gí bà mòkò ye 'do gbí nèté gî! Ye 'ví me ta tí ye ée? Wotí bà ji njí tí ye wálá. Káa àá ṛo ye a nô bà yù i.
42016004	À má énò, ye kpónó bà bàkà 'bí ŋa i 'dakò mì ye, tacó wàa yí kpêtí má mò ye 'do gbí nèté gî, ye 'ví kû zò ta nje ye 'do mì ndâ 'duù tí nò.›
42016005	«Yí bà-i-nò giì tè'é tí ndâ 'duù ŋìnó ta i mì mbe tí wó muu ndú nô. Bìndi~ yí giì 'vee kpédélé 'duù 'do gbí òkò tí ndú máa, ‹Àá mì mbe tí ye muu lo a ée?›
42016006	«Káa 'dakò tí nò giì 'vìsì có ji yí, máa, ‹Àá mì wó muu ye a ndâ còngò bàà mbâ zi'duù-vô.›  «Káa bòò tí nò giì 'vìsì có ji 'dakò tí nò máa, ‹Jaka tí ndâ mbílì tí nò náa wò táánò ki'viki tacó bà 'vii có gítí bà sì bàà tí nò nó 'do gbí wú gálà gî, wò 'ví si sè ndú mí gbí wú ká zi'duù-só-nje~muu'bì cuki.›
42016007	«Bòò tí nò giì 'vee 'bí 'duù káká'i, máa, ‹Káa wò ŋìndi lo, àá muu lo a ée?›  «Káa 'dakò tí nò giì 'vìsì có ji yí máa, ‹Àá muu ye a ndâ gboko cû 1,000.›  «Káa bòò tí nò giì 'vìsì có ji 'dakò tí nò máa, ‹Si mí gbí wú káa ndâ mbílì 800.›
42016008	«Mbe tí vò bòò tí nò giì ùlù yí gítí ŋa i yú ṛo tí nò náa yí bàkà nò, tacó 'duù ta ṛo wó mbe yú énò gbí òkò tí ndâ 'viì gbí ngba'o wálá.
42016009	«Tacó énò, ye kû 'dè có ji yo máa, yo bàkà nambeè ji ndâ 'duù ta ndâ i muu to tí nó, tacó wàa, bà ndâ i tí nò má da gî, Mbíṛì 'ví te ta wiṛi mítí yo á 'bá tí nó mbe dù tí ká nô.
42016010	'Duù má ni bà kpolo tí làmbu i ta njembí wó gbaànjé gî, yí bà ni bà kpolo tí ndâ kpo-kpò i ta njembí wó gbaànjé delè gî. Káa bà kpolo tí làmbu i ta njembí 'duù gbaànjé má kpò yí gî, bà kpolo tí ndâ kpo-kpò i ta njembí wó gbaànjé delè bà kpò yí gî.
42016011	Káa bà kpolo tí ndâ i muu to tí nó ta njembí lo gbaànjé má kpò wò gî, a 'di ká bà je ndâ i mì Mbíṛì ji wò, máa, wò 'ví kpolo tí ndú?
42016012	Bà kpolo tí ndâ i mì ndâ 'bí ka lo ta njembí lo gbaànjé má kpò wò gî, a 'di ká bà je i ji wò tí 'dóó ŋìndi lo?
42016013	«Gbèe bòò bà bàkà nèté ji ndâ 'duù sósò'ô ta njembí wó gbaànjé wálá. Yí má zè 'bí~ nìkì maa, yí bà zè 'bí ka wó nìkì wálá. Yí má kû te duù mítí 'bí~, yí bà sì 'bí ka wó tí i wálá. Wò má kû bàkà nèté ji Mbíṛì ta njembí lo gbaànjé, wò bà 'de 'bí njembí tacó bà tee mítí ndâ i muu to tí nó wálá.»
42016014	Ndâ mbe kpolo tí tàkìì mì ndâ Jùdéyà, tí ndâ mbe go ndâ i muu to tí nó, mâ giì 'di có tí nò náa Jézù 'dè nò, ndú giì ŋo Jézù ŋó-ŋo.
42016015	Káa Jézù giì 'vìsì có ji ndú máa, «A yo ká kû bàkà tí yo tí ndâ 'duù jáá á kùṛo ndâ 'duù. Káa Mbíṛì ŋò ndâ có gbí njembí yo ni gî. Tacó ndâ i tí nó náa ndâ 'duù kû si tí ndâ kpóló-kpolo i nó me ndâ i kùṛo Mbíṛì lá.
42016016	«Ndâ có mì Mòze, ta ndâ có tí nó náa ndâ mbe 'dòkò có mì Mbíṛì cu mí gbí ndâ wáràgà mì ndú nó, bàkà nèté yee ká tí o mì Jòvánì tí mbe caka tí ndâ 'duù. Bìndi~ bà ma Banga-Ngú-Có gítí bà dù Mbíṛì tí gba giì 'bìtà tí. 'Do tí o bà 'bìtà bà ma Banga-Ngú-Có tí nò, ndâ 'duù me mbè kû giì bàkà wotí tacó bà dù tí ŋa ndâ 'duù tí nó tí ndâ bòò-gba mì Mbíṛì.
42016017	Káa à peteke a bà 'bu ndâ tàṛì ta to tí nó á cotí bà giṛi 'bí làmbu njì có té'déé énó 'do tí có mì Mòze.
42016018	«'Duù má njè niì mì wó gî, bìndi~ yí giì kò 'bí ngú niì, yí kû zi a ngbà ta ngú niì tí nò. 'Duù delè má kò niì tí nó náa 'dakò mì wó njè yí gî nó, yí kû zi a ngbà ta yí.»
42016019	Jézù bà-i-nò giì lòkò'bò có ji ndú, máa, «'Bí 'dakò táánò tí mbe da i kû yuu káa ndâ kpo-kpò bòngo, yí delè kû zò káa tó i 'bàà ta ṛi 'dáá gî.
42016020	À giì te 'bí 'dakò tí mbe yê ta ṛè wó a Lázàrò, ta ndâ kà ta ndi tí kútí wó náa ndâ bô kû là ṛo ndú, mí njekèjì ndùgù mì 'dakò tí nò tí mbe da i nò, kû ù ndâ njúnjú i-zó-zò ŋìnó mbe kû 'vaka tí to bìndi wó ta o 'dáá gî.
42016022	«Lázàrò mâ giì cì gî, ndâ basìlì mì Mbíṛì giì te yí ya tí~ gí ṛègbà tí Àbìráámò gbíṛì. 'Dakò tí nò tí mbe da i nò mâ giì cì gî, a giì duu yí gî.
42016023	Káa yí giì dù á tà to gbí sé'i á 'bá mì ndâ ku, bìndi~ yí giì ŋò Àbìráámò me dú, bìndi~ Lázàrò kû kì tí wó to á ṛègbà tí wó.
42016024	Bìndi~ yí giì tò kû ta bà 'deke tí wó ji Àbìráámò, máa, ‹Ŋò yê ṛo ye, bu ye Àbìráámò. Si Lázàrò 'ví yuu sìlì 'bì wó gbaànjé mí gbí ngo, wàa yí 'ví si ngo tí nò á tí sìlì 'bì wó nò 'ví cì gí gbí nje ye, tacó bà 'dèè mè ye tacó ye gbí gbolò sé'i.›
42016025	«Káa Àbìráámò giì 'vìsì có ji 'dakò tí nò, máa, ‹Koṛo muu lo, máa, wò táánò kû 'vala gbí dà, 'viì mì ye, káa gbèe tó i mbe waa to có kòtí Lázàrò wálá. Káa à kpónó kû teke'de yí bà-i-nó, káa wò kû kònò sé'i.
42016026	Káa à me ká énò cuki lá, cèe gbolò pù ngo njèè gbí òkò tí ndoo gî. Kpokèjì bà ya ndâ 'duù 'do mì ze kàá gí mì yo kà wálá. Kpokèjì bà gì ndâ 'duù 'do mì yo kà gí mì ze delè wálá.›
42016027	«Káa mbe da i tí nò giì 'vìsì có ji Àbìráámò, máa, ‹À má énò, bàkà nambeè mì lo, wò 'ví tuu Lázàrò gì gí 'bá mì bu ye,
42016028	wàa yí 'ví 'dè có tí kpoò ji ndâ ná'vindí ye vô mbe cì lá, máa, ndú 'ví gì gí gbí bàndò mbugo tí nò náa ye kpónó kuu gbí~ nó lá.›
42016029	«Káa Àbìráámò giì 'vìsì có ji 'dakò tí nò, máa, ‹Ndâ Mòze ta ndâ mbe 'dòkò có mì Mbíṛì kuu mì ndâ ná'vindí lo kà; si ndú 'ví 'di ndâ có mì ndú.›
42016030	«Káa 'dakò tí nó giì 'vìsì có ji Àbìráámò, máa, ‹À me énò lá, bu ye Àbìráámò. À má a vuuvuu ká co mítí ndú, ndú bà 'vìsì muu ndú 'do tí ndâ vò kpokèjì mì ndú gî.›
42016031	«Káa Àbìráámò giì 'vìsì có ji 'dakò tí nò, máa, ‹Ndú má biya bà 'di ndâ có mì ndâ Mòze, ta ndâ mbe 'dòkò có mì Mbíṛì gî, à kpêtí káa ku ká 'vala ndi wó 'do gbí muu'dú wó ká ya gí bà 'dè có ji ndú, ndâ có mì wó nò bà dù gbí tù ndú ká go cèe mòngò gbí tù bô.› »
42017001	Jézù giì 'dè có ji ndâ mbe tala có mì wó máa, «Ndâ i mbe eendi ndâ 'duù gítí bà bàkà vò i ta o 'dáá gî bà dù kuu, káa 'duù tí nó mbe kû gì ta ndú nó bà ŋò mítí wó!
42017002	À nìkì a bà eṛe du díí mítí miṛi ŋa 'duù tí nò, wàa à 'ví te ta yí 'va mí tà kàpá cotí bà volo muu 'bí 'viì gbaànjé 'do gbí òkò tí ndâ víí 'viì tí nó mì wó.
42017003	Káa yo 'ví kpolo tí yo, máa, 'Bí ná'vindí yo gbaànjé má bàkà i lè gî, yo 'ví 'dè gbí vò i mì wó ji yí. Vò i mì wó nò má volo tí wó gî, yo 'ví si có gítí vò i mì wó nó mí to.
42017004	Yí má co ta yo tí kpokèjì ŋìnó mbe lè gî ta bà~ vô-nje~só gbí gbèe ṛi, káa bìndi bà bàkà ndâ vò i mì wó nò yí kû gì gí bà 'deke tí wó ji yo máa yì káká'i bà bàkà ndi ŋa i tí nò wálá, yo 'ví si có gítí wó mí tò.»
42017005	Ndâ mbe tala có mì Jézù giì 'deke tí ndú ji yí máa, «Je wotí bà tee njembí ze mítí Mbíṛì tí kpoò ndii ŋìnó náa ze kû me kpónó nó gî ji ze, Mbe tí ze.»
42017006	Káa Jézù giì 'vìsì có ji ndú máa, «Yo kùtàá má kû tee njembí yo mítí Mbíṛì kpêtí ká njí'díí énó, yo má 'dè cò ji 'bí gbolò mû-'belè máa, yí a ta teè wó vùkù 'do tà to, wàa yí 'ví ya gí bà ṛò ndi tí wó mí tà kàpá, yí bà 'di có mì yo nò gî.
42017007	«Bòò mì 'bí 'duù gbí òkò tí yo nò kpónó má gì 'do gbí njí, má wálá 'do bà gbà ndâ rómbo, yí bà 'dè ji bòò tí nò máa, ‹Ndii ngé ya gí bà zò i gî›?
42017008	Có náa yí bà 'dè ji bòò tí nò bà dù me énó máa, ‹Caka tí lo gî wàa wò 'ví bàkà i-zó-zò ji ye, ye má zò i cee gî, wò 'ví giì ya gí bà zò ŋìndi lo› lá?
42017009	Yí 'dè nìkì maa ji bòò mì wó tacó bà bàkà nèté tí nó náa yí je ji yí nó gî?
42017010	Yo delè ká énò. Yo má bàkà ndâ nèté tí nó náa à je ji yo nó cee gî, yo 'ví 'dè có máa, ‹Ze káa ndâ bòò sínò, ze kû bàkà káa ndâ nèté ŋìnó náa à je ji ze nó cuki.› »
42017011	Jézù giì njè nó kû ya gí Jèrùzàlémè co tí wúngbó to tí nó gbí òkò tí ndâ Sàmárìyà ta Jùdéyà nô.
42017012	Yí mâ giì yee 'bá mì ndâ 'bí 'duù, á gí ndiì 'do gbí gbata, ndú giì 'de tí ndú ta ndâ 'bí mbe cì muu'bì. Káa ndâ mbe cì tí nò giì ṛò tíyò 'do tí Jézù janga-jàngá gí ndiì.
42017013	Bìndi~ ndú giì 'deke tí ndú ji yí ta kòcò ndú ngárá gí yaà máa, «Jézù, Mbe tí ze, ŋò yê ṛo ze!»
42017014	Jézù mâ giì zeke ndú, yí giì 'dè có ji ndú máa, «Yo ya gí bà tùbà tí yo ji ndâ bu-Mbíṛì.» Káa si ndú kpokèjì ta nó kû ya gí mì ndâ bu-Mbíṛì, ndú mâ giì ŋò cì cee 'do tí ndú 'dáá gî gî.
42017015	'Bí 'duù gbaànjé 'do gbí òkò tí ndâ 'duù tí nó muu'bì náa cì cee 'do tí ndú nó, tí 'duù Sàmárìyà, mâ giì ŋò bà cee cì 'do tí wó, yí giì dele ndi wó jee bà ya gí mì ndâ bu-Mbíṛì mí to, ta bà ùlù Mbíṛì ta kòcò wó ngéé gí yaà. Yí mâ giì yee mì Jézù, yí giì ìṛì ta muungbó wó ya gí bà zèè kò Jézù, ta bà 'dè nìkì maa ji yí.
42017017	Káa Jézù giì 'vee 'vé máa, «Muu ndâ 'duù tí nó náa cì cee 'do tí ndú nó kùtàá me muu'bì lá? Káa sè ndâ 'duù ŋìnó vô-nje~nà'ô nó ngò?
42017018	Káa à dele gì gí bà ùlù Mbíṛì káa gbèe 'dakò tí nó mbe 'dó-'do tí 'duù Sàmárìyà nó tacó yè?»
42017019	Bìndi~ yí giì 'dè cò ji 'dakò tí nò máa, «A gí yaà, wàa wò 'ví ya ta nó mì lo, tacó bà tee njembí lo mítí Mbíṛì 'vala wò gî.»
42017020	Ndâ 'bí mbe kpolo tí tàkìì mì ndâ Jùdéyà giì 'vee Jézù gítí o bà gì Mbíṛì gí bà zogo to tí nô. Káa Jézù giì 'vìsì có ji ndú máa, «'Bí i mbe tùbà bà gì o tí nó náa Mbíṛì bà gì tí~ gí bà zogo to tí nó nò wálá.
42017021	'Bí 'duù ta wotí bà 'dè có ji yo tí wó máa, ‹Yo ŋò nô! Mbíṛì kpónó kû zogo to tí nô,› nò bà dù wálá; 'bí 'duù delè ta wotí tí wó tacó bà 'dè có ji yo máa, ‹Yo ŋò zô! Mbíṛì kpónó kû zogo to tí zô,› bà dù wálá. Tacó Mbíṛì kpónó kû zogo to gbí òkò tí yo.»
42017022	Jézù mâ giì 'vìsì có gí tàkò 'vé mì ndâ mbe kpolo tí tàkìì mì ndâ Jùdéyà nó gî, yí giì 'dè có ji ndâ mbe tala có mì wó máa, «Yo wúnò bà 'deke tí 'bí ṛi gbaànjé 'do gbí òkò ndâ mbè sili tí nó mì 'Viì-mì-'Dakò, káa yo bà 'de wálá.
42017023	Ta o tí nò ndâ 'duù bà dù kû ŋònòkò muu yo máa, ‹Yo zeke'o zô!› ‹Yo zeke'o nô!› Káa yo 'ví tè gí tàkò ndâ có mì ndú nò gbaànjé lá.
42017024	Tacó o bà gì 'Viì-mì-'Dakò bà dù go mù mbe ì gbaànjé, bìndi~ ngba wó giì cee tàṛì 'dáá gî.
42017025	Káa yí bà kònò a sé'i ta wotí tí~ kpédélé'i má kózò gi. Ndâ 'duù tí nó mbe kû 'vala kpónó nó bà biya yí 'dáá gî má kózò gi.
42017026	«O bà gì 'Viì-mì-'Dakò wúnò bà dù ká jé go o mì Nówà dígísèé.
42017027	Gbí o mì Nówà nò, ndâ 'duù 'dáá gî kû zò i, ndâ 'duù kû njù pe, ndâ 'dakò ta ndâ niì kû kò tí ndú, yee ká ngé tí ṛi bà o Nówà gí gbí gbâ, bìndi~ ngo giì mìì ndâ 'duù 'dáá gî.
42017028	O bà gì 'Viì-mì-'Dakò nò delè bà dù teke-tèkè go o mì Lótì dígísèé. Ndâ 'duù ta o tí nò kû zò i, ndâ 'duù kû njù pe, ndâ 'duù kû mà 'vélè ta bà sì i, ndâ 'duù kû ṛò njí, ndâ 'duù kû gèè 'bá.
42017029	Káa ta ṛi bà njè nó mì Lótì 'do gbí gbata Sòdómà, Mbíṛì giì si wu, ta ndâ i mbe kû lu wu, kû nì gí to 'do tàṛì giì mìì ndâ 'duù gbí gbata Sòdómà 'dáá gî.
42017030	Ŋìnò a ŋa i tí nó wúnò bà bàkà tí ta o bà co 'Viì-mì-'Dakò gí ṛo ṛi nô.
42017031	«Ta o tí nò, wò tí 'duù má pí 'bá, wò 'ví co gí to tacó bà ya gí bà kaa ndâ ká'i mì lo 'do tà'i lá. 'Duù ta o tí nó má gbí njí, yí 'ví dele ndi wó gí 'bá lá.
42017032	Yo koṛo muu yo gítí nawù Lótì!
42017033	'Duù mbe kû jè ta bà koṛo có máa 'válá mì yì a i 'bí yì, bà giṛi miṛi wó gî; káa 'duù mbe sì miṛi wó ji ku gî ká bà 'vala miṛi wó.
42017034	Ye kû 'dè có ji yo máa, ta bèbìlì tí nò, ndâ 'duù má sósò'ô gbí gbèe kpâ-sili, àá bà je 'bí 'duù gbaànjé gî, si ka wó mí to.
42017035	Ndâ niì má sósò'ô kû no 'vuù toko gbaànjé, àá bà je 'bí~ gbaànjé gî, si ka wó mí ṛo 'vuù.
42017036	Ndâ 'dakò má sósò'ô gbí njí, àá bà je 'bí 'duù gbaànjé gî, si ka wó mí gbí njí.»
42017037	Káa ndâ mbe tala có mì Jézù bà-i-nò giì 'vee yí máa, «Àá bà ṛuka ndâ 'duù ya tí~ gí kòtí 'di, Mbe tí ze?» Káa yí giì 'vìsì có ji ndú máa, «Ndâ gàlàmbá má yaà kere-kèrèè, gbí có tí nò énó máa, ku i kuu gbí to tí nò.»
42018001	Jézù giì lòkò'bò 'bí có ji ndâ mbe tala có mì wó tacó wàa ndú 'ví me ta kpììkì-kpììkì gítí bà 'deke tí ndú ji Mbíṛì lá,
42018002	énó máa, «Ta 'bí o gbaànjé dígísèé, 'bí gba mbe cì gúku tí Mbíṛì lá, delè mbe si ndâ 'duù tí i lá kû 'vala gbí 'bí gbata.
42018003	Bìndi~ 'bí nawù ku ta o 'dáá gî kû ya ta ngbàngà mì wó gí kùṛo gba tí nò, máa, ‹'Dè yúcó je gítí có tí nó gbí òkò tí ze ta 'duù tí nó mbe zi ye gî nó gi!›
42018004	Niì tí nò nò gí gbí ngbàngà kùṛo gba tí nò ta cèe kôndi o, káa gba tí nò biya bà waa có mì wó gî. Gbí ndòngbú ŋìnó gba tí nò giì koṛo có máa, ‹Ye ŋò ni gî máa, gúku Mbíṛì tí ye wálá, delè nèté mì ye ta 'duù wálá,
42018005	káa kpácà gbí yì niì tí nó ngé ndii gî. À má énò, ye bà waa có mì wó ji yí. À má énò lá, yí bà gì kû pèè mbí ye ta o 'dáá gî.› »
42018006	Mbe tí ndoo giì 'vee ndâ mbe tala có mì wó máa, «Yo 'di có tí nò náa gba tí nò jé mbe waa yúcó lá nò 'dè nò gî?
42018007	À má énò, Mbíṛì bà waa yúcó ji ndâ 'duù mì wó náa yí ṛuka ndú, mbe kû 'deke tí ndú ji yí ta síí gbí~ wálá nó wálá? Gbí dìì wó bà me a jàmànàkà gítí bà konì ndú?
42018008	Ye kû 'dè có ji yo máa, yí bà waa yúcó ji ndú ta zítí tí wó. Kpêtí ká énò, 'Viì-mì-'Dakò má gì wúnò, yí bà 'de ndâ 'duù mbe kû tee njembí mítí Mbíṛì muu to tí nó gî?»
42018009	Jézù giì lòkò'bò có gítí ndâ 'duù ŋìnó mbe kû tùbà tí ndú, máa, ndâ yì a ndâ mbe bàkà tó i, ta bà dù kû 'dè có ŋónókó gítí sè ndâ 'bí 'duù nó,
42018010	máa, «Ta 'bí o gbaànjé ndâ 'bí 'dakò sósò'ô giì ya gí bà 'deke tí ndú ji Mbíṛì. 'Bí 'duù gbí òkò tí ndú gbaànjé a mbe kpolo tí tàkìì mì ndâ Jùdéyà, bìndi~ ka wó tí nó náa ndú ta yí nó a Jùdéyà tí mbe kû kili i-mírì mì ndâ Ròmánò.
42018011	Ndú mâ giì yee 'bá-Mbíṛì gî, 'duù tí nó tí mbe kpolo tí tàkìì mì ndâ Jùdéyà nó giì ṛò tíyò, bìndi~ yí giì 'deke tí wó ta kpéétí wó ji Mbíṛì, máa, ‹Ye 'dè nìkì maa ji wò tí Mbíṛì, tacó ye me go ndâ 'bí ŋa 'duù tí nó tí ndâ mbe gbolò njembí nó lá, ye me go ndâ 'bí ŋa 'duù tí nó tí ndâ mbe kû 'boo yúcó mì 'duù nó lá, ye delè me go ndâ 'bí ŋa 'duù tí nó tí ndâ mbe kû zingbà ta ndâ niì mì ndâ 'duù nó lá. Co tí ndâ ŋa ŋìnò 'dáá gî, ye me go 'dakò tí nó tí mbe kû kili i-mírì mì ndâ Ròmánò á seè tí ye nó lá.
42018012	Ye kû kònò go ta sili só gbí òkò ndâ 'bí ṛi bà wotí ta ka wó ṛi bà wotí. I má dí 'bì ye, ye kû mò bà ŋìndi lo tí Mbíṛì ji wò go i gbí tàkìì mì ze tí ndâ Jùdéyà.›
42018013	«Káa 'dakò tí nó tí mbe kili i-mírì mì ndâ Ròmánò nó giì ṛò tíyò gàà gí ndiì 'do tí mbe kpolo tí tàkìì mì ndâ Jùdéyà. Bà te muu wó gí yaà giì kpò yí gî. Bìndi~ yí giì kunduu 'bì wó mí njembí kû 'deke ta tí wó ji Mbíṛì máa, ‹Àá Mbíṛì, ŋò yê ṛo ye, tacó ye a mbe bàkà vò i.›
42018014	«Ye kû 'dè có ji yo máa, 'dakò tí nò tí mbe kili i-mírì nó dele ndi wó gí 'bá bìndi bà 'deke tí wó ji Mbíṛì tí 'duù ŋìnó náa à gbí òkò tí ndú ta Mbíṛì a nambeè. Káa ka nó mì wó 'de tó i 'do mì Mbíṛì lá. Tacó 'duù ta o 'dáá gî má kû luguu tí wó ta 'véṛè, mbe si yí tí i wálá. Káa 'duù má si tí wó tí i lá, à ta o 'dáá gî kû te duù mítí wó.»
42018015	Ta o tí nò, ndâ 'bí 'duù giì kaa ndâ víí 'viì mì ndú, máa ndâ yì ya ta ndú ji Jézù, tacó wàa yí 'ví tee 'bì wó mítí ndú. Káa ndâ mbe tala có mì wó giì mòkò ndâ 'duù tí nò ta ndâ 'viì mì ndú nò gî.
42018016	Káa Jézù giì tè'é tí ndâ 'duù tí nò ta ndâ 'viì mì ndú, bìndi~ yí giì 'dè có ji ndâ mbe tala có mì wó máa, «Yo si ndâ víí 'viì tí nò 'ví gì gí mì ye. Yo tii ndú lá, tacó à kû dù tí ndâ bòò-gba mì Mbíṛì a ndâ 'duù go ŋa ndú nò.
42018017	Ye kû 'dè có ji yo ta yúcó máa, 'duù mbe ùnje gítí bà dù tí bòò-gba mì Mbíṛì go i mì làmbu 'viì lá, bà dù á 'bá mì Mbíṛì wálá.»
42018018	Ta o tí nò, 'bí 'dakò tí gbolò 'duù giì 'vee Jézù máa, «Tó Mbe nìbà i, ye 'ví bàkà a ŋa yè, tacó wàa, ye 'ví 'de ta ŋa 'válá ŋìnó mbe cee lá nó?»
42018019	Káa Jézù giì 'vìsì có ji gbolò 'duù tí nò máa, «Wò nì tó 'duù mítí ye tacó yè? Tó 'duù wálá; tó 'duù káa Mbíṛì cuki.
42018020	Wò 'di ndâ có tí nó máa, ‹Wò 'ví zingbà ta niì mì 'dakò lá. Wò 'ví zi 'duù lá. Wò 'ví zingbà i lá. Wò 'ví 'dè 'véṛè gítí 'duù lá. Wò 'ví tègàṛà ndâ bu lo ta nawu lo› nó gî.»
42018021	Káa gbolò 'duù tí nò giì 'vìsì có ji Jézù máa, «Ye 'bìtà bà kpolo tí ndâ có tí nò 'do gbí 'viì yee tí kpónó.»
42018022	Jézù mâ giì 'di có tí nò náa 'dakò tí nò 'dè nò, yí giì 'vìsì có ji yí máa, «Sè 'bí i mbe gboo 'do mì lo gî kuu tí~. Ya gí 'bá, wàa, wò 'ví sì ndâ i mì lo 'dáá gî gí 'dè, wàa wò 'ví njèè ndâ i tí nó náa wò 'de gbí ndú nó ji ndâ mbe yê má gî, gbolò i 'ví dù tacó tí lo gbíṛì; wàa wò 'ví gì gí bà dù tí 'duù mì ye.»
42018023	'Dakò tí nò mâ giì 'di có tí nò, njembí wó giì volo gî, tacó ndâ i mì wó ògbù ngé ndii gî.
42018024	Jézù mâ giì ŋò bà volo njembí 'dakò tí nò, yí bà-i-nò giì zeke 'dakò tí nò, bìndi~ yí giì 'dè có ji yí máa, «Bà dù ndâ mbe kpo-kpò i tí ndâ bòò-gba mì Mbíṛì ká kpolo gî le!
42018025	À peteke a bà ṛì 'bí gbolò nò go yége nó co gbí gùù ngbàndú á cotí bà dù 'duù ŋìnó ta ndâ i mì wó ògbù ngé nó tí bòò-gba mì Mbíṛì.»
42018026	Ndâ mbe 'di có tí nò náa Jézù 'dè nò bà-i-nò giì 'vee yí máa, «À má énò, a 'di ká bà 'de 'válá?»
42018027	Káa Jézù giì 'vìsì có ji ndú máa, «Ndâ i ŋìnó ta wotí bà bàkà ndú tí ndâ 'duù ngé gî wálá nó, wotí bà bàkà ndú kuu tí Mbíṛì.»
42018028	Káa Pìyétòrò giì 'vìsì có gí tàkò có mì Jézù nò máa, «Ŋò káa ze jee ndâ 'bá mì ze mí to gî, kû ṛu ndi lo gi!»
42018029	Káa Jézù giì 'vìsì có ji ndâ Pìyétòrò máa, «Ye kû 'dè có ji yo ta yúcó, máa, 'bí 'duù má jee 'bá mì wó, ta niì mì wó, ta ndâ ná'vindí wó, ta ndâ bu wó, ta nawu wó, ta ndâ 'viì mì wó, mí to tacó bà dù tí bòò-gba mì Mbíṛì,
42018030	àá bà ko mboo ndâ i tí nó ta bà~ me mbè ji yí kpónó si yí kû 'vala muu to tí nó, delè wúnò ta o 'válá ŋìnó mbe cee lá nô.»
42018031	Jézù giì kaa ndâ mbe tala có mì wó muu'bì-nje~só nó 'do gbí òkò tí ndâ 'duù gí ndiì, bìndi~ yí giì 'dè có ji ndú máa, «Ndoo kpónó kû ya gí Jèrùzàlémè, bìndi~ ndâ i bà bàkà tí gbaànjé-gbaànjé go ndâ có tí nó náa ndâ mbe 'dòkò có mì Mbíṛì cu mí gbí ndâ wáràgà mì ndú gítí 'Viì-mì-'Dakò nô.
42018032	Àá bà je yí ji ndâ tende ŋa 'duù. Ndâ tende ŋa ndâ 'duù tí nò bà ŋonoko yí, ndú bà bàkà ndâ i-nô ta bà cù cù mítí wó.
42018033	Ndú bà gbì yí, bìndi~ ndú bà zi yí gî. Káa bìndi sili ta'ô, yí bà 'vala ndi wó 'do gbí muu'dú wó gî.»
42018034	Káa bà 'di gbí ndâ có tí nò náa Jézù 'dè nò giì kpò ndâ mbe tala có mì wó gî, tacó ndú ŋò 'dóó i tí nò náa yí kû 'dè có ji ndú gítí~ nò ni lá.
42018035	Jézù mâ giì dooko gítí gbata Jérìkò gî, yí giì 'de 'bí 'dakò tí mbe sú ṛo kû ki tí wó to á seè kpokèjì kû yù i 'do tí ndâ 'duù.
42018036	Mbe sú ṛo tí nò mâ giì 'di kòcò ndâ 'duù me mbè kû ndii ta nó tí kpokèjì, yí giì 'vee ndeṛè ndâ mbè 'duù tí nò.
42018037	Káa ndâ 'duù giì 'vìsì có ji yí máa, «A Jézù tí nó mbe 'do Názàrètì nó ká kû ndii ta nó.»
42018038	Mbe sú ṛo tí nò mâ giì 'di ṛè Jézù, yí giì tè'é tí Jézù ta kòcò wó ngéé gí yaà, máa, «Jézù, 'Viì mì Dàvídè, ŋò yê ṛo ye!»
42018039	Káa ndâ 'duù tí nó mbe kû tè kùṛo Jézù nó giì do ta yí, máa, yí dù ngbìì. Káa mbe sú ṛo tí nò giì biya bà 'di có mì ndâ 'duù tí nò gî. Yí giì tè'é tí Jézù ta kòcò wó gí yaà ndii kpédélé ŋìnó gî, máa, «'Viì mì Dàvídè, ŋò yê ṛo ye!»
42018040	Jézù mâ giì 'di bà tè'é tí wó mì mbe sú ṛo tí nò, yí giì ṛò tíyò, bìndi~ yí giì 'dè có ji ndâ 'duù máa, ndú ja yí gì tí~ ji yì. À mâ giì ja yí ya tí~ ji Jézù go có tí nò náa yí 'dè nò gî, Jézù giì 'vee yí máa,
42018041	«Wò tè'é tí ye máa ye 'ví bàkà a ŋa yè ji wò?» Káa mbe sú ṛo tí nò giì 'vìsì có ji Jézù máa, «Njaanga ndâ ṛo ye gî, kpo 'duù!»
42018042	Jézù bà-i-nò giì 'vìsì có ji mbe sú ṛo tí nò máa, «Zeke'o! Bà tee njembí lo mítí Mbíṛì 'vala wò gî.»
42018043	À káa póó bà 'dè có tí nò mì Jézù, ndâ ṛo mbe sú ṛo tí nò sósò'ô ngé giì njaanga tí gî. Bìndi~ yí giì ṛu ndi Jézù ta bà ùlù Mbíṛì. Ndâ mbe ŋò bà njaanga ndâ ṛo wó nò delè giì ùlù Mbíṛì tacó ŋa i tí nò mbe bàkà tí nò.
42019001	Jézù mâ giì ṛì gí gbí gbata Jérìkò gî,
42019002	'bí 'dakò tí kùṛo ndâ mbe kili i-mírì mì ndâ Ròmánò, tí 'duù ta ndâ i mì wó me gbolò, ta ṛè wó a Zèkáwù,
42019003	giì bàkà wotí tacó bà ŋò Jézù ta ṛo wó, káa à giì kpò yí gî, tacó yí me ndò, káa ndâ 'duù me mbè ngé ndii gî.
42019004	Tacó énò, yí giì ì ngèlè ya gí kùṛo, yí giì 'dò gí gbí mû tí kpokèjì tí nó náa Jézù kû ndii co tí~ nó, tacó bà cu ṛo wó mítí Jézù.
42019005	Jézù mâ giì gì gbúú-gbuu 'vii ta bàndò tí nó náa Zèkáwù 'dò gí gbí mû tí~ nó, yí giì zeke'o gí yaà, bìndi~ yí giì 'dè có ji Zèkáwù máa, «Zèkáwù, co gí to! Ngo've tí lo, tacó ye wúnó a wiṛi 'bá mì lo.»
42019006	Zèkáwù bà-i-nò giì co gí to 'do gbí mû 'víṛì-'víṛì, bìndi~ yí giì te wiṛi mítí Jézù ta líkí'o tí wó.
42019007	Ndâ mbe ŋò Jézù tí wiṛi 'bá mì Zèkáwù 'dáá gî giì 'dè kòlòwò máa, «Yí a wiṛi mì mbe bàkà vò i.»
42019008	Káa Zèkáwù giì ṛò tíyò, bìndi~ yí giì 'dè có ŋìnó gbí muu wó nó ji Mbe tí ndoo máa, «Ŋò nô, Mbe tí ye, ye kèjì gí bà njèè gbí ndâ i mì ye sósò'ô 'vii ká 'vii. Ye 'ví je 'bí~ gbaànjé ji ndâ mbe yê. Sè ŋìnó, ye táánò má zò 've i mì 'bí 'duù gî, ye bà sì có i mì 'duù tí nò ji yí 'do tí~ ta ba~ nà'ô.»
42019009	Káa Jézù giì 'vìsì có ji Zèkáwù máa, «Ndâ 'duù 'bá tí nó wúnó 'vala gî, tacó 'dakò tí nó delè a 'viì mì Àbìráámò.
42019010	Káa 'Viì-mì-'Dakò gì a i tacó bà pà bà tí ndâ 'duù ŋìnó mbe giṛi gî nó wàa yì 'ví 'vala ndú.»
42019011	Jézù giì lòkò'bò có ji ndâ 'duù tí nó mbe kû sè tù ndú tí nje tí nó náa ndú 'dè ta Zèkáwù nó, si ndú dooko gí Jèrùzàlémè gî, káa ndâ 'duù giì koṛo có máa, o bà tùbà tí Mbíṛì tí gba muu to tí nó me jé'déé gî.
42019012	Tacó énò, Jézù giì lòkò'bò có ji ndú máa, «Ta 'bí o gbaànjé, 'bí 'dakò, tí 'viì mì gbolò 'duù, giì bàkà nó tacó bà ya gí gbí 'bí to, tacó wàa à 'ví bàkà yì tí gba kà, má kózò gî, yì 'ví giì dele ndi yì gí 'bá.
42019013	Káa o kùṛo bà nje nó mì wó 'do 'bá, yí giì tè'é tí ndâ bòò mì wó muu'bì, bìndi~ yí giì njèè gboko ŋa gbaànjé-gbaànjé ji ndú. Bìndi~ yí giì 'dè có ji ndú máa, ‹Yo ko njì ŋa tí nó yee tí o bà dele ye.›
42019014	«Yí mâ giì ya gî, ndâ 'duù mì wó giì ŋò ndâ 'bí 'duù 'do gbí òkò tí ndú, bìndi~ ndú giì tuu ndú ya tí~ gí tàkò wó, máa, ndú ya gí bà 'dè có ji ndâ kpo 'duù tí nò mbe kû le bèṛè ji yí nó, máa, ‹Go bà dù 'dakò tí nó tí gba mì ze tí ze wálá.› Ndâ 'duù mì wó bàkà énò tacó go bà dù yí tí gba mì ndú tí ndú wálá.
42019015	«'Dakò tí nò mâ giì dele gí 'bá bìndi bà le bèṛè ji yí, yí giì tè'é tí ndâ bòò mì wó náa yí njèè njì ŋa ji ndú nó tacó bà ŋò máa, ndú bàkà a ŋa yè tí~ wè.
42019016	Yí mâ giì 'vee ndú, kpédélé 'duù giì 'dè có ji yí máa, ‹Ye 'de gbí gboko ŋa tí nó náa wò táánò je ji ye nó a ndâ gboko muu'bì, gba mì ye.›
42019017	«Gba tí nò bà-i-nò giì ùlù bòò mì wó nò máa, ‹Wò bàkà nèté nìkì ma, tó bòò mì ye! Wò tùbà tí lo tí 'duù mbe kû bàkà nèté ta njembí lo gbaànjé mítí làmbu gboko ŋa gî. À má énò, ye bà bàkà wò tí gba mbe zèè ndâ gbata muu'bì.›
42019018	«'Bí bòò mì wó giì gì gí mì wó, bìndi~ yí giì 'dè có ji yí máa, ‹Ye yili 'do gbí gboko ŋa tí nó náa wò táánò je ji ye nó ù ta ndi lo a ndâ gboko vô, kpo 'duù.›
42019019	«Káa gba tí nò giì 'vìsì có ji bòò mì wó nò máa, ‹Ye bà bàkà wò tí gba mbe zèè ndâ gbata vô.›
42019020	«Bà ta'ô bòò mì gba tí nò giì gì gí mì wó, bìndi~ yí giì 'dè có ji yí máa, ‹Gboko ŋa mì lo tí nó táánò náa wò je ji ye nó kuu nô, kpo 'duù. Ye kpolo tí~ tacó à 'ví pìì lá ù ta ndi lo mí ṛo wu.
42019021	Gúku lo kpò ye 'do tí bà gàà tí~ gî. Tacó wò a vò 'duù náa i kpêtí má me i mì lo lá, wò je gî. Wò delè a 'bí ŋa 'duù náa wò kpêtí má ṛò njí lá, wò kû kili i 'do gbí njí nô.›
42019022	«Káa gba tí nò giì 'vìsì có ji bòò mì wó nò máa, ‹Ndí lo vò bòò! Ye bà waa có mítí lo á 'do gbí po ngo nje lo! Wò ŋò ye ni tí vò 'duù mbe kû je i ŋìnó náa à me i mì ye lá, ye delè kû kili i ŋìnó náa ye ṛò lá nó 'do gbí njí.
42019023	Wò táánò má te gboko ŋa mì ye nò ji 'bí mbe ji njí, ye kpónó dele nó giì 'de gboko tí nò jò 'bí ka wó gboko wálá gî?›
42019024	Gba tí nò bà-i-nò giì 'dè có ji ndâ 'duù tí nó jara-jàrà tíyò nó máa, ‹Yo te gboko ŋa tí nò 'do tí wó ji 'duù tí nò ta ndâ gboko ŋa mì wó muu'bì nô.›
42019025	«Káa ndâ 'duù tí nò giì 'vìsì có ji gba tí nò máa, ‹Ndâ 'bí gboko muu'bì sàà kuu mì wó, kpo 'duù!›
42019026	«Káa gba tí nò giì 'vìsì có ji ndú máa, ‹Ye kû 'dè có ji yo máa, i má kuu mì 'duù, à ta o 'dáá gî kû je i ji yí, káa 'dóó i 'duù má wálá, à kpêtí mì wó káa yè wè, à kû je 'do tí wó gî.
42019027	Káa à má gítí ndâ 'duù ŋìnó mbe kû sogo ye, ta go bà dù tí ndâ bòò-gba mì ye tí ndú wálá nó, yo gì ta ndú kpónó, wàa à 'ví waaka ndú mí kùṛo ye bà-i-nô.› »
42019028	Jézù mâ giì 'dè có ji ndâ 'duù tí nò cee gî, yí giì njè nó kû ya gí Jèrùzàlémè.
42019029	Yí mâ giì dooko ta ndâ gbata Bètìfájì ta Bètánìyà dê ta 'bí gú náa à kû nì mítí~ a Gú Mbâ gî, yí giì tuu ndâ 'bí mbe tala có mì wó sósò'ô gí kùṛo,
42019030	máa, «Yo ya gítí to tí zó náa yo zeke zô. Yo má yee kà, yo bà 'de ngbú 'viì-kècè náa 'duù jé o yí lá á kuu gbí wú kà. Yo njaanga yí 'do gbí wú gì tí~.
42019031	Káa 'duù má 'vee yo máa, yo kû njaanga yí tacó yè wè, yo 'ví 'vìsì có ji 'duù tí nò énó máa, ‹A Mbe tí ze ká tuu ze.› »
42019032	Ndâ tú mì Jézù giì ya 'de ngbú 'viì-kècè go có tí nó náa Jézù 'dè ji ndú nô.
42019033	Káa si ndú kû giì njaanga ngbú 'viì-kècè tí nò, mbe tí wó giì 'vee ndú máa, «Yo kû njaanga ngbú 'viì-kècè tí nó tacó yè?»
42019034	Káa ndú giì 'vìsì có ji yí máa, «A Mbe tí ze ká tuu ze, máa, ze ya tí~ ji yì.»
42019035	Ndâ tú mì Jézù mâ giì yee ta ngbú 'viì-kècè tí nó náa yí tuu ndú, máa ndú ya gí bà ja gì tí~ ji yì nó gî, ndú giì ki ndâ bòngo mí ndú mí pí tí wó, bìndi~ ndú giì ki Jézù mí pí ndâ bòngo tí nò.
42019036	Jézù mâ giì 'bì nó gî, ndâ 'duù giì gò ndâ bòngo mì ndú mí to á tí kpokèjì kùṛo wó.
42019037	Káa si yí kû giì yaaka gí tàgbà Gú Mbâ, ndâ mbe tala có mì wó 'dáá gî giì 'bìtà bà tò kû, ta bà cè cè, ta bà be ṛè Mbíṛì gbí~ ta kòcò ndú ngéé gí yaà ta líkí'o ndâ seṛè tí nó náa ndú ŋò Jézù bàkà nó, máa,
42019038	«Mbíṛì 'ví si gbolò gba tí nó mbe gì ta ṛè wó tí Mbíṛì nô. Mbíṛì 'ví dù tí gba tí gbíṛì. À ùlù Mbíṛì ngéé gbíṛì!»
42019039	Ndâ 'bí mbe kpolo tí tàkìì mì ndâ Jùdéyà gbí òkò tí ndâ mbè 'duù tí nò mâ giì 'di ndâ có tí nò náa ndâ 'duù kû tò ta kû nó, ndú giì 'dè có ji Jézù máa, «Mbe nìbà i, 'dè có ji ndâ mbe tala có mì lo máa, ndú dù ngbìì.»
42019040	Káa Jézù giì 'vìsì có ji ndú máa, «Ye kû 'de có ji yo máa, ndú kpêtí má dù ngbìì gî, ndâ díí bà dù ngbìì wálá.»
42019041	Jézù mâ giì dooko ta Jèrùzàlémè gî, yí mâ giì ŋò muu gbata, yí giì 'dù ngo-ṛo wó gítí~.
42019042	Bìndi~ yí giì 'deke tí wó máa, «Ṛo lo kùtàá má go ṛo ṛi wàa wò 'ví ŋò ta ndâ i ŋìnó mbe njaanga miṛi lo 'do gbí vò i! Káa, wotí bà ŋò ndú kpónó tí lo wálá!
42019043	O bà gbo wò mì ndâ ku'dì tí lo kèjì. Kpokèjì bà ndo wò 'do 'bì ndú ta o tí nò bà dù wálá, tacó ndú bà da kándà mí ndú jèlè wò gbóó gî.
42019044	Ndú bà toṛo nje yo ta ndâ 'viì mì lo ta to. Ndú delè bà ki'viki ndâ 'bá mì lo lú'bú-lú'bú gí to. Ndú bà bàkà énò tacó Mbíṛì táánò gì gí mì lo gî káa wò ŋò yí ni lá!»
42019045	Jézù mâ giì ṛì gí gbí gbata Jèrùzàlémè gî, yí giì ya gí gbí ndùgù 'bá-Mbíṛì, bìndi~ yí giì 'bìtà bà mòkò ndâ mbe kû mà 'vélè gbí ndùgù 'bá-Mbíṛì gí sè,
42019046	ta bà 'dè có ji ndú máa, «À cu mí gbí wáràgà mì Mbíṛì énó máa, Mbíṛì máa, ‹'Bá mì ye bà dù tí 'bá bà 'deke tí.› Káa yo kpónó giì 'vìsì tí bàndò mì ndâ mbe ngbà!»
42019047	Jézù giì dù kû nìbà i ji ndâ 'duù á gbí ndùgù 'bá-Mbíṛì ta ṛi 'dáá gî. Káa ndâ Kùṛo ndâ bu-Mbíṛì mì ndâ Jùdéyà, ta ndâ mbe nìbà i mì ndú, giì toko có ta ndâ 'bí kpo-kpò 'duù mì ndú tacó bà zi yí.
42019048	Káa bà zi yí giì kpò ndú gî, tacó ndâ 'duù 'dáá gî ta o tí nò kû 'di có mì wó.
42020001	Ta 'bí o gbaànjé si Jézù kû nìbà i, ta bà ma Banga-Ngú-Có mì Mbíṛì ji ndâ 'duù gbí ndùgù 'bá-Mbíṛì, ndâ Kùṛo ndâ bu-Mbíṛì mì ndâ Jùdéyà, ta ndâ mbe nìbà i mì ndú, ta ndâ kpo-'duù-'bá mì ndú, giì gì gí mì wó.
42020002	Bìndi~ ndú giì 'vee yí máa, «A 'di ká je wotí bà bàkà ndâ i tí nó náa wò kû bàkà nó ji wò? Nì ṛè wó ji ze gi.»
42020003	Káa Jézù giì 'vìsì có ji ndú máa, «Ye delè bà 'vee yo ta 'vé gbaànjé, yo 'dè ji ye gi:
42020004	àá táánò a Mbíṛì ká je wotí bà caka tí ndâ 'duù ji Jòvánì, wèè, a 'duù ká je ji yí?»
42020005	Ndú mâ giì 'viiki gbí 'vé mì Jézù nò gbí òkò tí ndú, ndú giì 'dè có máa, «Ndoo má 'dè có énó máa, a Mbíṛì táánò ká je wotí tí nó ji Jòvánì, yí bà tè ndi tí wó gí bà 'vee ndoo káká'i máa, ‹Yo ùnje gítí wó lá tacó yè?›
42020006	Káa ndoo delè kpónó má 'vìsì có ji yí máa, a 'duù táánò ká je wotí tí nò ji yí, ndâ 'duù 'dáá gî bà 'vaka ndoo ta díí, tacó ndú 'dáá gî ùnje ta yúcó gî, máa, Jòvánì táánò a mbe 'dòkò có mì Mbíṛì.»
42020007	Tacó énò, ndú giì 'vìsì có ji Jézù máa, ndâ yì ŋò mbe je wotí bà caka tí ndâ 'duù ji Jòvánì ni lá.
42020008	Káa Jézù giì 'vìsì có ji ndú máa, «À má énò, ye delè bà nì ṛè mbe je wotí bà bàkà ndâ i tí nò ji yo wálá.»
42020009	Jézù bà-i-nò giì lòkò'bò có ji ndâ 'duù máa, «Ta 'bí o gbaànjé, 'bí 'dakò giì ṛo njí nèbítì mì wó, bìndi~ ndú giì 'vii có ta ndâ 'bí mbe bàkà nèté máa, ndú zeke'o tí~, bìndi~ yí giì ya muu nó ta cèe gbolò o.
42020010	O bà kili i 'do gbí njí mâ giì me tí gî, yí giì tuu 'bí bòò mì wó gbaànjé ji ndâ 'duù tí nó náa yí si ndú mí gbí njí mì wó nó tacó bà i ŋìndi wó. Bòò tí nò mâ giì yee ta có tí nó tí ndâ 'dakò tí nò, ndú giì gbì yí mòkò ya gí mì mbe tí wó ta kùnga 'bì wó.
42020011	«Mbe njí tí nò káká'i giì tuu 'bí bòò mì wó ji ndú. Káa ndâ mbe nèté tí nò giì dele ndi ndú giì gbì bòò tí nò, ndú giì bàkà ndâ i-nô mítí wó, bìndi~ ndú giì tuu ndi wó ji mbe njí go bô gbí ndi kìyà.
42020012	Mbe njí mâ giì tuu bà ta'ô bòò mì wó ji ndú, ndâ 'dakò tí nò giì gbì kà mítí bòò tí nò, ndú giì ni yí ta kùnga 'bì wó 'do gbí njí gí sè.
42020013	Mbe njí tí nò giì 'vee tí wó gbí ŋìnó máa, ‹Ye kpónó 'ví bàkà a ŋa yè? À má énò, ye bà tuu 'viì mì ye, tí wú-gbí-ṛé ye ji ndú. Ndâ-'bî-lá, ndú bà te duù mítí wó.› Yí bà-i-nò giì tuu 'viì mì wó nò ji ndú.
42020014	«Ndâ 'dakò tí nò mâ giì ŋò 'viì mì mbe njí kèjì gí mì ndú, ndú giì toko có mì ndú máa, ‹Ŋìzó a mbe mbèlè tí nó ká kèjì zô. Ndoo zi yí gî, wàa à 'ví dù tí ŋìndi ndoo.›
42020015	Tacó énò, 'viì tí nò mâ giì ye mì ndú, ndú giì ja yí 'do gbí njí gí sè, bìndi~ ndú giì zi yí gî.» Jézù giì 'vee ndâ 'duù máa, «Yo koṛo có máa, mbe njí tí nò kpónó bà bàkà ta ndâ mbe nèté tí nò a yè?
42020016	Yí bà ziki ndú 'dáá gî, bìndi~ yí giì pà ndâ 'bí ngú mbe nèté.» Ndâ 'duù mâ giì 'di có tí nò náa Jézù 'dè nò, ndú giì 'vìsì có ji yí máa, «Mbíṛì 'ví gì ta ŋa ŋìnò lá!»
42020017	Jézù bà-i-nò giì zeke ndâ 'duù tí nò ngbóó, bìndi~ yí giì 'vee ndú máa, «Gbí có tí nó náa à cu mí gbí wáràgà mì Mbíṛì énó máa, ‹A 'dóó díí tí nó náa ndâ mbe bì 'bá táánò bè gî nó ká gì tí yú díí bà sè tà 'bá,› nó máa yè?
42020018	'Duù má 'va tí wó pí díí tí nò, 'duù tí nò bà ki'viki njúkú-njúkú. Káa díí tí nò má 'va tí pí tí 'duù, yí bà 'ba'daka gbí 'duù tí nò gî.»
42020019	Ndâ mbe nìbà i, ta ndâ Kùṛo ndâ bu-Mbíṛì mì ndâ Jùdéyà mâ giì 'di có tí nò, ndú giì jè ta bà pà kpokèjì tacó bà zèè Jézù ká mì to nò, tacó ndú ŋò ni gî máa yí kû lòkò'bò có tí nò a i gítí ndâ yì. Káa gúku ndâ 'duù giì kpò ndú á 'do tí bà zèè yí gî.
42020020	Mbí ndâ kpo-kpò 'duù mì ndâ Jùdéyà giì dù ká kácáá tí Jézù. Tacó énò, ndú giì tuu ndâ 'bí 'duù mì ndú mbe bàkà tí ndú tí ndâ tó 'duù tacó bà ya gí bà zèè mè Jézù, wàa ndâ yí 'ví kpì ta ngbàngà tí wó ji ngáángbá gba mì ndâ Ròmánò.
42020021	Ndâ mbe ngìŋò mì ndâ kpo-kpò 'duù mì ndâ Jùdéyà bà-i-nò giì 'vee Jézù ta tiṛì máa, «Mbe nìbà i, ze ŋò ni gî máa, wò a mbe 'dè yúcó, wò delè kû nìbà i ji ndâ 'duù ká jáá. Wò njèè gbí òkò tí ndâ 'duù, máa, ŋìnó énó, káa ŋìzó énó, nò lá. Wò kû nì káa bà kpokèjì yúcó mì Mbíṛì ji ndâ 'duù.
42020022	Bà gò i ji ngáángbá gba mì ndâ Ròmánò dú gbí tàkìì mì ndoo tí ndâ Jùdéyà? 'Dè ŋa ŋìnó náa à gbí muu lo nó ji ze gi.»
42020023	Káa Jézù giì ŋò ni gî máa, ndú kû lè ji yì a wú.
42020024	Tacó énò, yí giì 'vìsì có ji ndú máa, «Yo tù ŋa gùrúsù mì yo ji ye gi.» Ndâ 'duù tí nò mâ giì tù ŋa gùrúsù tí nó tí dìnárì nó ji Jézù gî, yí giì 'vee ndú máa, «Ŋìnó a muu 'di náa à ka mí gbí~ nó?» Káa ndú giì 'vìsì có ji yí máa, «A muu ngáángbá gba mì ndâ Ròmánò.» Bìndi~ yí giì 'vee ndú máa, «Káa à cu mí gbí~ nó a ṛè 'di?» Káa ndú giì 'vìsì có ji yí máa, «A ṛè ngáángbá gba mì ndâ Ròmánò.»
42020025	Jézù bà-i-nò giì 'dè có ji ndú máa, «À má énò, yo je ndâ i mì ngáángbá gba mì ndâ Ròmánò ji ngáángbá gba mì ndâ Ròmánò. Wàa yo 'ví je ndâ i mì Mbíṛì ji Mbíṛì.»
42020026	Bà zèè ngo nje Jézù mí kùṛo ndâ 'duù giì kpò ndâ 'dakò tí nò gî. Tacó énò, ndú giì dù ṛekpe-ṛèkpèè ta có bà 'dé-'dè mì ndú wálá.
42020027	Ndâ 'bí ŋa Jùdéyà mbe ùnje gítí bà 'vala ndi ndâ ku 'do gbí muu'dú ndú lá nó giì gì gí mì Jézù. Bìndi~ ndú giì 'vee yí máa,
42020028	«Mbe nìbà i, Mòze cu mí gbí wáràgà ji ze énó máa, 'duù má kò niì, káa ndú jò ta niì tí nò lá, bìndi~ yí giì cì gî, ná'vindí wó 'ví zèè 'bì nawù ku tí nò, tacó bà jò ndâ 'viì mí gbí mòòkò bìndi wó.
42020029	Káa ta 'bí o gbaànjé, kpo 'duù mì ndâ 'bí 'viì-'dakò náa nawu ndú jò ndú vô-nje~só giì kò niì, káa ku giì je yí si ndú jò ta niì tí nò lá.
42020030	'Viì tàkò wó giì zèè 'bì nawù ku tí nò. Ndú delè giì jò ta niì tí nò lá, bìndi~ yí giì cì gî.
42020031	Ndâ 'viì-'dakò tí nò gbí yì nawu ndú 'dáá gî tè ṛì cìkii niì tí nò gbaànjé-gbaànjé gî, káa à 'vaka gí tàkò ndú 'dáá káa dìkììwu.
42020032	Ku giì je niì tí nò si ndú ṛì gùù 'dáá gî.
42020033	À má énò, niì tí nò wúnò ta o bà 'vala ndi ndâ ku 'do gbí muu'dú ndú bà dù a nawù 'di gbí òkò tí ndú, sé náa ndú 'dáá vô-nje~só kò yí gî nó?»
42020034	Káa Jézù giì 'vìsì có ji ndú máa, «Ndâ 'dakò ta ndâ niì kû kò tí ndú muu to tí nô.
42020035	Káa ndâ 'duù ŋìnó mbe 'vii tí ndâ mbe 'vala ndi ndú bìndi ku gî nó bà kò tí ndú bìndi bà 'vala ndi ndú 'do gbí muu'dú wálá.
42020036	Ndú bà cì wálá, tacó ndú bà dù go ndâ basìlì mì Mbíṛì. Ndú delè bà dù tí ndâ 'viì mì Mbíṛì, tacó ndú 'vala ndi ndú 'do gbí muu'dú ndú gî.
42020037	Káa, à má gítí có bà 'vala ndi ndâ ku 'do gbí muu'dú ndú, Mòze 'dè có gítí ŋìnò gbí tà-ká-tà gítí bè'i tí nó mbe kû doo nó gî. Yí nì mítí Mbe tí ndoo a Mbíṛì mì Àbìráámò, Mbíṛì mì Ìzákò, tí Mbíṛì mì Jàkóbè.
42020038	Mbíṛì a Mbíṛì mì ndâ wu 'duù. Yí me Mbíṛì mì ndâ ku lá, tacó ndâ 'duù 'dáá gî kùṛo Mbíṛì a ndâ wu 'duù.»
42020039	Ndâ 'bí mbe nìbà tàkìì mì ndâ Jùdéyà máa giì 'di có tí nò náa Jézù 'dè nò, ndú giì ùlù yí, máa, «Có mì lo nò ká ngbáṛángà'i, Mbe nìbà i.»
42020040	Gúku bà 'vee yí gítí ndâ 'bí i giì kpò ndâ 'duù gî.
42020041	Jézù giì 'vee ndâ 'duù máa, «Ndâ 'duù kû 'dè có énó máa, Bìndi-Mbíṛì a 'viì mì Dàvídè ta ŋa kpokèjì ngàyi?
42020042	Tacó 'dóó kòcò Dàvídè náa à cu mì gbí wáràgà mì ndâ Muu Cè énó máa, Mbíṛì 'dè có ji Mbe tí ye máa, ‹Ki tí lo gbí kù'bì mì ye,
42020043	wàa ye 'ví bàkà ndâ ku'dì tí lo tí ndâ i-tà-tàmà mì lo.›
42020044	Dàvídè má kû nì mítí Bìndi-Mbíṛì a ‹Mbe tí ye›, à má énò, Bìndi-Mbíṛì bà dù tí 'viì mì Dàvídè ée?»
42020045	Jézù giì 'dè có ji ndâ mbe tala có mì wó si mí kùṛo ndâ 'duù 'dáá gî, máa,
42020046	«Yo kpolo tí yo 'do tí ndâ mbe nìbà i mì ndâ Jùdéyà. À tí ndú a go bà yuu ndâ nja-njà bòngo kû jèlè ta to, ta go bà cu ndò mì ndâ 'duù gí bà 'vee ndú ta ndi tí ndâ bàndò 'vélè, ta go bà ki tí ndú pí ndâ mbata kùṛo ndâ 'duù ta ndi tí ndâ bàndò bà kili ndâ Jùdéyà gí bà ùlù Mbíṛì, delè ta go bà ki tí ndú tí ndâ bàndò mì ndâ kpo-kpò 'duù á tí ndâ bàndò bà zò i.
42020047	Ndú zò ndâ nawù ku kaṛaka gî, ta bà bàkà tí ndú tí ndâ mbe 'deke tí ndú ji Mbíṛì ta bà 'vanda njà có. Mbíṛì bà waa có mítí ndú ta wotí tí~ ndii ndâ 'duù 'dáá gî!»
42021001	Jézù mâ giì zeke'o, yí giì ŋò ndâ mbe kpo-kpò i kû gò i á bàndò bà kili i gítí 'bá-Mbíṛì.
42021002	Yí bà-i-nò giì ŋò 'bí nawù ku tí mbe yê kû gò ndâ njì gùrúsù tí fádà sósò'ô.
42021003	Bìndi~ yí giì 'dè có ji ndâ mbe tala có mì wó máa, «Ye kû 'dè có ji yo ta yúcó máa, nawù ku tí nò tí mbe yê nò gò i me gbolò ndii ndâ 'duù 'dáá gî.
42021004	Tacó ndâ mbe kpo-kpò gùrúsù gò a ndâ 'bí ŋa njemèlè gùrúsù ŋìnó náa ndú mò 'do tí ndâ kpo-kpò gùrúsù mì ndú gí ndiì, ta nèté mì ndú tí~ wálá nô. Káa niì tí nó tí mbe yê nó gò a làmbu i tí nó 'dáá náa yí kû lì mítí~ nô.»
42021005	Ta o tí nò, ndâ 'bí mbe tala có mì Jézù giì ùlù banga tí ndâ díí tí nó náa à bì ta 'bá-Mbíṛì nó, ta ndâ i-banga tí nó náa ndâ 'duù gò ji Mbíṛì nô. Káa Jézù giì 'dè có ji ndú máa,
42021006	«Ṛi bà ki'viki ndâ i tí nò lú'bú-lú'bú gí to ká gbaànjé. Àá kèjì gí bà voloko gbí ndâ i tí nò léé gî.»
42021007	Káa ndâ mbe tala có mì Jézù giì 'vee yí máa, «Ṛi tí nò bà co ta o ngàyi, Mbe nìbà i? Káa ze bà ŋò o bà co ṛi tí nò ni mítí yè?»
42021008	Káa Jézù giì 'vìsì có ji ndú máa, «Yo kpolo tí yo máa, 'bí 'duù 'ví ŋonoko yo lá. Tacó ndâ 'duù me mbè bà kaa gì gí bà eendi yo ta ṛè ye. 'Duù ŋìnó bà o ká ta ŋìndi wó, máa, ‹Ye a yí tí Bìndi-Mbíṛì! O tí nò dooko jé'déé gî!› Káa yo 'ví tè gí tàkò ndâ có mì ndú nó lá.
42021009	Yo má 'di có ndâ kpo-kpò gó, ta ndâ gbínje gbí òkò tí ndâ gba ta ndâ bòò mì ndú, njembí yo 'ví mù lá. Tacó ndâ i tí nò bà bàkà tí gî, káa ndòngbú o dooko lá.
42021010	Ndâ ŋa ndâ 'bí 'duù bà tè ndâ 'bí tende ŋa 'duù ta gó, ndâ gba delè bà tè ndâ 'bí ka ndú gba ta gó.
42021011	To bà tanga tí, tí ndâ bàndò me mbè, làngàwìṛí ta ndâ i mbe pèè mbí ndâ 'duù bà ṛuku'bu ta ndâ 'duù cee to 'dáá gî. Ndâ seṛè, ta ndâ i mbe te gúku mítí ndâ 'duù, bà bàkà tí tàṛì.
42021012	«Káa kùṛo o bà bàkà tí mì ndâ vò i tí nò náa ye 'deke ndú ji yo nò, ndâ 'duù bà zèè yo ta kpo 'bì, ta bà mèèkè'i tí yo. Ndú bà kaa yo ya tí~ gí gbí ngbàngà kùṛo ndâ kpo-kpò 'duù ta ndi tí ndâ bàndò bà kili ndâ Jùdéyà gí bà ùlù Mbíṛì. Bìndi~ ndú bà nè yo mí gbí zàà. Ndú bà kaa yo ya tí~ gí kùṛo ndâ kpo-kpò gba, ta ndâ kpo-kpò 'duù. Ndâ 'duù bà bàkà ndâ ŋa ndâ vò i tí nò 'dáá náa ye 'deke ndú nò mítí yo á muu ye.
42021013	Káa ŋìnò bà dù a tó o bà ma Banga-Ngú-Có mì yo ji ndâ 'duù ká nò.
42021014	À má énò, yo 'ví te mí gbí muu yo ká sàà énó máa, njembí yo 'ví mù máa, yo 'ví njaanga miṛi yo ta ŋa có yè wè, nò lá.
42021015	Tacó a ye ká bà wu ndâ có tí nó náa yo 'ví 'dè nó mí gbí nje yo. Ye delè ká bà je 'bí ŋa muu ji yo náa wotí gítí bà ṛò tíyò nje có ta yo bà dù tí ndâ ku'dì tí yo wálá. Ndú delè bà 'de wotí gítí bà tò kponje ndâ có mì yo wálá.
42021016	Ndâ bu yo, ta ndâ nawu yo, ta ndâ ná'vindí yo, ta ndâ nambe yo, ta ndâ kómbe yo, ta o tí nò bà kpì ngbàngà tí yo, bìndi~ ndâ gba bà waa có ku mítí ndâ 'bí 'duù gbí òkò tí yo.
42021017	Ndâ 'duù 'dáá gî bà sogo yo muu ye.
42021018	Káa yo bà co 'do gbí ndâ i tí nò go késî á ṛo ngo.
42021019	À má énò, yo 'dò kò yo mí to gbàá, tacó ŋìnò a kpokèjì 'válá mì yo ká nò.
42021020	«Yo má ŋò ndâ àsìkérì se 'dee Jèrùzàlémè gî, yo 'ví te mí gbí muu yo énò máa, kùṛo bà 'bu Jèrùzàlémè dooko gî.
42021021	Ta o tí nò, ndâ 'duù gbí to Jùdéyà 'ví fa ngèlè ya gí pí ndâ nja-njà gú. Ndâ 'duù gbí gbata 'ví njè 'do gbí gbata gí sè. Wàa ndâ 'duù ŋìnó ta ndiì 'do gbí gbata nó 'ví kaa ya gí gbí gbata lá.
42021022	Tacó ndâ sili tí nò bà dù a ndâ sili bà waa có mítí ndâ 'duù, tacó wàa ndâ có tí nó gbí wáràgà mì Mbíṛì nó 'ví dù tí~ tí ndâ yúcó.
42021023	Káa àá bà volo a i ji ndâ mbe nakáyì, ta ndâ niì ŋìnó náa ndâ 'viì mì ndú kû no kí nó, gbí ndâ sili tí nò! Tacó ndâ sili tí nò bà dù a ndâ sili bà bàkà ndâ i yê ṛo, ta ndâ i kpo-tàkòcò mì Mbíṛì mítí ndâ 'duù.
42021024	Àá bà ziki ndâ 'bí 'duù gbí ndâ sili tí nò ta sìzò. Bìndi~ àá bà kaa ndâ 'bí 'duù tí ndâ zà-za gó ya cee 'bá mì ndâ 'duù ŋìnó náa ndú me ndâ Jùdéyà lá nó 'dáá gî. Ndâ tende ŋa 'duù tí nò bà bàkà a ndi ndú mítí Jèrùzàlémè, yee tí o tí nó náa ndú bàkà bà 'bì ndú cee gî.
42021025	«Ndâ i-seṛè bà bàkà tí á ṛo ndâ ṛi, ta pì, ta ndâ yii. Ndâ 'duù muu to tí nó bà kònò sé'i. Ndú bà dù ṛekpe-ṛèkpèè ta gúku wo bà ṛengà mì bà gbàngà ngo gbí pù.
42021026	Ndâ 'duù bà ne'venge ta gúku si ndú kû ù ndi ŋa i tí nó kèjì gí bà 'bu to tí nó yùkúú nô. Tacó tàṛì bà tanga tí.
42021027	Bìndi~ ndâ 'duù bà giì ŋò 'Viì-mì-'Dakò kû giì 'do tàṛì ngbèzèè, ta bà da nó ta wotí co gbí kùlù mù.
42021028	Yo má ŋò ndâ i tí nò kû 'bìtà bà bàkà tí, yo 'ví kpolo ṛo yo, tacó kùṛo o bà 'vala yo dooko gî.»
42021029	Jézù giì lòkò'bò có ji ndâ 'duù máa,
42021030	«Yo má ŋò ndâ mû-mbiìgá kû 'bìtà bà tù dó kpâ, yo ŋò ni gî máa, bèmbílì dooko gî.
42021031	À má énò, yo má ŋò ndâ i tí nó náa ye 'dè có gítí ndú ji yo nó kû bàkà tí, yo 'ví koṛo muu yo máa, kùṛo o bà gì Mbíṛì gí bà dù tí gba gí muu to tí nó dooko gî.
42021032	«Ye kû 'dè có ji yo ta yúcó máa, ndâ i tí nò bà bàkà tí 'dáá kùṛo o bà mìì ndâ 'duù tí nó mbe kû 'vala kpónó nô.
42021033	Ndâ tàṛì, ta to tí nó, bà cee gî. Káa ndâ có mì ye bà cee wálá.
42021034	«Yo kpolo tí yo, máa, yo 'ví tee njembí yo kpolo ma a i mítí bà zò i, ta bà njù pe, ta bà dù ta líkí'o muu to tí nó, wàa yo 'ví ò-bà-mbí o tí nò gî nò, lá, tacó o tí nò bà gbaaka yo gbááká-gbaaka.
42021035	O tí nò bà gundi ndâ mbe kû 'vala muu to tí nó 'dáá gî.
42021036	À má énò, yo dù tí zò'o, wàa, yo 'ví 'deke tí yo ji Mbíṛì ta o 'dáá gî, tacó wàa, yí 'ví je wotí bà 'vala 'do gbí ndâ i tí nò kèjì gí bà bàkà tí nò ji yo, tacó wàa, yo 'ví ṛò tíyò kùṛo 'Viì-mì-'Dakò ta gúku tí yo wálá.»
42021037	Jézù giì dù kû nìbà i ji ndâ 'duù á gbí ndùgù 'bá-Mbíṛì ta ṛi 'dáá gî. Káa à má ta bèbìlì yí kû ya gí bà tèṛì pí Gú Mbâ.
42021038	Káa ndâ 'duù kû kaa ya gí bà 'di có mì wó ta fírí dú'o á gbí ndùgù 'bá-Mbíṛì.
42022001	Sè sili gítí o bà ci 'Dê-kô, náa à delè kû ni mítí~ a o bà Ndii-ta-muu-ndâ-Ìzìrìyélì-mì-Mbíṛì ta o tí nò me jé'déé gî.
42022002	Tacó énò, ndâ Kùṛo ndâ bu-Mbíṛì mì ndâ Jùdéyà, ta ndâ kpo-kpò mbe 'di gbí tàkìì mì ndú giì kili muu ndú tacó bà pà kpokèjì tacó bà zi Jézù, káa ndú kû cì gúku tí ndâ 'duù.
42022003	Káa ta o tí nò, Gba-vò-i ya gí gbí muu Júdà Ìsìkàrìyótè, tí 'bí 'duù gbaànjé 'do gbí òkò tí ndâ tú mì Jézù muu'bì-nje~só nó gî.
42022004	Tacó énò, yí giì ya gí mì ndâ Kùṛo ndâ bu-Mbíṛì mì ndâ Jùdéyà, bìndi~ ndú giì toko có ta ndâ 'duù tí nó tí ndâ kùṛo ndâ mbe kpolo tí 'bá-Mbíṛì nó, tacó wàa, yì 'ví pà kpokèjì gítí bà zèè Jézù ji ndú.
42022005	Ndâ Kùṛo ndâ bu-Mbíṛì bà-i-nò mâ giì ùnje gítí có bà ko mboo nèté mì Júdà ji yí ta pétékè tàkòcò ndú gî,
42022006	Júdà giì njè nó ya gí bà pà tó kpokèjì bà zèè Jézù ji ndú.
42022007	Ṛi bà ci 'Dê-kô, tí ṛi bà waa mbelè 'viì rómbo tí tàkìì gítí o bà Ndii-ta-muu-ndâ-Ìzìrìyélì-mì-Mbíṛì mâ giì co gî,
42022008	Jézù giì tuu ndâ Pìyétòrò ta Jòvánì máa, «Yo ya gí bà bàkà i-zó-zò gítí o bà bàkà tàkìì bà Ndii-ta-muu-ndâ-Ìzìrìyélì-mì-Mbíṛì ji ndoo.»
42022009	Káa Pìyétòrò giì 'vee yí máa, «Có mì lo máa, ze 'ví bàkà mí kòtí 'di?»
42022010	Káa Jézù giì 'vìsì có ji ndú máa, «Yo sè tù yo! Ta o tí nó náa yo kû ṛì gí gbí gbata nó, yo bà 'de 'bí 'dakò kû te káṛà ngo. Yo 'ví ṛu ndi wó. Yo má yee ta ndú 'bá gî,
42022011	yo 'ví 'dè có ji mbe 'bá tí nò énó máa, ‹Mbe nìbà i ji ze ká tuu ze ji wò. Kòcò wó énó máa, wò tùbà tà'i tí nó náa ndâ yì 'ví gì gí bà zò i-cí-ci mì o bà bàkà tàkìì bà Ndii-ta-muu-ndâ-Ìzìrìyélì-mì-Mbíṛì mítí~ ta ndâ mbe tala có mì yì nó ji ze.›
42022012	Bìndi~ yí bà tùbà gbolò soṛo náa à 'viindi ndâ i mí tà'i kà 'dáá gî ji yo, wàa yo 'ví bàkà i-zó-zò mí kà ji ndoo.»
42022013	Ndâ Pìyétòrò bà-i-nò mâ giì ya gí gbí gbata, ndú giì 'de ndâ i 'dáá gî jé ká go có tí nò náa Jézù 'dè ji ndú nò. Bìndi~ ndú giì 'viindi ndâ i gítí o bà bàkà tàkìì bà Ndii-ta-muu-ndâ-Ìzìrìyélì-mì-Mbíṛì mì kà.
42022014	O bà zò i-cí-ci mâ giì me tí gî, Jézù giì zèè bàndò mì wó ṛègbà i-zó-zò, bìndi~ ndâ mbe tala có mì wó giì se mí ṛègbà tí wó.
42022015	Bìndi~ yí giì 'dè có ji ndú máa, «Go bà zò ndòngbú i-cí-ci mì o bà Ndii-ta-muu-ndâ-Ìzìrìyélì-mì-Mbíṛì tí nó ta yo á kùṛo bà kònò sé'i mì ye bà zi ye gî.
42022016	Ye 'dè có tí nò ji yo tacó i-cí-ci mì o bà Ndii-ta-muu-ndâ-Ìzìrìyélì-mì-Mbíṛì náa ndoo kèjì gí bà zò ta ndoo bìndi ŋìnó bà dù ngé káa yú ŋìnó gbí ngbàngà mì Mbíṛì nô.»
42022017	Bìndi bà 'dè có tí nò, Jézù giì zèè 'visî mí 'bì wó, bìndi~ yí giì 'dè nìkì maa ji Mbíṛì, bìndi~ yí giì te ji ndâ mbe tala có mì wó, ta bà 'dè có ji ndú gí tàkò~ énó máa, «Yo zèè 'visî tí nó, wàa yo 'ví njù cee nje yo 'dáá gî,
42022018	tacó ndoo bà njù pe ta ndoo bìndi ŋìnó ká ngé gbí ngbàngà mì Mbíṛì.»
42022019	Bìndi~ yí giì je kù kô, yí giì 'dè nìkì ma ji Mbíṛì, bìndi~ yí giì ki'viki gbí~, yí giì kaa ji ndâ mbe tala có mì wó, ta bà 'dè có ji ndú gí tàkò~ énó máa, «Ŋìnó a dìì ye tí nó náa àá kèjì gí bà je tacó bà sì muu yo nó ká nô; yo zò~ tacó wàa mbí yo 'ví dù tí~ tí ye.»
42022020	Ndú mâ giì zò i cee gî, Jézù káká'i giì zèè 'visî, bìndi~ yí giì 'dè có ji ndâ mbe tala có mì wó máa, «Ŋìnó a 'visî mbelè ye tí nó náa Mbíṛì kèjì gí bà njù ta ngú mùká ta ndâ 'duù nó ká nô. Mbelè ye tí nó kèjì gí bà yee to tacó tí yo.
42022021	«Káa yo ŋò ze kpónó kû toko 'bì ze mí gbí gbèe ká'i i-zó-zò ta 'duù tí nó kèjì gí bà cu gòmbò tí ye nô.
42022022	Kpêtí ká énò, kózò tí 'Viì-mì-'Dakò bà ya gí nje ku mì wó go có tí nó náa à cu mí gbí mbelè wó nó gî. Káa 'duù tí nó mbe cu gòmbò tí wó nó bà no ngbó.»
42022023	Ndâ mbe tala có mì Jézù bà-i-nò giì 'bìtà bà 'vee 'vé gbí òkò tí ndú máa, «A 'di 'do gbí òkò tí ndoo ká bà bàkà ŋa i tí nò?»
42022024	Ta o tí nò, kponje giì tanga gbí òkò tí ndâ mbe tala có mì Jézù, máa, à 'ví si a 'di tí gbolò 'duù mbe ndii ndâ ka wó 'dáá gî gbí òkò tí ndâ yì wè?
42022025	Káa Jézù giì 'dè có ji ndú máa, «Ndâ kpo-kpò gba mì ndâ ŋa ndâ 'duù ŋìnó náa ndú me ndâ Jùdéyà lá nó kû toṛo nje ndâ bòò mì ndú ta to. Káa ndâ kùṛo ndâ 'duù mì ndú kû nì mítí ndú ta kpéétí ndú máa, ndâ yì a ndâ kómbe ndâ 'duù.
42022026	Káa yo bà dù tende. Tacó 'duù ŋìnó gbí òkò tí yo tí gbolò 'duù kùṛo yo 'dáá gî nó 'ví dù go sè 'viì gbí òkò tí yo, wàa 'duù ŋìnó tí kùṛo yo nó 'ví dù go bòò mì yo.
42022027	Gbolò 'duù gbí òkò tí ndâ 'duù ŋìnó mbe kû zò i ta 'duù ŋìnó mbe kû bàkà nèté wó si yí kû zò i nó a 'di? 'Duù tí nó mbe kû zò i nó a gbolò 'duù; a kponje ká nje yo gítí có mì ye nò? Káa ta ndâ ŋìnò 'dáá gî, ye kpónó gbí òkò tí yo go 'duù ŋìnó mbe kû bàkà nèté yo!
42022028	«Káa yo a ndâ 'duù ŋìnó mbe dù ta ye gbí ndâ vò o 'dáá gî ta njembí yo gbaànjé.
42022029	À má énò, ye bà le bèṛè tí nó náa Bu ye táánò le ji ye nó a ji yo.
42022030	Ndoo bà zò i, ndoo delè bà njù pe ta ndoo gbí ngbàngà mì ye. Yo delè bà ki tí yo pí ndâ jàlàmbà tí ndâ gba mì ndâ Ìzìrìyélì gbí ŋa ndú 'dáá gî.
42022031	«Káa wò tí Sìmónè! Sìmónè! 'Di có tí nó náa ye kû 'dè ji wò nô. Gba-vò-i kpónó 'de kpokèjì gítí bà bàkà ta yo 'dáá gî go có tí nó náa à gbí njembí wó nó gî. Yí kèjì gí bà taa gbí yo go bà taa gbí cû mì niì gbí wàkpèè.
42022032	Káa ye 'deke tí ye ji Mbíṛì tacó tí lo máa, yí 'ví si njembí lo 'ví dù ká kácáá tí wó nò gî, Sìmónè. Wò má kpònje Gba-vò-i gî, wò 'ví 'vìsì tí lo káká'i gí mì ye, wàa wò 'ví dù tí mbe je wotí ji ndâ ná'vindí lo.»
42022033	Káa Pìyétòrò giì 'vìsì có ji Jézù máa, «Ye ùnje gítí bà ya ndà sósò'ô gí gbí zàà kpónó gî, Mbe nìbà i. Ye delè kpónó ùnje gítí bà ṛò ndà sósò'ô nje ku gî!»
42022034	Jézù mâ giì 'di có tí nò, yí giì 'vìsì có ji Pìyétòrò máa, «Wò wúnó ta bèbìlì tí nó, kùṛo bà kò-kò mì ngùù bà 'dè có ta nje lo 'vìlì ta'ô máa, wò ŋò ye ni lá, Pìyétòrò.»
42022035	Jézù giì 'vee ndâ mbe tala có mì wó, máa, «Ta o tí nó táánò náa ye tuu ta yo gí ndiì ta gùrúsù mì yo wálá, ta kúúkpá mì yo wálá, delè ta tàmà tí kò yo wálá nó, 'bí i gboo 'do mì yo gî?» Káa ndú giì 'vìsì có ji Jézù máa, «I gboo 'do mì ze lá.»
42022036	Jézù bà-i-nò giì 'vìsì có ji ndú máa, «À má énò, gùrúsù kpónó má kuu mì 'duù, yí je ta yí, wàa kúúkpá má kuu mì 'duù, yí le kpónó, sìzò má mì 'duù wálá, yí 'ví mà bòngo tí nó kpónó muu yì wó nó gî, wàa yí 'ví kaa i tí nó náa yí 'de gbí bòngo tí nò nó, yí 'ví sì ta sìzò.
42022037	Ye 'dè có tí nò ji yo tacó wàa có tí nó náa à cu ta ṛè ye mí gbí wáràgà mì Mbíṛì énó máa, ‹Àá táánò 'deke yí mò gí mì ndâ vò 'duù nó,› 'ví dù tí yúcó. Tacó àá táánò cu có tí nò a i gítí ye, káa à kpónó-kpónó kèjì gí bà dù tí~ tí yúcó.»
42022038	Ndâ mbe tala có mì Jézù mâ giì 'di có tí nò náa yí 'dè ji ndú nò, ndú giì 'vìsì có ji yí, máa, «Ŋò ndâ 'bí sìzò sósò'ô kuu nô, Mbe nìbà i!» Káa Jézù giì 'vìsì có ji ndú máa, «À tè gî.»
42022039	Jézù bà-i-nò giì njè nó ya gí pí Gú Mbâ go ŋa i mì wó náa yí kû bàkà ta o 'dáá gî nô. Bìndi~ ndâ mbe tala có mì wó giì kaa ya gí tàkò wó.
42022040	Ndú mâ giì yee tí 'bí bàndò pí gú kà, yí giì 'dè có ji ndâ mbe tala có mì wó máa, «Yo 'deke tí yo ji Mbíṛì, tacó wàa vò i 'ví tala yo lá.»
42022041	Jézù giì yèè ndi wó 'do tí ndâ mbe tala có mì wó bìndi bà 'dè có tí nò jàngáá gí ndiì. Bìndi~ yí giì kucuku muungbó wó mí to, bìndi~ yí giì 'deke tí wó ji Mbíṛì máa,
42022042	«À má nìkì tí lo gî, je 'visî tí nó 'do nje ye gî, Bu ye. Káa wò 'ví je a i 'do gbí 'dóó có mì lo, me 'do gbí có mì ye lá.»
42022043	Jézù mâ giì zeke'o á bìndi bà 'deke tí wó nò, yí giì ŋò basìlì gì 'do tàṛì gí bà je wotí ji yí.
42022044	Jézù giì 'deke tí wó ji Mbíṛì ta sé'i gbí njembí wó ndii ŋìnó kùṛo nó gî. Bìndi~ wu'o giì dù kû cì 'do tí wó gí to go bà cì mbelè tí kà nô.
42022045	Jézù mâ giì cee ta bà 'deke tí wó ji Mbíṛì gî, yí mâ giì ya gí mì ndâ mbe tala có mì wó, yí giì 'de ndú mìì ta ṛì ta sé có gbí njembí ndú gî.
42022046	Yí bà-i-nò giì gba ndú máa, «Yo kû tè ṛì tacó yè? Yo a gí yaà, wàa yo 'ví 'deke tí yo ji Mbíṛì, tacó wàa, yo 'ví 'va tí yo gbí vò i lá.»
42022047	Káa si Jézù kû 'dè có ji ndâ mbe tala có mì wó, ndú mâ giì zeke'o, ndú giì ŋò ndâ 'duù náa Júdà tí 'bí 'duù gbaànjé 'do gbí òkò tí ndâ mbe tala có mì wó muu'bì-nje~só nó ká kû tè kùṛo ndú kèjì gítí ndú. Ndú mâ giì yee gî, Júdà giì ya ndírí gí mì Jézù, bìndi~ yí giì 'vee yí ta bà òlò gbí tù wó.
42022048	Káa Jézù giì 'vee Júdà máa, «Wò kû ba ngbù 'Viì-mì-'Dakò ta bà òlò gbí tù wó wàà?»
42022049	Ndâ 'duù mì Jézù mâ giì ŋò énò, ndú giì 'dè có ji yí máa, «Ze kpónó bà bàkà nèté ta ndú ta ndâ sìzò, Mbe tí ze?»
42022050	Káa si ndú 'di ta ŋa có ŋìnó náa Jézù bà 'vìsì ji ndú nó lá, 'bí mbe tala có mì Jézù giì da tù bòò mì Kùṛo ndâ bu-Mbíṛì mì ndâ Jùdéyà ŋìnó gbí kù'bì nó ta sìzò waa jàngá gî.
42022051	Jézù mâ giì ŋò énò, yí giì do ta ndâ mbe tala có mì wó, máa, «Ŋa i tí nò káká'i 'ví bàkà tí lá!» Bìndi~ yí giì je ndi tù 'dakò tí nò kpò mì bìndi~.
42022052	Bìndi~ Jézù bà-i-nò giì 'vee ndâ Kùṛo ndâ bu-Mbíṛì mì ndâ Jùdéyà, ta ndâ kùṛo ndâ mbe kû kpolo tí 'bá-Mbíṛì, ta ndâ kpo 'duù mì ndâ Jùdéyà tí nó mbe kaa gì tacó bà zèè yí nó, máa, «Ye a mbe volo 'bá náa yo giì kaa tí~ ta ndâ nja-njà sìzò, ta ndâ ndongbolo-ndòngbòlò mû mí 'bì yo tacó bà gì gí bà zèè ta ye nò?
42022053	Ye táánò kuu ta yo ta ṛi 'dáá gî gbí ndùgù 'bá-Mbíṛì, káa yo jé ta 'bí gbèe ṛi tee 'bì yo mítí ye lá. Káa à wúnó a ṛi bà bàkà bà 'bì yo. Ṛo ṛi wúnó 'di ta vò i gî.»
42022054	Ndâ 'duù tí nò bà-i-nò giì zèè Jézù, bìndi~ ndú giì ya ta yí gí 'bá mì Kùṛo ndâ bu-Mbíṛì mì ndâ Jùdéyà. Káa si ndú kû ya ta yí nò, Pìyétòrò giì dù jàngá ndiì kû ko tàkò ndú.
42022055	Pìyétòrò mâ giì yee 'bá mì Kùṛo ndâ bu-Mbíṛì mì ndâ Jùdéyà gî, yí giì ki tí wó to ṛègbà wu gbí òkò tí ndâ 'duù tí nó mbe kû u wu gbúú-gbuu gbí ṛùkàtiì nô.
42022056	'Bí 'vinî mbe kû bàkà nèté 'bá mì Kùṛo ndâ bu-Mbíṛì mì ndâ Jùdéyà mâ giì ŋò Pìyétòrò gbí ngba wu, yí giì zeke yí ngbóó, bìndi~ yí giì 'dè có ji ndâ 'duù tí nò ṛègbà wu nò máa, «'Dakò tí nò kuu nó táánò kû dù ta yí delè.»
42022057	Káa Pìyétòrò giì to kponje gî, máa, «Ye ŋò yí ni lá, ndí lo niì.»
42022058	Ndú mâ giì dù gàà énó, 'bí 'duù 'do gbí òkò tí ndâ 'duù tí nò á ṛègbà wu nò giì zeke Pìyétòrò, bìndi~ yí giì 'dè có ji yí máa, «Wò delè a 'bí 'duù 'do gbí òkò tí ndú!» Káa Pìyétòrò giì 'vìsì có ji 'duù tí nò máa, «Ye me 'duù 'do gbí òkò tí ndú lá, kómbe ye.»
42022059	Ndú mâ giì dù ndì-ndì-ndì énò, 'bí 'dakò giì nanaka muu wó mítí Pìyétòrò, máa, «'Dakò tí nó kuu nó kû dù toko ta yí, ta kponje gítí~ wálá. Tacó yí a 'duù Gàlìléyà.»
42022060	Káa Pìyétòrò giì 'vìsì có ji 'dakò tí nò máa, «Ye 'di gbí ŋa có tí nò náa wò kû 'dè nò lá, kómbe ye!» Káa si sè có tí nò ká gbí nje Pìyétòrò, ngùù giì kò-kò.
42022061	Mbe tí ndoo máa giì 'di gbí kò mì ngùù, yí giì da ṛo wó gítí Pìyétòrò. Mbí Pìyétòrò giì 'va tí có tí nó náa Mbe tí ndoo 'dè ji yí énó máa, «Wò wúnó bà 'boo ye 'vìlì ta'ô a kùṛo bà kò-kò mì ngùù,» nô.
42022062	Bìndi~ Pìyétòrò giì co 'do gbí òkò tí ndâ 'duù gbí ndùgù gí sè, yí giì wa gbí ta wotí tí~ ta sé có tí nò.
42022063	Ta o tí nò, ndâ 'duù tí nó náa à kaa ndú máa ndú ù ṛègbà tí Jézù nó giì dù kû 'viya yí, ta bà gbì yí.
42022064	Ndú giì eṛe ṛo wó ta bòngo gî. Bìndi~ ndú giì dù kû 'viya yí si yí gbí sú ṛo énó máa, «Wò dú má káa mbe 'dòkò có mì Mbíṛì, nì ṛè ndâ 'duù tí nò mbe kû gbì wò nò ji ze gi!»
42022065	Ndú giì kili 'dáá gî kû go yí.
42022066	Yé mâ giì too gî, ndâ kpo-'duù-'bá, ta ndâ Kùṛo ndâ bu-Mbíṛì, ta ndâ mbe nìbà tàkìì mì ndâ Jùdéyà giì kili gî, bìndi~ à giì ya ta Jézù gí gbí ngbàngà kùṛo ndú.
42022067	Ndú bà-i-nò giì 'viiki gbí nje wó máa, «Wò má a 'duù tí nó tí Bìndi-Mbíṛì nó, 'dè ji ze.» Káa Jézù giì 'vìsì có ji ndú máa, «Ye kpónó má 'dè có ji yo máa, ye a Bìndi-Mbíṛì, yo bà ùnje gítí có mì ye nò wálá.
42022068	Ye delè kpónó má 'vee yo, yo bà 'vìsì có ji ye wálá.
42022069	Káa 'do tí kpónó kû ya gí kùṛo, 'Viì-mì-'Dakò bà ki tí wó gbí kù'bì mì Mbíṛì tí Mbe tí ndâ i 'dáá gî.»
42022070	Ndâ kpo-kpò 'duù gbí ngbàngà mì ndâ Jùdéyà 'dáá gî bà-i-nò giì 'vee Jézù máa, «À má énò, wò a 'Viì-mì-Mbíṛì, énó gi?» Káa Jézù giì 'vìsì có ji ndú máa, «A yo ká 'dè có énó máa, ye a 'Viì-mì-Mbíṛì.»
42022071	Ndâ kpo-kpò 'duù tí nò mâ giì 'di có tí nò náa Jézù 'vìsì ji ndú nò, ndú giì 'bìtà bà 'vee tí ndú gbí òkò tí ndú máa, «Ndoo kpòò kû ù a ndi 'di, máa, yí 'ví gì gí bà 'dè có gítí wó ji ndoo, sé náa ndoo 'di nò a yí~ 'do gbí 'dóó nje wó gî nó?»
42023001	Ndâ gba gbí gbolò ngbàngà mì ndâ Jùdéyà mâ giì 'viiki gbí có mí Jézù cee gî, ndú giì 'daka yí, bìndi~ ndú 'dáá gî giì kaa ta ndú ya gí kùṛo Pìlátò tí gbolò 'duù mì ndâ Ròmánò.
42023002	Ndú mâ giì yee ta Jézù kùṛo Pìlátò gî, ndú giì kpì ngbàngà tí wó ji Pìlátò énó máa, «Ze 'de 'dakò tí nó kuu nó tí vò mbe kû ŋònòkò muu ndâ 'duù, tacó wàa, 'bá mì ze 'ví 'bu gî. Yí kû volo muu ndâ 'duù mì ze, tacó wàa, ndú 'ví gò i ji ngáángbá gba mì ndâ Ròmánò lá. Yí kû bàkà tí wó máa, yì lá a Bìndi-Mbíṛì tí gbolò gba mì ndâ Jùdéyà.»
42023003	Pìlátò mâ giì 'di ndâ có tí nò, yí giì 'vee Jézù máa, «Wò a gbolò gba mì ndâ Jùdéyà?» Káa Jézù giì 'vìsì có ji Pìlátò máa, «A wò ká 'dè énò.»
42023004	Pìlátò bà-i-nò giì 'dè có ji ndâ Kùṛo ndâ bu-Mbíṛì mì ndâ Jùdéyà, ta ndâ mbè 'duù tí nó mbe kaa gì tacó bà 'di ngbàngà mì Jézù nó énó máa, «Ye ŋò ndeṛè bà waa có mì ye mítí 'dakò tí nó lá.»
42023005	Káa ndâ gba mì ndâ Jùdéyà giì nanaka cèe muu ndú tacó wàa có 'ví zèè Jézù, ta bà 'dè có ji Pìlátò énó máa, «Yí kû te mâ mí gbí muu ndâ 'duù ta bà nìbà i ji ndú cee gbí ndâ to Jùdéyà 'dáá gî, yí 'bìtà bà nìbà i tí~ mì wó 'do gbí ndâ to Gàlìléyà, káa yí kpónó kû yèè tí~ gí Jèrùzàlémè bà-i-nô.»
42023006	Pìlátò bà-i-nò giì 'vee ndú énó máa, «'Dakò tí nó a 'duù 'do gbí to ngàyi? 'Do gbí to Gàlìléyà?»
42023007	Pìlátò mâ giì 'di énó máa, Jézù gì 'do gbí to Gàlìléyà, yí giì tuu Jézù ya tí~ gí kùṛo Èródè tí gbolò gba mì ndâ 'duù Gàlìléyà, tacó Èródè ta o tí nò kuu gbí gbata Jèrùzàlémè.
42023008	Tàkòcò Èródè giì peteke gítí bà gì ta Jézù á gí kùṛo wó nò ngé ndii gî, tacó yí 'do sàà kû 'di káa ṛè Jézù ta cèe gbolò o, káa yí jé ŋò Jézù tí nò ta ṛo wó tí Èródè ta gbèe ṛì lá. Tàkòcò wó delè giì peteke, tacó yí ta o tí nò kû koṛo có énó máa, ndâ-'bî-lá Jézù bà bàkà ndâ 'bí seṛè ji yì, wàa yí 'ví ŋò ndú.
42023009	Tacó énò, yí giì 'vee gbí nje Jézù líkí-líkí énô. Káa Jézù giì biya bà njaa nje wó gí tàkò Èródè gbaànjé gî.
42023010	Mâ giì zeke'o, ndâ Kùṛo ndâ bu-Mbíṛì, ta ndâ mbe nìbà tàkìì mì ndâ Jùdéyà giì oloko gí yaà kû kpì ngbàngà tí Jézù ta wotí tí~ ji Èródè.
42023011	Èródè mâ giì 'di ndâ có tí nò, ndú giì gbo ta ndâ àsìkérì mì wó kû mèèkè'i tí Jézù, ta bà 'viya yí. Bìndi~ ndú giì yuu banga njà bòngo wùrù-wùrù ji yí, bìndi~ ndú giì tuu ta yí káká'i ya tí~ ji Pìlátò.
42023012	Gbí òkò tí ndâ Èródè ta Pìlátò sàà nìkì lá, káa ndú giì zèè kómbeè ta gbèe ṛi tí nò gî.
42023013	À má giì dele ta Jézù 'do 'bá mì Èródè gí gbí ngbàngà kùṛo Pìlátò káká'i gî, Pìlátò giì kili ndâ Kùṛo ndâ bu-Mbíṛì, ta ndâ kpo-kpò 'duù mì ndâ Jùdéyà, ta ndâ Jùdéyà 'dáá gî.
42023014	Bìndi~ yí giì 'vee ndú énó máa, «Yo gì ta 'dakò tí nó gí kùṛo ye tacó máa, yí a mbe ŋònòkò muu ndâ 'duù. Káa ye 'de 'bí có gbaànjé mbe zèè yí 'do gbí òkò ndâ có mì yo nò lá.
42023015	Èródè delè giì tuu ndi wó gì tí~ ji ndoo, tacó yí 'de vò i mì wó lá. Káa có ta 'véṛè tí~ wálá a ŋìnó máa, 'dakò tí nó bàkà vò i tacó wàa à 'ví waa tí~ ta có ku mítí wó nò gbaànjé lá.
42023016	À má énò, ye bà waa có mítí wó énó máa à gbì yí gî, wàa ye 'ví dò 'bì tí wó gî.»
42023017	'Bí ŋa i náa Pìlátò kû bàkà ta ndoò 'dáá gî ta o gbolò o bà bàkà tàkìì bà mèlè ndi o bà Ndii-ta-muu-ndâ-Ìzìrìyélì-mì-Mbíṛì a bà njaanga 'duù gbaànjé 'do gbí zàà ji ndâ Jùdéyà.
42023018	Káa ndâ 'duù gbí ngbàngà 'dáá gî giì a ta kû dòmùù énó máa, «Zi yí gî! Njaanga Bàrábà ji ze!»
42023019	(À zèè 'dakò tí nò tí Bàrábà nò mí gbí zàà, tacó 'bí ŋa wo mbe bàkà tí gbí gbata ta o tí nò, delè tacó bà zi ku.)
42023020	À gbí muu Pìlátò ta o tí nò kpolo ma a có bà dò 'bì tí Jézù; tacó énò, yí giì 'dè có ji ndâ 'duù káká'i.
42023021	Káa ndâ 'duù giì 'vìsì có ji Pìlátò ta kû énó máa, «Gbì yí mítí njèèkpè mû! Gbì yí mítí njèèkpè mû!»
42023022	Bà ta'ô ŋìnó, Pìlátò giì 'vee ndâ 'duù énó máa, «Tacó yè? Yí volo a yè? Yo 'dè ji ye, tacó ye ŋò vò i mì wó wàa ye 'ví waa ta có ku mítí wó nò lá. À má énò, ye bà waa có mítí wó énó máa, à gbì yí, wàa ye 'ví dò 'bì ye 'do tí wó gî.»
42023023	Ndâ 'duù mâ giì 'di có tí nò náa Pìlátò 'dè ji ndú nò, ndú giì mìì ta kû goòlá a 'bí ŋa gbolò có ku ká gì ji ndú 'do bà 'bí to, ta bà 'dè có ta 'bê ji Pìlátò énó máa, yí gbì Jézù mítí njèèkpè mû. Wo mì ndâ 'duù mâ giì co muu Pìlátò gî,
42023024	yí giì waa có ku mítí Jézù go có mì ndú nò.
42023025	Bìndi~ yí giì njaanga 'dakò tí nó tí Bàrábà, náa à zèè yí tacó bà pìì wo ta bà zi ku nó, 'do gbí zàà gí sè go có mì ndâ 'duù tí nò. Yí bà-i-nò giì je Jézù ji ndú énó máa, ndú bàkà ta yí go có mì ndú náa à gbí njembí ndú.
42023026	Káa si ndâ 'duù tí nò kû giì co ta Jézù 'do gbí gbata gí sè tacó bà ya ta yí gítí bàndò bà zi yí, ndú giì 'de 'bí 'dakò ta ṛè wó a Sìmónè, ta 'bá mì wó gbí gbata Sìrínì, á kpokèjì kû gì gí gbí gbata Jèrùzàlémè. Ndú bà-i-nò giì zèè yí ta wotí gítí bà te njèèkpè mû tàkò Jézù.
42023027	Ndâ niì gbí òkò tí ndâ mbè 'duù tí nó mbe kaa mòsùù kû ko tàkò Jézù nó ta o tí nò kû tò kû ta bà wa gbí.
42023028	Jézù giì 'vìsì tí wó, bìndi~ yí giì 'dè có ji ndâ niì tí nò mbe kû wa gbí nò énó máa, «Ndâ jú Jèrùzàlémè, yo wa ye lá. Yo wa tí yo, wàa yo 'ví wa ndâ 'viì mì yo.
42023029	Tacó ndâ 'bí o wúnò ká kèjì náa ndâ 'duù bà 'vìsì nje ndú énó máa, ‹Ndâ niì tí nó tí ndâ kázá, náa ndú jé tè nakáyì lá, náa 'viì delè jé no kí ndú lá nó, a ndâ mbe tó pá!›
42023030	Ndâ 'duù gbí ndâ o tí nò bà 'deke tí ndú ji ndâ kpo-kpò gú énó máa, ‹Yo 'vaka tí yo mí muu ze!› Ndú delè bà 'deke tí ndú ji ndâ gú, máa, ‹Yo 'buku tí yo mí muu ze!›
42023031	Tacó cè bà bàkà i mì ndâ 'duù ta mû si mû tí nò gbí 've wó má ká énó, mû tí nò má aanga gî, ndú bà bàkà tí~ a ŋa ngàyi?»
42023032	À ta o tí nò kaa ndâ 'bí vò 'duù sósò'ô 'do gbí gbata tacó bà ya ta ndú gí bà ziki ndú gbí gbèe nó bà ya ta Jézù tacó bà zi yí nò.
42023033	Ndâ àsìkérì mâ giì yee ta ndâ Jézù ta ndâ vò 'duù tí nò tí 'bí bàndò náa à kû nì mítí~ a Kù-'bilì-muu-ku gî, ndú giì gbì Jézù mítí njèèkpè mû, bìndi~ ndú giì gbì 'bí 'duù gbaànjé á 'do gbí òkò tí ndâ vò 'duù tí nò sósò'ô nò mítí njèèkpè mû mò gí gbí kù'bì mì wó, bìndi~ ndú giì gbì 'bí~ mítí 'bí njèèkpè mû mò gí gbí gàlì mì wó.
42023034	Káa Jézù giì 'deke tí wó ji Mbíṛì si yí tí njèèkpè mû tacó tí ndâ 'duù tí nó mbe mèèkè'i tí wó nó énó máa, «Je à-cee-gî ji ndú, Bu ye! Tacó ndú ŋò i tí nó náa ndú kû bàkà nó ni lá.» Ndâ 'duù tí nò mbe gbì Jézù mítí njèèkpè mû nò giì ki-mbílì tacó bà njèè gbí ndâ bòngo bìndi wó.
42023035	À mâ giì gbì Jézù mítí njèèkpè mû gî, ndâ 'duù giì dù jé kû ù ndi bà ŋò ŋa i tí nó á kèjì gí bà bàkà tí nô. Káa ndâ kpo-kpò 'duù giì dù kû ŋo yí ŋó-ŋo énó máa, «Yí táánò kû 'vala ndâ 'bí ka wó, si yí 'ví 'vala tí wó, náa yí má a Bìndi-Mbíṛì, tí 'duù tí nó náa Mbíṛì ká cu 'bì mítí wó nò.»
42023036	Ndâ àsìkérì delè giì dù kû ŋo yí si ndú kû je 'bí ŋa ngo i jàngà-jàngà énó ji yí.
42023037	Ndú delè giì dù kû 'viya yí énó máa, «Wò dú má káa gbolò gba mì ndâ Jùdéyà, 'vala tí lo.»
42023038	Ndú 'dè có tí nó tacó à cu mítí njèèkpè mû á còmuu Jézù énó máa, «Ŋìnó a gbolò gba mì ndâ Jùdéyà.»
42023039	'Bí 'duù gbaànjé á 'do gbí òkò tí ndâ vò 'duù tí nó sósò'ô náa à gbì ndú mítí njèèkpè mû nó giì lè Jézù énó máa, «Wò me Bìndi-Mbíṛì lá? 'Vala tí lo, wàa wò 'ví 'vala ze delè.»
42023040	Káa ka vò 'duù tí nò giì do ta yí énó máa, «Wò cì gúku tí Mbíṛì lá tacó yè? À kpónó waa có mítí yo ta yí me 'vii ká 'vii lá?
42023041	À waa có mítí ndà ká dú. Ndà kû cì nó muu vò i mì ndà. Káa 'dakò tí nó kû cì a 've ku.»
42023042	'Dakò tí nò mâ giì do mítí ka wó mbe ngbà cee gî, yí giì 'deke tí wó ji Jézù énó máa, «Wò má yee 'bá gba mì lo gî, wò 'ví koṛo có tí ye, Jézù.»
42023043	Káa Jézù giì 'vìsì có ji yí máa, «Ye kû ci nó a wò ta kponje gítí~ wálá énó máa, ndà wúnó bà dù ta ndà gbí dà.»
42023044	Ṛi mâ giì dooko gítí bà gì gbúrú gî, ṛo ṛi giì 'di gî. 'Dí'di'o giì yiiga muu to 'dáá yùkúú gî, yee tí bà mò tí mì ṛi.
42023045	Ta o tí nò si ṛo ṛi 'di tí~ gî nò, gbí kpâ-bòngo tí nó náa à njèè ta gbí tà'i 'bá-Mbíṛì nó giì yaka gbí tí 'do yaà dí to.
42023046	Bìndi~ Jézù giì tò kû ta kòcò wó ngé gí yaà énó máa, «Ye si tí ye ji wò gî, Bu ye!» Bìndi bà 'dè có tí nò, njembí Jézù giì ki gî.
42023047	'Bí kùṛo ndâ àsìkérì mâ giì zeke ŋa i tí nò mbe kû bàkà tí nò, yí giì ùlù Mbíṛì, bìndi~ yí giì 'dè có énó máa, «'Dakò tí nó táánò dú káa yê sínò ta vò i mì wó ta ndâ 'duù kùṛo Mbíṛì wálá.»
42023048	Ndâ mbè 'duù tí nó mbe tì bìnjìì kû zeke ŋa i tí nò nó giì njè kû ya gí 'bá mì ndú 'dáá ta 'bì ndú tí njembí ndú kû nì nikalaká.
42023049	Ndâ kómbe Jézù ta ndâ niì tí nó mbe ko tàkò wó 'do Gàlìléyà nó giì ṛò tíyò janga-jàngáá gí ndiì kû zeke ndâ ŋa i tí nò náa a kû me ta yí nò.
42023050	Jézù mâ giì cì gî, 'bí 'dakò ta ṛè wó a Jùzépè, mbe gì 'do gbí gbata Àrìmàtíyà tí 'bí gbata mì ndâ Jùdéyà, tí tó kpo 'duù, ta ndâ có mì wó ká jáá gbí gbolò ngbàngà mì ndâ Jùdéyà,
42023051	mbe yuu nje wó mí gbí ndâ có tí nó náa ndâ ka wó kû toko gítí Jézù nò lá, delè 'bì wó yuu tí mí gbí ndâ i tí nò náa ndú kû bàkà nò lá, tí 'duù mbe kû ùndi bà ŋò o bà gì Mbíṛì gí bà dù tí gba muu to tí nó,
42023052	giì ya gí bà 'deke tí wó ji Pìlátò, tacó wàa yí 'ví si yì 'ví te ku Jézù.
42023053	Pìlátò mâ giì ùnje ji yí gî, Jùzépè giì dele ndi wó ya gí bà ja ku Jézù 'do tí njèèkpè mû gí to. Yí mâ giì yili yí ta bòngo gî, yí giì te yí ya tí~ gí gbí 'bí ngú gbolò gùù náa yí duu mí gbí díí, náa à jé duu ku mí gbí~ kùṛo lá.
42023054	I tí nò bàkà tí si ndâ 'duù kû 'viindi tí ndú gítí ṛi bà wotí gbí tàkìì mì ndâ Jùdéyà.
42023055	Káa si à kû te ku Jézù ya tí~ gí gbí gùù, ndâ niì tí nó náa ndú gì ta ndú 'do Gàlìléyà nó kû ko tàkò ndâ mbe te ku, tacó bà ŋò bàndò bà duu yí.
42023056	Ndú mâ giì ŋò bàndò tí nò gî, ndú giì kaa ya gí bà 'viindi ndâ yeè ta bà bàkà ndâ pó bàà; bìndi~ ndú giì tè wo ndú ta ṛi bà wotí go i gbí tàkìì mì ndâ Jùdéyà.
42024001	Si yé kû giì me ngbòò á bìndi ṛi bà wotí gbí tàkìì mì ndâ Jùdéyà, ndâ niì tí nó mbe ŋò bà bàndò bà duu Jézù gî nó giì gbo'o ta ndâ yeè, ta ndâ pó bàà tí nó náa ndú bàkà ta 'dê'o kùṛo ṛi bà wotí gbí tàkìì mì ndâ Jùdéyà nó, ya gí muu'dú Jézù.
42024002	Ndú mâ giì yee kà, ndú giì 'de à mèṛèkè gbolò díí tí nó náa à nè ta njekèjì 'bá muu'dú nó 'do njekèjì gî.
42024003	Ndú mâ giì ṛì gí tà'i kà, ndú giì 'de ku Mbe tí ndoo Jézù gbí gùù lá.
42024004	Ndú giì ṛò tíyò tà 'bá muu'dú kà ta có náa ndú bà 'dè gbí nje ndú wálá. À giì zi ndi ndú ta gúku ngé gî a ŋìnó náa ndú giì gu káa ndiì ta ndâ 'bí 'dakò sósò'ô mbe yuu ndâ bòngo mbe kû tòngbaà go bà ì mù nó, kû ṛò tíyò á ṛègbà tí ndú.
42024005	Gúku bà ŋò ndâ 'dakò tí nò giì zèè ndâ niì tí nò tí ŋa ŋìnó náa ndú giì mò muu ndú kû zeke'o ká gí to. Káa ndâ 'dakò tí nò giì 'vee ndú máa, «Yo kû pà bà tí wu 'duù gbí òkò tí ndâ ku tacó yè?
42024006	'Dakò tí nò náa yo kû pà bà tí wó nò bà-i-nó wálá. Yí a gí yaà gî. Yo koṛo muu yo gítí có tí nó náa yí táánò 'dè ji yo si yí Gàlìléyà
42024007	énó máa, ‹À wúnò bà je 'Viì-mì-'Dakò mí 'bì ndâ 'duù tí nó mbe bàkà vò i ndii muu ndú gî nô. Ndâ 'duù tí nò bà zi yí ta bà gbì yí mítí njèèkpè mû, káa bìndi sili ta'ô, yí bà 'vala ndi wó 'do gbí muu'dú wó gî,› nô.»
42024008	Ndâ niì tí nò mâ giì 'di có tí nò náa ndâ 'dakò tí nò 'dè ji ndú nò, mbí ndú giì 'va tí ndâ có mì Jézù nò gî.
42024009	Ndâ niì tí nò mbe ya gí bà gala muu'dú Jézù nò giì dele ndi ndú 'do muu'dú ya gí bà 'vanda ndi i tí nó mbe 'de ndú nó ji sè ndâ tú mì Jézù muu'bì-nje~gbaànjé nó, ta ndâ sè ndâ 'bí mbe tala có mì Jézù 'dáá gî.
42024010	Ndâ niì tí nò mbe 'vanda ndi ndâ có tí nò ji ndâ tú mì Jézù a ndâ Màríyà Màdèlénà, ta 'bí niì ta ṛè wó a Jòwánà, giì je Màríyà tí nó tí nawu Jákòmò nô. Ndâ 'bí ka ndú niì náa ndú gbo'o ya gí bà gala muu'dú Jézù ta ndú nó delè giì 'vanda káa gbèe kòcò ndú nò.
42024011	Káa ndâ có mì ndú 'dáá gî giì dù gbí tù ndâ tú mì Jézù 'dáá gî ká go cèe mòngò gbí tù bô.
42024012	A Pìyétòrò ká giì co ta ngèlè ya gí muu'dú tacó bà 'di gbí 'véṛè mì ndâ niì tí nò. Yí mâ giì yee kà, yí giì mò tí wó gí to, bìndi~ yí giì zeke'o gí tà 'bá muu'dú, yí giì ŋò káa bòngo tí nó náa à duu ta Jézù nó gbí gùù ta 'duù gbí~ wálá. Yí bà-i-nò giì dele ndi wó ya gí 'bá ta có bà 'dé-'dè nje wó wálá.
42024013	Ta gbèe ṛi bà 'de kùnga gùù bìndi Jézù nò, ndâ 'bí mbe tala có mì Jézù sósò'ô giì njè nó 'do Jèrùzàlémè kû ya gí Èmáwùsù, tí 'bí to mbe mò gí bà co ṛi á dê ta Jèrùzàlémè.
42024014	Káa si ndú kuu muu nó, ndú kû giì 'dè nje gítí ndâ i tí nó mbe bàkà tí Jèrùzàlémè nô.
42024015	Káa si ndú kû 'dè nje, ta bà 'viiki gbí ndâ i tí nò, Jézù giì co kû gbo kpokèjì ta ndú.
42024016	Káa 'bí i giì dù káa yoo ṛo ndú 'do tí bà ŋò yí mì ndú ni gî.
42024017	Ŋìnò káa bà giì dù Jézù bà-i-nò giì 'vee ndú énó máa, «Yo kû nò ta bà 'viiki a gbí có gítí ŋa yè?» Ndâ 'dakò tí nò mâ giì 'di ŋa 'vé tí nò náa Jézù 'vee ta ndú nò, ndú giì ṛò tíyò ngbi-ngbìì, ta zúú-zuu gbí ṛo ndú.
42024018	Bìndi~ 'bí 'duù gbaànjé 'do gbí òkò tí ndâ 'dakò tí nò ta ṛè wó a Kìlìyópà giì 'vìsì có ji Jézù énó máa, «Ye koṛo có énó máa, gbèe 'duù á Jèrùzàlémè mbe 'di có gítí ndâ i tí nó mbe kû bàkà tí gbí ndâ sili tí nó lá bà dù káa wò.»
42024019	Jézù bà-i-nò giì 'vee Kìlìyópà máa, «A ndâ yè ká bàkà tí?» Káa ndâ Kìlìyópà giì 'vìsì có ji yí máa, «Ndâ i tí nó 'dáá mbe bàkà tí mítí Jézù tí nó mbe gì 'do Názàrètì nô. Yí táánò tùbà tí wó tí gbolò mbe 'dòkò có mì Mbíṛì ta bà 'dè có, delè ta bà bàkà ndâ i go i mì 'dakò mí kùṛo Mbíṛì, delè mí kùṛo ndâ 'duù 'dáá gî.
42024020	Wò 'dì có bà kpì ngbàngà tí wó mì ndâ Kùṛo ndâ bu-Mbíṛì, ta ndâ kpo-kpò 'duù mì ndoo énó máa, à waa có ku mítí wó, bìndi~ a giì zi yí ta bà gbì yí mítí njèèkpè mû gî, nó lá?
42024021	Ze táánò kû koṛo có lì ká mítí 'dakò tí nò énó máa, a yí ká bà njaanga wú 'do tí miṛi ndâ Ìzìrìyélì. Káa có kpónó cuki me káa ŋìnò lá. Ngú có mbe kpò nje ze gî kpónó a ŋìnó máa, à wúnó a sili ta'ô á bìndi bà bàkà tí mì i tí nò,
42024022	káa ndâ 'bí niì gbí òkò tí ze kùtàá mâ giì gbo'o ya gí bà gala muu'dú wó ta dú'o nó,
42024023	ndú giì dele ndi ndú gì gí bà 'dè có ji ze énó máa, ndâ yì 'de ku wó gbí gùù lá. Káa à lá ndíi a ndâ basìlì mì Mbíṛì ká giì co mítí ndâ yì, bìndi~ ndú giì 'dè có ji ndâ yì énó máa, yí a wuù!
42024024	Ndâ 'bí kómbe ze giì kaa ya gí bà ŋò muu'dú, tacó bà 'di gbí 'véṛè mì ndâ niì tí nò, káa ndú giì da a kùnga to á go có mì ndâ niì tí nò.»
42024025	Káa Jézù giì 'vìsì có ji ndâ Kìlìyópà énó máa, «Ákoo ndâ ŋónókó! Yo me duù gítí bà ùnje gítí ndâ có tí nó 'dáá náa ndâ mbe 'dòkò có mì Mbíṛì 'dè nó tacó yè?
42024026	Kòcò ndâ mbe 'dòkò có mì Mbíṛì ji yo me énó máa, kózò tí Bìndi-Mbíṛì bà kònò a sé'i má kózò gî, yí bà giì ki tí wó pí jàlàmbà lá?»
42024027	Jézù bà-i-nò giì 'bìtà bà 'dè gbí ndâ có tí nó 'dáá náa à cu gítí wó tí Jézù mí gbí wáràgà mì Mbíṛì nó 'do tí ndâ có mì Mòze, giì co tí ndâ có mì ndâ mbe 'dòkò có mì Mbíṛì 'dáá gî ji ndú.
42024028	Ndâ Jézù mâ giì dooko ta 'bá mì ndâ Kìlìyópà gî, Jézù giì bàkà tí wó go 'duù ŋìnó mbe kû ndii ya gí kùṛo nô.
42024029	Káa ndâ Kìlìyópà giì 'dè có ji yí máa, «Ndoo ne gí 'bá mì ze, tacó o dooko gítí bà bèè gî.» Jézù mâ giì ùnje gî, ndú giì ne ta ndâ Kìlìyópà gí 'bá mì ndú.
42024030	Káa si ndú kû giì 'bìtà bà zò i, Jézù giì zèè kù kô mí 'bì wó, yí mâ giì 'deke tí wó ji Mbíṛì gî, yí giì ki'viki gbí kù kô tí nò, bìndi~ yí giì kaa ji ndâ Kìlìyópà.
42024031	Ṛo ndâ Kìlìyópà giì da gítí bà ŋò Jézù ni si ndú ta ndú ṛègbà i-zó-zò nò gî. Káa yí giì dù ká to nò giṛi 'do ṛo ndú gî.
42024032	Ndâ Kìlìyópà bà-i-nò giì 'bìtà bà 'vee tí ndú gbí òkò tí ndú si Jézù giṛi 'do ṛo ndú gî nó énó máa, «Njembí ndà wálá kùtàá kû mù si yí kû 'dè gbí ndâ có gbí wáràgà mì Mbíṛì ji ndà á si ndoo ta ndú kpokèjì nó?»
42024033	Ndâ Kìlìyópà ngé bà-i-nò giì zèè kpokèjì kû dele gí mì sè ndâ tú mì Jézù muu'bì-nje~gbaànjé nó, ta sè ndâ 'bí kómbe ndú Jèrùzàlémè. Ndú mâ giì yee kà, ndú giì 'de ndú kili 'dáá mí bà gbèe to.
42024034	Bìndi~ ndâ 'duù tí nò giì 'dè có ji ndâ Kìlìyópà, máa, «A yúcó máa Mbe tí ndoo 'vala ndi wó 'do gbí muu'dú wó gî! Yí delè giì tùbà tí wó ji Sìmónè gî.»
42024035	Bìndi~ ndâ Kìlìyópà giì dìtà ndâ i tí nó mbe bàkà tí mì ndú si ndú kpokèjì kû ya gí 'bá mì ndú Èmáwùsù nó, ta bà ŋò Jézù ni mì ndú si ndú kû zò i nó ji ndâ ka ndú.
42024036	Káa si ndâ Kìlìyópà kû 'vanda có ji ndâ ka ndú mbe tala có mì Jézù, ndú mâ giì zeke'o, ŋìnó a 'di ká nó? Jézù jéé kû ṛò tíyò gbí òkò tí ndú! Bìndi~ Jézù giì 'dè có ji ndú máa, «Yo dù nìkì maa!»
42024037	Lilí ndâ mbe tala có mì Jézù bà-i-nò giì oloko 'do tí ndú ta gúku gî. Ndú giì koṛo có máa a vuuvuu ká co mítí ndâ yì.
42024038	Káa Jézù giì 'vee ndú máa, «Yo kû cì gúku tacó yè? Yo kû koṛo có sàkàmàà tacó yè?
42024039	Yo zeke ndâ kpázà 'bì ye, ta ndâ kpázà kò ye, tacó wàa yo 'ví ŋò tí~ ni énó máa, ŋìnó a ye ká nô. Yo tee 'bì yo mítí ye, tacó wàa yo 'ví ŋò tí~ ni énó máa, ŋìnó a ye, tacó dìì tí vuuvuu wálá, delè 'bilì vuuvuu á go ŋìnó náa yo kû ŋò tí ye nó wálá.»
42024040	Jézù 'dè ndâ có tí nò ji ndâ mbe tala có mì wó nò ta bà tù ndâ kpázà 'bì wó, ta ndâ kpázà kò wó ji ndú.
42024041	Líkí'o bà ŋò ni énó máa, ŋìnò a Jézù, giì bàkà ndú tí ŋa ŋìnó náa bà ùnje énó máa, ŋìnò a Jézù, giì kpò ndú gî. Ndú giì ṛò tíyò juku-jùkùù, ta có ŋìnó náa ndú bà 'dè gbí nje ndú nó wálá. Jézù bà-i-nò giì 'vee ndú máa, «'Bí i-zó-zò mì yo bà-i-nó wálá?»
42024042	Ndú bà-i-nò giì je yú sè ji yí,
42024043	bìndi~ yí giì zò mí kùṛo ndú.
42024044	Jézù giì 'dè ndòngbú có ji ndâ tu mì wó énó máa, «Ŋìnó a gbí ndâ có mì ye náa ye táánò 'dè ji yo si mì ndoo ta ndoo énó máa, kózò tí ndâ có tí nó 'dáá náa ndâ Mòze, ta ndâ mbe 'dòkò có mì Mbíṛì, ta ndâ Muu-cè, cu mí gbí ndâ wáràgà mì ndú, bà bàkà tí nó ká nô.»
42024045	Yí bà-i-nò giì njaanga muu ndú gítí bà 'di gbí ndâ có gbí wáràgà mì Mbíṛì.
42024046	Bìndi~ yí giì 'dè có ji ndú máa, «Nògí, a có tí nó náa à cu mí gbí wáràgà mì Mbíṛì énó máa, kózò tí Bìndi-Mbíṛì bà kònò sé'i, káa bìndi sili ta'ô yí bà 'vala ndi wó 'do gbí muu'dú wó gî,
42024047	tacó wàa à 'ví ma ndâ có gítí bà 'vìsì muu ndâ 'duù 'do tí ndâ vo-vò kpokèjì kèjì mì ndú, ta có gítí bà je à-cee-gî mì Mbíṛì gítí ndâ vò i mì ndâ 'duù, ji ndâ 'duù muu to tí nó 'dáá ta ṛè wó. Nèté bà ma ndâ có tí nò 'ví 'bìtà tí 'do Jèrùzàlémè.
42024048	Yo bà dù tí ndâ mbe ma ndâ có tí nò.
42024049	Ye bà tuu i tí nó náa Bu ye táánò ci yo gítí~ nó ji yo. Káa yo 'ví dù gbí gbata Jèrùzàlémè yee tí o tí nó náa à má je wotí ji yo 'do gbíṛì má kózò gî.»
42024050	Jézù giì kaa ndâ tú mì wó 'do Jèrùzàlémè, ndú giì ya ta ndú ngé gí sè 'do gbí gbata Bètánìyà. Yí mâ giì yee ta ndú tí bàndò tí nò gbí muu wó nò gî, yí giì kaa 'bì wó gí yaà ji Mbíṛì, bìndi~ yí giì cù 'dê ngo cù wó mítí ndú.
42024051	Yí mâ giì cù 'dê ngo cù wó mítí ndú gî, gbí òkò tí ndú giì njèè ta ndú ta bà te yí ya tí~ gí gbíṛì gî.
42024052	Ndâ tú mì wó giì ùlù yí, bìndi~ ndú giì dele ndi ndú gí Jèrùzàlémè ta líkí'o tí ndú ngé ndii gî.
42024053	Ndú giì dù kû ya gí gbí ndùgù 'bá-Mbíṛì tacó bà ùlù Mbíṛì ta o 'dáá gî.
43001001	Có táánò sàà kuu tí~á kùṛo o bà suu to tí nô; có táánò kû dù a i mì ndú ta Mbíṛì. Có 'do sàà táánò káa Mbíṛì.
43001002	Ndâ Có táánò ta Mbíṛì ta o bà 'bìtà bà suu ndâ i.
43001003	Wotí bà suu ndâ i táánò 'dáá gî a i 'bì Có; 'bí i gbaànjé táánò mbe bàkà tí muu to tí nó á kapí ṛo Có nò wálá.
43001004	Có táánò a ṛèngbó 'válá; 'válá tí nò mì Có nò táánò a ngba'o ji ndâ 'duù 'dáá gî,
43001005	tí ngba'o ŋìnó mbe tùngbaà gbí 'dí'di'o, tí ngba'o ŋìnó náa 'dí'di'o kpò yí lá.
43001006	Mbíṛì táánò giì tuu 'bí 'dakò ta ṛè wó a Jòvánì,
43001007	tí mbe 'dè yúcó ji ndâ 'duù. Mbíṛì táánò tuu yí gí bà 'dè yúcó gítí Ngba'o, tacó wàa, ndâ 'duù 'dáá gî 'ví ù ta nje gítí Ngba'o á 'do gbí có mì wó.
43001008	Jòvánì táánò me Ngba'o lá; yí táánò a 'duù sínò, tí mbe 'dè yúcó gítí Ngba'o.
43001009	Có táánò, tí cèe Ngba'o mbe njaanga muu ndâ 'duù 'dáá gî nó kpokèjì.
43001010	Yí táánò kuu muu to tí nô, to tí nó náa Mbíṛì táánò je wotí ji yí bìndi~yí giì suu nô, káa ndâ 'duù muu to tí nó táánò 'dáá gî ŋò yí ni lá.
43001011	Yí táánò gì gí 'dóó 'bá mì ndú, káa ndâ 'dóó-'dòò nambe wó si yí tí i lá.
43001012	Kpêtí ká énò, yí giì je wotí bà gì tí ndâ 'viì mì Mbíṛì ji ndâ mbe si yí tí i, mbe tee njembí ndú mítí wó nó gî.
43001013	Ṛèngbó bà dù ndú tí ndâ 'viì mì Mbíṛì nò me 'do muu to tí nó lá, à 'do me gbí bà toko bà sili mì ndâ 'dakò ta niì lá, à delè giì dù me 'do gbí go bà jò ṛè ndâ 'duù lá, à káa Mbíṛì ká bàkà ndú tí ndâ 'viì mì wó.
43001014	Có táánò gì tí 'duù go ndoo, bìndi~yí giì 'vala gbí òkò tí ndoo muu to tí nó, tí gbolò mbe nambeè, delè tí gbolò mbe 'dè yúcó. Ze táánò ŋò ŋa bà tòngbaà mì wó, tí ngba gbèe 'Viì-mì-Mbíṛì ta 'bí ŋa 'viì go yí mì Bu wó wálá gî.
43001015	Jòvánì táánò gì kû kò-kò ta ṛè Có ji ndâ 'duù, máa, «Ŋìnó a 'duù tí nó náa ye táánò kû 'dè có ta ṛè wó ji yo máa, ‹'Duù tí nó kèjì gí tàkò ye nó a gbolò 'duù ndii ye gî, tacó yí táánò kû 'vala kùṛo o bà jò ye.› »
43001016	Yí kû bàkà nambeè ji ndoo 'dáá gî, tacó nambeè gbí yì wó me gbolò ngé ndii gî.
43001017	Mbíṛì táánò tuu a Mòze ta ndâ có mì wó ji ndâ 'duù, bìndi~yí giì tuu a Có tí Jézù, tí Bìndi wó tí Mbíṛì gí bà bàkà nambeè ji ndâ 'duù, delè gí bà 'dè yúcó ji ndâ 'duù 'dáá gî.
43001018	'Bí 'duù jé mbe ŋò Mbíṛì ta ṛo wó ta gbèe ṛi muu to tí nó wálá, à káa gbèe 'Viì-mì-Mbíṛì ta ŋa wó wálá, tí wú-gbí-ṛé Bu wó, ká tùbà tí Mbíṛì ji ndoo.
43001019	Ta 'bí o gbaànjé, ndâ kpo 'duù mì ndâ Jùdéyà giì tuu ndâ 'bí bu-Mbíṛì mì ndâ Jùdéyà ta ndâ 'bí mbe kû konì ndâ bu-Mbíṛì ta nèté, 'do Jèrùzàlémè, máa, ndú ya gí bà 'vee Jòvánì máa, yí a 'di wè? Wàa ndú 'ví gì ta ndi kòcò wó ji ndâ yì.
43001020	Ndâ bu-Mbíṛì tí nò mâ giì ya gí bà 'vee Jòvánì go có tí nó náa ndâ kpo 'duù mì ndú tuu ta ndú nò, Jòvánì giì 'dè 'véṛè ji ndú lá, yí giì 'dè có ji ndú ngbáṛángà'i énó máa, «Ye me Bìndi-Mbíṛì lá.»
43001021	Káa ndâ bu-Mbíṛì tí nò giì 'vee yí káká'i máa, «Má énò, wò a Èlíjà tí nó táánò tí mbe 'dòkò có mì Mbíṛì nó wàà?» Káa Jòvánì giì 'vìsì có ji ndú máa, «Ye me Èlíjà tí nò delè lá.» Bà ta'ô ŋìnó, ndâ bu-Mbíṛì tí nò giì 'vee Jòvánì máa, «Wò 'ví dù a gbolò mbe 'dòkò có mì Mbíṛì tí nó náa Mòze dígísèé ci ndâ ká gù ndoo máa Mbíṛì bà tuu yí ji ndú nó wàà?» Káa Jòvánì giì 'vìsì có ji ndú máa, «Ngé lá! Ye me yí lá.»
43001022	Ndâ bu-Mbíṛì tí nò giì 'vee Jòvánì máa, «À má énò, wò a 'di? Tacó ze má dele ta ndi ze ya gí 'bá, wàa ze 'ví 'dè ta ndi kòcò lo ji ndâ 'duù tí nó mbe tuu ze nô, ze dele ndi ze ya gí bà 'dè có ji ndú énó máa, wò a 'di?»
43001023	Káa Jòvánì giì 'vìsì có ji ndú máa, «Ye a 'duù tí nó náa Ìzáyà tí mbe 'dòkò có mì Mbíṛì dígísèé 'dè kòcò ta wotí mì Mbíṛì gítí wó máa, ‹Kòcò 'duù kû kò-kò gbí kángáá nga ngoò, máa, yo bàkà kpokèjì mì Mbe tí yo jáá nô.› »
43001024	À ta o tí nò tuu ndâ bu-Mbíṛì tí nò ya tí~ji Jòvánì a ndâ mbe kpolo tí tàkìì mì ndâ Jùdéyà.
43001025	Tacó énò, ndú giì 'vee Jòvánì máa, «Wò me Bìndi-Mbíṛì lá, wò me Èlíjà lá, wò delè me mbe 'dòkò có mì Mbíṛì tí nó mì Mòze náa yí 'dè có gítí wó nó ká lá. À má énò, wò kû caka tí ndâ 'duù tacó yè?»
43001026	Káa Jòvánì giì 'vìsì có ji ndú máa, «Ye kû caka tí ndâ 'duù ta ngo, káa, 'bí 'duù kpónó kû ṛò tíyò kuu gbí òkò tí yo nò káa yo ŋò yí ni lá,
43001027	ká bà giì gì gí tàkò ye. Yí a 'duù mbe me gbolò ndii ye tí ŋa ŋìnó náa à kpêtí káa bà dù tí vòó mbe kû njaanga tàmà 'do tí kò wó sínò, ye bà 'de wotí tí ye gítí~wálá.»
43001028	Ndâ kpo 'duù mì ndâ Jùdéyà tuu ndâ bu-Mbíṛì mì ndú nò ji Jòvánì si yí gbí gbata Bètánìyà a tìto Jòròdánìyà kû caka tí ndâ 'duù.
43001029	Jòvánì mâ giì zeke'o ta 'bí yé á bìndi bà 'dè nje mì ndú ta ndâ bu-Mbíṛì mì ndâ Jùdéyà nò, yí giì ŋò Jézù kèjì gí mì wó. Bìndi~yí giì tùbà tí Jézù ji ndâ 'duù máa, «Yo ŋò 'Viì-rómbo-mì-Mbíṛì, tí mbe toṛo ndâ vò i 'do muu to tí nó, zô!
43001030	Ŋìzó a yí tí 'duù tí nó náa ye kû 'dè có gítí wó máa, ‹'Bí 'duù, tí gbolò 'duù mbe ndii ye gî, á kèjì tàkò ye› nó ká zô. Yí me gbolò ndii ye gî, tacó yí sàà kû 'vala kùṛo o bà jò ye.
43001031	Ye táánò sàà ŋò yí ni tí 'duù tí nó náa Mbíṛì tuu yí nó lá, káa à giì tuu ye, máa, ye dù tí mbe caka tí ndâ 'duù, tacó wàa, ye 'ví tù ta bà tí wó ji ndâ Ìzìrìyélì.
43001032	«Ye táánò ŋò Bèṛi-mì-Mbíṛì kû gì 'do gbíṛì go kùlè nô, kû gì gí bà o mí muu wó.
43001033	Ye táánò ta o tí nò ŋò yí ni lá. Káa a 'duù tí nó mbe tuu ye, máa, ye caka tí ndâ 'duù ta ngo nó, ká giì tùbà tí wó ji ye máa, ‹'Duù tí nó náa wò bà ŋò Bèṛi-mì-Mbíṛì kû gì 'do gbíṛì ndírí gí muu wó nó, a 'duù tí nò ká bà gì gí bà caka tí ndâ 'duù ta Bèṛi-mì-Mbíṛì nó ká nò.›
43001034	Káa ye giì ŋò Bèṛi-mì-Mbíṛì gì 'do gbíṛì gí muu 'dakò tí zó gî. À má énò, ye kpónó kû yù nó a gbí wó ji yo máa, yí a 'Viì-mì-Mbíṛì.»
43001035	Ta 'bí yé, si ndâ Jòvánì kû ṛò tíyò ta ndâ 'bí mbe tala có mì wó sósò'ô ta 'dê'o,
43001036	Jòvánì giì ŋò Jézù kû ndii ta nó. Yí giì zeke Jézù ngbóó, bìndi~yí giì tùbà tí wó ji ndâ mbe tala có mì wó tí nó náa ndú kû ṛò tíyò ta ndú nó, máa, «Yo ŋò 'Viì-rómbo-mì-Mbíṛì ta nó zô.»
43001037	Ndâ mbe tala có mì Jòvánì nò mâ giì 'di có tí nò náa yí 'dè ji ndú nò, ndú só giì njè nó ya gí bà ṛu ndi Jézù.
43001038	Jézù mâ giì 'vìsì tí wó, yí mâ giì ŋò ndú, yí giì 'vee ndú máa, «Yo kû pà a yè?» Káa ndú giì 'vìsì có ji Jézù máa, «Rábì» (gbí~máa, Mbe nìbà i), «Wò kû dù ngò?»
43001039	Káa Jézù giì 'vìsì có ji ndú máa, «Yo gì gí bà ŋò~.» Ndú bà-i-nò giì ya ta sè ṛi-'dê'o tí nó gí bà ŋò bàndò mì Jézù.
43001040	'Bí 'duù gbaànjé 'do gbí òkò tí ndâ mbe tala có mì Jòvánì mbe ya gí bà ŋò bàndò bà dù Jézù nò a Àndèréyà, tí ná'vindí Sìmónè Pìyétòrò.
43001041	Àndèréyà mâ giì ŋò bàndò bà dù Jézù gî, yí giì dele ndi wó ya gí bà pà bà tí ná'vindí wó Sìmónè, yí mâ giì 'de yí gî, yí giì 'dè có ji yí máa, «Ze 'de Bìndi-Mbíṛì gî!»
43001042	Bìndi~yí giì 'daka Sìmónè ya tí~ji Jézù. Jézù mâ giì ŋò Sìmónè, Jézù giì zeke Sìmónè ngbóó, bìndi~yí giì 'dè có ji yí máa, «Wò a Sìmónè tí 'viì mì Jòvánì, káa ngú ṛè lo kpónó bà dù a Kéfà,» (gbí~máa, Pìyétòrò, gbí~máa, Duù).
43001043	Ta yé bìndi bà 'de tí ndâ Jézù ta Sìmónè Pìyétòrò, Jézù giì 'de 'bí 'dakò ta ṛè wó a Fìlípò, si Jézù bàkà có gítí bà njè nó 'do tàbè'dè Jòròdánìyà tacó bà ya gí Gàlìléyà cee gî. Jézù giì tè'é tí Fìlípò máa, yí gì gí bà ṛu ndi yì.
43001044	Fìlípò delè káa 'duù Bètìsàyídà go ndâ Àndèréyà ta Pìyétòrò.
43001045	Fìlípò mâ giì 'de 'bí 'dakò ta ṛè wó a Nàtànìyélè, yí giì 'dè có ji Nàtànìyélè máa, «Ze 'de 'duù tí nó náa Mòze táánò cu có gítí wó mí gbí wáràgà mì wó nó gî, 'duù tí nó náa ndâ mbe 'dòkò có mì Mbíṛì táánò cu có gítí wó mí gbí wáràgà mì ndú nô. Ṛè wó a Jézù, tí 'viì mì Jùzépè mbe gì 'do Názàrètì.»
43001046	Káa Nàtànìyélè giì 'vee Fìlípò máa, «A ŋa tó i yè jé ká gì 'do Názàrètì?» Káa Fìlípò giì 'vìsì có ji Nàtànìyélè máa, «Gì gí bà ŋò yí ta ṛo lo.»
43001047	Ndâ Fìlípò ta Nàtànìyélè bà-i-nò giì njè nó kû ya gí mì Jézù. Jézù mâ giì ŋò Nàtànìyélè kèjì gí mì wó, yí giì 'dè có ji yí máa, «À gbúú-gbuu zó a Ìzìrìyélì gbí dù Ìzìrìyélì ta tiṛì gbí yì wó wálá ká kèjì zô.»
43001048	Nàtànìyélè mâ giì 'di có tí nò náa Jézù 'dè nò, yí giì 'vee Jézù máa, «Wò ŋò ye ni ta yè?» Káa Jézù giì 'vìsì có ji yí máa, «Ye kùtàá ŋò wò kû ki tí lo to tà mû-mbiìgá á kùṛo o bà ya Fìlípò gí bà tè'é tí lo.»
43001049	Nàtànìyélè bà-i-nò giì 'vìsì có ji Jézù máa, «Mbe nìbà i, wò a 'Viì-mì-Mbíṛì! Wò a gbolò gba mì ndâ Ìzìrìyélì!»
43001050	Káa Jézù giì 'vìsì có ji Nàtànìyélè máa, «Wò ùnje énò máa, ye a 'Viì-mì-Mbíṛì, tí gbolò gba mì ndâ Ìzìrìyélì, ká tacó náa ye 'dè có ji wò máa, ye kùtàá ŋò wò kû ki tí lo to á tà mû-mbiìgá gî nò. Káa wò bà giì ŋò ndâ 'bí i mbe me kpo-kpò ndii ŋìnò gî.
43001051	Ye kû 'dè có ji wò ta yúcó máa, wò kèjì gí bà ŋò njekèjì gbíṛì njaanga tí gî, bìndi~ndâ basìlì mì Mbíṛì kû wùùkù to ya gí yaà, gì gí to, ya gí yaà, gì gí to, muu 'Viì-mì-'Dakò.»
43002001	À bàkà bìndi bà tè'é tí ndâ Fìlípò ta Nàtànìyélè mì Jézù káa sili ta'ô, bìndi~ 'bí 'dakò gbí gbata Kánà, gbí to Gàlìléyà, giì ko niì mì wó gí 'bá. Màríyà tí nawu Jézù ta o tí nò kuu bàndò bà ko niì tí nò.
43002002	À delè giì tè'é tí ndâ Jézù ta ndâ mbe tala có mì wó gí bà ko niì tí nò gî.
43002003	Pe nèbítì mâ giì cee 'do mì ndâ mbe kò niì gî, nawu Jézù giì 'dè có ji yí máa, «Pe mì ndú wálá.»
43002004	Káa Jézù giì 'vìsì có ji nawu wó máa, «Káa wò 'dè ji ye máa ye 'ví bàkà tí~ a yè, ndi lo niì? O mì ye gì kálásê.»
43002005	Nawu Jézù bà-i-nò giì 'dè có ji ndâ 'duù tí nó mbe kû bàkà nèté bàndò bà ko niì nó máa, «Yí má 'dè có ji yo, yo 'ví ndii muu có mì wó nò lá.»
43002006	Ta o tí nò ndâ 'bí kpo-kpò ká'i-ngo vô-nje~gbaànjé 'do tí díí, náa gbèe~ kû te go jú-káṛà-ngo vô ta nje~ tí~, kuu mì ndâ 'duù tí nò á bàndò bà ko niì nò. Nèté mì ŋa ndâ kpo-kpò ká'i-ngo tí nò gbí tàkìì mì ndâ Jùdéyà a bà cu ngo mí gbí ndú tacó bà caka bèjò.
43002007	Jézù bà-i-nò giì 'dè có ji ndâ 'duù tí nó mbe kû bàkà nèté bàndò bà ko niì nó máa, «Yo cu ngo yeke ndâ kpo-kpò ká'i tí nò gî.» Ndâ 'duù tí nò mâ giì bàkà go có tí nò náa Jézù 'dè ji ndú nò gî,
43002008	Jézù giì 'dè có ji ndú máa, «Yo cu 'bí ngo tí nò náa yo yee mí gbí ndâ káṛà nò ji 'duù tí nó mbe kû njèè i-zó-zò nô.»
43002009	Ndâ 'dakò tí nò giì cu ngo tí nò náa ndú yee mí gbí káṛà nò ya tí~ ji 'duù tí nó mbe kû njèè i-zó-zò nó go có mì Jézù nò. Yí mâ giì tee mítí nje wó, ŋìnó a pe ká nô! Káa yí ŋò 'dóó kpokèjì tí nó náa pe tí nò gì 'do tí~ nó lá. À káa ndâ 'duù tí nó mbe yòò ngo mí gbí ndâ kpo-kpò káṛà-ngo tí nó ká 'di gbí có tí nò. Mbe njèè i-zó-zò bà-i-nò giì tè'é tí 'dakò tí nó náa à kû ko niì mì wó gí 'bá nô.
43002010	Bìndi~ yí giì 'dè có ji yí máa, «Ndâ 'duù ta o i 'dáá gî kû njèè kùṛo a pe ŋìnó mbe me gó ngé waa gî nô. Yì ndâ wiṛi má ye gî, ndú giì njèè pe ŋìnó mbe me gó dúú-dúú lá nó 'do ndiì. Káa wò giì kpolo tí pe ŋìnó mbe me gó ngé waa gî nó yee tí kpónó.»
43002011	Jézù bàkà kpédélé seṛè mì wó nò mí gbí gbata Kánà á Gàlìléyà, tacó wàa ndâ 'duù 'ví ŋò ta wotí mì yì. Ndâ mbe tala có mì wó giì ùnje gítí wó dú ta yúcó gî.
43002012	Ndâ Jézù ta nawu wó, ta ndâ ná'vindí wó, giì njè nó 'do bàndò bà ko niì ya gí bà bàkà làmbu sili mí gbí gbata Kàpàrànáwùmù.
43002013	Jézù mâ giì ŋò kùṛo o bà bàkà tàkìì mì o bà Ndii-ta-muu-ndâ-Ìzìrìyélì-mì-Mbíṛì dooko gî, ndú giì njè nó ta ndâ mbe tala có mì wó 'do gbí gbata Kàpàrànáwùmù, tacó bà ya gí bà bàkà gbolò o tí nò mí Jèrùzàlémè.
43002014	Ndú mâ giì yee kà, ndú giì 'de ndâ 'duù 'vìsì gbí ndùgù 'bá-Mbíṛì tí 'dóó i mì ndú gî. Ndú 'de ndâ mbe kû mà ndâ mò'dú, ta ndâ rómbo, ta ndâ kùlè, ta ndâ mbe kû 'vìsì gùrúsù, 'víṛímó-'viṛimo gbí nèté.
43002015	Jézù mâ giì ŋò énò, yí giì je njì wú, bìndi~ yí giì gbì ta ndâ 'duù tí nò, ta ndâ nò mì ndú, mòkò 'do gbí ndùgù 'bá-Mbíṛì á gí sè. Yí giì 'buku ndâ tàràbézà mì ndâ mbe kû 'vìsì gùrúsù mí to, ta bà vaka ndâ gùrúsù mì ndú vóró-voro, vóró-voro, ta to.
43002016	Bìndi~ yí giì do mítí ndâ mbe kû mà ndâ kùlè máa, «Yo kaa ndâ kùlè mì yo nò 'do bà-i-nó gî! Yo káká'i 'ví bàkà ṛùkàtiì mì Bu ye tí bàndò bà mà 'vélè mì yo lá!»
43002017	Ndâ mbe tala có mì Jézù mâ giì ŋò ŋa i tí nò náa yí bàkà ta ndâ mbe mà 'vélè gbí ndùgù 'bá-Mbíṛì nò, mbí ndú bà giì 'va tí có tí nó á gbí wáràgà mì Mbíṛì máa, «Ye bà cì ká muu 'bá mì lo!» nô.
43002018	Káa ndâ kpo 'duù mì ndâ Jùdéyà ŋìndi ndú giì yuu tí ndú mí gbí có tí nò ta bà 'vee gbí nje Jézù máa, «Ze 'ví ŋò ni mítí ŋa yè máa, àá mì lo a yúcó tacó bà bàkà ŋa i tí nò kpónó náa wò bàkà nò?»
43002019	Káa Jézù giì 'vìsì có ji ndú máa, «Yo ki'viki 'bá-Mbíṛì tí nó gí to, wàa ye bà bì ndí~ mí tíyò á gbí sili ta'ô.»
43002020	Káa ndâ kpo 'duù mì ndâ Jùdéyà giì 'vee yí máa, «Àá táánò bì 'bá-Mbíṛì tí nò mí tíyò gbí ndoò zi'duù-só-nje~vô nje-vô~gbaànjé, káa wò kèjì gí bà bì ndí~ gbí sili ta'ô?»
43002021	Ndâ kpo 'duù mì ndâ Jùdéyà ta o tí nò ŋìndi ndú kû koṛo có a i gítí cèe 'bá-Mbíṛì tí nó, keèlá, Jézù kû ni a 'bá-Mbíṛì tí nó tí dìì wó nô.
43002022	Mbí ndâ mbe tala có mì Jézù giì 'va tí có tí nò náa yí 'dè gítí bà bì ndi 'bá-Mbíṛì á gbí sili ta'ô nò a i bìndi bà 'vala ndi Jézù 'do gbí muu'dú wó. Bìndi~ à ngbíí nò a o bà giì ùnje mì ndú á gítí ndâ có tí nó á gbí wáràgà mì Mbíṛì, ta có tí nò náa Jézù 'dè nò.
43002023	Ndâ 'duù me mbè, mbe ŋò ndâ seṛè tí nó náa Jézù bàkà gbí ndâ sili bà dù yí á Jèrùzàlémè ta o bà Ndii-ta-muu-ndâ-Ìzìrìyélì-mì-Mbíṛì nó, giì ùnje gítí Jézù gî.
43002024	Káa Jézù tee njembí wó gítí có mì 'bí 'duù gbí òkò tí ndú gbaànjé lá, tacó yí ŋò ndú 'dáá gî ni gî.
43002025	Tacó énò, gbí ndeṛè bà 'vee 'bí 'duù mì wó máa yí 'dè gbí ndú ji yì nò wálá, tacó yí 'di gbí ndâ 'duù muu to tí nó ngé cee gî.
43003001	Ta 'bí o gbaànjé 'bí 'dakò tí mbe kpolo tí tàkìì mì ndâ Jùdéyà, delè tí kpo 'duù gbí ngbàngà mì ndú, ta ṛè wó a Nìkòdémò,
43003002	giì ya gí mì Jézù ta bèbìlì gbí kóó, bìndi~ yí giì 'dè có ji yí máa, «Mbe nìbà i, ze ŋò wò tí mbe nìbà i mbe gì 'do mì Mbíṛì ni gî. Tacó 'bí 'duù bà 'de wotí bà bàkà ndâ ŋa ndâ kpo-kpò i tí nó náa wò kû bàkà nó wálá, sè~ káa ŋìnó à má káa Mbíṛì ká tàkò 'duù tí nò.»
43003003	Káa Jézù giì 'vìsì có ji Nìkòdémò máa, «Ye kû 'dè có ji wò ta yúcó máa, à má kpò gbí ndi bà jò 'duù lá, 'duù tí nò bà dù tí bòò-gba mì Mbíṛì wálá.»
43003004	Káa Nìkòdémò giì 'vee Jézù máa, «Àá bà kpò gbí ndi bà jò kpo 'duù káká'i ée? Yí bà 'de kpokèjì bà dele ndi wó ya gí gbí yì nawu wó wàa à 'ví jò ndi wó tí dó 'viì 'do kòtí 'di?»
43003005	Káa Jézù giì 'vìsì có ji Nìkòdémò máa, «Ye kû 'dè có ji wò ta yúcó máa, à káa ŋa 'duù ŋìnó náa à caka tí wó gî, tí ŋa 'duù ŋìnó mbe 'di có mì Bèṛi-mì-Mbíṛì gî nó, ká bà dù tí Bòò-gba mì Mbíṛì.
43003006	A ndâ bu 'duù ta nawu 'duù ká jò 'duù, káa, a Bèṛi-mì-Mbíṛì ká je wotí bà dù tí 'duù mì Mbíṛì ji 'duù.
43003007	Njembí lo 'ví mù gítí có tí nó náa ye 'dè ji wò énó nó máa, à 'ví jò ndi lo tí ngú~ nó lá.
43003008	Tacó ndâ 'duù ŋìnó náa Bèṛi-mì-Mbíṛì je wotí bà 'vala go có mì Mbíṛì ji ndú gî nó, go pípìṛi náa wò kû 'di káa wo bà pì yí, káa wò bà ni bà cu 'bì lo gbúú-gbuu mítí 'bí to, máa, ‹Nô! Pípìṛi kû pì 'do nô!› nò wálá. Wó delè bà ni bà cu 'bì lo gbúú-gbuu mítí 'bí to, máa, ‹Pípìṛi kû pì gítí~ nó!› nò wálá.»
43003009	Káa Nìkòdémò giì 'vee Jézù máa, «Gbí có mì lo nò máa yè?»
43003010	Káa Jézù giì 'vìsì có ji yí máa, «Wò tí gbolò mbe nìbà i mì ndâ Ìzìrìyélì delè ŋò ndâ i tí nò ni lá?
43003011	Ye kû 'dè có ji wò ta yúcó máa, ze kû 'dè có ká gítí ndâ i ŋìnó náa ze ŋò ndú ni gî nô. Ze delè kû 'dè có ká gítí ndâ i ŋìnó náa ze ŋò ndú ta ṛo ze gî nô. Kpêtí ká énó, ndâ 'duù mì yo biya bà 'di ndâ có tí nó náa ze 'dè ji yo gítí ndâ i ŋìnó náa ze ŋò ta ṛo ze nó gî.
43003012	Yo má biya bà 'di có tí nó náa ye 'dè ji yo gítí ndâ i muu to tí nó nó gî, yo bà ùnje gítí có ŋìnó náa ye bà 'dè ji yo gítí ndâ i ŋìnó gbíṛì nó ta ŋa kpokèjì ngàyi?
43003013	'Bí 'duù muu to tí nó gbaànjé jé mbe 'dò kò wó mí gbíṛì wálá; à káa 'Viì-mì-'Dakò, tí mbe gì 'do gbíṛì.
43003014	Mbíṛì bà te 'Viì-mì-'Dakò gí yaà mí kùṛo ndâ 'duù go bà te cè tí kpoo tí nó náa à du 'do tí liì nó mì Mòze gí yaà mí kùṛo ndâ 'duù gbí kángáá nga ngoò,
43003015	tacó wàa ndâ mbe ùnje gítí wó 'dáá gî 'ví 'de ta 'válá ŋìnó mbe cee lá nô.
43003016	Tacó Mbíṛì zè ndâ 'duù muu to tí nó nìkì ngé ma. Tacó énò, yí giì je gbèe 'Viì mì wó ji ndú. Mbíṛì je gbèe 'Viì mì wó ji ndâ 'duù, tacó wàa, ndâ 'duù ŋìnó mbe ùnje gítí wó nó 'ví giṛi'o lá. Ndú delè 'ví 'de ta 'válá ŋìnó mbe cee lá nô.
43003017	Mbíṛì tuu 'Viì mì wó gí muu to tí nó me tacó bà waa có mítí ndâ 'duù lá. Yí tuu yí a i tacó bà 'vala ndâ 'duù.
43003018	Mbíṛì bà waa có mítí ndâ 'duù ŋìnó mbe ùnje gítí 'Viì-mì-'Dakò gî nó wálá. Káa 'duù ŋìnó mbe biya bà ùnje gítí gbèe 'Viì-mì-Mbíṛì ta 'bí 'viì go yí mì Bu wó wálá nó gî nó 'va tí to sàà gî.
43003019	Mbíṛì bà waa có mítí ndâ mbe ngbútù ta ndeṛè~ énó máa, ngba'o gì gí muu to tí nó gî, káa à giì nìkì tí ndâ 'duù a bà kpoko tí ndú ta ndi gbí 'dí'di'o. Ndú biya bà dù gbí ngba'o gî, tacó ndú ta o 'dáá gî kû bàkà káa ndâ vò i.
43003020	À dú káa yúcó máa, ndâ mbe bàkà vò i 'dáá gî kû sogo ngba'o, tacó à tí ndú a gúku, máa, ndâ 'duù bà ŋò ŋa ndâ vò i tí nó náa ndâ yì kû bàkà nô.
43003021	Káa a ndâ mbe 'vala ta yúcó ká kû co gí gbí ngba'o, tacó wàa, ndâ 'duù 'ví ŋò ta ndâ i tí nó náa ndâ yì bàkà ta ṛè mì Mbíṛì nó ngbáṛángà'i.»
43003022	Ta o tí nò ndâ Jézù ta ndâ mbe tala có mì wó giì 'bìtà bà nò ta ndi gbí ndâ to á sè 'do gbí ndâ gbata gbí to Jùdéyà. Ndú dù gbí ndâ nó tí nò ta làmbu kôndi o, kû caka tí ndâ 'duù.
43003023	Jòvánì tí mbe caka tí ndâ 'duù ŋìndi wó ta gbèe o tí nò kû dù tí 'bí bàndò ta ngo gèjèè kuu tí~, náa à kû nì mítí~ a Àyìnónì, á dê ta gbata Sàlímì, kû caka tí ndâ 'duù delè,
43003024	á kùṛo bà zèè yí tí Jòvánì tí mbe caka tí ndâ 'duù mí gbí zàà.
43003025	Ta 'bí o gbaànjé, ndâ 'bí mbe tala có mì Jòvánì tí mbe caka tí ndâ 'duù giì tò kponje ta 'bí Jùdéyà gítí có bà bàkà i tí ngbáṛángà i.
43003026	Bìndi~ ndâ mbe tala có mì Jòvánì tí mbe caka tí ndâ 'duù giì ya gí mì wó, bìndi~ ndú giì 'dè có ji yí máa, «Mbe nìbà i, ze 'di có énó máa, 'dakò tí nó táánò náa yo ta yí ngéé tìto Jòròdánìyà nó, 'dakò tí nó náa wò táánò tùbà tí wó ji ndâ 'duù máa, yí a 'Viì-rómbo-mì-Mbíṛì nó, kpónó kû caka tí ndâ 'duù, káa ndâ 'duù 'dáá gî kû kaa ya gí mì wó.»
43003027	Káa Jòvánì tí mbe caka tí ndâ 'duù giì 'vìsì có ji ndâ mbe tala có mì wó máa, «À má me Mbíṛì ká wu i ji 'duù lá, yí gí bà dù tí mbe i tí nò wálá.
43003028	Yo 'di có tí nó náa ye táánò 'dè ji yo énó máa, ‹Ye me Bìndi-Mbíṛì lá, ye a 'duù tí nó náa à tuu yí túú-tuu gí kùṛo wó› nó ta tù yo gî.
43003029	Ngú niì ta o 'dáá gî ká ta ṛè ngú 'dakò mì wó mbe kû kò yí nô. Kpêtí ká énò, tàkòcò kómbe 'dakò tí nó mbe kû kò ngú niì nó ta o 'dáá gî ká pétékè'i gítí bà 'di kòcò ndâ kómbe wó kû 'dè nje ta ngú niì mì wó ta líkí'o tí ndú. Ŋa líkí'o tí nò kpónó kuu tí ye. Tàkòcò ye kpónó peteke ngé tè gî.
43003030	Wotí mì wó má kû ya gí yaà, wotí mì ye kû dele gí to.
43003031	'Duù tí nó mbe gì 'do yaà nó me gbolò ndii ndâ 'duù 'dáá gî. Káa 'duù ŋìnó náa à jò yí mí muu to tí nó nó a 'duù mì to tí nô. Yí delè kû 'dè có ká gítí ndâ i muu tó tí nô.
43003032	Bìndi~ 'duù tí nó mbe gì 'do gbíṛì nó kû 'dè có ká gítí ndâ i ŋìnó náa yí ŋò ndú gbíṛì nô. Yí delè kû 'dè káa ndâ có ŋìnó náa yí 'di 'do gbíṛì nô. Ndâ 'duù kpêtí má ùnje gítí có mì wó lá,
43003033	'duù ŋìnó mbe ùnje gítí có mì wó gî nó ùnje gî máa, ndâ có mì Mbíṛì a yúcó.
43003034	Tacó 'duù tí nó náa Mbíṛì tuu yí nó kû 'dè a ndâ có mì Mbíṛì. Tacó Mbíṛì je Bèṛi mì wó tí Mbíṛì ji 'duù tí nò náa yí tuu yí nò túkà'i.
43003035	Bu 'Viì zè 'Viì nìkì ma. Yí giì kaa ndâ i 'dáá mí 'bì 'Viì gî.
43003036	'Duù mbe 'di có mì 'Viì gî bà 'de 'válá ŋìnó mbe cee lá nô. Káa, 'duù ŋìnó mbe biya bà 'di có mì 'Viì gî nó jé gí bà 'de 'válá ŋìnó mbe cee lá nó wálá, tacó yí kû 'vala gbí kpo-tàkòcò mì Mbíṛì.»
43004001	Jézù giì 'di gî máa, ndâ mbe kpolo tí tàkìì mì ndâ Jùdéyà ŋò ni gî máa, muu ndâ mbe tala có mì yì me mbè ndii muu ndâ mbe tala có mì Jòvánì tí mbe caka tí ndâ 'duù gî, káa yì delè kpòò kû caka tí ndâ ngú 'bí~,
43004002	à má ta bà 'dè ta yúcó, Jézù táánò caka tí ndâ 'duù lá, a ndâ mbe tala có mì wó ka kû caka tí ndâ 'duù.
43004003	Yí njè nó ta ndâ mbe tala có mì wó 'do Jùdéyà tacó bà ya gí Gàlìléyà,
43004004	có tí kpokèjì tí nó mbe có gbí to Sàmárìyà nô.
43004005	Ndú mâ giì yee gbí njí tí nó náa Jàkóbè dígísèé je tí mbèlè ji 'viì mì wó Jùzépè, á dê ta gbata Sìkárà gbí to Sàmárìyà nó,
43004006	Jézù giì ki tí wó to ta sé nó á muu 'bí gùù ngo, náa à kû nì mítí~ a Gùù ngo mì Jàkóbè, á gbí njí tí nò, si ṛi dê gítí bà gì gbúrú.
43004007	Jézù mâ giì zeke'o, yí giì ŋò 'bí niì tí jú Sàmárìyà mbe gì tacó bà ja ngo, si ndâ mbe tala có mì Jézù kaa 'dáá ya gí bà sì i-zó-zò gbí gbata gî. Bìndi~ Jézù giì yù ngo 'do tí niì tí nò, máa, «Cu 'bí ngo mì lo nò je, wàa ye 'ví njù gi.»
43004009	Káa niì tí nò giì 'vee Jézù máa, «Ŋìnò a wò tí Jùdéyà ká kû yù ngo 'do tí ye tí jú Sàmárìyà?» Niì tí nò 'vee ŋa 'vé tí nò mítí Jézù tacó ndâ Jùdéyà gbí ndâ o tí nò si ndâ 'duù Sàmárìyà tí i ngé gî lá.
43004010	Káa Jézù giì 'vìsì có ji niì tí nò máa, «Wò kùtàá má ŋò i-nambeè tí nó náa Mbíṛì kû je ji ndâ 'duù tí nó ní-ni, wò delè kùtàá má ŋò 'duù tí nó mbe kû yù ngo njú-njù 'do tí lo nó ní-ni, a wò kùtàá ká bà yù ngo 'do tí wó, bìndi~ yí kùtàá bà je ngo tí nó mbe kû 'vala ndâ 'duù nó ji wò gî.»
43004011	Niì tí nò bà-i-nò giì 'vìsì có ji Jézù máa, «I bà ja ngo mì lo wálá, kpo 'duù, káa tà guu ngo tí nó me 'dú ngé. Wò bà 'de ngo tí nó mbe kû 'vala ndâ 'duù náa wò bà je ji ye nò 'do kòtí 'di?
43004012	Gbí ŋa có mì lo nò máa, wò a gbolò 'duù ndii gu ze tí nó tí Jàkóbè nó gî? Jàkóbè tí nó táánò tí mbe duu gùù ngo tí nó náa ndú ta ndâ 'viì mì wó, ta ndâ i-kó-ko mì ndú, njù kpòò, bìndi~ ndú giì jee ji ze nô?»
43004013	Káa Jézù giì 'vìsì có ji niì tí nò máa, «'Duù má njù ngo 'do gbí gùù ngo tí nó, go ngo bà bàkà yí káká'i gî.
43004014	Káa go ngo bà bàkà 'duù mbe njù ngo gbí 'bì ye káká'i wálá. Ngo tí nò bà dù gbí yì wó go ngo mbe kû 'va gbí pù co gbí ndoò. Ngo tí nò bà 'vala yí dúú bà ya tí~.»
43004015	Niì tí nò mâ giì 'di có tí nò náa Jézù 'dè ji yí nò, yí giì 'vìsì có ji Jézù máa, «Cu 'bí ŋa ngo tí nò náa wò kû 'dè có gítí~ nò ji ye, tacó wàa go ngo 'ví bàkà ye káká'i lá. Delè tacó wàa, ye 'ví gì gí bà ja gùù ngo tí nó káká'i lá, bu ye.»
43004016	Káa Jézù giì 'vìsì có ji niì tí nò máa, «Ya gí bà tè'é tí 'dakò mì lo, wàa yo 'ví gì ta yí gí bà-i-nô.»
43004017	Káa niì tí nò giì 'vìsì có ji Jézù máa, «'Dakò mì ye wálá.» Jézù bà-i-nò giì 'vìsì có ji yí máa, «Wò 'dè a yúcó máa, 'dakò mì lo wálá.
43004018	Tacó wò táánò kò ndâ 'dakò vô, káa 'dakò tí nó kpónó náa yo kuu 'bá ta yí nó me 'dóó 'dakò mì lo lá. Có mì lo me 'véṛè lá.»
43004019	Niì tí nò mâ giì 'di có tí nò náa Jézù 'dè ji yí nò, yí giì 'vìsì có ji yí máa, «Ye kpónó ŋò ni gî máa, wò a mbe 'dòkò có mì Mbíṛì, bu ye.
43004020	Káa ndâ ká gù ze tí ndâ Sàmárìyà dígísèé kû bàkà i-Mbíṛì mí pí gú tí nó mì ze nô. Káa yo tí ndâ Jùdéyà máa, gbèe bàndò bà bàkà i-Mbíṛì 'ví dù ká gbí gbata Jèrùzàlémè cuki. Yúcó bàndò kpónó 'ví dù a ŋìndi ndâ 'di?»
43004021	Jézù bà-i-nò giì 'vìsì có ji niì tí nò máa, «Ùnje gítí có tí nó náa ye kû 'dè ji wò nô, niì. 'Bí o wúnò ká kèjì náa yo bà bàkà i ji Bu ye mí pí gú mì yo nó wálá; yo delè bà bàkà i mí Jèrùzàlémè wálá.
43004022	Yo tí ndâ 'duù Sàmárìyà ŋò Mbíṛì tí nó náa yo kû bàkà i ji yí nó ni lá. Káa ze tí ndâ Jùdéyà ŋò Mbíṛì tí nó náa ze kû bàkà i ji yí nó ni gî. Tacó 'duù tí nó tí mbe 'vala ndâ 'duù nó gì a i 'do mì ze tí ndâ Jùdéyà.
43004023	Káa o tí nò ká kèjì, à má ta bà 'dè ta yúcó, o tí nò gì sàà gî, náa ndâ cèe mbe bàkà i-Mbíṛì bà giì bàkà i ji Bu ye ta njembí ndú, ndú delè bà bàkà i ji yí ta yúcó. Tacó ŋìnò a ŋa ndâ 'duù tí nó náa Mbíṛì tí Bu ye kû dù ta go ndú máa ndú 'ví dù tí ndâ mbe bàkà i ji yì nô.
43004024	Mbíṛì a Bèṛi; à má énò, ndâ mbe bàkà i-Mbíṛì 'ví bàkà ta wotí mì Bèṛi mì wó tí Mbíṛì, ndú delè 'ví bàkà ta yúcó.»
43004025	Káa niì tí nò giì 'vìsì có ji Jézù máa, «Ye ŋò ni gî máa, Màsíyà (gbí~ máa, Bìndi-Mbíṛì) kpónó kèjì, yí má gì gî, yí bà 'dè gbí ndâ có 'dáá gî ji ndâ 'duù.»
43004026	Káa Jézù bà-i-nò giì 'vìsì có ji niì tí nò máa, «Ye tí mbe kû 'dè có ta wò nó a 'duù tí nò, tí Bìndi-Mbíṛì nò.»
43004027	'Do bà-i-nò ndâ mbe tala có mì Jézù giì dele ndi ndú 'do bà sì i-zó-zò gî. Ndú mâ giì 'de ndâ Jézù kû 'dè nje ta niì tí nò, nje ndú 'dáá gî giì 'dèè gî. Káa gbèe 'bí 'duù gbí òkò tí ndú mbe 'vee Jézù máa, «Yo kû 'dè a cèe nje yè ta jú Sàmárìyà tí nò?» nò wálá.
43004028	Niì tí nò mâ giì ŋò ndâ mbe tala có mì Jézù gì gî, yí giì goonó mbálá-mbala ya gí gbí gbata, si káṛà ngo mì wó mí muu gùù ngo, bìndi~ yí giì ma ndâ 'duù máa,
43004029	«Yo gì gí bà ŋò ŋa 'bí 'dakò tí nó gi! Yí yù gbí ndâ i tí nó náa ye bàkà gbí bà 'vala ye nó 'dáá gî gí sè gî. À 'ví dù nò a 'dakò tí nó tí Bìndi-Mbíṛì nó?»
43004030	Káa ndâ 'duù gbí gbata mâ giì 'di ndâ có tí nò náa niì tí nò 'vanda ji ndú nó, ndú giì kaa ya gí mì Jézù.
43004031	Káa si niì tí nò kû ya gí bà kili ndâ 'duù gbí gbata tacó bà ya gí mì Jézù nò, ndâ mbe tala có mì Jézù kû yòòngò yí gítí i-zó-zò, máa, «Zò 'bí làmbu i, wàa wò 'ví njù ta ngo, mbe nìbà i.»
43004032	Káa Jézù giì 'vìsì có ji ndú máa, «I-zó-zò mì ye kuu bà ṛo ye, káa yo ŋò ni lá.»
43004033	Ndâ mbe tala có mì Jézù giì 'bìtà bà 'vee 'vé gbí òkò tí ndú máa, «À 'ví dù a 'bí 'duù ká 'ví gì ta i-zó-zò ji yí?»
43004034	Káa Jézù giì 'vìsì có ji ndú máa, «I-zó-zò mì ye a bà bàkà go có mì 'duù tí nó mbe tuu ye nô. I-zó-zò mì ye a bà cee nèté mì wó.
43004035	À tà káa yo ká kû 'dè có énó máa, ndâ 'duù kû kili i 'do gbí njí á bìndi pì nà'ô bìndi bà yee njì ŋa mí gbí gùù le? Yo zeke'o gbí njí lèè énó gi. Ndâ i gbí njí yù sàà gî. Ndú kû ù káa ndi o bà kili ndú.
43004036	À kpónó kû ko mboo nèté mì mbe kû kili i 'do gbí njí ji yí. Yí kû kili i tacó 'vala ŋìnó mbe cee lá nô. Tàkòcò ndâ mbe kili i 'do gbí njí ta mbe njí só bà peteke ká peteke.
43004037	Tacó có tí nó máa, ‹À ṛò njí a 'bí 'duù, káa à giì kili i 'do gbí njí a 'bí 'duù nó› a yúcó.
43004038	Ye bà tuu yo máa, yo ya gí bà kili i 'do gbí njí. Àá táánò me yo ká ṛò njí tí nò lá. A ndâ 'bí 'duù tende ká mbu gítí~. Káa a yo ká bà giì là bàà gbí wu'o mì ndú.»
43004039	Mbè ndâ 'duù Sàmárìyà tí nó mbe kaa gì gí mì Jézù 'do gbí gbata tí nó náa niì tí nò kû 'vala gbí~ nò giì ùnje gítí Jézù ta njembí ndú 'do gbí có tí nó náa niì tí nò 'dè ji ndú ta ṛè Jézù máa, «Yí 'dè gbí ndâ i tí nó 'dáá náa ye bàkà gbí bà 'vala ye nó ji ye gî,» nô.
43004040	Tacó énò, ndú mâ giì yee mì Jézù, ndú giì 'deke tí ndú ji yí, máa, yí dù á mì ndâ yì ta ndú gàà má kózò gî, wàa yí 'ví giì ndii~. Bìndi~ Jézù giì ùnje gítí bà bàkà sili sósò'ô mí mì ndú.
43004041	Ndâ mbe 'di ndâ có mì wó gbí ndâ sili tí nò sósò'ô náa yí bàkà mí mì ndú nò me mbè giì ùnje gítí wó ta njembí ndú.
43004042	Ndâ 'duù tí nò mbe ùnje gítí Jézù nò giì 'dè có ji nájú ndú tí nó mbe ya gí bà ma có tí Jézù ji ndú nó máa, «Ze kpónó ùnje gítí wó ta njembí ze dú, me ká gí tàkò có mì lo náa wò 'dè ji ze nó cuki lá. Ze ùnje gítí wó tacó ze 'di ndâ có 'do gbí nje wó ta tù ze gî. Ze delè giì ŋò ni gî máa, yí dú a mbe 'vala ndâ 'duù muu to tí nó 'dáá gî.»
43004043	Jézù mâ giì sì ndâ sili tí nó sósò'ô nó gî, yí giì 'bì ndi nó kû ya gí Gàlìléyà.
43004044	Yí 'dè ta nje wó sàà gî máa, «À te duù mítí mbe 'dòkò có mì Mbíṛì lá ká 'dóó 'bá mì ndú.»
43004045	Káa, ndú mâ giì yee ta ndâ mbe tala có mì wó á 'dóó 'bá mì ndú Gàlìléyà, ndú giì 'de ndâ i tende. Ndâ 'duù kà giì te wiṛi mítí wó ta banga tí~. Tacó ndú ŋò ŋa ndâ i tí nó náa yí bàkà á Jèrùzàlémè si ndú kà ta o gbolò o nó gî.
43004046	Gbí ndâ sili tí nò náa Jézù kuu tí~ gbí to Gàlìléyà nò, yí giì co wiṛi ya gí gbí gbata Kánà, tí gbata tí nò náa yí 'vìsì ngo tí pe gbí~ ta o bà kò niì nô. 'Bí gbolò 'duù ta 'viì mì wó ta nò'o tí wó gbí gbata Kàpàrànáwùmù, á tí nó gbèe ṛi 'do Kánà,
43004047	mâ giì 'di có énó máa, Jézù kuu gbí gbata Kánà, yí giì njè nó ya gí mì Jézù, bìndi~ yí giì 'deke tí wó ji yí máa, yí ya gí bà 'vala 'viì mì yì 'do gbí ku, tacó sè~ mì 'viì tí nò káa njembí wó.
43004048	Káa Jézù giì 'vìsì có ji 'dakò tí nò máa, «'Bí 'duù jé mbe ùnje gítí ye gbí òkò tí yo wálá; yo kû gì gí mì ye ká tacó wàa ye 'ví bàkà ndâ kpo-kpò seṛè ji yo.»
43004049	Káa gbolò 'duù tí nò giì 'deke tí wó ji Jézù máa, «Ngo've tí lo a kùṛo bà ki njembí 'viì mì ye, kpo 'duù.»
43004050	Jézù bà-i-nò giì 'vìsì có ji yí máa, «Ya gí 'bá; 'viì mì lo bà 'vala gî.»
43004051	Gbolò 'duù tí nò bà-i-nò giì ùnje gítí có mì Jézù gî. Bìndi~ yí giì njè nó kû ya gí 'bá. Mâ giì zeke'o, yí giì 'de ndâ 'bí bòò mì wó kpokèjì kû ya gì tàkò wó ta banga ngú có ji yí máa, 'viì mì wó 'vala gî.
43004052	Gbolò 'duù tí nò mâ giì 'vee ndâ bòò mì wó nò máa, «Gbí dìì 'viì tí nò 'bìtà bà nìkì ta o ngàyi?» Káa ndú giì 'vìsì có ji yí máa, «Mboṛo tí nò 'bìtà bà cee 'do tí wó yáánó si ṛi mò tí ká njí'dí énô.»
43004053	Gbolò 'duù tí nò giì ŋò ngé ni gî máa, ndâ 'duù tí nò nì ji yì nò gbúú-gbuu a o tí nó náa Jézù 'dè ta có ji yí máa, «'Viì mì lo bà 'vala gî,» nô. Tacó énò, ndú ta ndâ 'duù 'bá mì wó 'dáá gî giì 'bìtà bà ùnje gítí Jézù.
43004054	Ŋìnò a bà só bà bàkà seṛè mì Jézù mí Gàlìléyà. Yí delè bàkà seṛè tí nò ká bìndi bà gì yí 'do Jùdéyà.
43005001	Jézù giì njè nó 'do Gàlìléyà ya gí bà 'bí gbolò o gbí tàkìì mì ndâ Jùdéyà á Jèrùzàlémè.
43005002	À kuu tí~ a 'bí dùgùù to ta ngo kuu gèjèè gbí~, á seè 'bí njekèjì ndùgù bà ṛì gí gbí gbata Jèrùzàlémè náa à kû nì mítí~ a Njekèjì-mì-ndâ-rómbo. Ṛè dùgùù to tí nò gbí có mì ndâ Jùdéyà a Bètìzátà.
43005003	À tò ndâ ndùúṛù vô mí ṛègbà dùgùù to tí nò tacó tí ndâ 'duù ŋìnó náa ku ki'viki ndú mí to gî nô, go ndâ mbe sú ṛò, ta ndâ mbe ku kò, ta ndâ 'duù ŋìnó mbe gbege've mí to gî nô. Ndâ mbe ò'bù ta ndâ mbe ósú giì kili kpìṛì'vìì ta tà ndâ ndùúṛù tí nò kû ù bà gbàngà ngo tí nò,
43005004	tacó 'bí ŋa o kuu tí~ náa basìlì mì Mbíṛì má dù gî, yí kû gì gí tà ngo tí nò kû gbàngà ngo. Káa kpédélé mbe nò'o ŋìnó mbe ya gí tà ngo tí nò á bìndi bà gbàngà ngo mì basìlì tí nó kû co gí sè 'do tà ngo kà tí cèe 'duù ta sé'i tí wó káká'i wálá.
43005005	Jézù mâ giì ya gí ṛègbà ngo tí nò, yí giì ŋò 'bí 'dakò ta nò'o tí wó kuu tísì. 'Dakò tí nò dù tísì ta ndoò dê gítí zi'duù-só.
43005006	Jézù mâ giì zeke 'dakò tí nò, yí giì ŋò ká ngé ni gî máa, 'dakò tí nò dù gbí ŋa yê tí nò ta kôndi o. Jézù bà-i-nò giì 'vee yí máa, «À tí lo a go bà dù gbí dìì lo nìkì maa káká'i?»
43005007	Káa 'dakò tí nò giì 'vìsì có ji Jézù máa, «'Duù mbe te ye ya tí~ gí tà ngo gálà si ngo kû gbàngà tí wálá, Bu ye. Káa ye má ja tí ye kpòò, ye má bà yee kà, ndâ mbe nambeè te 'duù mì ndú ya tí~ gí tà ngo sàà kùṛo ye gî.»
43005008	Jézù bà-i-nò giì 'vìsì có ji yí máa, «A gí yaà, wò 'ví te kpâ-sili mì lo, wàa wò 'ví nò nó!»
43005009	Mâ giì zeke'o, gbí dìì 'dakò tí nò giì da mbó'vóó gî. Yí giì paṛa kpâ-sili mì wó, bìndi~ yí giì 'bìtà bà nò nó go có tí nò náa Jézù 'dè ji yí nò. Jézù 'vala 'dakò tí nò ta ṛi bà wotí gbí tàkìì mì ndâ Jùdéyà.
43005010	Tacó énò, ndâ kpo 'duù mì ndâ Jùdéyà giì 'dè có ji 'dakò tí nò náa Jézù 'vala yí nò máa, «À wúnó a ṛi bà wotí gbí tàkìì mì ndoo tí ndâ Jùdéyà. À má énò, wò kpónó kû gbètèkè nò a tàkìì mì ndoo ta nèté bà te kpâ-sili mì lo nò.»
43005011	Káa 'dakò tí nò giì 'vìsì có ji ndâ kpo 'duù mì ndâ Jùdéyà tí nò máa, «À 'dakò tí nó mbe 'vala ye 'do gbí nò'o nó ká 'dè có ji ye máa, ye te kpâ-sili mì ye, wàa ye 'ví njè nó.»
43005012	Ndâ kpo 'duù mì ndâ Jùdéyà bà-i-nò giì 'vee yí máa, «À 'dakò 'di ká 'dè có ji wò máa, wò te kpâ-sili mì lo, wàa wò 'ví njè nó?»
43005013	'Dakò tí nò bà-i-nò giì bàkà bà tùbà tí Jézù ji ndâ kpo 'duù mì ndâ Jùdéyà tí nó mbe 'vee yí nò. Káa à giì kpò yí gî, tacó yí ŋò Jézù ni lá, káa Jézù ŋònòkò tí wó mí gbí òkò tí ndâ mbè 'duù tí nó mbe yè to gî nó gî.
43005014	Mâ giì zeke'o gàà énò, Jézù giì 'de 'dakò tí nò gbí ndùgù 'bá-Mbíṛì. Jézù mâ giì ŋò 'dakò tí nò, yí giì 'dè có ji yí máa, «Ŋò ká gi, gbí dìì lo kpónó gì nìkì maa káká'i gî. À má énò, wò 'ví bàkà vò i káká'i lá, má wálá, 'bí gbolò i mbe ndii nò'o tí nò táánò mbe bàkà wò nò bà 'de wò.»
43005015	'Dakò tí nò bà-i-nò giì dele ndi wó ya gí bà 'dè có ji ndâ kpo 'duù mì ndâ Jùdéyà tí nó mbe 'vee yí gítí ṛè mbe je yí gí gítí nèté bà paṛaka kpâ-sili ta ṛi bà wotí gbí tàkìì mì ndâ Jùdéyà nó, máa, «Ṛè 'dakò tí nò mbe 'vala ye nò a Jézù.»
43005016	Ndâ kpo 'duù mì ndâ Jùdéyà mâ giì 'di có énó máa, a Jézù ká 'dè có ji 'dakò tí nò máa, yí te kpâ-sili ta ṛi bà wotí gbí tàkìì mì ndâ Jùdéyà nò, ndú giì 'bìtà bà bàkà gbínje ta yí, tacó yí bàkà ndâ i tí nò ta ṛi bà wotí gbí tàkìì mì ndâ Jùdéyà.
43005017	Jézù mâ giì 'di có tí nò náa ndâ kpo 'duù mì ndâ Jùdéyà 'dè gítí wó máa, yí kû gbètèkè tàkìì mì ndâ Jùdéyà nò, yí giì 'vìsì có ji ndú máa, «Bu ye kpónó go có tí nó náa ye kû 'dè ji yo nó kû bàkà nèté, à má énò, ye delè kû bàkà nèté go i mì wó nò.»
43005018	Có tí nò náa Jézù 'vìsì gí tàkò có mì ndâ kpo 'duù mì ndâ Jùdéyà nò giì mìlìsé tí ndú go sé kà wu. Bìndi~ ndòngbú có mì ndú náa ndú giì koṛo gítí wó a ŋìnó máa, ndâ yì má zi yí lá, ndâ yì káká'i bà zi 'bí 'duù wálá. Ndú koṛo ŋa có tí nò me ká tacó náa Jézù gbètèkè ṛi bà wotí gbí tàkìì mì ndâ Jùdéyà gî nò lá; tàkòcò ndú kpolo ngé ma a i gítí có bà 'vii tí Jézù ta Mbíṛì énó máa, Mbíṛì a 'dóó Bu yì.
43005019	Káa Jézù giì 'vìsì có ji ndú gí tàkò bà waaka có mì ndú nò máa, «Ye kû 'dè có ji yo ta yúcó máa, 'Viì kû bàkà i me ta muu wó lá; yí kû bàkà káa i ŋìnó náa yí ŋò Bu wó kû bàkà nó cuki.
43005020	Tacó Bu 'Viì zè 'Viì mì wó nìkì ma, tacó énò, yí giì tùbà ndâ i ŋìnó 'dáá gî náa yí kû bàkà nó ji 'Viì mì wó. Bu 'Viì bà giì tùbà bà bàkà ndâ 'bí nèté mbe ndii ndâ ŋìnò gî ji 'Viì mì wó. Yí bà giì tùbà bà bàkà ndâ i ŋìnó náa bà 'dè có gítí ndú bà kpo nje yo gî nó ji 'Viì mì wó.
43005021	Bu 'Viì a mbe kû je woò ji ndâ ku; à má énò, 'Viì delè kû je woò ji ndâ 'duù ŋìnó mbe nìkì tí wó nó go i mì Bu wó.
43005022	Bu 'Viì me mbe waa có mítí 'duù lá, tacó yí je wotí bà waa có mítí ndâ 'duù 'dáá gî ji 'Viì mì wó gî,
43005023	tacó wàa, ndâ 'duù 'ví te ta duù mítí 'Viì mì wó, á go ŋìnó náa ndú kû te ta duù mítí wó tí Bu 'Viì nô. 'Duù mbe biya bà te duù mítí 'Viì gî, yí biya nò a bà te duù mítí Bu 'Viì tí mbe tuu 'Viì gî.
43005024	Ye kû 'dè có ji yo ta yúcó máa, 'duù mbe 'di có mì ye, wàa yí 'ví ùnje gítí mbe tuu ye, bà 'vala ká dúú bà ya tí~. Gbí ndeṛè bà 'viiki gbí nje wó bìndi ku mì wó bà dù wálá. Yí bà ya ká ngé ndírí gí gbí 'válá ŋìnó mbe cee lá nó bìndi ku mì wó.
43005025	Ye kû 'dè có ji yo ta yúcó máa, o tí nò ká kèjì, à má ta bà 'dè ta yúcó, à kpónó nó a o tí nò, náa ndâ ku bà giì 'di kòcò 'Viì mì Mbíṛì, bìndi~ ndâ mbe 'di kòcò wó 'dáá gî bà 'vala gî.
43005026	Tacó Bu 'Viì, tí ṛèngbó 'válá, bàkà 'Viì mì wó tí ṛèngbó 'válá gî.
43005027	Yí delè giì je wotí bà waa có ji yí ndii ndâ 'bí mbe waa có muu to tí nó 'dáá gî, sé náa yí a 'Viì-mì-'Dakò nò.
43005028	Nje yo 'ví 'dèè gítí có tí nò lá, tacó o tí nò ká kèjì náa ndâ ku gbí gùù bà giì 'di gbí kòcò wó,
43005029	bìndi~ ndâ ku ŋìnó mbe bàkà tó i táánò si ndú kû 'vala muu to tí nó nó bà giì 'vala ndi ndú 'do gbí muu'dú ndú, gí gbí 'válá ŋìnó mbe cee lá nô; bìndi~ ndâ ku ŋìnó táánò mbe bàkà tó i si ndú kû 'vala muu to tí nó lá nó bà 'vala dó gbí muu'dú ndú gí bà ŋò vò i mì ndú.
43005030	Ye bàkà i ta muu ye lá. Ye kû waa có ká go ŋìnó náa à 'dè ji ye gî. Ye delè kû waa có ká jáá, tacó à gbí muu ye me có bà bàkà go 'dóó có mì ye lá. À gbí muu ye a có bà bàkà go có mì 'duù tí nó mbe tuu ye nô.
43005031	Ye táánò má kû koṛo có a i gítí miṛi ye, máa, ye énó, wàa ye énó, wàa ye énó, mbe ùnje gítí ndâ có mì ye máa, ye kû 'dè a yúcó nò, bà dù wálá.
43005032	Káa ye ŋò ni gî máa, 'bí 'duù tí mbe 'dè yúcó mbe kû 'dè có muu ye kuu tí~.
43005033	Yo táánò tuu ndâ 'duù mì yo ji Jòvánì tí mbe caka tí ndâ 'duù, bìndi~ yí giì 'dè yúcó muu ye ji ndú gì tí~ ji yo gî.
43005034	Ye 'dè có tí nò ji yo tacó bà 'vala yo. Ye 'dè ji yo me tacó máa, ye kû tee njembí ye kpolo ma a i mítí 'bí 'duù muu to tí nó máa yí 'ví 'dè có muu ye nò lá.
43005035	Jòvánì tí mbe caka tí ndâ 'duù táánò a wu mbe kû zìì á nje kùpò. Tàkòcò yo delè táánò peteke ta líkí'o bà dù gbí ngba wó tè gî.
43005036	Káa 'dóó có mì ye náa ye bà 'dè gítí miṛi ye mbe ndii yúcó mì Jòvánì tí mbe caka tí ndâ 'duù náa yí 'dè gítí ye nò kuu tí~. Có mì ye nò a ndâ nèté tí nó náa Bu ye tuu ta ye, máa, ye bàkà nô. À delè a ndâ nèté tí nò ká kû tùbà~ énó máa, a Bu ye ká tuu ye.
43005037	'Bí mbe 'dè có muu ye á bìndi ndâ nèté mì ye a Bu ye tí nó mbe tuu ye nô. Yo jé 'di kòcò wó ta tù yo lá. Yo delè jé ŋò yí ta ṛo yo lá.
43005038	Có mì wó delè dù gbí njembí yo lá, tacó yo ùnje gítí 'duù tí nó náa a yí ká tuu yí nó lá.
43005039	Yo kû jè ta bà 'di gbí ndâ có gbí wáràgà mì Mbíṛì, tacó yo koṛo có máa, à gbí wáràgà mì Mbíṛì a ndâ có mbe kû je 'válá ŋìnó mbe cee lá nó ji yo. Káa à gbí wáràgà tí nò mì Mbíṛì nò a ndâ có gítí ye.
43005040	Káa, ta ndâ ŋa ŋìnò 'dáá gî, yo biya bà gì gí mì ye, tacó bà 'de 'válá ŋìnó mbe cee lá nó gî.
43005041	Ye kû 'dè có tí nò ji yo me tacó máa, ye kû pà a bà ùlù ye mì ndâ 'duù nò lá.
43005042	Káa ye ŋò yo ni ngbáṛángà'i gî. Ye ŋò ni gî máa, yo zè Mbíṛì nìkì gbaànjé lá.
43005043	A Bu ye ká tuu ye ji yo, káa yo giì bè ye gî. Káa 'bí 'duù kpónó má gì ta 'dóó nó wiṛi mì wó gí mì yo, yo bà te wiṛi mítí wó gî.
43005044	Gbèe 'bí có gítí bà pà kpokèjì gítí bà ùlù yo mì Mbíṛì gbí muu yo gbaànjé wálá. À kpolo mì yo cuki káa có gítí bà ùlù tí yo gbí òkò tí yo. À má énò, a ŋa yè muu to tí nó ká bà si yo 'ví ùnje ta njembí yo gbaànjé gítí ye?
43005045	Yo kpónó kû koṛo có máa, a ye ká bà kpì ngbàngà tí yo ji Bu ye, káa, à me énò lá. A Mòze, tí 'duù tí nó náa yo kû tee njembí yo kpolo ma á mítí wó nó, ká bà kpì ngbàngà tí yo.
43005046	Yo táánò má ùnje gítí Mòze ta njembí yo dú, yo kùtàá bà ùnje gítí ye ta njembí yo gbaànjé gî, tacó Mòze táánò kû cu có gítí ye mì gbí wáràgà mì wó.
43005047	Káa yo má biya bà ùnje gítí ndâ có tí nó náa Mòze táánò cu mì gbí wáràgà nó gî, a ŋa yè ká bà si yo 'ví ùnje gítí ndâ có tí nó náa ye kû 'dè ji yo nó?»
43006001	Ta 'bí o gbaànjé bìndi bà dele ndâ Jézù ta ndâ mbe tala có mì wó 'do Jùdéyà gí Gàlìléyà, ndú giì di ngo gí tìto kàpá Gàlìléyà, náa à kû nì mítí~ a kàpá Tìbérìyà delè.
43006002	Ndâ 'duù me mbè bà-i-nò giì kaa ya gí tàkò ndú, tacó ndú ŋo ŋa ndâ seṛè bà 'vala ndâ mbe nò'o tí nó náa Jézù bàkà ta ndi to nó gî.
43006003	Jézù bà-i-nò giì kaa ndâ mbe tala có mì wó, bìndi~ ndú giì ya gí bà ki tí ndú to á pí gú.
43006004	Ndú ya ta nó tí nò si o bà bàkà tàkìì bà Ndii-ta-muu-ndâ-Ìzìrìyélì-mì-Mbíṛì dooko gî.
43006005	Jézù mâ giì 'va ṛo wó 'do pí gú kà gí tàgbà gú, yí giì ŋò ndâ 'duù mósú-mosu-mòsù á kèjì gí tàkò ndú ta ndâ mbe tala có mì wó pí gú kà. Jézù bà-i-nò giì 'vee 'bí mbe tala có mì wó ta ṛè wó a Fìlípò máa, «Ndoo wúnó bà sì i-zó-zò 'do kòtí 'di tacó bà je ji ndâ ŋa ndâ 'duù tí zó kèjì zó?»
43006006	Jézù 'vee 'vé tí nò ká tacó bà 'di có 'do gbí yì Fìlípò, tacó yí tí Jézù ŋò i bà bàkà ji ndâ 'duù tí nò ni sàà gî.
43006007	Káa Fìlípò giì 'vìsì có ji Jézù máa, «Ndoo kpêtí má 'dè có máa, ndoo pà ji ndú káa làmbu i tacó bà njù ta ngo, gbí~ go énó máa, ndoo bà sì i-zó-zò ta i me gbolò, ndâ-'bî-lá go njì fádà 200.»
43006008	'Bí mbe tala có mì Jézù ta ṛè wó a Àndèréyà, tí ná'vindí Sìmónè Pìyétòrò, giì 'vìsì có ji Jézù gí tàkò có tí nò náa ndú kû 'dè ta Fìlípò nò, máa,
43006009	«Ye kùtàá ŋò ndâ 'bí cèe kù kô tí nó mì ndoo nó vô, ta ndâ njì sè sósò'ô, á mì 'bí 'viì-'dakò, káa, ye ŋò ni gî máa, à nò me i gítí ŋa mbè tí nò á kèjì nò lá.»
43006010	Ndâ 'duù tí nò mâ giì yee pí gú tàkò ndâ Jézù gî, Jézù giì 'dè có ji ndâ mbe tala có mì wó máa, «Yo si ndâ 'duù tí nò 'ví ki tí ndú to.» Mbílì ta o tí nò mà'bàà kuu ta to tí bàndò tí nò. Tacó énò, ndâ 'duù giì ki tí ndú to ta ndi gbí mbílì tí nò. Muu ndâ 'dakò ta o tí nò 'dáá gî álìfì vô.
43006011	Ndâ 'duù tí nò mâ giì ki tí ndú to gî, Jézù giì kaa ndâ kù kô tí nó vô náa Àndèréyà 'dè có gítí ndú ji yí mì 'bí 'viì nó, yí giì 'dè nìkì maa ji Mbíṛì, má kózò gî, yí giì kaa ji ndâ 'duù. Yí giì dele ndi wó giì kaa ndâ njì sè tí nó sósò'ô mì gbèe 'viì tí nò nó, yí káká'i giì 'dè nìkì maa ji Mbíṛì, bìndi~ yí giì kaa ndú gí tàkò ndâ kù kô tí nó vô nó ji ndâ 'duù.
43006012	Ndâ 'duù mâ giì zò i yè yì ndú 'dáá gî gî, Jézù giì 'dè có ji ndâ mbe tala có mì wó máa, «Yo kili ndâ sè i-zó-zò ŋìnó ta to bìndi ndú nó 'dáá gî. Yo si 'bí làmbu i 'ví volo mí to lá.»
43006013	Ndâ mbe tala có mì Jézù bà-i-nò giì kili sè i-zó-zò bìndi ndâ 'duù tí nò yeke ndâ kèè muu'bì-nje~só.
43006014	Ndâ 'duù mâ giì ŋò ŋa seṛè tí nó náa Jézù bàkà nó, ndú giì 'dè có máa, «Ŋìnó dú káa mbe 'dòkò có mì Mbíṛì tí nó náa Mòze táánò 'dè có ji ndâ 'duù gítí wó máa, yí bà gì gí muu to tí nó nó ká nô.»
43006015	Jézù mâ giì 'di có tí nò, yí giì ŋò ni gî máa, a gbí muu ndâ 'duù tí nò a có bà zèè yì, wàa ndú 'ví bàkà yì tí gba mì ndú ta wotí. Tacó énò, yí giì ndo ta kpéétí wó 'do gbí òkò tí ndú ya gí gbí òkò ndâ gú.
43006016	'Dê'o mâ giì bàkà tí gî, ndâ mbe tala có mì Jézù giì kaa 'do pí gú ya gítí kàpá,
43006017	tacó bà di ngo ya gí gbí gbata Kàpàrànáwùmù, si Jézù ta kpéétí wó mí gbí òkò ndâ gú, si o kû me pìtì-pìtì énô.
43006018	Káa si ndú ta gbâ ṛo ngo, ngo giì 'bìtà bà gbàngà tí gbí pù ta pípìṛi ngé ndii gî.
43006019	Ndâ mbe tala có mì Jézù mâ giì ya ta gbâ ta kpéétí ndú kpòṛó gí gbí u ngo gî, ndú giì ŋò 'duù kû nò nó có ṛo ngo kèjì gí tàkò ndú. Káa ndú ŋò ni énó máa 'duù tí nò a Jézù nò lá. Yí mâ giì dooko ta ndú gî, gúku giì zèè ndú tí vò ŋa ŋìnô.
43006020	Káa Jézù giì 'dè có ji ndú máa, «Yo cì gúku lá; a ye!»
43006021	À giì dù gbí muu ndâ mbe tala có mì Jézù bìndi bà tùbà tí wó ji ndú nò a có bà te yí mí gbí gbâ, wàa ndâ yì 'ví ya ta ndú gí tìto, káa ndú mâ giì kì ṛo ndú, ndú giì 'de tí ndú ta ndâ Jézù ngé tì ngo tí bàndò tí nó náa ndú kû koṛo có bà ya gítí~ nô.
43006022	Ndâ mbè 'duù tí nó mbe tè ṛì gbí kùdù kô nó mâ giì ya gí tàbè'dè kàpá ta dú'o ta yé bìndi bà je i-zó-zò ji ndú mì Jézù, ndú giì 'de gbèe gbâ ṛo ngo lá, káa ndú ŋò Jézù o gí gbí gbâ ta o bà di ngo mì ndâ mbe tala có mì wó lá.
43006023	Ndâ 'bí gbâ mbe gì 'do gbí gbata Tìbérìyà mâ giì ṛò tíyò dê 'vii ta bàndò tí nò náa ndâ 'duù zò i tí~ nò,
43006024	ndâ mbè 'duù tí nò mbe kû pà bà tí Jézù nò giì oloko mí gbí ndú, tacó ndú 'de Jézù lá. Ndú delè 'de vòó ndâ mbe tala có mì wó lá. Ndú bà-i-nò giì di ngo gí gbí gbata Kàpàrànáwùmù, tacó bà pà bà tí Jézù.
43006025	Ndú mâ giì 'de yí gî, ndú giì 'vee yí máa, «Wò di ngo gí tìto kàá ta o ngàyi, mbe nìbà i?»
43006026	Káa Jézù giì 'vìsì có ji ndú máa, «Ye kû 'dè có ji yo ta yúcó máa, yo kû pà bà tí ye me tacó máa, yo ŋò ndâ seṛè tí nó náa ye bàkà ndú nó gî, nò lá. Yo kû pà bà tí ye, tacó yo zò i yè yì yo gî.
43006027	Yo si bà yeeke tí yo ká tacó ŋa i-zó-zò ŋìnó mbe dù gbí yì yo tí ká lá nó cuki mí to. Yo bàkà nèté a i tacó ŋa i-zó-zò ŋìnó mbe je 'válá ŋìnó mbe cee lá nó ji yo nô. Ŋìnò a ŋa i-zó-zò náa 'Viì-mì-'Dakò kû je ji yo, tacó Bu ye tí Mbíṛì bàkà 'dóó ndi 'bì wó mítí 'Viì-mì-'Dakò gî.»
43006028	Káa ndâ 'duù tí nò giì 'vee Jézù máa, «Ze 'ví bàkà a ŋa yè, tacó wàa ze 'ví bàkà ta ndâ i ŋìnó mbe nìkì tí Mbíṛì nó?»
43006029	Jézù bà-i-nò giì 'vìsì có ji ndú máa, «Nèté ŋìnó ta go~ tí Mbíṛì máa yo 'ví bàkà nó a bà ùnje ta njembí yo gbaànjé gítí 'duù tí nó náa yí tí Mbíṛì tuu yí nô.»
43006030	Káa ndâ 'duù tí nò giì 'vee Jézù máa, «Ze 'ví ŋò ni ta yè máa, a Mbíṛì ká tuu wò? Wò bà bàkà ji ze a ŋa yè, wàa ze 'ví ŋò ta wò ni tí tú mì Mbíṛì?
43006031	Ze 'vee wò énò tacó Mòze dígísèé je mánà tí i-zó-zò ji ndâ ká gù ze si ndú gbí kángáá nga ngoò, go có tí nó náa à cu mí gbí wáràgà mì Mbíṛì énó máa, ‹Yí táánò je i-zó-zò ji ndú 'do gbíṛì› nô.»
43006032	Káa Jézù giì 'vìsì có ji ndú máa, «Ye kû 'dè có ji yo ta yúcó máa, à dígísèé me Mòze ká je i-zó-zò 'do gbíṛì ji ndâ ká gù yo lá. À Bu ye táánò ká je i-zó-zò ji ndú á 'do gbíṛì. À kpónó delè káa Bu ye ká kû je i-zó-zò ji yo 'do gbíṛì, tí cèe i-zó-zò,
43006033	tacó i-zó-zò mì Mbíṛì a ŋìnó mbe kû gì 'do gbíṛì. I-zó-zò mì Mbíṛì a ŋìnó mbe kû 'vala ndâ 'duù muu to tí nô.»
43006034	Ndâ 'duù tí nò bà-i-nò giì 'deke tí ndú ji Jézù máa, «Je ŋa i-zó-zò tí nò ta o 'dáá gî ji ze.»
43006035	Káa Jézù giì 'vìsì có ji ndú máa, «Ye a i-zó-zò ŋìnó mbe kû je 'válá ji ndâ 'duù nô. 'Duù má gì gí mì ye gî, go bà bàkà yí káká'i wálá. 'Duù má ùnje ta njembí wó gbaànjé gítí ye gî, go ngo bà bàkà yí káká'i wálá.
43006036	Ye 'dè có ji yo sàà gî máa, yo ŋò ye gî, káa ta ndâ ŋìnò 'dáá gî, yo ùnje gítí ye lá.
43006037	Ndâ 'duù ŋìnò 'dáá náa Bu ye je ndú ji ye nó bà gì gí mì ye. Káa 'duù má gì gí mì ye gî, ye bà bè yí wálá.
43006038	Tacó ye gì 'do gbíṛì me tacó bà bàkà go 'dóó có mì ye gbí muu ye lá. Ye gì a i tacó bà bàkà go có mì mbe tuu ye.
43006039	Káa có mì mbe tuu ye énó máa, ye 'ví si 'bí 'duù gbaànjé 'do gbí òkò tí ndâ 'duù tí nó náa yì kaa ndú ji ye nó 'ví giṛi lá. Có mì wó máa, ye 'ví 'vala ndi ndâ 'duù tí nó náa yì kaa ndú ji ye nó 'do gbí muu'dú ndú 'dáá gî ta ndòngbú o.
43006040	Có mì Bu ye énó máa, 'duù mbe ŋò 'Viì mì yì ni gî, bìndi~ yí giì ùnje ta njembí wó gbaànjé gítí wó gî nó, bà 'de 'válá ŋìnó mbe cee lá nô; à má énò, ye bà 'vala ndi ndú 'do gbí muu'dú ndú ta ndòngbú o.»
43006041	Ndâ Jùdéyà mâ giì 'di có tí nò náa Jézù 'dè nò, ndú giì 'bìtà bà fiini có gbí òkò tí ndú gítí Jézù, tacó có tí nó náa yí 'dè énó máa, yì a i-zó-zò mbe gí 'do gbíṛì nô.
43006042	Máa, «À kû gbúú-gbuu nó a Jézù tí nó tí 'viì mì Jùzépè nó ká kuu kùṛo ndoo nô. Ndoo ŋò ndâ bu wó ta nawu wó ni ngbáṛángà'i gî. Káa yí giì dù ndíi ŋìnó kû 'dè có máa, yì gì 'do gbíṛì nó, ta ŋa kpokèjì ngàyi?»
43006043	Káa Jézù giì 'vìsì có ji ndú máa, «Yo si bà fiini có gbí òkò tí yo mí to.
43006044	Tacó 'bí 'duù gbaànjé bà gì gí mì ye ta muu wó wálá, sè~ káa ŋìnó máa, a Bu ye tí nó tí mbe tuu ye nó ká gbà tàmuu wó gì tí~ ji ye. Káa ye bà 'vala yí 'do gbí muu'dú wó ta ndòngbú o gî.
43006045	Tacó à cu mí gbí wáràgà mì ndâ mbe 'dòkò có mì Mbíṛì énó máa, ‹Mbíṛì bà nìbà i ji ndâ 'duù 'dáá gî.› Káa bà gì gí mì ye a bà sè tù tí bà nìbà i mì Bu ye, ta bà mèlè bà bàkà go có tí nò náa wò 'di nò.
43006046	Gbí có tí nò me énó máa, ndâ 'duù 'dáá gî ŋò Bu ye ta ṛo ndú gî nò lá. À káa 'duù tí nó gbaànjé mbe gì 'do mì Mbíṛì nó ká ŋò Bu ye ta ṛo wó.
43006047	Ye kû 'dè có ji yo ta yúcó máa, 'duù ŋìnó mbe ùnje gítí ye gî nó bà 'vala ká dúú bà ya tí~.
43006048	Ye a i-zó-zò mbe 'vala ndâ 'duù.
43006049	Ndâ ká gù yo dígísèé zò mánà gbí kángáá nga ngoò, káa ndú giì mìì 'dáá gî.
43006050	Káa ye a i-zó-zò ŋìnó mbe gì 'do gbíṛì, tacó wàa, 'duù má zò ye gî, yí 'ví cì lá nô.
43006051	Ye a i-zó-zò ŋìnó mbe gì 'do gbíṛì, mbe kû 'vala ndâ 'duù nô. 'Duù ŋìnó mbe zò i-zó-zò tí nò gî bà 'vala ká dúú bà ya tí~. Káa i-zó-zò tí nò náa ye bà je ji ndâ 'duù nò a dìì ye, tacó bà 'vala ndâ 'duù á muu to tí nô.»
43006052	Ndâ Jùdéyà bà-i-nò giì 'bìtà bà 'viiki gbí có tí nò náa Jézù 'dè nò ta wotí tí~ ta kpéétí ndú máa, «'Dakò tí nò bà waa dìì wó ji ndoo wàa ndoo 'ví zò ta ŋa kpokèjì ngàyi?»
43006053	Káa Jézù giì 'vìsì có ji ndú máa, «Ye kû 'dè có ji yo ta yúcó máa, yo má zò dìì 'Viì-mì-'Dakò lá, yo delè má njù mbelè wò lá, yo bà 'de 'vala ŋìnó mbe cee lá nó wálá.
43006054	'Duù mbe zò dìì ye gî, bìndi~ yí giì njù mbelè ye gî, bà 'vala ká dúú bá ya tí~. Ye delè bà 'vala yí 'do gbí muu'dú wó ta ndòngbú o.
43006055	Tacó dìì ye a cèe i-zó-zò, bìndi~ mbelè ye a cèe ngo.
43006056	'Duù mbe zò dìì ye gî, bìndi~ yí giì njù mbelè ye gî, 'duù tí nò á 'dóó dìì ye, ye delè a 'dóó dìì wó.
43006057	'Duù tí nò bà 'de 'válá 'do mì ye, go ŋìnó náa ye kû 'de ta 'válá 'do mì Bu ye tí ṛèngbó 'válá, tí mbe tuu ye nô.
43006058	Dìì ye a i-zó-zò mbe gì 'do gbíṛì. 'Duù mbe zò i-zó-zò tí nò bà 'vala ká dúú bà ya tí~. Dìì ye a tende ŋa i-zó-zò, a me ŋa i-zó-zò tí nó náa ndâ ká gù yo zò dígísèé, káa ndú giì mìì gî nó, lá.»
43006059	Jézù 'dè ndâ có mì wó nò ji ndâ 'duù á mí bàndò bà kili ndú gí bà ùlù Mbíṛì gbí gbata Kàpàrànáwùmù.
43006060	Jézù mâ giì nìbà i ji ndâ 'duù cee gî, ndâ 'duù me mbè 'do gbí òkò tí ndâ mbe tala có mì wó giì 'dè có gbí òkò tí ndú máa, «Wotí tí bà nìbà i mì wó ngé ndii gî. A 'di ká bà 'di gbí ndâ ŋa ndâ kpo-kpò có mì wó nò?»
43006061	Jézù mâ giì ŋò ni gî máa, ndâ mbe tala có mì yì kû 'dè kòlòwò gítí ndâ có tí nó náa yí 'dè ji ndâ 'duù nó, yí giì 'vee ndú máa, «Tàkòcò yo kû kpóló-kpolo gítí ndâ có tí nò náa ye 'dè nò?
43006062	Káa yo kùtàá má ŋò énò a bà ya 'Viì-mì-'Dakò á gí gbíṛì, yo bà me ta tí yo ée?
43006063	A Bèṛi-mì-Mbíṛì ká kû je 'válá ji 'duù. 'Duù 'vala 'duù lá. Ndâ có tí nò náa ye 'dè nò a Bèṛi-mì-Mbíṛì tí mbe je 'válá ji yo. Ndâ có tí nò delè a 'válá.
43006064	Káa ndâ 'bí 'duù gbí òkò tí yo ùnje gítí ndâ có mì ye nò lá.» Jézù 'dè có tí nò tacó yí ŋò ndâ mbe ùnje gítí có mì wó lá, ta dê 'duù mì wó nó kpokèjì gí bà dù tí mbe ba ngbù wó nó ni sàà gî.
43006065	Tacó énò, Jézù bà-i-nò giì 'dè có ji ndâ 'duù máa, «Ŋìnò a ndeṛè có tí nò náa ye kùtàá 'dè ta có ji yo máa, 'duù bà 'de wotí gítí bà gì gí mì ye ta kpéétí wó wálá, sè~ káa ŋìnó a Bu ye ká ùnje ji yí nò ká nò.»
43006066	Ndâ mbe tala có mì Jézù me mbè giì jee bà ṛu ndi wó mí to á bìndi có tí nò náa yí 'dè nò gî.
43006067	Jézù mâ giì ŋò bà biya bà ṛu ndi wó mì ndâ 'bí mbe tala có mì wó, yí bà-i-nò giì 'vee ndâ ŋìnó muu'bì-nje~só náa yí ṛuka ndú nó, máa, «Káa yo ŋìndi yo, go bà ya ta ndâ ka yo tí yo wálá?»
43006068	Káa Sìmónè Pìyétòrò giì 'vìsì có ji yí máa, «Ze 'ví ya gí mì 'di, Mbe tí ze? A wò ká kû 'dè ndâ có ŋìnó mbe kû 'vala ndâ 'duù nô.
43006069	Ze ùnje gî, ze delè giì ŋò ni ngbáṛángà'i gî, máa, wò a 'duù ŋìnó náa Mbíṛì kaa wò mò gí mì wó gî.»
43006070	Káa Jézù giì 'vìsì có ji ndâ Sìmónè Pìyétòrò máa, «À wálá a ye táánò ká cu 'bì ye mítí yo ta bà muu yo muu'bì-nje~só nó? Káa 'bí 'duù gbaànjé á 'do gbí òkò tí yo jì'vì kàzà mítí ye gî.»
43006071	Jézù ta o tí nò kû gbì tì kpô a i gítí Júdà, tí 'viì mì Sìmónè Ìsìkàrìyótè, tí 'bí 'duù gbaànjé 'do gbí òkò tí ndâ mbe tala có mì wó muu'bì-nje~só náa yí ṛuka ndú nô. Tacó a Júdà ká bà giì ba ngbù wó tí Jézù.
43007001	Jézù giì dù kû nò nó ká ta ndi gbí ndâ to Gàlìléyà. Go bà ya gí gbí to Jùdéyà giì dù tí wó lá, tacó ndâ kpo 'duù mì ndâ Jùdéyà kà kû pà kpokèjì gítí wó tacó bà zi yí.
43007002	Kùṛo o bà bàkà tàkìì bà tò ndùúṛù gbí tàkìì mì ndâ Jùdéyà mâ giì dooko gî,
43007003	ndâ ná'vindí Jézù á Gàlìléyà giì 'dè có ji yí máa, «Ya gí Jùdéyà, tacó wàa ndâ mbe tala có mì lo 'ví ŋò ta ngba lo ta ndâ nèté mì lo náa wò kû bàkà nó á kà.
43007004	Tacó 'duù ŋìnó ta go bà dù tí gbolò 'duù á kùṛo ndâ 'duù tí wó nó bàkà i gbí kóó lá. Káa wò lê má kû bàkà ndâ i tí nò, bàkà ndú mí kùṛo ndâ 'duù 'dáá gî.»
43007005	Ndâ ná'vindí Jézù 'dè ŋa có tí nò ji yí tacó à kpêtí káa ndú, ndú ùnje gítí ndâ i tí nò náa Jézù kû bàkà nò lá.
43007006	Káa Jézù giì 'vìsì có ji ndú máa, «O bà ya ye gí Jùdéyà gì kálásê. Káa à má gítí yo, o 'dáá gî káa o bà ya yo gí Jùdéyà.
43007007	Ndâ 'duù muu to tí nó sogo yo lá. Káa ndú kû sogo ye. Ndú kû sogo ye tacó ye ta o 'dáá gî kû 'dè có ji ndú máa, ndâ kpokèjì mì ndú a ndâ vò kpokèjì.
43007008	À má énò, yo ya gí bà tì o bà tò ndùúṛù gbí tàkìì mì ndoo. Ye bà ya gí bà o tí nò wálá, tacó o bà ya ye gì kálásê.»
43007009	Ndâ ná'vindí Jézù giì kaa ya gí Jùdéyà si yí mí Gàlìléyà á bìndi có tí nò.
43007010	Ndâ ná'vindí Jézù mâ giì kaa ya gí bà tì o bà tò ndùúṛù gbí tàkìì mì ndâ Jùdéyà gî, Jézù giì njè nó ya gí tàkò ndú ta 'dóó o mì wó náa à gbí muu wó ta kpéétí wó. Yí mâ giì yee kà, yí giì dù ká gbí kóó.
43007011	Káa ṛo ndâ kpo 'duù mì ndâ Jùdéyà ta gbolò o tí nò 'dáá gî ká gí kpokèjì tí wó. Ndú mâ giì ŋò yí lá, ndú giì dù kû 'vee 'vé gbí òkò tí ndú máa, «Yí ngò? Yí kòtí 'di? 'Dakò tí nò ngò?»
43007012	Káa ndâ sè mbè 'duù ŋìndi ndú kû giì 'dè a ngûcó ta ṛè wó. Ndâ 'bí 'duù gbí òkò tí ndú máa, «Yí a tó 'duù!» Ndâ 'bí 'duù máa, «Yí a vò mbe ŋònòkò muu ndâ 'duù!»
43007013	Gbèe 'duù mbe 'dè có ta ṛè wó gí yaà wálá, tacó ndâ 'duù 'dáá gî ta o tí nò kû cì gúku tí ndâ kpo 'duù mì ndâ Jùdéyà.
43007014	Ndâ 'duù mâ giì yee gbí jígí'dí-jìgì'dì sili mì o bà bàkà tàkìì bà tò ndùúṛù gî, Jézù giì ṛì gí gbí ndùgù 'bá-Mbíṛì, bìndi~ yí giì 'bìtà bà nìbà i ji ndâ 'duù.
43007015	Ndâ kpo 'duù mì ndâ Jùdéyà mâ giì ŋò yí kû nìbà i, nje ndú giì 'dèè gî. Bìndi~ ndú giì 'bìtà bà 'vee 'vé gbí òkò tí ndú máa, «'Dakò tí nò 'de ŋa muu tí nò 'do kòtí 'di, káa yí jé ta 'bí gbèe ṛi ki tí wó kùṛo 'bí mbe nìbà tàkìì mì ndâ Jùdéyà lá.»
43007016	Káa Jézù mâ giì ŋò ŋa bà koṛo có mì ndú nò, yí giì 'vìsì có ji ndú máa, «Ye kû nìbà me 'dóó có mì ye gbí muu ye lá. Ye kû nì a bà có mì mbe tuu ye.
43007017	Go bà bàkà go có mì Mbíṛì má kuu tí 'duù, yí bà ŋò ni gî máa, ye kû nì a bà có mì Mbíṛì. Káa ye má kû nì a bà 'dóó có mì ye, 'duù tí nò delè bà ŋò ni gî.
43007018	Tacó 'duù má kû nìbà a 'dóó có mì wó, à gbí muu wó a có máa, ndâ 'duù 'ví te duù mítí yì. Káa 'duù ŋìnó mbe kû bàkà nèté tacó wàa ndâ 'duù 'ví te ta duù mítí mbe tuu yì nó a 'duù jáá, yí delè me mbe 'viya lá.
43007019	Mòze dígísèé 'dè có ji yo lá? Káa 'bí 'duù gbaànjé gbí òkò tí yo mbe kû kpolo tí có mì Mòze kpónó kuu tí~? À má énò, yo kû paa ta bà zi ye tacó yè?»
43007020	Káa ndâ 'duù tí nò giì 'vìsì có ji Jézù máa, «À tí lo a mâ! A 'di ká kû jè ta bà zi wò?»
43007021	Káa Jézù giì 'vìsì có ji ndú máa, «Ye bàkà káa i gbaànjé, káa nje yo 'dáá gî kpónó 'dèè gítí~ gî.
43007022	Mòze dígísèé 'dè có ji yo máa, yo ya ta ndâ 'viì-'dakò gí gbí gàzâ ta sili vô-nje~ta'ô bìndi bà jò ndú. (Gbí có tí nò me énó máa, a Mòze dígísèé ká 'bìtà bà ya gí gbí gàzâ ji ndâ Jùdéyà nò lá; gàzâ a cèe ká i mbe 'bìtà tí gbí o mì ndâ ká gù yo, tí ndâ mbe 'bìtà bà jò ŋa yo tí ndâ Jùdéyà mí muu to tí nô.) Yo kpónó kû waa ndâ 'viì mì yo ta ṛi bà wotí gbí tàkìì mì yo tí ndâ Jùdéyà náa sili tí nò vô-nje~ta'ô náa Mòze 'deke ji yo nò má tè 'vii ta ṛi bà wotí gbí tàkìì mì yo nò. Káa vò i tí~ wálá,
43007023	tacó ŋìnó a sili tí nó náa Mòze 'deke ji yo, tí sili bà waa ndâ 'viì gbí tàkìì mì yo nó ká nò. À má énò, tàkòcò yo kpónó kû kpolo gítí có bà 'vala kùùkpò 'duù mì ye ta ṛi bà wotí gbí tàkìì mì ndâ Jùdéyà tacó yè?
43007024	Yo si bà zeke káa 'duù wàa yo 'ví waa có mítí wó nò mí to. Yo waa có ta yúcó.»
43007025	Ndâ 'bí 'duù Jèrùzàlémè bà-i-nò giì 'bìtà bà 'vee 'vé máa, «À nó me 'dakò tí nó náa ndâ kpó 'duù mì ndâ Jùdéyà kû pà bà tí wó tacó bà zi yí nó ká nó lá?
43007026	Yo ŋò yí kuu nô, kû 'dè có kùṛo ndâ 'duù 'dáá gî ta gúku tí wó wálá! À 'ví dù a yúcó máa, ndâ kpo 'duù ùnje gî máa, yí a Bìndi-Mbíṛì?
43007027	Ndú má 'dè énò, káa ndoo 'dáá gî ŋò to tí nó náa yí gì 'do tí~ nó ni gî nó! Káa 'bí 'duù wúnò bà ŋò to tí nó náa Bìndi-Mbíṛì bà gì 'do tí~ nó ni wálá.»
43007028	Jézù mâ giì 'di ndâ có tí nò náa ndâ 'duù tí nò kû 'dè gítí wó si yí kû nìbà i ji ndâ 'duù gbí ndùgù 'bá-Mbíṛì nò, yí giì 'vìsì có ji ndú ta kòcò wó ngéé gí yaà, máa, «A yúcó máa, yo ŋò ye ni gî. À delè a yúcó máa, yo ŋò bàndò bà jò ye ni gî. À kpêtí ká énò, ye gì me 'do gbí 'dóó có mì ye lá. A 'duù ká tuu ye. 'Dóó 'duù tí nò mbe tuu ye nò kuu tí~, káa yo ŋò yí ni lá.
43007029	Káa ye ŋò yí ni gî, tacó a ye ká gì 'do mì wó. À delè a yí ká tuu ye.»
43007030	À gbí muu ndâ kpo 'duù mì ndâ Jùdéyà ta o tí nò a có bà zèè Jézù, káa gbèe 'duù gbí òkò tí ndú mbe gàà 'bì tí wó wálá, tacó o mì wó tè lá.
43007031	Ndâ 'duù ŋìnó mbe ùnje gítí Jézù gî nó ta o tí nò me mbè kuu gbí òkò tí ndâ mbè 'duù tí nò. Ndú bà-i-nò giì 'vee 'vé gbí òkò tí ndú máa, «Bìndi-Mbíṛì má gì wúnò, yí bà bàkà a ndâ 'bí ŋa kpo-kpò seṛè mbe ndii ndâ ŋìnó kpónó náa 'dakò tí nó kû bàkà nó gî?»
43007032	Ndâ mbe kpolo tí tàkìì mì ndâ Jùdéyà mâ giì 'di ŋa 'vé tí nò náa ndâ mbe ùnje gítí Jézù kû 'vee gbí ngûcó nò kû giì 'vèè cee nje ndâ 'duù me a mbè, ndú giì toko có ta Kùṛo ndâ bu-Mbíṛì mì ndú, bìndi~ ndú giì tuu ndâ 'bí 'duù 'do gbí òkò tí ndâ àsìkérì mbe kû kpolo tí 'bá-Mbíṛì gí bà zèè Jézù.
43007033	Káa Jézù giì 'dè có ji ndú máa, «Ye bà dù ta yo ká ta làmbu o, bìndi~ ye bà giì dele ndi ye ya gí mì 'duù tí nó mbe tuu ye nô.
43007034	Yo bà giì pà bà tí ye, káa yo bà 'de ye wálá. Tacó wotí bà yee tí bàndò tí nó náa ye kû ya gítí~ nó tí yo wálá.»
43007035	Ndâ kpo 'duù mì ndâ Jùdéyà mâ giì 'di có tí nò náa Jézù 'dè nò, ndú giì 'bìtà bà 'vee 'vé gbí òkò tí ndú máa, «Yí tà kû ya gí kòtí 'di, wàa bà 'de ta yí 'ví kpò tí~ ta ndoo? Yí kû ya a i gí tàkò ndâ 'bí Jùdéyà ŋìnó mbe 'vaaka ta ndi 'bá mì ndâ Ìgìrígì nó, tacó bà nìbà i ji ndú?
43007036	Gbí ŋa có mì wó náa yí 'dè énó máa, ‹Yo bà giì pà bà tí ye, káa yo bà 'de ye wálá, tacó wotí bà yee tí bàndò tí nó náa ye kû giì ya gítí~ nó tí yo wálá› nó máa yè?»
43007037	Ta ndòngbú sili, tí kpóló-kpolo ṛi mì o bà tò ndùúṛù gbí tàkìì mì ndâ Jùdéyà, Jézù giì ṛò tíyò á kùṛo ndâ 'duù 'dáá gî, bìndi~ yí giì kò-kò ji ndú, máa, «'Duù ŋìnó ta go ngo tí wó nó, si yí 'ví gì gí mì ye, wàa yí 'ví njù ngo.
43007038	'Duù má ùnje gítí ye gî, ngo mbe 'vala 'duù bà 'va 'do gbí njembí wó dúú bà ya tí~, a go có tí nó náa a kuu gbí wáràgà mì Mbíṛì nô.»
43007039	Jézù lòkò'bò có tí nò a i gítí Bèṛi-mì-Mbíṛì tí nó bà giì gì gí muu ndâ mbe ùnje gítí có mì wó nô. Bèṛi-mì-Mbíṛì ta o tí nò gì gí muu ndú kálásê, tacó Mbíṛì ta o tí nò te Jézù ya tí~ gí pí jàlàmbà á gbíṛì kálásê.
43007040	Ndâ 'bí 'duù 'do gbí òkò tí ndâ mbe 'di ndâ có mì Jézù náa yí 'dè gbí ndâ sili tí nò náa yí bàkà mí Jèrùzàlémè nò giì 'dè có máa, «'Dakò tí nó dú káa mbe 'dòkò có mì Mbíṛì tí nó mì Mòze nô!»
43007041	Ndâ 'bí 'duù giì 'dè có máa, «Yí a Bìndi-Mbíṛì.» Bìndi~ ndâ 'bí 'duù ŋìndi ndú giì 'vee a 'vé máa, «Bìndi-Mbíṛì bà gì 'do Gàlìléyà ta ŋa kpokèjì ngàyi?
43007042	À wálá cu mí gbí wáràgà mì Mbíṛì énó máa, Bìndi-Mbíṛì bà dù a 'viì-gù mì Dàvídè tí nó tí gbolò gba mì ndoo tí ndâ Jùdéyà dígísèé nó? À delè giì cu mí gbí wáràgà mì Mbíṛì énó máa, àá bà jò yí a i mí gbí mòòkò bìndi Dàvídè á Bétèlèmè?»
43007043	Có mì ndâ 'duù ta o tí nò giì me a fúú-fu-fù gítí Jézù.
43007044	Ndâ 'bí 'duù giì dù ká to nò máa, à zèè yí gî. Káa gbèe mbe gàà 'bì tí wó giì dù lá.
43007045	Bà zèè Jézù giì dù káa kpò ndâ 'duù tí nó náa ndâ kpo 'duù mì ndâ Jùdéyà tuu ndú gí bà zèè yí nó gî. Ndú bà-i-nò giì dele ndi ndú ya gí mì ndâ mbe tuu ndú, si yí mí to. Ndâ kpo 'duù tí nò mbe tuu ndú nò mâ giì 'vee ndú máa, «Yo gì ta yí lá tacó yè?»
43007046	Ndâ àsìkérì tí nò giì 'vìsì có ji ndâ kpo 'duù tí nò máa, «'Bí 'duù jé mbe 'dè có di tàkò 'dakò tí nò wálá.»
43007047	Ndâ kpo 'duù mì ndâ Jùdéyà bà-i-nò giì 'vee ndâ tú mì ndú nò ta sé có máa, «Yí ŋònòkò muu yo delè gî?
43007048	Yo nì ṛè 'bí 'duù gbaànjé 'do gbí òkò tí ze tí ndâ mbe kpolo tí tàkìì mì ndâ Jùdéyà ta ndâ kpo 'duù jé mbe ùnje gítí ndâ có mì wó ji ze, wàa ze 'ví 'di ta tù ze gi!
43007049	Ndâ mbè 'duù tí nò 'di gbí 'bí i gbaànjé 'do tí tàkìì mì ndoo tí ndâ Jùdéyà lá. Káa sè ŋìnò a ŋìndi ndú ta Mbíṛì!»
43007050	Káa, 'bí 'dakò gbí òkò tí ndâ kpo 'duù mì ndâ Jùdéyà ta ṛè wó a Nìkòdémò, tí 'duù mbe ya gí bà 'dè nje ta Jézù á tàbèngìì sàà kùṛo gî, giì 'dè có ji sè ndâ ka wó kpo 'duù máa,
43007051	«À gbí tàkìì mì ndoo tí ndâ Jùdéyà waa có mítí 'duù si có mì wó mí gbí yì wó lá. À mâ énò, ndoo kùtàá bà 'di a kòcò wó má kózò gi.»
43007052	Ndâ ka Nìkòdémò tí ndâ kpo 'duù mâ giì 'di có tí nò náa yí 'dè nó, ndú giì 'vee yí máa, «Wò delè gì 'do Gàlìléyà? Má énò, ya gí bà pà gbí wáràgà gítí tàkìì mì ndoo tí ndâ Jùdéyà, bìndi~ wò bà 'de énó máa, 'bí mbe 'dòkò có mì Mbíṛì jé mbe gì 'do Gàlìléyà nò wálá.»
43007053	Ndâ 'duù bà-i-nò giì 'vaaka 'do bàndò tí nò ya gí 'bá mì ndú gî.
43008001	Jézù giì ta'va ŋìndi wó ya a i gí pí Gú Mbâ.
43008002	Bìndi~ yí giì gbo'o ta 'bí yé 'do kà ya gí gbí ndùgù 'bá-Mbíṛì. Ndâ 'duù mâ giì kili me mbè gî, yí giì ki tí wó to, bìndi~ yí giì nìbà i ji ndú.
43008003	Mâ giì zeke'o, ndâ 'bí mbe 'di gbí-o, ta ndâ 'bí mbe kpolo tí tàkìì mì ndâ Jùdéyà, giì yee ta niì mì 'bí 'dakò náa à zèè yí ta 'dakò-ngbà gî. Ndú giì ṛò niì tí nò mí kùṛo ndâ 'duù 'dáá gî.
43008004	Bìndi~ ndú giì 'vee Jézù máa, «Mbe nìbà i, à zèè niì tí nó kpátá-kpàtà ta 'dakò.
43008005	Káa Mòze 'dè có ji ndoo gbí tàkìì mì ndoo énó máa, ndoo 'ví zi niì mbe bàkà ŋa i tí nò kpónó náa niì tí nò bàkà nó ta bà 'vaka yí ta díí. Nògí, có mì lo ŋìndi lo máa yè?»
43008006	Ndâ 'duù tí nò 'vee ŋa 'vé tí nò ká tacó bà pà nje Jézù, máa nje wó má yaaka kpéṛé'vè gî, wàa ndâ yì 'ví 'de ta kpokèjì gítí wó. Káa Jézù giì biya bà 'vìsì có ji ndú gí tàkò 'vé tiṛì mì ndú nò gî. Yí giì mò káa muu wó gí to, bìndi~ yí giì 'bìtà bà ka i mítí to ta sìlì 'bì wó.
43008007	Káa ndâ 'duù tí nò giì aanga muu ndú ká mítí gbèe 'vé mì ndú nò. Go bà 'vìsì có ji ndú mâ giì gì gítí Jézù gî, yí giì te muu wó gí yaà, bìndi~ yí giì 'vìsì có ji ndú máa, «'Bí 'duù gbí òkò tí yo jé mbe bàkà vò i lá má kuu tí~, si yí 'ví co gí kùṛo, wàa yí 'ví 'va kpédélé díí mítí niì tí nò.»
43008008	Jézù 'dè káa có tí nò ji ndú gî, yí káká'i giì mò muu wó gí to, kû cu i mítí to.
43008009	Ndâ 'duù tí nò mbe gì ta niì tí nò gí kùṛo Jézù nò mâ giì 'di có tí nò náa Jézù 'dè ji ndú nò, ndú giì 'bìtà bà 'vaaka 'do bà-i-nò gbaànjé-gbaànjé, kpòò yee tí o tí nó náa á káa niì tí nó náa ndú gì ta yí gí gbí ngbàngà kùṛo Jézù nó ká giì dù ta kpéétí wó kùṛo Jézù. A ndâ kpo 'duù ká co gí sè 'dáá kùṛo má kózò gî, bìndi~ ndâ 'viì giì co gí tàkò ndú.
43008010	Jézù mâ giì te muu wó gí yaà, yí giì ŋò káa niì tí nò kû ṛò tíyò ta kpéétí wó. Bìndi~ yí giì 'vee niì tí nò máa, «Ndâ mbe kpì ngbàngà tí lo káa ya gí kòtí 'di, niì? 'Bí 'duù gbí òkò tí ndú mbe waa có mítí lo wálá?»
43008011	Káa niì tí nò giì 'vìsì có ji Jézù máa, «Gbèe 'duù gbí òkò tí ndú mbe waa có mítí ye wálá, kpo 'duù.» Káa Jézù giì 'vìsì có ji niì tí nò máa, «À nìkì ma. À má énò, ye delè bà waa có mítí lo wálá. Nògí, ya gî, wàa wò 'ví bàkà vò i káká'i lá.»
43008012	Ta o tí nò Jézù giì 'dè 'bí có ji ndâ 'duù káká'i máa, «Ye a ngba'o mì ndâ 'duù. 'Duù mbe kû ṛu ndi ye bà nò gbí 'dí'di'o ngé gî wálá. Yí bà dù gbí ngba'o ŋìnó mbe 'vala yí nô.»
43008013	Ndâ mbe kpolo tí tàkìì mì ndâ Jùdéyà mâ giì 'di có tí nò náa Jézù 'dè nò, ndú giì 'vìsì có ji yí máa, «À káa wò ká kû wu gbí tí lo ta kpéétí lo. À má énò, có mì lo nò bà dù me yúcó lá!»
43008014	Káa Jézù giì 'vìsì có ji ndú máa, «Yo 'dè a yúcó máa, ye kû wu gbí tí ye ta kpéétí ye, káa kpêtí ká énò, ye kû 'dè a yúcó, tacó ye ŋò bàndò tí nó náa ye gì 'do tí~ nó ni gî. Ye delè giì ŋò bàndò tí nó náa ye kû ya gítí~ nó ni gî. Káa yo ŋò bàndò tí nó náa ye gì 'do tí~ nó ni lá. Yo delè ŋò bàndò tí nó náa ye kû ya gítí~ nó ni lá.
43008015	Yo kû waa có me ta yúcó lá. Káa ye me mbe waa có mítí 'duù gbaànjé lá.
43008016	Káa, ye má waa có mítí 'duù, ye bà waa có ta yúcó. Tacó ye kû waa có me ta kpéétí ye lá. Ze kû waa có a i ta Bu ye tí nó tí mbe tuu ye nô.
43008017	À cu mí gbí wáràgà gítí tàkìì mì ndoo tí ndâ Jùdéyà énó máa, ‹Ndâ 'duù só má ùnje gítí gbèe có gî, gbí~ énó máa, có tí nò a yúcó.›
43008018	Ye kû 'dè có gítí miṛi ye, káa Bu ye tí nó tí mbe tuu ye nó kuu tàkò ye.»
43008019	Káa ndâ mbe kpolo tí tàkìì mì ndâ Jùdéyà giì 'vee Jézù máa, «Bu lo tí nò kòtí 'di?» Jézù bà-i-nò giì 'vìsì có ji ndú máa, «Yo ŋò ye ni lá. À má énò, yo delè bà ŋò Bu ye ni wálá. Yo kùtàá má ŋò ye ni gî, yo bà ŋò Bu ye delè ni gî.»
43008020	Jézù 'dè ndâ có tí nò ji ndâ 'duù mí bàndò bà kili i-Mbíṛì. Káa gbèe 'duù mbe zèè yí ta o tí nò wálá, tacó o mì wó tè kálásê.
43008021	Jézù giì 'dè 'bí có ji ndâ 'duù tí nò máa, «Ye bà giì ya gî. Yo bà giì pà bà tí ye si bà~ volo ji yo gî, káa yo bà 'de ye wálá, tacó wotí bà ya gítí bàndò tí nò náa ye kû giì ya gítí~ nò tí yo wálá. À má énò, yo bà cì mí gbí ndâ vò i mì yo.»
43008022	Ndâ kpo 'duù mì ndâ Jùdéyà giì 'bìtà bà koṛo gbí có tí nó náa Jézù 'dè énó máa, ndú bà 'de wotí bà ya gítí bàndò tí nó náa yì kû ya gítí~ wálá nò, máa, «Yí bà zi tí wó zí-zi? À 'ví dù nò a gbí có tí nò náa yí kû 'dè énó máa, ndoo bà 'de wotí bà ya gítí bàndò tí nó náa yì kû giì ya gítí~ nó wálá nò ká nò?»
43008023	Káa Jézù giì 'vìsì có ji ndú máa, «'Bè gbí òkò tí ndoo ta ndoo a ŋìnô: 'bá mì yo a i muu to tí nô, káa 'bá mì ye a i gbíṛì. Ṛèngbó yo a i muu to tí nô, káa ṛèngbó ye me i muu to tí nô lá.
43008024	Yo bà cì mí gbí ndâ vò i mì yo. Yo má ùnje énó máa, Ye a Ye tí nó tí Ye nó, lá, yo bà cì mí gbí ndâ vò i mì yo.»
43008025	Káa ndâ kpo 'duù mì ndâ Jùdéyà giì 'vee Jézù máa, «Wò a Wò tí 'di?» Káa Jézù giì 'vìsì có ji ndú máa, «Ye 'dè ji yo sàà kùṛo gî.
43008026	Ndâ có gbí muu ye tacó bà 'dè ji yo go mbílì gbí cìkaà. Ndâ i ŋìnó náa ye biya 'do mì yo gî nó delè me ndâ i bà 'deke cee lá. Káa 'duù tí nó tí mbe tuu ye nó a 'duù ŋìnó tí mbe 'dè yúcó; tacó énò, ye kû 'dè ji yo muu to tí nó káa ndâ có ŋìnó náa ye 'di 'do mì wó nô.»
43008027	Bà 'di gbí~ énó máa Jézù kû 'dè có ji ndâ yì a i gítí Mbíṛì nò giì kpò ndâ 'duù tí nò gî.
43008028	Tacó énò, Jézù giì 'dè có ji ndú máa, «Yo kpónó ŋò ye ni lá. Yo má te 'Viì-mì-'Dakò gí yaà kózò gî, yo bà giì ŋò ni énó máa, Ye a Yí. À delè nò bà giì dù a o bà ŋò~ mì yo ni énó máa, ye kû bàkà i me ta muu ye lá; ye kû nì káa bà có ŋìnó náa ye 'di 'do mì Bu ye.
43008029	Delè 'duù tí nó mbe tuu ye nó kuu ta ye; yí si ye ta kpéétí ye lá, tacó ye ta o 'dáá gî kû bàkà káa i ŋìnó mbe kû peteke tàkòcò wó nô.»
43008030	Ndâ 'duù me mbè 'do gbí òkò tí ndâ mbe 'di có mì Jézù nò giì ùnje gítí ndâ có mì wó gî.
43008031	Jézù bà-i-nò giì 'dè có ji ndâ Jùdéyà ŋìnó mbe ùnje gítí có mì wó gî nó máa, «Yo kpolo tí ndâ có mì ye kácá-kácá, tacó wàa yo 'ví dù tí~ tí ndâ cèe mbe tala có mì ye dúú bà ya tí~.
43008032	Yo bà dù tí ndâ mbe ŋò yúcó ni gî. Bìndi~ yúcó bà giì njaanga wú 'do tí miṛi yo gî.»
43008033	Káa ndâ 'bí 'duù 'do gbí òkò tí ndâ Jùdéyà tí nò giì waa gbí có mì Jézù nò ta bà 'vee yí máa, «Ze a ndâ 'viì-gù Àbìráámò. Ze jé dù tí ndâ bòò mì ndâ 'bí 'duù sàà kùṛo lá. À má énò, gbí có mì lo náa wò 'dè énó máa, ‹Àá bà njaanga wú 'do tí miṛi yo› nò máa yè?»
43008034	Káa Jézù giì 'vìsì có ji ndú máa, «Ye kû 'dè ji yo a cèe yúcó máa, 'duù mbe bàkà vò i gî, gbí~ énó máa, vò i ga wú mítí miṛi wó gî.
43008035	Káa bòò dù tí 'bá ngbé lá. A 'viì-'bá ká kû dù tí 'bá ngbé.
43008036	Káa 'viì mì mbe 'bá má njaanga wú mì vò i 'do tí miṛi lo gî, wò bà dù tí bòò mí vò i káká'i wálá.
43008037	Ye ŋò ni gî máa, yo a ndâ 'viì-gù mì Àbìráámò, káa ta ndâ ŋa ŋìnò 'dáá gî, go bà zi ye kuu tí yo, tacó ndâ có tí nó 'dáá náa ye kû 'dè nó ya gí gbí muu yo gbaànjé lá.
43008038	À má gítí bà miṛi ye, ye kû 'dè có ká gítí ndâ i ŋìnó náa ye ŋò 'do mì Bu ye nô. Káa yo, yo kû bàkà káa ndâ i ŋìnó náa yo ŋò 'do mì bu yo nó delè.»
43008039	Ndâ 'duù tí nò bà-i-nò giì 'vìsì có ji Jézù máa, «Bu ze a Àbìráámò.» Káa Jézù giì 'vìsì có ji ndú máa, «Yo kû bàkà tí yo máa, yo a ndâ 'viì mì Àbìráámò, káa, yo kùtàá dú má káa ndâ 'viì mì Àbìráámò go có tí nò gbí nje yo nò, yo bà mèlè ndi Àbìráámò gî.
43008040	Káa, yo kpónó kû pà kpokèjì tacó bà zi ye tí mbe kû 'dè yúcó tí nó náa ye 'di 'do mì Mbíṛì nó ji yo. Yo je nò a ŋa i bìndi 'bí ŋa bu yo, tacó Àbìráámò dígísèé me mbe me ŋa ndâ vò i tí nò kpónó náa yo kû me nò lá.» Ndâ 'duù tí nò giì 'vìsì có ji Jézù máa, «Ze me ndâ 'viì-ngbà lá. Bu ze ká gbaànjé, tí Mbíṛì.»
43008042	Káa Jézù giì 'vìsì có ji ndú máa, «Mbíṛì kùtàá má dú káa bu yo, yo bà zè ye nìkì gî, tacó ye gì 'do mì Mbíṛì. Ye gì dú 'do mì Mbíṛì. Ŋìnó a ye ká nô. Ye gì me ta muu ye lá. À tuu ye túú-tuu. A Mbíṛì ká tuu ye.
43008043	Yo 'di gbí có tí nó náa ye 'dè nó lá tacó yè? Yo 'di gbí có tí nò lá, tacó kòcò ye gbí tù yo go mòngò gbí tù bô.
43008044	Bu yo a Gba-vò-i. Tacó énò, à nìkì tí yo a bà bàkà i ŋìnó ta gó~ tí bu yo nô. Nèté mì wó a bà zi ku 'do sàà. Nèté mì wó jé táánò ta yúcó wálá. Tacó yúcó mì wó jé wálá. Yí má kû 'dè 'véṛè, yí kû bàkà nò a i gbí kû wó, tacó yí a mbe 'véṛè, tí bu 'véṛè.
43008045	Káa à má gítí ye, ye a mbe 'dè yúcó. Ŋìnò a ndeṛè có tí nò náa yo ù ta nje gítí ye lá nò ká nò.
43008046	A 'di 'do gbí òkò tí yo ká bà tù 'bì wó gí yaà, máa, yì jé zèè ye ta vò i gî? Káa ye má kû 'dè a yúcó, yo ùnje gítí ye lá tacó yè?
43008047	'Duù má a 'viì mì Mbíṛì, yí kû 'di káa có mì Mbíṛì, káa yo má biya bà 'di có mì Mbíṛì gî, à ká dú, tacó yo me ndâ 'viì mì Mbíṛì lá.»
43008048	Ndâ Jùdéyà bà-i-nò giì 'dè có ji Jézù máa, «Cè bà i mì lo go cè bà i mì ndâ 'duù Sàmárìyà nô! A mâ ká gbí muu lo. A kponje ká nje lo gítí có tí nò náa ze 'dè nò?»
43008049	Káa Jézù giì 'vìsì có ji ndú máa, «Ye me mbe mâ lá, ye kû tègàṛà a Bu ye. Káa à tí yo a go bà volo ṛè ye.
43008050	Ye kû pà me bà wu gbí ye lá. Có gítí bà wu gbí ye nò a nèté mì 'bí 'duù tí cèe mbe waa có.
43008051	Ye kû 'dè có ji yo ta yúcó máa, 'duù mbe kpolo tí ndâ có mì ye bà cì wálá.»
43008052	Ndâ Jùdéyà gbí ŋìnò giì 'vìsì có ji Jézù máa, «Ze kpónó ŋò ni ngbáṛángà'i gî máa, a gbí muu lo a i. Àbìráámò cì gî. Ku delè zi ndâ mbe 'dòkò có mì Mbíṛì léé gî. Káa àá giì dù nó a wò ká giì 'dè có máa, 'duù mbe 'di có mì lo bà 'di pó ku wálá.
43008053	Wò me gbolò ndii bu ze tí Àbìráámò mbe cì gî nó gî? Ndâ mbe 'dòkò có mì Mbíṛì delè 'dáá gî zò to gî. Wò kû bàkà tí lo tí 'di kpónó?»
43008054	Káa Jézù giì 'vìsì có ji ndú máa, «Ye kùtàá má kû wu a gbí tí ye ta kpéétí ye, gbí bà wu gbí tí ye bà dù wálá. Káa a Bu ye tí nó náa yo kû 'dè có máa, yí a Mbíṛì mì yo nó, ká kû wu gbí ye.
43008055	Yo ŋò yí ni lá, káa ye ŋò yí ni gî. Ye má 'dè có máa, ye ŋò yí ni lá, ye bà dù tí mbe 'véṛè a go yo mbe kû 'dè có máa, yo ŋò yí ni gî, káa yo ŋò yí ni lá. Ye ŋò yí ni gî. Ye delè kû kpolo tí có mì wó.
43008056	Bu yo Àbìráámò dígísèé kû dù ta líkí'o tí wó máa, yì bà ŋò o bà gì ye. Yí giì ŋò ye gî, bìndi~ tàkòcò wó giì peteke gî.»
43008057	Káa ndâ 'duù tí nò giì 'vìsì có ji Jézù máa, «Ndoò tí lo yee gbí zi'duù-só-nje~muu'bì lá. Wò delè jé ŋò Àbìráámò lá.»
43008058	Káa Jézù giì 'vìsì có ji ndú máa, «Ye kû 'dè ji yo a cèe yúcó máa, kùṛo o bà jò Àbìráámò táánò, ye kuu tí~.»
43008059	Ndâ 'duù tí nò mâ giì 'di ŋa có tí nò náa Jézù 'dè ji ndú nò, ndú giì tuṛu díí tacó bà 'vaka ta yí. Káa Jézù giì ŋònòkò tí wó 'do tí ndú mí gbí òkò tí ndâ 'duù, yee tí o tí nó náa yí giì ndo 'do gbí ndùgù 'bá-Mbíṛì gî.
43009001	Si Jézù kû giì ndii ta nó, yí giì ŋò 'bí 'dakò náa à jò yí ta sú ṛo 'do gbí yì.
43009002	Ndâ mbe tala có mì Jézù bà-i-nò giì 'vee yí máa, «Ndeṛè bà jò 'dakò tí nò ta sú ṛo kpónó 'ví dù 'do tí 'di, Mbe nìbà i? À 'ví dù 'do gbí 'dóó vò i mì wó wèè, 'do gbí vò i mì ndâ bu wó ta nawu wó?»
43009003	Káa Jézù giì 'vìsì có ji ndâ mbe tala có mì wó máa, «À me 'do gbí có mì wó lá. À delè giì dù me 'do gbí có mì ndâ mbe jò yí lá. À jò yí énò tacó wàa ndâ 'duù 'ví ŋò ta Mbíṛì ni tí mbe wotí.
43009004	Ndoo bà bàkà ndâ nèté mì 'duù tí nó mbe tuu ye nò ká kpónó si o bèè lá nô, tacó 'dí'di'o kèjì, káa 'duù mbe bàkà nèté gbaànjé gbí 'dí'di'o wálá.
43009005	Ye a ngba'o mì ndâ 'duù ta o tí nó náa ye kpónó kuu muu to tí nó nô.»
43009006	Bìndi bà 'dè có tí nò mì Jézù ji ndâ mbe tala có mì wó, Jézù giì cù ngo cù mítí to, bìndi~ yí giì meṛeke ta tú, bìndi~ yí giì toṛo mítí ndâ ṛo mbe sú ṛo tí nò sósò'ô gî.
43009007	Bìndi~ yí giì 'dè có ji mbe sú ṛo tí nò máa, «Ya gí bà caka gbí ṛo lo ta ngo gbí Dùúgú Sìlòwámù.» (Gbí ṛè tí nò tí Sìlòwámù nò máa, à tuu yí túú-tuu.) Mbe sú ṛo tí nò mâ giì bàkà go có tí nò náa Jézù 'dè ji yí nò, yí giì dele 'do bàndò bà caka gbí ṛo wó tí cèe 'duù ta ndâ ṛo wó sósò'ô kû zeke'o ngbáṛángà'i.
43009008	Ndâ 'duù ŋìnó ta ndâ 'bá mì ndú dê-dê ta ndú nó, ta ndâ 'bí 'duù ŋìnó mbe ŋò yí sàà kû yù i gbí sú ṛo gî nó mâ giì ŋò yí, ndú giì 'bìtà bà 'vee 'vé, máa, «À nó go 'dakò tí nó táánò tí mbe sú ṛo mbe kû yù i á to kàzô nó le! Káa a yè ká giì njaanga ṛo wó ŋìnó?»
43009009	Ndú bà-i-nò giì 'deeke kponje á gbí òkò tí ndú á ta kpéétí ndú gî. Ndâ 'bí 'duù máa, «A yí!» Ndâ 'bí ka ndú máa, «À me yí lá! A 'bí 'duù mbe je cè kózò tí wó.» Káa 'dakò tí nò giì 'vìsì có ji ndú máa, «Ŋìnó a ye tí 'dakò tí nò.»
43009010	Ndâ 'duù tí nò bà-i-nò giì 'vee yí máa, «A yè ká njaanga ṛo lo?»
43009011	Káa 'dakò tí nò giì 'vìsì có ji ndú máa, «A 'bí 'dakò ta ṛè wó a Jézù ká ŋònòkò tú, bìndi~ yí giì toṛo mítí ndâ ṛo ye sósò'ô gî. Bìndi~ yí giì 'dè có ji ye máa, ye ya gí bà caka gbí ṛo ye ta ngo tí Dùúgú Sìlòwámù. Ye mâ giì bàkà go có mì wó nò, ndâ ṛo ye giì njaanga tí gî.»
43009012	Ndâ 'duù tí nò giì 'vee 'dakò tí nó náa Jézù njaanga ṛo wó nó máa, «'Dakò tí nò mbe njaanga ṛo lo nò kpónó ngò?» Káa 'dakò tí nò giì 'vìsì có ji ndú máa, «Ye ŋò bà tí wó lá.»
43009013	Ndâ 'duù giì je 'dakò tí nó náa Jézù njaanga ṛo wó nó ya tí~ gí kùṛo ndâ mbe kpolo tí tàkìì mì ndâ Jùdéyà.
43009014	Ṛi tí nò náa Jézù meṛeke ta tú, bìndi~ yí giì njaanga ta ṛo 'dakò tí nò nò a ṛi bà wotí gbí tàkìì mì ndâ Jùdéyà.
43009015	Tacó énò, ndâ mbe kpolo tí tàkìì mì ndâ Jùdéyà giì 'vee ndi gbí nje 'dakò tí nò káká'i a gítí ŋa kpokèjì bà njaanga ṛo wó mì Jézù. Káa 'dakò tí nò giì 'vìsì có ji ndú máa, «Yí toṛo káa tú mítí ndâ ṛo ye sósò'ô gî. Ye mâ giì caka tú tí nò, ndâ ṛo ye giì njaanga tí gî.»
43009016	Có tí nò náa 'dakò tí nò 'dè ji ndâ mbe kpolo tí tàkìì mì ndâ Jùdéyà nò giì ŋònòkò muu ndú gî. Tacó énò, ndâ 'bí 'duù gbí òkò tí ndú giì 'vìsì có ji yí máa, «'Dakò tí nò mbe bàkà ŋa i tí nò bà dù me 'duù ŋìnó mbe gì 'do mì Mbíṛì nó lá, tacó yí kû gbètèkè ṛi bà wotí gbí tàkìì mì ndoo tí ndâ Jùdéyà.» Káa ndâ 'bí 'duù gbí òkò tí ndú giì loko kû 'vee ndâ 'bí ka ndú ŋìnó mbe 'dè có énó máa 'duù tí nò a mbe bàkà vò i nó, máa, «Mbe bàkà vò i bà bàkà ndâ kpo-kpò seṛè go ŋa ŋìnó kpónó nó ta ŋa kpokèjì ngàyi?»
43009017	Tacó énò, ndú giì tè ndi tí ndú giì 'vee yí káká'i máa, «Yí 'vala wò 'do gbí sú ṛo gî. À má énò, 'dóó có mì lo gítí wó máa yè?» Káa 'dakò tí nò giì 'vìsì có ji ndú máa, «Ye koṛo có máa, 'dakò tí nò a mbe 'dòkò có mì Mbíṛì.»
43009018	Ndâ Jùdéyà bà-i-nò giì me a kpììkì-kpììkì gítí bà ùnje máa, 'dakò tí nò náa Jézù njaanga ndâ ṛo wó nò táánò dú káa yúcó mbe sú ṛo. Tacó énò, ndú giì tuu tú gí tàkò ndâ bu wó ta nawu wó.
43009019	Ndâ bu 'dakò tí nò ta nawu wó mâ giì gì gî, ndâ kpo 'duù mì ndâ Jùdéyà giì 'vee ndú máa, «À dú nó káa 'viì mì yo ká nó? Yo máa, àá táánò jò yí ta sú ṛo 'do gbí yì, káa yí kpónó kû zeke'o ée?»
43009020	Káa ndâ bu 'dakò tí nò giì 'vìsì có ji ndâ kpo 'duù mì ndâ Jùdéyà máa, «Ze ŋò ni gî, máa, yí a 'viì mì ze. Ze delè giì ŋò ni gî, máa, yí táánò tè ta sú ṛo 'do gbí yì nawu wó.
43009021	Káa ze ŋò ŋa i tí nó mbe njaanga ṛo wó nó ni lá. Ze delè ŋò 'duù tí nó mbe je yeè ji yí nó ni ká lá. Nje wó kuu tí wó. Yí me dó 'viì lá. À má énò, yo tè'é tí wó, wàa yo 'ví 'vee yí, wàa yí 'ví tùbà dúú kpokèjì ŋa i tí nó mbe 'de yí nó ji yo.»
43009022	Ndâ bu 'dakò tí nò náa Jézù njaanga ṛo wó nò 'dè ŋa có tí nò ji ndâ kpo 'duù mì ndâ Jùdéyà tacó à tí ndú a gúku. Tacó ndú ŋò ni gî máa, ndâ kpo 'duù mì ndâ Jùdéyà eṛe nje có mì ndú sàà gî máa, 'duù má ùnje énó máa, Jézù a Bìndi-Mbíṛì gî, 'duù tí nò 'ví 'dò kò wó mí bàndò bà kili ndâ Jùdéyà gí bà ùlù Mbíṛì káká'i lá.
43009023	Ŋìnò a gbí ndeṛè có tí nò náa ndâ bu 'dakò tí nò giì tooko ta có tí nò 'do muu ndú gí muu wó máa, «Yí me dó 'viì lá. Yo 'vee yí,» nò ká nò.
43009024	Ndâ kpo 'duù mì ndâ Jùdéyà mâ giì 'di kòcò ndâ bu 'dakò tí nó náa Jézù 'vala yí 'do gbí sú ṛo nó cee gî, ndú giì tuu tú gí tàkò 'dakò tí nò káká'i. Yí mâ giì gì gî, ndú giì 'dè có ji yí máa, «'Dè yúcó mì lo kùṛo Mbíṛì. Tacó à má gítí ze, ze ŋò ni gî máa, 'dakò tí nò náa wò 'dè có máa, a yí ká njaanga ṛo lo nò, a mbe bèè ṛo Mbíṛì.»
43009025	Káa 'dakò tí nò giì 'vìsì có ji ndú máa, «Yí má a mbe bèè ṛo Mbíṛì, ye ŋò bà ŋìnò lá. I ŋìnó náa ye ŋò ni gî cuki nó káa ŋìnó máa, ye táánò a mbe sú ṛo, káa ye kpónó kû zeke'o.»
43009026	Ndâ kpo 'duù mì ndâ Jùdéyà giì 'vee yí máa, «Yí táánò bàkà mítí ndâ ṛo lo nò a ŋa yeè yè, náa ndú giì njaanga ta tí nò?»
43009027	Káa 'dakò tí nò giì 'vìsì có ji ndâ kpo 'duù mì ndâ Jùdéyà máa, «Ye 'dè có tí nò ji yo á kùtàá sàà gî, káa yo sè tù yo lá. Nògí, yo kpónó kû 'vee ndi gbí nje ye máa, ye 'ví 'dè ji yo a ŋa có yè káká'i? À tí yo a go bà dù tí ndâ mbe tala có mì wó delè?»
43009028	Ndâ kpo 'duù mì ndâ Jùdéyà bà-i-nò giì 'bìtà bà no nje ndú gítí 'dakò tí nò ta ŋa có tí nò náa yí 'dè ji ndú nò. Bìndi~ ndú giì 'vìsì có ji yí máa, «Go bà dù tí 'duù mì wó má tí lo, mbe tii wò wálá. Káa à má gítí ze, ze a ndâ 'duù mì Mòze.
43009029	Ze ŋò ni gî máa, Mbíṛì dígísèé 'dè có a i ji Mòze. Káa à má gítí 'dakò tí nò á mì lo nò, ze ŋò bàndò tí nó náa yí gì 'do tí~ nó ni lá.»
43009030	Káa 'dakò tí nò giì 'vìsì có ji ndâ kpo 'duù mì ndâ Jùdéyà máa, «A có seṛè! Yí njaanga ṛo ye gî, káa yo ŋò bàndò tí nó náa yí gì 'do tí~ nó ni lá!
43009031	Ndoo ŋò ni gî máa, Mbíṛì sè tù wó gítí ndâ có mì ndâ mbe bàkà vò i lá, yí kû sè tù wó a i gítí ndâ có mì ndâ 'duù ŋìnó mbe kû bàkà i ji yí, tí ndâ mbe bàkà go có mì wó tí Mbíṛì nô.
43009032	'Do tí bà 'bìtà bà suu to tí nó, 'bí 'duù mbe 'di có jé énó máa, 'bí 'duù njaanga ṛo 'bí 'duù ŋìnó náa à jò yí ta sú ṛo 'do gbí yì gî nò wálá.
43009033	Káa 'dakò tí nó mbe njaanga ṛo ye nò má gì me 'do mì Mbíṛì lá, yí kùtàá bà 'de wotí bà bàkà i gbaànjé wálá.»
43009034	Ndâ kpo 'duù mì ndâ Jùdéyà mâ giì 'di có tí nò náa 'dakò tí nò 'dè ji ndú nò, ndú giì mòkò yí 'do kùṛo ndú, ta bà ŋonoko yí máa, «À jò wò cûmúú mí gbí vò i, káa wò kû giì bàkà tí lo tí mbe nìbà có mì Mbíṛì ji ze?»
43009035	Jézù mâ giì 'de 'dakò tí nò náa yí njaanga ṛo wó nò bìndi bà 'di có bà mòkò yí mì ndâ kpo 'duù mì ndâ Jùdéyà 'do kùṛo ndú, Jézù giì 'vee yí máa, «Wò ùnje gítí 'Viì-mì-'Dakò ta njembí lo gbaànjé gî?»
43009036	Káa 'dakò tí nò giì 'vee Jézù máa, «'Duù tí nò ta ṛè wó a 'Viì-mì-'Dakò nò a 'di? Tùbà tí wó ji ye kùṛo, má kózò gi, ye 'ví ù ta nje gítí wó, kpo 'duù.»
43009037	Jézù bà-i-nò giì 'vìsì có ji 'dakò tí nò máa, «Wò kû zeke 'duù tí nò ta ṛè wó a 'Viì-mì-'Dakò nò ta ṛo lo. À delè kpónó a yí ká kû 'dè có ji wò nô.»
43009038	'Dakò tí nò mâ giì 'di có tí nò náa Jézù 'dè ji yí nò, yí giì ìṛì ta muungbó wó ya gí bà kaa to á kùṛo Jézù ta 'bì wó, bìndi~ yí giì 'dè có ji Jézù máa, «Ye ùnje gî, Mbe tí ye.»
43009039	Káa Jézù giì 'vìsì có ji 'dakò tí nò, náa yí njaanga ṛo wó nò, máa, «Ye gì gí muu to tí nó tacó wàa ndâ mbe sú ṛo 'ví zeke'o, wàa ṛo ndâ mbe ṛo 'ví yoo gî.»
43009040	Ndâ mbe kpolo tí tàkìì mì ndâ Jùdéyà ŋìnó mbe dù 'dê á ṛègbà tí Jézù ta o tí nò mâ giì 'di có tí nò náa yí 'dè nò, ndú giì 'vee yí máa, «Ze delè ngbá káa ndâ mbe sú ṛo?»
43009041	Káa Jézù giì 'vìsì có ji ndú máa, «Yo kùtàá má a ndâ mbe sú ṛo, vò i mì yo bà dù wálá. Káa yo kû bàkà tí yo tí ndâ mbe ṛo, à má énò, yo ṛò tíyò nje ndâ vò i mì yo.»
43010001	Jézù giì lòkò'bò có ji ndâ 'duù máa, «Mbe 'vìì ndùgù tacó bà ṛì gí tà'i mì ndâ i-kó-ko a mbe ngbà tí mbe kùmùkù i mì ndâ 'duù.
43010002	Káa, mbe ṛì gí tà'i co tí njekèjì ndùgù a cèe mbe kpolo tí ndâ i-kó-ko.
43010003	Mbe kpolo tí njekèjì ndùgù mì ndâ i-kó-ko kû njaanga njekèjì ji yí. Ndâ i-kó-ko delè 'di kòcò wó ni gî. Yí kû tè'é tí ndâ 'dóó i-kó-ko mì wó 'do gbí òkò tí ndâ ŋìndi ndâ 'bí 'duù ta ṛè ndú, tacó bà gbà ndú gí sè.
43010004	Yí má njaanga ndâ i-kó-ko 'do gbí ndùgù gî, yí kû tè kùṛo ndú, bìndi~ ndú kû ṛu ndi wó, tacó ndú 'di kòcò wó ni gî.
43010005	Káa ndâ i-kó-ko bà 'vaaka 'do tí vò 'duù ŋìnó náa ndú ŋò yí ni lá nó gî. Ndú jé gítí bà ṛu ndi wó wálá, tacó ndú ŋò yí ni lá, ndú delè 'di kòcò wó ni ká lá.»
43010006	Jézù lòkò'bò có tí nò ji ndâ 'duù, káa, 'bí 'duù gbaànjé mbe 'di gbí~ wálá.
43010007	Tacó énò, Jézù giì 'dè có ji ndú ngbáṛángà'i énó máa, «Ye kû 'dè có ji yo ta yúcó máa, ye a njekèjì ndùgù mì ndâ i-kó-ko.
43010008	Ndâ 'bí 'duù ŋìnó 'dáá gî táánò mbe gì gí mì yo kùṛo bà gì ye nó a ndâ mbe ngbà, tí ndâ mbe kùmùkù i mì ndâ 'duù; tacó énò, ndâ i-kó-ko sè tù tí ndú lá.
43010009	Káa, ye a njekèjì ndùgù. I-kó-ko má ṛì gí tà'i có a i mì ye, i-kó-ko tí nò 'vala gî. Yí bà ṛì gí tà'i ta gbí dìì wó ngbáṛángà'i, yí bà co gí sè ta dìì wó ngbáṛángà'i, yí delè bà 'de i-zó-zò gî.
43010010	Mbe ngbà gì ŋìndi wó cuki ká gítí nèté bà ngbà i, ta bà ziki ndâ i-kó-ko, ta bà mèèkè'i tí ndú. Káa ye gì a i tacó wàa ndú 'ví 'de ta 'válá, wàa ndú 'ví 'vala pètèkèè go dó kpâ ta bèmbílì.
43010011	Ye a tó mbe kpolo tí ndâ i-kó-ko. Tó mbe kpolo tí ndâ i-kó-ko a ŋa mbe kpolo tí ndâ i-kó-ko ŋìnó mbe kû cì á muu ndâ i-kó-ko mì wó nô.
43010012	'Duù ŋìnó mbe kû kpolo tí ndâ i-kó-ko mì 'bí ka wó ká tacó bà pà yê tí wó cuki nó ká kû ì ngèlè jee ndâ i-kó-ko ji kàzà. Yí má ŋò sílì tí kàzà ngé gî, yí kû ì ngèlè si tàmuu ndâ i-kó-ko ji kàzà kû zèè ndú, delè kû njè gbí ndú jááká-jaaka ta gbí jìlì.
43010013	Yí kû ì ngèlè jee ndâ i-kó-ko ji kàzà tacó yí kû gbà ndú ká tacó bà pà yê tí wó cuki, nèté mì wó ta ndú wálá.
43010014	Káa ye a tó mbe kpolo tí ndâ i-kó-ko. Ye ŋò ndâ i-kó-ko mì ye ni gî, ndâ i-kó-ko mì ye delè ŋò ye ni gî.
43010015	Ze ŋò tí ze ni ta ndâ i-kó-ko mì ye, ká go bà ŋò tí ze ni ta Bu ye. Ye delè gbì gbí njembí ye gítí ku muu ndú gî.
43010016	Ndâ 'bí i-kó-ko mì ye kuu tí~, náa ndú kpónó kû dù me ta ndâ ŋìnó ta 'bá muu ndú nó lá. Káa kózò tí ye bà gì ta ndú gítí ndâ 'bí ka ndú, ndú delè 'ví 'di kòcò ye, wàa ndú 'ví dù 'dáá bà gbèe to, tacó wàa ye tí mbe kpolo tí ndú 'ví dù káa gbèe 'duù.
43010017	Bu ye kû dù ta go ye tí wó, tacó ye ùnje gítí bà cì ye, wàa ye 'ví 'vala ndi ye káká'i nò gî.
43010018	À me 'duù ká kû zi ye lá. À káa ye ká ùnje gítí bà cì ye 'do gbí 'dóó có mì ye gbí muu ye. Bu ye je wotí bà cì ye go có mì ye gbí muu ye nò ji ye gî. Yí delè giì je wotí bà 'vala ndi ye á 'do gbí ku ji ye gî.»
43010019	Có tí nò náa Jézù 'dè nò giì bàkà a 'bè mí gbí òkò tí ndâ Jùdéyà.
43010020	Ndâ 'duù me mbè gbí òkò tí ndú giì 'dè có ji ndâ 'bí ka ndú máa, «Gbí ndeṛè bà sè tù ndâ 'duù tí ndâ có mì wó wálá. A i ká gbí muu wó! Yì a mbe mâ!»
43010021	Káa, ndâ 'bí 'duù ŋìndi ndú giì 'vìsì có gí tàkò có mì ndâ ka ndú nò máa, «Ndâ có mì wó me go ndâ có mì 'duù ŋìnó ta i ká gbí muu wó nó lá. 'Duù ŋìnó ta i ká gbí muu wó nó bà njaanga ṛo mbe sú ṛo ta ŋa kpokèjì ngàyi?»
43010022	À ta o tí nò Jèrùzàlémè a o bà kùyà dèṛè mítí 'bá-Mbíṛì. O tí nò gì gbí pì mì cô'o,
43010023	tacó énò, Jézù giì dù kû wùùkù to á tà 'bí i náa à bì yà'bàà énó mí gbí ndùgù 'bá-Mbíṛì, náa ndâ 'duù kû nì mítí~ a Tàzo-mì-Sólómònì tí gbolò gbà mì ndâ Jùdéyà.
43010024	Ndâ Jùdéyà mâ giì ŋò yí, ndú giì tì yí jèlè 'dee gî. Bìndi~ ndú giì 'vee yí máa, «Wò bà si ze kû koṛo có sàkàmàà énò yee tí ŋa o ngàyi? Wò má a Bìndi-Mbíṛì, 'dè ji ze ngbáṛángà'i!»
43010025	Káa Jézù giì 'vìsì có ji ndú máa, «Ye 'dè có tí nò ji yo sàà gî, káa a yo ká biya bà 'di gî. Ndâ seṛè tí nó náa ye kû bàkà ta wotí mì Bu ye nó kû tùbà~ ji yo máa, ndâ có mì ye a ndâ yúcó;
43010026	káa, yo biya bà ùnje gítí ye gî, tacó yo me ndâ i-kó-ko mì ye lá.
43010027	Ndâ i-kó-ko mì ye 'di kòcò ye ni gî. Tacó énò, ndú kû ṛu ndi ye. Ze ŋò tí ze ta ndú ni gî.
43010028	Gbèe i-kó-ko mì ye bà giṛi wálá, tacó ye je yeè-'válá ŋìnó mbe cee lá nó ji ndú gî. Mbe kaa ndú 'do tí ye ta wotí wálá,
43010029	tacó 'bí 'duù ta wotí tí wó mbe 'vii ta Bu ye tí nó tí mbe kaa ndú ji ye nó wálá. À má énò, 'bí 'duù mbe ṛa ndú tí ṛíngbá 'do 'bì Bu ye wálá.
43010030	Ze ta Bu ye a ndâ gbèe 'duù.»
43010031	Ndâ Jùdéyà mâ giì 'di có tí nò náa Jézù 'dè énó máa, «Ze ta Bu ye a ndâ gbèe 'duù» nò, ndú giì tuṛu díí tacó bà 'vaka ta yí.
43010032	Káa Jézù giì 'vee ndú máa, «Ye tùbà ndâ tó i mbe gì 'do mì Bu ye ji yo me mbè. À má énò, yo kpónó kaa díí tacó bà 'vaka ta ye nò a i tacó ngàyi á 'do gbí òkò tí ndú?»
43010033	Káa ndâ Jùdéyà giì 'vìsì có ji yí máa, «Ze kû tuṛu díí tacó bà 'vaka ta wò me tacó bà bàkà ndâ tó i mì lo a go có tí nò gbí nje lo nò lá. Ze bà 'vaka wò a i tacó bà 'dè zu có gítí Mbíṛì. Wò a 'duù, ta ndâ sìlì 'bì lo vô ká go ndâ ŋìndi ze, káa wò kû bàkà tí lo tí Mbíṛì ta wotí!»
43010034	Káa Jézù giì 'vìsì có ji ndú máa, «'Bí có kuu gbí wáràgà mì Mbíṛì énó máa, Mbíṛì máa, ‹Yo a ndâ mbíṛì.›
43010035	Káa 'véṛè jé gbí wáràgà mì Mbíṛì wálá. Nògí, Mbíṛì nì ‹mbíṛì› mítí ndâ 'duù tí nó náa yí tí Mbíṛì 'dè có mì wó ji ndú nó gî.
43010036	Káa, à má gítí bà miṛi ye, a Bu ye ká cu 'bì wó mítí ye tí 'dóó ŋìnó mì wó, bìndi~ yí giì tuu ye gí muu to tí nô. À má énò, bà 'dè có mì ye énó máa, ye a 'Viì-mì-Mbíṛì, giì 'vìsì tí gbí tù yo tí bà go Mbíṛì ta ŋa kpokèjì ngàyi?
43010037	Ye má kû bàkà me ndâ nèté mì Bu ye lá, gbí ndeṛè bà ùnje mì yo gítí ye wálá.
43010038	Ye kû bàkà a ndâ nèté mì Bu ye, káa go bà ùnje gítí ye kpêtí má sàà tí yo wálá, yo kùtàá bà ù vòó nje gítí ndâ nèté tí nò náa ye kû bàkà ndú nò, bìndi~ yo bà ŋò ni gî máa, ze ta Bu ye a ndâ gbèe 'duù.»
43010039	À gbí muu ndâ Jùdéyà ta o tí nò a có bà zèè Jézù, káa yí giì fa 'do tí ndú gî.
43010040	Jézù giì dele ndi wó káká'i ya gí tìto Jòròdánìyà, á gítí wúngbó to tí nó náa Jòvánì táánò sàà dù tí~ kû caka tí ndâ 'duù nô.
43010041	Ndâ 'duù me mbè giì kaa ya gí mì wó kà. Ndâ mbe kaa ya gí mì wó nò giì ùlù yí máa, «Jòvánì táánò jé bàkà ndâ seṛè lá, káa ndâ có mì wó táánò náa yí 'dè gítí 'dakò tí nó 'dáá káa yúcó.»
43010042	Tacó énò, ndâ 'duù 'do gbí òkò tí ndú me mbè giì ùnje gítí Jézù ta njembí ndú gî.
43011001	Ta o tí nò si Jézù kuu tìto Jòròdánìyà nò, nò'o giì bàkà 'bí 'dakò tí tó kómbe Jézù ta ṛè wó a Lázàrò, tí námì ndâ Márátà ta Màríyà, ta 'bá mì ndú gbí gbata Bètánìyà. (
43011002	Ŋìnò a Màríyà tí nó táánò mbe giì yee pó bàà mítí kò Mbe tí ndoo, bìndi~ yí giì gbètèkè cee tí~ ta se muu wó nô.)
43011003	Ndâ námì Lázàrò bà-i-nò giì tuu 'duù ta có nò'o tí wó ya tí~ ji Jézù máa, «Kpóló-kpolo tó 'duù mì lo kàá ta nò'o tí wó, Mbe tí ze.»
43011004	Jézù mâ giì 'di có tí nò, yí giì 'vìsì có máa, «Nò'o tí nò bà zi yí wálá. Nò'o tí nò tí wó nò bà dù tí i mbe si ndâ 'duù 'ví ùlù Mbíṛì. Nò'o tí nò delè ká bà si ndâ 'duù 'ví wu gbí 'Viì-mì-'Dakò.»
43011005	Ndâ Márátà ta Màríyà giì je námì ndú Lázàrò a ndâ tó 'duù mì Jézù.
43011006	Káa ta ndâ ŋa ŋìnó 'dáá gî, Jézù giì bàkà a sili só á bìndi bà 'di có nò'o tí Lázàrò mì wó má kózò gî,
43011007	yí bà giì 'dè có ji ndâ mbe tala có mì wó máa, «Ndoo dele ndi ndoo ya gí Jùdéyà.»
43011008	Káa ndâ mbe tala có mì Jézù giì 'vee yí máa, «Mbe nìbà i, ndâ 'duù Jùdéyà bàkà có bà 'vaka wò ta díí á dê kuu yáánó nô, káa wò káká'i kpónó máa, wò kû dele ndi lo wúnó ya gí 'bá Jùdéyà?»
43011009	Káa Jézù giì 'vìsì có ji ndú máa, «Ṛi kû co ta dú'o, bìndi~ yí giì ta ta 'dê'o. À me énò lá? 'Duù má nò nó si ṛi kuu yaà yí tò kò wó lá, tacó ngba'o kuu tí~.
43011010	A mbe kû nò nó ta bèbìlì ká kû tò kò wó, tacó ngba'o tacó bà ŋò ta to mì wó wálá.»
43011011	Jézù mâ giì lòkò'bò có tí nò ji ndâ mbe tala có mì wó gî, yí giì 'dè có ji ndú máa, «Kómbe ndoo tí nó tí Lázàrò nó kû tèṛì. À má énò, ye kû ya gí bà gbà yí 'do tí ṛì gí yaà.»
43011012	Káa ndâ mbe tala có mì Jézù giì 'vìsì có ji yí máa, «Yí má tèṛì gî, gbí dìì wó bà da gî, Mbe tí ze.»
43011013	Gbí lòkó'bò tí nò náa Jézù 'dè énó máa, «Lázàrò kû tèṛì» nò énó máa, «Lázàrò cì gî.» Káa ndâ mbe tala có mì Jézù ŋìndi ndú 'di gbí~ ni lá.
43011014	Tacó énò, Jézù giì 'dè gbí~ ji ndú ngbáṛángà'i énó máa, «Lázàrò cì gî.
43011015	Káa tàkòcò ye peteke tacó tí yo ma, tacó ye táánò me kà ta o bà cì yí nò lá. À má énò, yo kpónó bà giì ùnje gítí ye ta njembí yo gî. Nògí, ndoo ya gí bà ku wó.»
43011016	Káa Tòmázò tí nó náa à kû nì mítí wó a Njemî nó, giì 'dè có ji sè ndâ 'bí ka wó mbe tala có mì Jézù máa, «Ndoo ya gí Jùdéyà ta ndâ mbe nìbà i ji ndoo, wàa à má a ku, ndoo 'ví cì ta ndú 'dáá gî.»
43011017	Jézù yee Bètánìyà si Lázàrò bàkà sili nà'ô mí tà to gî.
43011018	('Bá mì ndâ Lázàrò, Bètánìyà, ká dê ta Jèrùzàlémè.)
43011019	Jézù giì yee kà si ndâ Jùdéyà tí nó mbe kaa 'do Jèrùzàlémè ya gí bà wa ku ta ndâ Márátà ta Màríyà nó ká gbí-gbi kuu bà ku.
43011020	Márátà mâ giì 'di có énó máa, Jézù kèjì, yí giì njè nó ya gí bà ù kùṛo Jézù mí kpokèjì, si Màríyà mí 'bá.
43011021	Ndú mâ giì 'de tí ndú gî, Márátà giì 'deke tí wó ji Jézù máa, «Wò táánò má kuu to nó, námì ye bà cì wálá, Mbe tí ye.
43011022	Káa ye ŋò ni gî máa, wò kpêtí kpónó má yù káa ŋa yè wè 'do mì Mbíṛì, yí bà je ji wò gî.»
43011023	Káa Jézù giì 'vìsì có ji Márátà máa, «Námì lo bà a ndi wó gí yaà gî.»
43011024	Káa Márátà bà-i-nò giì 'vìsì có ji Jézù máa, «Ye 'di gbí có mì lo nò gî. Ye ŋò ni gî máa, yí bà a gí yaà ta o bà 'vala ndi ndâ ku á 'do gbí muu'dú ndú ta ndòngbú o wúnò gî.»
43011025	Káa Jézù giì 'vìsì có ji Márátà máa, «Ye a mbe 'vala ndi ndâ ku 'do gbí muu'dú ndú. Ye delè a 'válá. 'Duù má ùnje gítí ye ta njembí wó gî, yí kpêtí má cì ká cì, yí bà 'vala ndi wó gî.
43011026	Káa wu 'duù ŋìnó kpónó mbe kû ùnje gítí ye nó jé gí bà cì wálá. Wò ùnje gítí có tí nò gî?»
43011027	Márátà bà-i-nò giì 'vìsì có ji Jézù máa, «Ye ùnje gî, Mbe tí ye. Ye ùnje gî máa, wò a Bìndi-Mbíṛì, tí 'Viì-mì-Mbíṛì, tí 'duù tí nó náa Mbíṛì tuu yí gí muu to tí nó nô.»
43011028	Ndâ Márátà mâ giì 'dè nje ta Jézù cee gî, Márátà giì dele ndi wó ya gí 'bá, bìndi~ yí giì tè'é tí ná'vindí wó Màríyà 'do gbí òkò tí ndâ 'duù gí ndiì, bìndi~ yí giì 'dè có ji yí ta ngûcó, máa, «Mbe nìbà i gì gî. Káa go bà ŋò wò kuu tí wó.»
43011029	Màríyà mâ giì 'di có tí nò, yí giì goonó ya gí mì Jézù
43011030	á kpokèjì, tí gbèe bàndò tí nó náa ndâ Jézù 'de tí ndú ta Márátà tí~ nô, si yí yee 'bá lá.
43011031	Ndâ Jùdéyà tí nó mbe gì gí bà ku nó mâ giì ŋò bà goonó mì Màríyà kû ya gí ta é mì Jézù tí kpokèjì, ndú giì kaa ya gí tàkò wó, tacó ndú koṛo có máa, yí kû ya a i gí bà wa gbí á muu'dú.
43011032	Màríyà mâ giì cu ṛo wó mítí Jézù, yí giì 'va tí wó mí kùṛo Jézù, bìndi~ yí giì zèè kò Jézù kû wa ta gbí, ta bà 'deke tí wó máa, «Wò táánò má kuu bà-i-nó, námì ye bà cì wálá, Mbe tí ye!»
43011033	Jézù mâ giì ŋò ndâ Màríyà ta ndâ 'duù tí nó mbe kaa gì gí tàkò wó nó kû wa gbí, ṛé wó giì doo ŋùyìì ta sé có. Bìndi~ yí giì wo gù woò, má kózò gî,
43011034	yí giì 'vee ndâ 'duù tí nò máa, «Yo bàkà bàndò mì wó mí ngò?» Káa ndâ 'duù tí nò giì 'vìsì có ji yí máa, «Gì gí bà ŋò~, Mbe tí ze.»
43011035	Ngo-ṛo Jézù bà-i-nò giì 'dù ta bà ŋò yê ṛo ndâ 'duù tí nò mbe kili mí bà ku nò.
43011036	Ndâ 'bí Jùdéyà mâ giì ŋò bà 'dù ngo-ṛo Jézù nò, ndú giì 'bìtà bà 'dè có gbí òkò tí ndú máa, «Yí zè 'dakò tí nò nìkì ngé ndii gî!»
43011037	Káa ndâ 'bí 'duù giì dù kû 'vee a 'vé máa, «'Dakò tí nó táánò njaanga ṛo mbe sú ṛo gî. Yí táánò má bà-i-nó, bà 'vala Lázàrò bà kpò yí gî?»
43011038	Jézù mâ giì yee ta ndâ 'duù tí muu'dú gî, Jézù giì wo ndi gù woò káká'i. Bìndi~ yí giì 'dè có ji ndâ 'duù tí nò máa, ndú te gbolò díí tí nó náa à nè ta nje gùù nó gî. Káa Márátà giì 'vìsì có ji Jézù máa, «'Duù tí nò kpónó volo gî, Mbe tí ye. Tacó à wúnó tí wó tà to a sili nà'ô.»
43011040	Káa Jézù giì 'vee Márátà máa, «Ye kùtàá 'dè có ji wò énó máa, wò má ùnje gítí ye gî, wò bà ŋò wotí mì Mbíṛì gî nò lá?»
43011041	Ndâ 'duù tí nò mâ giì yèè díí 'do nje gùù gî, Jézù giì zeke'o gí gbíṛì. Bìndi~ yí giì 'deke tí wó ta bà 'dè nìkì maa ji Mbíṛì máa, «Ye 'dè nìkì maa ji wò tacó bà ŋò bà 'deke tí ye ji wò, Bu ye.
43011042	Ye ŋò ni gî máa, wò ta o 'dáá gî kû 'di có mì ye. Káa ye kpónó kû 'dè có ji wò gbí ŋìnó ká tacó tí ndâ 'duù tí nó mbe tì ye 'dee gî nô, tacó wàa ndú 'ví ù ta nje énó máa, a wò táánò ká tuu ye.»
43011043	Jézù mâ giì 'deke tí wó ji Mbíṛì cee gî, yí giì tè'é tí Lázàrò ta kòcò wó ngárá gí yaà máa, «Lázàrò! Co gí sè!»
43011044	Lázàrò bà-i-nò giì co gí sè ta kábà bà so yí náa à te ta yí mí gbí gùù nô. Bìndi~ Jézù giì 'dè có ji ndâ 'duù máa, «Yo njaanga ndâ i tí nò á 'do tí wó gî, wàa yo 'ví si yí 'ví ya~.»
43011045	Ndâ 'duù me mbè 'do gbí òkò tí ndâ Jùdéyà tí nó mbe gì gí bà tì ku muu ndâ námì Lázàrò ta o tí nò mbe ŋò i tí nò náa Jézù bàkà nò gî, giì ùnje gítí Jézù ta njembí ndú gî.
43011046	Káa ndâ 'bí 'duù gbí òkò tí ndú giì ya gí bà 'dè ndi ŋa i tí nò náa ndú ŋò nò ji ndâ mbe kpolo tí tàkìì mì ndú tí ndâ Jùdéyà á gbí gbata Jèrùzàlémè.
43011047	Ndâ mbe kpolo tí tàkìì, ta ndâ Kùṛo ndâ bu-Mbíṛì mì ndâ Jùdéyà mâ giì 'di ŋa có tí nò, ndú giì kili ndâ kpo 'duù gbí gbolò ngbàngà mì ndâ Jùdéyà 'dáá gî. Bìndi~ ndú giì 'dè có ji ndú máa, «Ndoo kû tèṛì, káa 'dakò tí nò kaa ndâ 'duù mìì 'do tí ndoo gî ta bà bàkà ndâ kpo-kpò nèté.
43011048	Ndoo má 'dè có énó máa, ndoo si yí ká mí nje ŋa nèté tí nò mì wó nò, ndâ 'duù 'dáá gî bà giì ùnje ká gítí wó. Káa ŋa có tí nò má di gbí tù ndâ kpo-kpò 'duù mì ndâ 'duù Rómà, ndú bà giì njè gbí ngbàngà tí nó mì ndoo nó gî. Ndú delè bà giì volo 'bá mì ndoo gî. Tacó ndú bà koṛo có máa a ndoo ká le bèṛè ji 'dóó 'duù mì ndoo ta muu ndoo.»
43011049	Káa 'bí 'dakò gbí òkò tí ndú, tí Kùṛo ndâ bu Mbíṛì ta ndoò tí nò, ta ṛè wó a Kàyífà, giì 'vìsì có ji ndú máa, «Ye ŋò goòlá yo ŋò 'dóó ŋa i tí nó náa yo 'ví bàkà nó ni lá nô.
43011050	Yo ŋò ni lá máa, à nìkì à bà cì gbèe 'duù muu sè mbè ndâ 'duù á co tí bà 'bu 'bá?»
43011051	Kàyífà 'dè có tí nò me 'do gbí muu wó lá. A Mbíṛì ká wu ji yí, tacó yí a Kùṛo ndâ bu-Mbíṛì mì ndâ Jùdéyà, máa, yí 'dè có ji ndú énó máa, Jézù kèjì gí bà cì á muu 'bá mì ndú tí ndâ Jùdéyà.
43011052	Káa yí delè bà cì me ká muu 'bá mì ndâ Jùdéyà cuki lá. Yí bà cì tacó bà kili ndâ 'viì mì Mbíṛì mbe 'vaaka gî nó, wàa ndú 'ví co tí gbèe kpokèjì.
43011053	'Do gbí ṛi tí nò, ndâ kpo 'duù mì ndâ Jùdéyà giì toṛo 'bì ndú mítí to máa, ndâ yì má zi Jézù lá, ndâ yì káká'i bà zi 'bí 'duù muu to tí nó wálá.
43011054	Tacó énò, Jézù káká'i giì nò ta ndi gbí òkò tí ndâ Jùdéyà gbí ngbàà ṛi lá, ndú giì ya ta ndâ mbe tala có mì wó gí gbí gbata Éfìràmù á nje kángáá nga ngoò.
43011055	O bà bàkà tàkìì bà 'va mbí o bà Ndii-ta-muu-ndâ-Ìzìrìyélì-mì-Mbíṛì mâ giì dooko gî, mbè ndâ Jùdéyà tí nò mbe kaa 'do ndiì ya gí gbí gbata Jèrùzàlémè tacó bà pà làyì gítí ndâ vò i mì ndú kùṛo bà zò i-cí-ci ta o tí nò nó
43011056	mâ giì ŋò Jézù gbí òkò tí ndâ 'duù tí nó gbí ndùgù 'bá-Mbíṛì nó lá, ndú giì 'bìtà bà 'vee ndâ 'bí ka ndú máa, «Yo kû koṛo có máa yè? Yí tóó kèjì gí bà líkí'o tí nó wálá?»
43011057	Ndâ Jùdéyà dù kû 'vee ŋa 'vé tí nò tacó ndâ kpo 'duù, ta ndâ Kùṛo ndâ bu-Mbíṛì, ta ndâ mbe kpolo tí tàkìì mì ndú tí ndâ Jùdéyà, 'dè có ji ndú sàà gî máa, mbe ŋò bà tí Jézù gî 'ví 'dè gí sè, tacó wàa ndâ yì 'ví zèè yí.
43012001	Jézù giì dele ndi wó 'do gbí to Éfìràmù ya gí 'bá mì ndâ Lázàrò tí nó náa yí tí Jézù 'vala yí 'do gbí muu'dú wó nó gbí gbata Bètánìyà, si sè sili gítí o bà Ndii-ta-muu-ndâ-Ìzìrìyélì-mì-Mbíṛì ká vô-nje~gbaànjé cuki.
43012002	Yí mâ giì yee kà, ndâ 'duù kà giì te wiṛi mítí wó. A Márátà tí námì Lázàrò ta 'dê'o tí nò ká kû njèè i-zó-zò ji ndâ Lázàrò ta ndâ wiṛi tí nó mbe kili kû zò i ta ndâ Jézù nô.
43012003	Káa si ndâ 'duù kuu bàndò bà zò i, Màríyà tí 'bí námì Lázàrò, giì te 'bí ŋa banga pó bàà náa à ŋònòkò ta cèe dì, náa yí sì ta mboo me gbolò, á gbí ká'i nìkì maa énô. Yì giì gbì 'bè'dè-'bè'dè énó mítí kò Jézù. Bìndi~ yí giì toṛo gbí ndí~ ta tí kò Jézù ta se muu wó. Banga pó bàà tí nò giì yè tà'i ngbúú-ngbu-ngbù gî.
43012004	Káa Júdà Ìsìkàrìyótè, tí 'bí mbe tala có mì Jézù gbaànjé, tí 'duù tí nó mbe giì ba ngbù Jézù nó, giì 'vee 'vé ta kpo tàkòcò máa,
43012005	«Àá kùtàá má sì banga pó bàà tí nò gí 'dè ta gbolò i, wàa à 'ví ko ta ndâ mbe yê, káa yè?»
43012006	Júdà 'dè có tí nò me tacó máa, có tí ndâ mbe yê kpolo mì wó ma nò lá. Yí 'dè énò, tacó yí a mbe kû kpolo tí ndâ i ŋìnó náa à kuu tí~ nó tacó tí ndú tí ndâ mbe tala có mì Jézù 'dáá gî nô. Káa à gbí muu wó énó máa, má wálá wàa Màríyà ta o tí nò 'ví sì pó bàà tí nò gí 'dè ta gbolò i, wàa yí 'ví kaa gì tí~ a i ji yì tí mbe kpolo tí gálá, tacó wàa, yì 'ví po ta tí~ á gítí miṛi yì, tacó yí a mbe ngbà.
43012007	Káa Jézù giì 'vìsì có ji Júdà máa, «Pà nje niì tí nò lá. Yí kpolo nò a tí bàà tí nò mítí kútí ye, tacó wàa à 'ví giì duu ta ye.
43012008	Ndâ mbe yê bà dù ta o 'dáá gî kuu gbí òkò tí yo, káa yo bà 'de ye ta o 'dáá gî wálá.»
43012009	Ndâ Jùdéyà me mbè mâ giì 'di có énó máa, Jézù kuu gbí gbata Bètánìyà, ndú giì kaa ya gí bà ŋò yí. À gbí muu ndú ta o tí nò me káa có bà ya gí bà ŋò Jézù cuki lá. Ndú ya kpolo ma a i tacó bà ŋò Lázàrò, tí 'dakò tí nó náa Jézù 'vala yí 'do gbí muu'dú wó nô.
43012010	Tacó énò, ndâ Kùṛo ndâ bu-Mbíṛì mì ndâ Jùdéyà giì toko có mì ndú énó máa, à 'ví zi Lázàrò delè gî.
43012011	Tacó ndeṛè bà ùnje mì ndâ Jùdéyà gítí Jézù si ndâ yì mí to 'dáá 'do ká gbí có bà 'vala yí.
43012012	Jézù giì 'bì nó ta 'bí yé bìndi bà te wiṛi mítí wó mì ndâ 'duù Bètánìyà kû ya gí Jèrùzàlémè. Ndâ mbè ndâ Jùdéyà tí nó mbe tì mí bà o bà waa mbelè a Jèrùzàlémè nó mâ giì 'di có énó máa, Jézù tí kpokèjì kèjì 'do Bètánìyà gí Jèrùzàlémè,
43012013	ndú giì saaka ndâ kpâ-lígì, bìndi~ ndú giì zèè ta ndi 'bì ndú kû ya tí~ gí bà ù ta kùṛo Jézù. Jézù mâ giì yee gî, ndú giì 'bìtà bà tò kû ta líkí'o máa, «Òsánà!» (Gbí~ énó máa, «'vala ze!») «Mbíṛì 'ví si gbolò gba mì ndoo tí ndâ Jùdéyà, tí mbe gì ta ṛè wó tí Mbíṛì.»
43012014	Jézù ta o tí nò kû o a ngbú 'viì-kècè, a go có tí nó náa a cu mí gbí wáràgà mì Mbíṛì énó máa,
43012015	«Ndâ mbe sì 'bá pí gú Zìyónì á Jèrùzàlémè, yo cì gúku lá! Yo ŋò gbolò gba mì yo kpokèjì pí ngbú 'viì-kècè zô,» nô!
43012016	Ndâ mbe tala có mì Jézù 'di gbí ndâ i tí nò ta o tí nò gbaànjé lá, káa à mâ giì te Jézù mí pí jàlàmbà mì Mbíṛì lê gî, mbí ndú bà giì 'va tí~ énó máa, à cu có gítí ndâ i tí nò á mí gbí wáràgà mì Mbíṛì gî.
43012017	Ndâ 'duù me mbè kaa ta o tí nò ya gí bà ù kùṛo Jézù, tacó ndâ 'duù tí nó náa Jézù táánò tè'é tí Lázàrò 'do gbí muu'dú wó bìndi~ yí giì 'vala yí si mítí ndú nó, ká dìtà ndâ có ŋìnó náa ndú 'di ta tù ndú nó, ta ndâ i ŋìnó náa ndú ŋò ta ṛo ndú nó, ji ndâ 'duù.
43012019	Ndâ mbe kpolo tí tàkìì mì ndâ Jùdéyà mâ giì ŋò énò, ndú giì 'bìtà bà 'dè có gbí òkò tí ndú máa, «Yo wálá ŋò ndi yo nò gî? Ndoo bà je bà i tí wó káká'i wálá! Yo ŋò ndâ 'duù kpónó tè 'dáá gí tàkò có mì wó gî!»
43012020	Ndâ 'bí Ìgìrígì mbe gì gí Jèrùzàlémè tacó bà bàkà i-Mbíṛì ta o bà bàkà tàkìì bà Ndii-ta-muu-ndâ-Ìzìrìyélì-mì-Mbíṛì nò,
43012021	giì ya gí mì Fìlípò tí 'bí mbe tala có mì Jézù, ta 'bá mì ndú gbí gbata Bètìsàyídà á gbí to Gàlìléyà. Bìndi~ ndú giì 'dè có ji yí máa, «Go bà 'dè có ta Jézù kuu tí ze, kpo 'duù.»
43012022	Fìlípò bà-i-nò giì 'dòkò ndi có mì ndâ Ìgìrígì tí nò ji Àndèréyà, tí 'bí ka wó mbe tala có mì Jézù. Bìndi~ ndú giì ya ta yí gí bà 'dè có ji Jézù.
43012023	Káa Jézù giì 'vìsì có ji ndú máa, «O bà te 'Viì-mì-'Dakò gí pí jàlàmbà kpónó gì gî.
43012024	Ye kû 'dè có ji yo ta yúcó máa, à má 'va njì cû mí tà to wàa yí 'ví kù ndi wó lá, njì cû tí nò bà dù ká tí gbèe njì cû dúú bà ya tí~. Káa gbèe njì cû tí nò má ku gî, àá bà waa 'do bà-i-nò a muu cû ta njì cû tí~ jùṛù'bùù.
43012025	'Duù ŋìnó ta líkí bà 'vala muu to nó tí wó nó kû giṛi a miṛi wó. Káa 'duù ŋìnó mbe kû kì nje mbíṛì wó gítí bà 'vala muu to tí nó tacó tí ye nó ká kû kpolo tí miṛi wó gítí 'válá ŋìnó mbe cee lá nô.
43012026	Go bà dù tí bòò mì ye má kuu tí 'duù, yí 'ví gì gí bà ṛu ndi ye. Tacó wàa ze 'ví dù ta bòò mì ye tí gbèe bàndò. 'Duù má dù tí bòò mì ye, Bu ye bà tègàṛà 'duù tí nò gî.
43012027	Káa ye kpónó ŋò 'dóó có tí nó náa ye 'ví 'de ji yo nó lá, tacó njembí ye kû mú-mù. Ye 'ví 'deke a tí ye ji Bu ye máa, yí 'vala ye 'do kùṛo vò o tí nó kèjì nô? Káa dú ndeṛè bà gì ye gí muu to tí nó táánò a i tacó bà dù á nje vò o tí nò nó!
43012028	Àá Bu ye, tùbà wotí mì lo ji ndâ 'duù! Tùbà tí lo tí cèe 'duù ji ndú!» Jézù mâ giì 'dè có tí nò yee to gî, ndâ 'duù giì 'di kòcò 'duù kû 'dè có 'do gbíṛì máa, «Ye táánò tùbà wotí mì ye ji ndú gî, káa ye kèjì gí bà tùbà~ ji ndú káká'i.»
43012029	Ndâ 'bí 'duù 'do gbí òkò tí ndâ mbè kû ṛò tíyò ta ṛègbà tí Jézù nó giì 'dè gítí kòcò 'duù tí nò náa ndú 'di kû 'dè có 'do gbíṛì nó máa, «A ngbàngbàṛì ká kû baṛaka i!» Káa ndâ 'bí 'duù ŋìndi ndú giì 'dè có máa, «A basìlì mì Mbíṛì ká kû 'dè có ji Jézù.»
43012030	Káa Jézù giì 'vìsì có ji ndâ 'duù tí nò máa, «Kòcò 'duù tí nò kû 'dè có me tacó tí ye lá. Yí kû 'dè có a i tacó tí yo.
43012031	O bà ŋò 'bè gbí òkò tí ndâ yúcó ta 'véṛè mí ndâ 'duù yee kpónó gî. À kpónó nó a o bà tòò Gba-to-tí-nó 'do pí jàlàmbà gî.
43012032	Káa ye, à má gbì ye mítí njèèkpè mû gî, ndâ 'duù muu to tí nó bà kili 'dáá gî gì gí mì ye.»
43012033	Jézù 'dè có tí nò tacó bà tùbà ŋa ku tí nó á kèjì gí bà zi yí nó ji ndâ 'duù.
43012034	Káa ndâ 'duù giì 'vee yí máa, «À nìbà~ ji ze tí ndâ Jùdéyà 'do gbí wáràgà mì Mòze énó máa, Bìndi-Mbíṛì bà dù ká dúú bà ya tí~. Káa wò kû 'dè ji ze ŋìnó ndíi a ŋa có ngàyi? Máa, àá bà giì gbì 'Viì-mì-'Dakò mítí njèèkpè mû nó! 'Viì-mì-'Dakò tí nò mì lo nò a 'di?»
43012035	Káa Jézù giì 'vìsì có ji ndú máa, «Sè bà dù Ngba'o ta yo kpónó ká njí'dí. Nògí, yo nò nó si Ngba'o kuu tí~ nô, tacó 'dí'di'o kpokèjì gí bà gbo yo, káa mbe kû nò nó gbí 'dí'di'o ŋò to tí nó náa yí ya gítí~ nó ni lá.
43012036	Yo ùnje ta njembí yo gítí Ngba'o kpónó si Ngba'o ká kuu tí~ nô, tacó wàa, yo 'ví dù tí~ tí ndâ 'viì mì Ngba'o.» Jézù mâ giì yee nje có mì wó gî, yí giì fa ya gí bà ngùù tí wó 'do tí ndâ 'duù gî.
43012037	Ndâ Jùdéyà ŋò ŋa ndâ tende seṛè tí nó náa Jézù bàkà cúú-cu-cù gbí ndâ o tí nò nó ta ṛo ndú ngbáṛángà'i gî, káa, ta ndâ ŋa ŋìnò 'dáá gî, ndú giì biya bà ùnje gítí Jézù gî.
43012038	Go có tí nó náa Ìzáyà tí mbe 'dòkò có mì Mbíṛì 'dè sàà énó, máa, «A 'di ká 'di ndâ có mì lo náa ze kû 'dòkò nó, Mbe tí ye? A 'di ká ùnje gítí ndâ seṛè tí nó náa wò tí Mbíṛì, tí Mbe tí ye kû bàkà mí kùṛo ndâ 'duù nó?» nô.
43012039	Bà ùnje gítí ndâ có mì Mbíṛì ta ndâ nèté mì Mbíṛì gbí ndâ o tí nò dú kpò ndâ 'duù gî, a go 'bí có tí nó náa Ìzáyà 'dè káká'i énó máa,
43012040	«Mbíṛì yoo ṛo ndâ 'duù gî. Yí delè giì biya bà je muu ji ndú gî. Yí bàkà énò tacó yí ŋò ni gî máa, yì kpêtí má kpoko ndâ ṛo bà ŋò i mítí muu ndú, yì delè kpêtí má je muu bà koṛo có ji ndú, ndú bà 'vìsì tí ndú gí mì yì wàa yì 'ví 'vala ndú nò wálá.»
43012041	Mbíṛì 'dè có tí nò ji Ìzáyà gítí ngbútù mì ndâ 'duù, tacó Mbíṛì wu bà ŋò ngba Jézù ji yí tí Ìzáyà gî, káa yí kû 'dè có gítí~.
43012042	Kpêtí ká énò, ndâ 'duù me mbè 'do gbí òkò tí ndâ kpo 'duù mì ndâ Jùdéyà giì ùnje gítí Jézù gî. Káa, ndú tùbà tí ndú gí sè lá, ta gúku máa, ndâ mbe kpolo tí tàkìì mì ndâ Jùdéyà bà mò ndâ yì 'do gbí òkò tí ndâ 'duù ta ndi tí ndâ bàndò bà kili ndâ Jùdéyà gí bà ùlù Mbíṛì gî.
43012043	Ndú bàkà énò, tacó go bà ùlù ndú mì ndâ 'duù tí ndú ndii go bà ùlù ndú mì Mbíṛì tí ndú gî.
43012044	Jézù giì kò-kò ta ndâ có mì wó ji ndâ 'duù 'dáá gî ngbáṛángà'i énó máa, «'Duù má ùnje gítí ye gî, yí kû ùnje tí nò me ká gítí ye cuki lá. Yí kû ùnje a i gítí mbe tuu ye.
43012045	'Duù mbe ŋò ye ta ṛo wó gî, yí delè ŋò nò a mbe tuu ye ta ṛo wó gî.
43012046	Ye, tí Ngba'o, gì gí muu to tí nó, tacó wàa 'duù mbe ùnje gítí ye gî 'ví dù gbí 'dí'di'o káká'i lá.
43012047	'Duù má 'di ndâ có mì ye, káa yí má kpolo tí ndú ta njembí wó gbaànjé lá, à me ye wúnò ká bà waa có mítí wó lá, tacó ye gì me tacó bà waa có mítí ndâ 'duù lá; ye gì a i tacó bà 'vala ndú.
43012048	Gba mbe waa có mítí 'duù ŋìnó mbe biya ye ta ndâ có mì ye 'dáá gî nó ta ndòngbú o wúnò kuu tí~. Gba tí nò a ndâ có tí nó náa ye ma nô.
43012049	Àá bà dù énò, tacó ye kû 'dè có me ta muu ye lá. Ye kû 'dè a kòcò Bu ye, tí mbe tuu ye.
43012050	Ye delè ŋò ni gî máa, ndâ có mì Bu ye a ndâ có mbe je 'válá ŋìnó mbe cee lá nó ji ndâ 'duù. À má énò, ye kû 'dè káa ndi ndâ có tí nó náa a Bu ye ká 'dè ji ye nô.»
43013001	Jézù ta o tí nó ŋò ni gî, máa, o bà ya yì gí mì Bu yì 'do muu to tí nó gì gî, tacó sè~ ta o tí nò káa làmbu o gítí o bà bàkà tàkìì bà Ndii-ta-muu-ndâ-Ìzìrìyélì-mì-Mbíṛì. Yí jé waa 'do tí bà zè ndâ 'dóó 'duù mì wó nìkì maa sàà kùṛo lá. Káa gbí ndòngbú o tí nò, yí giì tùbà~ ji ndú énó máa, yì zè ndú nìkì ta njembí yì gbaànjé.
43013002	Ndâ Jézù ta ndâ mbe tala có mì wó ta 'dê'o tí nò kû zò i, si vò i ŋònòkò muu Júdà Ìsìkàrìyótè tí 'viì mì Sìmónè sàà gî máa yí ba ngbù Jézù.
43013003	Káa Jézù ŋò ni gî, máa, Bu yì je wotí bà bàkà ndâ i 'dáá gî ji yì gî. Yí delè giì ŋò ni gî, máa, yì táánò gì 'do mì Mbíṛì, káa yì kû giì dele ndi yì ya gí mì Mbíṛì.
43013004	Tacó énò, yí bà-i-nò giì a gí yaà 'do tí i-zó-zò, bìndi~ yí giì ja wòòkò bòngo tí nó náa à tí wó nó gî, yí giì paṛa bòngo bà toṛo ngo 'do tí i mí ṛè'dè wó.
43013005	Bìndi~ yí giì yee ngo mí gbí 'bí kpàlàkà ká'i. Bìndi~ yí giì 'bìtà bà caka kò ndâ mbe tala có mì wó. Yí má caka kò 'duù ŋìnò gî, yí toṛo ngo 'do tí~ ta bòngo bà toṛo ngo tí nó náa yí paṛa mí ṛè'dè wó nó má kózò gî, yí bà giì 'dòkò gítí kò 'bí 'duù.
43013006	Jézù mâ giì caka kò ndâ mbe tala có mì wó kpòò, yí mâ giì yee tí Pìyétòrò, Pìyétòrò giì 'vee yí máa, «Wò kèjì gí bà caka kò ye delè, Mbe tí ye?»
43013007	Káa Jézù giì 'vìsì có ji Pìyétòrò máa, «Wò kpónó bà ŋò i tí nó náa ye kû bàkà nó ni wálá. Wò bà ŋò ni a i bìndi~.»
43013008	Káa Pìyétòrò giì 'vìsì có ji Jézù máa, «Jéé lá! Wò jé gítí bà caka kò ye wálá.» Káa Jézù giì 'vìsì có ji Pìyétòrò máa, «Ye má caka kò lo lá, gbí~ énó máa, 'bí i mbe toko ndà káká'i wálá.»
43013009	Pìyétòrò mâ giì 'di có tí nò náa Jézù 'vìsì ji yí nò, yí giì 'deke tí wó ji Jézù máa, «À má énò, caka me káa ndâ kò ye cuki lá, Mbe tí ye. Caka ndâ 'bì ye ta muu ye delè gî.»
43013010	Káa Jézù giì 'vìsì có ji Pìyétòrò máa, «'Duù má caka tí wó gî, gbí ndeṛè bà caka ndâ bà to tí nó náa wò kû 'deke nò wálá, tacó kútí wó 'dáá gî ká ngbáṛángà'i. Bètí ká tí ndâ kò wó cuki. Kútí yo 'dáá gî ká ngbáṛángà'i. Yo 'dáá gî. À bè gbí~ káa 'duù gbaànjé.»
43013011	Jézù ŋò 'duù tí nó bà giì ba ngbù wó nó ni gî. Ŋìnò a gbí ndeṛè có tí nò náa yí 'dè ta có ji Pìyétòrò énó máa, «À bè gbí~ káa 'duù gbaànjé» nò.
43013012	Jézù mâ giì caka kò ndâ mbe tala có mì wó cee gî, yí giì yuu ndi wòòkò bòngo mì wó náa yí ja gí to nó mítí wó káká'i. Bìndi~ yí giì dele ndi wó gítí i-zó-zò, bìndi~ yí giì 'vee ndâ mbe tala có mì wó máa, «Yo 'di gbí i tí nò náa ye bàkà ji yo nò gî?
43013013	Ndâ ṛè mì yo náa yo gbì mí muu ye a ndâ ṛè sósò'ô. 'Bí~ a ‹Mbe nìbà i,› bìndi~ 'bí~ a ‹Mbe tí ze.› Ndâ ṛè mì yo sósò'ô nò gî, lè lá. À dú nò a ye.
43013014	Káa ye tí Mbe nìbà i ji yo, delè tí Mbe tí yo, má caka kò yo gî, gbí~ go énó máa, yo delè 'ví caka kò yo gbí òkò tí yo.
43013015	Ye bàkà énò tacó wàa yo 'ví mèlè ndí~.
43013016	Ye kû 'dè có ji yo ta yúcó, máa: 'bí bòò jé mbe me gbolò ndii mbe tí wó gî nò wálá, delè 'bí 'viì-tú jé mbe me gbolò ndii mbe tuu yí gî nò wálá.
43013017	À má énò, yo má 'di gbí ndâ có mì ye nò gî, bìndi~ yo 'ví mèlè bà bàkà ndâ i tí nò náa ye 'deke ndú ji yo nò, tàkòcò yo bà peteke ngé ndii gî.
43013018	«Ye kû 'dè có mì ye nò me ji yo 'dáá gî lá. Ye ŋò ndâ 'duù ŋìnó náa ye ṛuka ndú nó ni gî. Káa kózò tí có tí nó náa à cu mí gbí wáràgà mì Mbíṛì énó máa, ‹'Duù tí nó náa ze zò i gbí ká'i ta yí nó bà 'vìsì muu wó gítí ye› nó 'ví dù tí~ tí yúcó.
43013019	Ye kû ci nò a yo, tacó wàa i tí nò má giì bàkà tí, yo 'ví ŋò tí~ ni go énó máa, ye a yí tí Bìndi-Mbíṛì.
43013020	Ye kû 'dè có ji yo ta yúcó, máa: 'Duù má te wiṛi mítí 'duù ŋìnó náa a ye ká tuu yí nó, 'duù tí nò te wiṛi a i mítí ye. Káa 'duù má te wiṛi mítí ye, yí te nò a wiṛi mítí mbe tuu ye.»
43013021	Mâ giì zeke'o, njembí Jézù giì 'bìtà bà dòmò tí bìndi có tí nò náa yí 'dè ji ndâ mbe tala có mì wó nò tí vò ŋa ŋìnô. Bìndi~ yí giì 'dè có ji ndú máa, «Ye kû 'dè ji yo a cèe yúcó máa, 'bí 'duù gbaànjé 'do gbí òkò tí yo bà giì ba ngbù ye.»
43013022	Ndâ mbe tala có mì Jézù mâ giì 'di có tí nò, nje ndú 'dáá gî giì 'dèè gî. Ndú bà-i-nò giì 'bìtà bà zeke gbí njìṛo ndú gbí òkò tí ndú tacó bà ŋò 'duù tí nó gbí òkò tí ndú náa Jézù 'dè có tí nò gítí wó nô.
43013023	Ta o tí nò, 'bí 'duù gbaànjé 'do gbí òkò tí ndâ mbe tala có mì Jézù náa Jézù zè yí nìkì kpolo ma kû ki tí wó a dê ṛègbà tí Jézù.
43013024	Mâ giì zeke'o, Pìyétòrò giì kì ṛo wó ji ka ndú tí nò, máa, yí 'vee ṛè 'duù tí nò náa Mbe tí ndâ yì kû gbì tì kpô gítí wó nò.
43013025	Ka ndâ Pìyétòrò nò bà-i-nò giì tì tí wó mí gbí njembí Jézù, bìndi~ yí giì 'vee yí máa, «Wò kû nì a 'di, Mbe tí ze?»
43013026	Káa Jézù giì 'vìsì có gí tàkò 'vé mì mbe tala có mì wó nò, máa, «A 'duù tí nó náa ye kpónó bà too yâ ta kô, bìndi~ ye 'ví je ji yí nô.» Jézù ngé bà-i-nò giì kùtù kô, bìndi~ yí giì too ta yâ, bìndi~ yí giì je ji Júdà tí 'viì mì Sìmónè Ìsìkàrìyótè.
43013027	À káa póó bà je kô tí nò mì Júdà 'do 'bì Jézù, Gba-vò-i giì gèè bè wó mí muu Júdà gî. Bìndi~ Jézù giì 'dè có ji Júdà máa, «Ngo've tí lo! Bàkà i tí nò ta go bà bàkà~ tí lo nò gálá.»
43013028	Káa ta o tí nó, 'bí 'duù gbaànjé gbí òkò tí ndâ mbe tala có mì Jézù mbe 'di gbí ndeṛè có tí nò náa yí 'dè ji Júdà nò wálá.
43013029	Ndâ 'bí 'duù gbí òkò tí ndú giì 'bìtà bà koṛo có máa, Jézù kû 'dè a có ji Júdà máa, yí ya gí bà sì ndâ i ji ndâ yì gítí gbolò o, káa à má me énó lá, yí kû tuu a yí, máa, yí ya gí bà sì ndâ i tacó tí ndâ mbe yê. Ndú koṛo ŋa có tí nò tacó Júdà a mbe kpolo tí ndâ i mì ndú 'dáá gî.
43013030	Júdà zèè káa kô tí nò náa Jézù too ta yâ ji yí nò 'do 'bì Jézù gî, bìndi~ yí ngé giì co gí sè ta bèbìlì tí nò.
43013031	Júdà mâ giì njè nó gî, Jézù giì 'dè có ji sè ndâ mbe tala có mì wó máa, «Ŋìnó kpónó a o bà giì ùlù 'Viì-mì-'Dakò ká nô; ŋìnó kpónó delè a o bà ùlù Mbíṛì mì 'Viì-mì-'Dakò ká nô.
43013032	'Viì-mì-'Dakò má giì ùlù Mbíṛì gî, Mbíṛì delè bà giì ùlù 'Viì-mì-'Dakò ta njembí wó gbaànjé; Mbíṛì kpónó-kpónó kèjì gí bà ùlù 'Viì-mì-'Dakò.
43013033	Sè o bà dù ye ta yo me njí'dí gî, ndâ 'viì mì ye. Yo bà giì pà bà tí ye, káa wotí bà ya gítí bàndò tí nó náa ye kû ya gítí~ nó bà dù tí yo ta kpéétí yo wálá, ká go có tí nó táánò sàà náa ye 'dè ji ndâ Jùdéyà nô.
43013034	Ye kû 'dè ngú có ji yo, máa, yo zè tí yo gbí òkò tí yo nìkì maa, tacó ye zè yo nìkì ma. Má énò, yo zè tí yo gbí òkò tí yo nìkì maa, á go bà zè yo mì ye nìkì maa nò.
43013035	Ndâ 'duù bà ŋò yo ni tí ndâ mbe tala có mì ye á 'do tí bà zè tí yo gbí òkò tí yo nìkì maa.»
43013036	Mâ giì zeke'o, Sìmónè Pìyétòrò bà-i-nò giì 'vee Jézù máa, «Wò kû ya gí kòtí 'di, Mbe tí ye?» Káa Jézù giì 'vìsì có ji Pìyétòrò máa, «Wotí bà ṛu ndi ye gítí bàndò tí nò náa ye kû ya gítí~ nò kpónó tí lo wálá. Wò bà ṛu ndi ye a i bìndi~.»
43013037	Káa Pìyétòrò káká'i giì 'vee Jézù máa, «Wotí bà ṛu ndi lo tí ye kpónó wálá tacó yè? Ye bà sì miṛi ye ji ku á tacó tí lo.»
43013038	Jézù bà-i-nò giì 'vee Pìyétòrò máa, «Wò bà sì miṛi lo ji ku á muu ye? Ye kû 'dè ji wò a cèe yúcó mì ye máa, wò wúnó bà 'boo bà ŋò ye ni mì lo ta bà~ ta'ô á kùṛo kpédélé kò ngùù.»
43014001	Jézù giì tò làmbu 'dê ngo mí njembí ndâ mbe tala có mì wó á bìndi bà kaṛa ṛé ndú mì wó ta ṛè bà ya yí 'do tí ndú gî nó, ta bà yìì ndú máa, «Njembí yo 'ví mù gítí có bà ya ye nò lá. Yo tee njembí yo mítí ze ta Mbíṛì.
43014002	Tacó yê bàndò bà dù ndâ 'duù tí~ á 'bá mì Bu ye wálá. Yê bàndò kùtàá má kuu 'bá mì Bu ye, ye bà ci yo énó máa, ye kû ya gí bà 'viindi bàndò ù ta ndi yo nò, wálá.
43014003	Ye má cee ta nèté bà 'viindi bàndò ù ta ndi yo gî, ye bà dele ndi ye gì tacó bà kaa yo ya tí~ gítí~. Tacó wàa, ndoo 'ví dù ta ndoo á tí gbèe bàndò.
43014004	Yo ŋò kpokèjì bà ya gítí to tí nò náa ye kû ya gítí~ nò ni gî.»
43014005	Káa Tòmázò, tí 'bí mbe tala có mì Jézù gbaànjé, giì 'vee yí máa, «Ze ŋò ni lá nó káa bàndò tí nò náa wò kû ya gítí~ nò nó, ze bà giì ŋò jé káa kpokèjì bà ya gítí~, Mbe tí ze?»
43014006	Káa Jézù giì 'vìsì có ji yí máa, «Ye a mbe tùbà kpokèjì mì Mbíṛì ji ndâ 'duù; ye a mbe 'dè yúcó ji ndâ 'duù; ye a ṛèngbó 'válá ŋìnó mbe cee lá nô. 'Duù má waa to co tí 'bí tende kpokèjì, yí bà di mì Bu ye wálá.
43014007	Yo kùtàá má ŋò ye ni gî, yo delè bà ŋò Bu ye ni gî. Káa yo bà ŋò yí ni 'do tí kpónó gî. Yo delè ŋò yí ta ṛo yo gî.»
43014008	Fìlípò bà-i-nò giì 'vìsì có ji Jézù máa, «Tùbà tí Bu lo ji ze, wàa có mì ze 'ví cee gî.»
43014009	Káa Jézù giì 'vee Fìlípò máa, «Cèe kôndi bà dù ndà ta ndà nó, wò jé nô ŋò ye ni lá, Fìlípò? 'Duù má ŋò ye ni gî, 'duù tí nò ŋò nò a Bu ye ni gî. Káa wò giì 'deke tí lo ŋìnó ji ye máa, ye tùbà tí Bu ye ji wò, tacó yè?
43014010	Wò ùnje lá, máa, ze ta Bu ye a ndâ gbèe 'duù? Ndâ có tí nó náa ye kû 'dè ji yo nó me ndâ 'dóó có mì ye gbí muu ye lá. A Bu ye tí nó tí mbe tuu ye nó ká kû 'dè có. A yí tí Bu ye tí nó náa ze ta yí nje bá gbaànjé nó ká kû bàkà ndâ nèté mì wó.
43014011	Yo ùnje gítí có tí nó náa ye 'dè ji yo máa, 'bè gbí òkò tí ze ta Bu ye wálá nô. Káa ndâ có mì ye má kû cà gbí tù yo cá-cà, yo 'ví ùnje ta vòó ṛè mì ndâ seṛè tí nó náa ye kû bàkà nô.
43014012	'Duù mbe tee njembí wó mítí ye ta o 'dáá gî gî, bà bàkà ndâ kpo-kpò seṛè go ndâ ŋìnó náa ye kû bàkà nó gî, yí delè bà bàkà a ndâ kpo-kpò i mbe ndii ndâ ŋìnó náa ye kû bàkà nó gî, tacó ye kû ya gí mì Bu ye;
43014013	tacó énò, yo má yù 'bí ŋa i ta ṛe ye 'do mì Bu ye, ye bà je i tí nò ji yo gî. Tacó wàa, ndâ 'duù 'ví ùlù ta Bu ye 'do gbí có mì ye tí 'Viì mì wó.
43014014	Yo má yù i ta ṛè ye, ye bà je i tí nò ji yo gî.
43014015	Yo má zè ye nìkì maa, yo bà kpolo tí ndâ có mì ye gî.
43014016	Ye bà 'deke tí ye ji Bu ye, wàa yí 'ví tuu 'bí 'duù ji yo tí mbe kpo-gbí-tà-tù yo, náa yí bà dù ta yo dúú bà ya tí~ gî.
43014017	'Duù tí nò náa Bu ye bà tuu yí ji yo tí mbe konì yo nò a Bèṛi-mì-Mbíṛì, tí mbe 'dè yúcó. Ndâ 'duù muu to tí nó bà ùnje gítí wó wálá, tacó ndú jé gí bà ŋò yí ni wálá, ndú delè je gí bà ŋò yí ta ṛo ndú wálá. Káa yo bà ŋò yí ni gî, tacó yí kèjì gí bà dù ta yo gbí njembí yo.
43014018	Ye bà si yo 'ví jì'vì njò wálá. Ye bà dele ndi ye gì gí mì yo gî.
43014019	Sè~ ká njí'dí, bìndi~ ndâ 'duù bà giì ŋò ye wálá. Káa yo bà ŋò ye gî, tacó ku me ndòngbú i ji ye lá. À má énò, ku delè bà dù me ndòngbú i ji yo lá.
43014020	Yo ta ṛi tí nò bà ŋò ni gî máa, ze ta Bu ye a ndâ gbèe 'duù. Káa ndoo ta ndoo delè a ndâ gbèe 'duù.
43014021	'Duù mbe 'di ndâ có mì ye, bìndi~ yí giì kpolo tí ndú gî, a mbe zè ye nìkì maa. Káa 'duù mbe zè ye nìkì maa, Bu ye bà zè yí nìkì maa. Ye delè bà zè yí nìkì maa. Ye delè bà 'dè gbí tí ye ji yí.»
43014022	Mâ giì zeke'o, 'bí mbe tala có mì Jézù ta ṛè wó a Júdà, me Júdà ŋìnó tí Júdà Ìsìkàrìyótè nò lá, giì 'vee Jézù máa, «Wò bà tùbà tí lo ji ze ta bà muu ze nó, si sè ndâ 'bí 'duù mí to, ta ŋa kpokèjì ngàyi, Mbe tí ze?»
43014023	Káa Jézù giì 'vìsì có ji Júdà tí nò máa, «'Duù má zè ye nìkì maa, yí bà kpolo tí ndâ có mì ye gî. Káa 'duù má kpolo tí ndâ có mì ye gî, Bu ye bà zè yí nìkì maa. Ze ta Bu ye bà gì gí bà sì 'bá ngbé mí mì ze ta ndú.
43014024	Ndâ mbe zè ye nìkì lá, kpolo tí ndâ có mì ye lá. Káa ndâ có tí nò náa ye kû 'dè nò me ndâ có mì ye lá. Ndú a ndâ có mì Bu ye, tí mbe tuu ye.
43014025	Ye kû 'dè ndâ có tí nò ji yo kpónó si ndoo a kuu ta ndoo nô.
43014026	Káa a Bèṛi tí nó náa Bu ye ba giì tuu yí ji yo, tí mbe kpo-gbí-tà-tù yo ta ṛè ye nó ká bà gì gí bà nìbà ndâ i 'dáá gî ji yo. A yí delè ká bà gì gí bà 'va mbí yo gítí ndâ có ŋìnó náa ye 'dè ji yo 'dáá gî nô.
43014027	Yo dù ta 'dê njembí yo. Ye bà je ŋa 'dê njembí tí nó mì ye nó ji yo. Ye kû je ji yo me go bà je i ji yo mì ndâ 'duù lá. À má énò, yo 'ví si njembí yo 'ví mù lá.
43014028	Yo 'di 'do gbí nje ye ta tù yo énó máa, ye kû giì ya gî, wàa ye 'ví giì dele ndi ye nò gî. À má énò, yo kùtàá má a ndâ 'duù mbe zè ye nìkì maa, líkí'o bà 'di énó máa, ye kû ya gí mì Bu ye nò, bà bàkà yo ngé. Tacó Bu ye a gbolò 'duù ndii ye gî.
43014029	Ye kû ci nó a yo kùṛo bà bàkà tí mì i tí nò. Tacó wàa à má giì bàkà tí, yo 'ví ù ta nje gítí~.
43014030	O mì ye tacó bà dù kû 'dè có kpòò ji yo wálá, tacó Gba-to-tí-nó kèjì. À kpêtí ká énò, wotí mì wó gítí ye wálá.
43014031	Káa ye kû bàkà go có tí nó náa Bu ye 'dè ji ye nô. Tacó wàa ndâ 'duù 'ví ŋò tí~ ni énó máa, ye zè Bu ye nìkì maa. Tacó ye delè kû bàkà ndírí ká go có tí nó náa yí 'dè ji ye nô. «Nògí, yo a gí yaà wàa ndoo 'ví nje nó 'do bà-i-nó gî!
43015001	«Ye a cèe bè nèbítì, káa Bu ye a cèe mbe ṛò njí nèbítì.
43015002	Yí kû saaka ndâ nè'bì ye ŋìnó mbe ṛì lá nó 'dáá gî gí 'dè, bìndi~yí giì waaka gàna tí ndâ bè'i á 'do tí ndâ ŋìnó mbe ṛi gî nó gî, si ndú ngbáṛángà'i, tacó wàa ndú 'ví ṛì túkà'i.
43015003	Yo kpónó a ndâ ngbáṛángà 'duù; ndâ có mì ye náa ye 'dè ji yo nó bàkà yo tí ndâ ngbáṛángà 'duù sàà gî.
43015004	Yo zèè ye tí kpoò, wàa ye delè 'ví zèè ta yo tí kpoò. Yo ŋò ni gî máa, nè'bì mû ŋìnó mbe yaka 'do tí kpo ṛèngbó mû gî nó jé ṛì mí to kà ta kpéétí wó lá, sè~káa ŋìnó yí má ká kuu tí kpo ṛèngbó mû. Yo delè ká énò, yo má ta kpéétí yo, gbí có mì yo bà dù wálá, sè~káa ŋìnó yo má zèè ye tí kpoò.
43015005	Ye a 'dóó kpo ṛèngbó bè nèbítì, káa yo a ndâ nè'bì bè nèbítì tí nò. À má énò, 'bí 'duù gbí òkò tí yo má zèè ye tí kpoò, wàa ye 'ví zèè yí tí kpoò, a 'duù tí nò ká bà bàkà tó i túkà'i, tacó yo má mò tí yo 'do tí ye gî, yo gí bà bàkà i gbaànjé wálá.
43015006	'Duù ŋìnó mbe zèè ye tí kpoò lá nó, go nè'bì mû ŋìnó náa à da 'do tí kpo ṛèngbó mû gí 'dè gî nô. Ndâ ŋa ndâ nè'bì mû tí nò náa à kû saaka ndú 'do tí kpo ṛèngbó mû gî nò má aanga gî, à kû kili ndú, bìndi~à giì doo ndú ta wu.
43015007	Yo má zèè ye tí kpoò, wàa ndâ có mì ye 'ví dù gbí njembí yo, yo má yù i ŋìnó ta go~tí yo nó 'do mì Mbíṛì, Mbíṛì bà je ji yo gî.
43015008	Ndâ 'duù kû ùlù ṛè Bu ye ta o tí nó náa yo má kû bàkà tó i, tacó bà tùbà tí yo máa, yo a ndâ mbe tala có mì ye nô.
43015009	Ye kû zè yo nìkì ká go bà zè ye nìkì mì Bu ye. À má énò, yo 'ví ne 'do tí ye lá.
43015010	Yo má 'di ndâ có mì ye gî, ye bà zè yo nìkì maa, á go ŋìnó náa ye kû 'di có mì Bu ye, káa yí kû zè ye nìkì maa nô.
43015011	Ye 'dè ndâ có tí nò ji yo, tacó wàa ŋa líkí'o tí nó á tí ye nó 'ví dù tí yo, delè tacó wàa ŋa líkí'o tí nò 'ví dù tí yo ta ŋa~wálá.
43015012	Có mì ye ji yo énó máa, yo 'ví zè tí yo gbí òkò tí yo nìkì maa, á go ŋìnó náa ye kû zè ta yo nìkì maa nô.
43015013	'Duù má ùnje gítí bà cì á muu ndâ kómbe wó, gbí~énó máa, yí zè ndâ kómbe wó tí nò nìkì ta ŋa~wálá.
43015014	Yo má bàkà go ndâ có mì ye nò gî, yo bà dù tí ndâ kómbe ye.
43015015	Ye káká'i bà nì bòò mítí yo wálá, tacó 'duù 'dè ndâ có kóó mì wó ji bòò mì wó lá. Ṛè yo a ndâ kómbe ye, tacó ye 'dè gbí ndâ có ŋìnó náa ye 'di 'do mì Bu ye nó 'dáá gî ji yo gî.
43015016	À me yo táánò ká gì gí mì ye ta muu yo lá. A ye táánò ká ṛuka yo máa, yo dù tí ndâ kómbe ye, bìndi~ye giì bàkà yo tí ndâ 'duù mbe bàkà ndâ i ŋìnó ta i ká gbí ndú, tí ŋa ndâ i ŋìnó mbe dù tí ká nó, tacó wàa, Bu ye 'ví je ta ndâ i ŋìnó náa yo yù 'do tí wó ta ṛè ye nó 'dáá gî ji yo.
43015017	Ye 'dè ndâ có tí nò ji yo tacó wàa, yo 'ví zè ta tí yo gbí òkò tí yo nìkì maa.
43015018	«Ndâ 'duù má kû sogo yo, yo 'ví te mí gbí muu yo énó máa, a ngú i nò lá. Ndú táánò sogo ye kùṛo bà sogo yo mì ndú gî.
43015019	Yo kùtàá má a ndâ 'duù mì ndâ 'duù muu to tí nó, ndú kùtàá bà zè yo nìkì maa, tacó yo a ndâ 'dóó ndâ ŋìnó mì ndú. Káa yo me ndâ 'duù mì ndâ 'duù muu to tí nó lá, tacó ye ṛuka yo tí ndâ 'duù mì ye gî. Tacó énò, ndâ 'duù kû sogo yo.
43015020	Nògí, yo je mbí yo mítí ndâ có tí nó táánò náa ye 'dè ji yo énó máa, bòò me gbolò ndii mbe tí wó lá nô. Ndú táánò má mèèkè'i tí ye gî, ndú delè bà mèèkè'i tí yo gî. Ndú táánò má 'di có mì ye gî, ndú delè bà 'di có mì yo gî.
43015021	Káa ndú bà mèèkè'i tí yo á muu ye, tacó ndú ŋò mbe tuu ye ni lá.
43015022	Ye táánò má gì lá, ye táánò delè má 'dè có ji ndú lá, Mbíṛì bà tù 'bì wó gí tà ṛo ndú máa, ndú a mbe bàkà vò i nò, wálá. Káa kpokèjì bà kìì'bà mì ndú kpónó nè gî, tacó ye gì gî, tacó ye delè 'dè có ji ndú gî.
43015023	'Duù má kû sogo ye, yí kû sogo nò a Bu ye.
43015024	Ye táánò má bàkà ŋa ndâ kpo-kpò seṛè tí nó náa 'bí 'duù jé bàkà sàà kùṛo lá nó mí gbí òkò tí ndú lá, Mbíṛì bà 'dè có gítí ndú wálá. Káa ndú ŋò ndâ i tí nó táánò náa ye bàkà nó gî, káa ndú kpòò kû sogo ye, ndú delè kû sogo Bu ye.
43015025	Si ndú 'ví bàkà énò, tacó wàa có tí nó náa à cu mí gbí wáràgà mì ndâ muu-cè máa, ‹Ndú táánò sogo ye ta ndeṛè tí~wálá,› nó 'ví dù tí~tí yúcó.
43015026	Ta o tí nó náa mbe kpo-gbí-tà-tù yo tí nó náa ye bà tuu yí 'do mì Bu ye, tí Bèṛi mbe kû co tí kpokèjì mì yúcó, náa ṛèngbó wó 'do tí Bu ye nó, bà gì nó, yí bà dù tí mbe ma có tí ye.
43015027	Yo delè bà dù tí ndâ mbe ma có tí ye, tacó yo dù ta ye 'do tí bà 'bìtà nèté mì ye yee tí kpónó.
43016001	«Ye 'dè ndâ có tí nò 'dáá gî ji yo tacó wàa, njembí yo wúnò 'ví mù tí~gítí ndâ i yê ṛo tí nò náa ndâ 'duù kèjì gí bà bàkà mítí yo nò lá.
43016002	Ndâ 'duù bà giì mòkò yo 'do gbí òkò tí ndâ 'duù ta ndi tí ndâ bàndò bà kili ndâ Jùdéyà gí bà ùlù Mbíṛì gî. Káa yo 'ví te mí gbí muu yo me káa ŋìnò cuki lá. Yo te mí gbí muu yo delè énó máa, 'bí o wúnò ká kèjì náa ndâ mbe kû ziki yo ta o tí nò bà koṛo có énó máa, ndâ yì kû bàkà a nèté mì ndâ yì kùṛo Mbíṛì.
43016003	Ndú bà bàkà ŋa i tí nò, tacó ndú jé ŋò 'bí 'duù gbaànjé 'do gbí òkò tí ze ta Bu ye ni lá.
43016004	À má énò, ye kpónó kû kpo nó a gbí-tà-tù yo, tacó wàa, o bà mèèkè'i tí yo nò má gì wúnò, mbí yo 'ví 'va tí~énó máa, ye táánò ci yo gítí~sàà kùṛo gî. «Ye táánò 'dè ndâ có tí nò ji yo sàà lá, tacó ndoo kû dù ta ndoo bà gbèe to.
43016005	Káa ye kpónó kû giì ya gí mì 'duù tí nó táánò mbe tuu ye nô. Ta ndâ ŋa ŋìnò 'dáá gî, 'bí 'duù gbaànjé 'do gbí òkò tí yo mbe 'vee ye kpónó énó máa, ‹Wò kû ya gí kòtí 'di wè?› nò wálá.
43016006	Káa njembí yo kpónó wálá ta sé có tí nò náa ye 'dè ji yo nò.
43016007	Káa ye bà ngùù yúcó 'do tí yo wálá: ye kû ya nó tí nò kpolo ma a i tacó tí yo, tacó ye má ya lá, mbe kpo-gbí-tà-tù yo tí nò bà gì wálá. Káa ye má ya gî, ye bà tuu yí gì tí~ji yo.
43016008	Yí má gì gî, a yí ká bà 'dè có ŋìnó mbe ya gí gbí muu ndâ 'duù gítí ndâ vò i, ta 'duù ŋìnó mbe ya jáá nó, ta bà waa có mì Mbíṛì.
43016009	Yí kèjì gí bà 'dè có ŋìnó mbe ya gí gbí muu ndâ 'duù gítí vò i, máa, bà biya bà ùnje gítí ye mì ndú a vò i.
43016010	Yí kèjì gí bà 'dè có ŋìnó mbe ya gí gbí muu ndâ 'duù gítí 'duù ŋìnó mbe ya jáá nó delè a i mítí bà ya ye gí mì Bu ye, bìndi~yo bà ŋò ndi ye wálá.
43016011	Yí kèjì gí bà 'dè có ŋìnó mbe ya gí gbí muu ndâ 'duù gítí bà waa có mì Mbíṛì, tacó Mbíṛì waa có mítí Gba-to-tí-nó.
43016012	Ndâ có gbí muu ye tacó bà 'dè ji yo tanga tí lá, káa wotí tí yo bà dù gítí bà 'di gbí ndú kpónó wálá.
43016013	À má énò, Bèṛi-mì-Mbíṛì, tí mbe kû co tí kpokèjì mì yúcó má gì gî, a yí ká bà tè kùṛo yo co tí kpokèjì mì yúcó. Tacó yí bà gì gí bà 'dè me 'dóó có mì wó gbí muu wó lá. Yí bà gì gí bà 'dè ji yo káa ndâ có ŋìnó náa yí 'di nô. Yí bà gì gí bà ma có ndâ i ŋìnó kèjì nô.
43016014	Yí kèjì gí bà wu gbí ye ji yo, tacó yí bà gì gí bà 'dè ji yo 'dáá káa ndâ có ŋìnó náa yí 'di 'do mì ye nô.
43016015	Ndâ có gbí muu Bu ye 'dáá gî káa ndâ có tí nò gbí muu ye nô. Ŋìnò a gbí ndeṛè có tí nò náa ye 'dè tí~ta có ji yo énó máa, yí bà gì gí bà 'dè ji yo 'dáá káa ndâ có mì ye nó ká nò.
43016016	Tacó yo gàà énó kèjì gí bà ŋò ye wálá, yo má giì dù á bìndi bà ya ye 'do tí yo nò ndì-ndì-ndì énó, yo bà giì ŋò ndi ye káká'i.»
43016017	Ndâ 'bí mbe tala có mì Jézù mâ giì 'di có tí nò náa yí 'dè ji ndú nò, ndú giì 'bìtà bà 'vee 'vé gbí òkò tí ndú máa, «Gbí ŋa có mì wó náa yí 'dè énó máa, ndoo gàà énó kèjì gí bà ŋò yì wálá, má njí'dí kózò gî, ndoo bà giì ŋò ndi yì nò, máa yè? Gbí có tí nò mì wó, máa, yì kû ya gí mì Bu yì nò, máa yè?
43016018	O tí nò mì wó ‹gàà› nò a o yè? Ndoo 'di gbí o tí nò mì wó ‹gàà› nò lá.»
43016019	Káa Jézù giì ŋò ni gî máa, à tí ndú a go bà 'vee yì, tacó énò, yí giì cu kùṛo bà 'vee yí mì ndú ta bà 'vee ndú máa, «Yo kû 'vee 'vé gbí òkò tí yo nò a i gítí gbí có tí nó náa ye 'dè énó máa, ‹Yo gàà énó bà giì ŋò ye wálá, yo mâ giì dù ndì-ndì-ndì énó gî, yo bà giì ŋò ndi ye káká'i nó?›
43016020	Ye kû 'dè có ji yo ta yúcó máa, yo bà giì wa ku ta ngo-ṛo yo, káa ndâ 'bí 'duù ta líkí'o tí ndú. Nje yo bà giì zuu~, káa bà zuu nje yo nò bá 'vìsì tí tí líkí'o.
43016021	Niì kû tu nje wó ta o bà mi 'viì, tacó yí gbí sé'i, káa 'viì mâ giì tè gî, bà mbí niì tí nò giì ò tí sé gó-káyì gî ta líkí'o máa, yì jò 'duù mí muu to gî.
43016022	Nògí, yo kpónó kû zuu nje yo á go bà zuu nje mbe gó-káyì. Káa tàkòcò yo bà giì peteke gî, tacó ndoo bà 'de tí ndoo ta ndoo káká'i gî. 'Bí 'duù mbe volo gbí líkí'o tí nò náa ye bà je ji yo nò, bà dù wálá.
43016023	O tí nò má gì gî, yo bà 'vee ye gítí 'bí i gbaànjé wálá. Ye kû 'dè có ji yo ta yúcó máa, Bu ye ta o tí nò bà je ŋa i ŋìnó náa yo bà yù 'do tí wó ta ṛè ye nó ji yo gî.
43016024	Yo yee tí kpónó jé yù i 'do mì Bu ye ta ṛè ye lá. Má énò, yo 'bìtà bà yù i ta ṛè ye á 'do tí kpónó, wàa yí bà je ji yo gî. Tacó wàa yo 'ví dù ta líkí'o tí yo ta 'bí i mbe gboo 'do mì yo wálá.
43016025	Ye yee tí kpónó kû 'dè có tí nò ji yo ká ta ndâ kpùṛù có. Káa o tí nò náa ye káká'i bà 'dè ndâ kpùṛù có ji yo wálá nò, ká kèjì. Ye ta o tí nò bà 'dè có gítí Bu ye ngbáṛángà'i énó ji yo.
43016026	Ta o tí nò, yo bà giì yù ndâ i 'do mì Bu ye ta ṛè ye. À káká'i me ye ká bà 'deke tí ye ji Bu ye tacó tí yo lá,
43016027	tacó Bu ye zè yo nìkì ta ṛè ye ma. Bu ye zè yo nìkì maa nò, tacó yo zè ye nìkì maa. Yo delè giì ùnje gî máa, ye táánò gì 'do mì wó tí Bu ye.
43016028	Ye táánò gì gí muu to tí nó 'do mì Bu ye. Káa ye kpónó kû dele ndi ye ya gí mì Bu ye.»
43016029	Ndâ mbe tala có mì Jézù bà-i-nò giì 'vìsì có ji yí máa, «Ìyo le! Wò kpónó kû 'dè gbí có ji ze ngbáṛángà'i. Wò kû 'dè me kpùṛù có lá.
43016030	Ze kpónó ŋò ni ngbáṛángà'i gî, máa, wò ŋò ndâ i 'dáá gî ni gî. À má énò, gbí ndeṛè bà 'vee wò mì 'bí 'duù gbí òkò tí ze máa, wò gì 'do kòtí 'di wè nò wálá. Tacó ze kpónó ùnje ta njembí ze gî, máa, wò gì 'do mì Mbíṛì.»
43016031	Káa Jézù giì 'vee ndú máa, «Yo ùnje ta njembí yo gítí ye gî?
43016032	Yo 'di có tí nó náa ye kû 'dè ji yo nô: O bà nje gbí yo vóró-voro gî ká kèjì. O bà 'vaaka yo 'do tí ye gbaànjé-gbaànjé ya gítí ndâ 'dóó bàndò mì yo si ye ta kpéétí ye, gì sàà gî. Káa à kpêtí ká énò, ye bà dù me ta kpéétí ye lá. Ze bà dù ta Bu ye.
43016033	Ye 'dè ndâ có tí nò ji yo tacó wàa, yo 'ví dù nìkì maa ta ṛè ye. Ndâ vò i bà 'de yo muu to tí nó me gbolò, káa yo 'ví zèè njembí yo, tacó ye kpò muu ndâ vò i muu to tí nó gî.»
43017001	Jézù mâ giì cee ta bà 'dè ndâ có tí nò ji ndâ mbe tala có mì wó gî, yí giì zeke'o gí gbíṛì, bìndi~ yí giì 'deke tí wó ji Mbíṛì, máa, «O tí nò gì gî, Bu ye. À má énò, tùbà tí 'Viì mì lo tí mbe wotí ji ndâ 'duù, tacó wàa, 'Viì mì lo 'ví tù ta bà tí lo tí mbe wotí ji ndâ 'duù.
43017002	Wò kaa ndâ 'duù muu to tí nó 'dáá gî mí 'bì wó gî. À má énò, si yí 'ví je 'válá ŋìnó mbe cee lá nó ji ndâ 'duù tí nò náa wò kaa ndú mí 'bì wó nò.
43017003	Káa ṛè i mbe je 'válá tí nò mbe cee lá nò a bà ŋò wò ni tí gbèe Mbíṛì dú, giì je bà ŋò Jézù tí Bìndi lo tí Mbíṛì náa wò tuu yí nó ni~.
43017004	Ye tùbà wotí mì lo ji ndâ 'duù muu to tí nó ta bà bàkà nèté tí nó náa wò táánò je ji ye nó, cee gî.
43017005	Nògí, te duù Mítí ye kpónó, Bu ye. Te duù mítí ye ta bà si ye 'ví ki tí ye dèngècè ṛègbà tí lo á go ŋìnó táánò mì ndà á kùṛo o bà suu to tí nó nô.
43017006	Ye tùbà tí lo á ji ndâ 'duù tí nó náa wò ṛuka ndú ji ye á 'do gbí òkò tí ndâ 'duù á muu to tí nó nó gî. Ndú táánò a ndâ 'duù mì lo, bìndi~ wò giì kaa ndú ji ye, káa ndú giì 'di có mì lo gî.
43017007	Ndú kpónó ŋò ni gî máa, ndâ có tí nó 'dáá náa wò 'dè ji ye nó a ndâ có mì lo.
43017008	Tacó ye 'dè ndi ndâ có tí nó náa wò táánò 'dè ji ye nó ji ndú gî. Ndú delè giì ùnje gî, máa, à dú nò a ndâ có mbe co 'do gbí nje lo. Ndú delè giì ùnje gî, máa, ye táánò gì dú 'do ká mì lo. Ndú delè káká'i giì ùnje gî, máa, à dú káa wò táánò ká tuu ye.
43017009	Ye kpónó kû 'deke tí ye ji wò nó a i tacó tí ndú. Ye kû 'deke tí ye ji wò me tacó tí ndâ 'duù muu to tí nó 'dáá gî lá. Ye kû 'deke tí ye ji wò a i tacó tí ndâ 'duù tí nó náa wò táánò kaa ndú ji ye nô. Tacó ndú a ndâ 'duù mì lo.
43017010	Ndâ 'duù mì ye 'dáá gî a ndâ 'duù mì lo. Ndâ 'duù mì lo 'dáá gî delè a ndâ 'duù mì ye. Ye kû tùbà tí ye ji ndú a i ta ṛè lo.
43017011	Tacó a ndú ká bà dù á muu to tí nô. Ye kpónó kèjì gí mì lo. Ye kpòò me 'duù ta ṛè muu to tí nó lá. À má énò, kpolo tí ndâ 'duù mì lo náa wò ṛuka ndú ji ye nó, ta ṛè mì lo, tacó wàa, có mì ndú gbí òkò tí ndú 'ví dù ká gbaànjé, á go có mì ndà gbí òkò tí ndà, tó Bu ye.
43017012	Ye táánò kpolo tí ndú si ze ta ndú bà gbèe to nó a i ta ṛè lo, tí 'dóó ṛè lo tí nó náa wò táánò gbì mí muu ye nô. Ye táánò kpolo tí ndú 'dáá gî tí kpoò. 'Duù tí nó gbaànjé gbí òkò tí ndú mbe giṛi'o 'do tí kèjì mì lo nó giṛi'o 'do ká gbí 'dóó vò muu mì wó, á go có tí nó gbí wáràgà mì lo tí Mbíṛì nô.
43017013	Ye kpónó kèjì gí mì lo, à má énò, ye kû 'dè ndâ có tí nò ji ndâ 'duù tí nó náa wò táánò ṛuka ndú ji ye muu to tí nó nó, tacó wàa ŋa líkí'o tí nó tí ye nó 'ví dù tí ndú delè.
43017014	Ye 'dòkò có mì lo táánò náa wò 'dè ji ye nó ji ndú gî. Tacó énò, ndâ 'duù muu to tí nó kpónó kû sogo ndú, tacó ze ta ndú me ndâ 'duù mì ndâ 'duù muu to tí nó lá.
43017015	Ye kû 'deke tí ye ji wò me énó máa, wò 'ví kaa ndú 'do muu to tí nó gî nò lá. Gbí ndeṛè bà 'deke tí ye ji wò énó máa, wò 'ví kpolo tí ndú 'do tí Vò-'duù-tí-nò tí mbe kû eendi ndâ 'duù gítí vò i nô.
43017016	Tacó ze kpónó ta ndú káká'i me ndâ 'duù mì ndâ 'duù muu to tí nó lá.
43017017	Kaa ndú mò gítí kpokèjì mì yúcó, tacó có mì lo a yúcó.
43017018	Ye kû tuu ndú ta ndi muu to, á go bà tuu ye mì lo á gí muu to tí nô.
43017019	Ye kaa tí ye ji wò á tacó tí ndú, tacó wàa ndú delè 'ví kaa ta tí ndú ji wò ta bà co tí kpokèjì mì yúcó.
43017020	Káa ye kû 'deke tí ye me ká tacó tí ndú cuki lá. Ye kû 'deke tí ye delè tacó tí ndâ 'duù ŋìnó bà giì kaa tí ndú ji ye 'do gbí có mì ndú nô.
43017021	Ye kû 'deke tí ye, máa, có mì ndú 'ví dù ka gbaànjé á go có mì ndà, Bu ye; có gbí njembí lo ká go có gbí njembí ye, bìndi~ có gbí njembí ye ká go có gbí njembí lo. Si có mì ndú 'ví dù ká gbaànjé, tacó wàa, ndâ 'duù muu to tí nó 'ví ŋò tí~ ni énó máa, a wò táánò ká tuu ye.
43017022	Ye le bèṛè tí nó náa wò le ji ye nó ji ndú gî, Ye le ji ndú tacó wàa, njembí ndú 'ví dù ká gbaànjé.
43017023	Ye le ji ndú tacó wàa, njembí ndoo 'ví dù ká gbaànjé ta ndú. Tacó wàa, ndâ 'duù 'ví ŋò tí~ ni énó máa, a wò táánò ká tuu ye; ndâ 'duù delè 'ví ŋò tí~ ni énó máa, wò zè ndú nìkì ká go bà zè ye nìkì mì lo.
43017024	Có gbí njembí ye énó máa, wò 'ví je bàndò ji ndâ 'duù tí nó náa wò ṛuka ndú ji ye nó á mí ṛègbà tí ye, tacó wàa, ndú 'ví ŋò ta bà te duù tí ye mì lo, tacó wò 'bìtà bà zè ye nìkì maa si ndà suu to tí nó kálásê, Bu ye.
43017025	Wò a 'duù jáá, Bu ye! Sè ndâ 'duù muu to tí nó ŋò wò ni lá, káa ye ŋò wò ni gî. Ndâ 'duù tí nó náa wò kaa ndú ji ye nó delè ŋò ni gî máa, a wò táánò ká tuu ye.
43017026	Ye tùbà tí lo ngbáṛángà'i énó ji ndú gî, Bu ye! Ye delè kpónó kpòò kû tùbà tí lo ngbáṛángà'i énó ji ndú, tacó wàa, ndú 'ví zè tí ndú gbí òkò tí ndú nìkì maa, á go bà zè ye mì lo nìkì maa; delè tacó wàa có tí ye 'ví dù gbí njembí ndú.»
43018001	Jézù mâ giì 'deke tí wó ji Mbíṛì cee gî, yí giì kaa sè ndâ mbe tala có mì wó ya tí~ gí gbí 'bí wúngbó jìlì mbâ náa à ṛò mí tìto 'bí pù njáá náa à kû nì tí~ a Njáá Kìdòrónì, á bìndi bà njè nó mì Júdà.
43018002	Káa Júdà tí mbe ba ngbù Jézù ŋò bàndò tí nò sàà gî, tacó a bàndò náa ndú ya gítí~ ta ndâ Jézù 'vílí-'vìlì.
43018003	Tacó énò, yí giì ja ndâ àsìkérì, ta ndâ mbe kpolo tí 'bá-Mbíṛì tí nó náa ndâ kpo 'duù mì ndâ Jùdéyà kaa ndú ji yí, máa, yí ya ta ndú gí bà zèè Jézù nó, ta ndâ zí'i, ta wu nje kùpò 'bì ndú, ká ndírí gítí bàndò tí nò.
43018004	Jézù mâ giì ŋò ndú kèjì, yí gì co 'do mì ndâ mbe tala có mì wó ya gí kùṛo ndú, tacó yí ŋò ŋa i tí nó náa ndú kèjì gí bà bàkà ta yí nó ni gî. Ndú mâ giì yee tí Jézù gî, Jézù giì 'vee ndú máa, «Yo kû pà a bà tí 'di?»
43018005	Káa ndú giì 'vìsì có ji yí máa, «Ze kû pà a bà tí Jézù tí nó mbe gì 'do Názàrètì nô.» Káa Jézù giì 'vìsì có ji ndú, si Júdà tí mbe ba ngbù wó kû ṛò tíyò gbí òkò tí ndú, máa, «Ye a yí.»
43018006	Káa ta o tí nó náa Jézù 'vìsì ta có ji ndâ 'duù tí nò máa, «Ye a yí» nó, ndú giì yèè ndi ndú 'do tí Jézù gí ndiì, bìndi~ ndú giì 'vaka tí to.
43018007	Káa Jézù giì 'vee ndú káká'i máa, «Yo kû pà a bà tí 'di?» Ndú káká'i giì 'vìsì có ji Jézù máa, «Ze kû pà a bà tí Jézù tí nó mbe gì 'do Názàrètì nô.»
43018008	Káa Jézù giì 'vìsì có ji ndú máa, «Ye kùtàá 'dè ji yo gî, máa, ye a yí. Yo má kû pà a ye, yo zèè ye, wàa yo 'ví si sè ndâ 'bí 'duù tí nó 'ví ya~.»
43018009	Jézù 'dè có ji ndâ 'duù tí nò mbe gì tacó bà zèè yí nò, máa, ndú si ndâ mbe tala có mì yì 'ví ya~, tacó wàa có tí nó náa yì 'dè sàà ji Mbíṛì énó máa, «Ye bà si 'bí 'duù gbaànjé 'do gbí òkò tí ndâ 'duù tí nó náa wò kaa ji ye nó 'ví giṛi lá, Bu ye,» nó 'ví dù tí~ tí yúcó.
43018010	Pìyétòrò mâ giì ŋò ndâ 'duù tí nò kû nò ta Jézù nìkì lá, yí bà-i-nò giì ja sìzò mì wó 'do gbí foko, bìndi~ yí giì da ta tù 'bí 'dakò gbí òkò tí ndú ta ṛè wó a Màlíkù, tí bòò mì Kùṛo ndâ bu-Mbíṛì, waa gî.
43018011	Káa Jézù giì do mítí Pìyétòrò máa, «Dele ndi sìzò mì lo nò gí gbí foko! Wò koṛo có énó máa, ye 'ví kònò sé'i go có mì Bu ye lá?»
43018012	Ndâ 'duù tí nó náa ndâ kpo 'duù mì ndâ Jùdéyà tuu ndú ta ndâ Júdà gí tàkò Jézù nó giì zèè yí. Ndú mâ giì eṛe yí gî,
43018013	ndú giì ja yí kpédélé'i ya tí~ a i gí kùṛo Ánà tí ká Kùṛo ndâ bu-Mbíṛì náa ngáángbá gba mì ndâ Ròmánò mò yí 'do gbí nèté gî,
43018014	bìndi~ yí tí ngáángbá gba mì ndâ Ròmánò giì te gê Ánà, tí Kàyífà tí nó tí mbe kpo-gbí-tà-tù ndâ kpo 'duù mì ndâ Jùdéyà énó máa, «À nìkì a bà cì 'duù gbaànjé á tacó tí mbè ndâ 'duù» nó, mí bìndi Ánà.
43018015	Ndâ Sìmónè Pìyétòrò, ta 'bí ka wó mbe tala có mì Jézù, giì ṛu ndi Jézù yee 'bá mì Ánà. Ndú mâ giì yee kà, ka Pìyétòrò nò giì ṛì ká ngé gí gbí ndùgù, tacó ndú ŋò tí ndú ta Ánà ni ngbáṛángà'i sàà kùṛo gî.
43018016	Bìndi~ yí giì 'dè có ji niì tí nó mbe kû kpolo tí njekèjì ndùgù nó, máa, yí si Pìyétòrò 'ví ṛì gí gbí ndùgù, tacó Pìyétòrò gboo ŋìndi wó ká mí sè.
43018017	Ta o tí nó si Pìyétòrò kû giì ṛì gí gbí ndùgù nó, niì tí nò giì 'vee yí máa, «Wò me 'bí mbe tala có mì 'dakò tí nó lá?» Káa Pìyétòrò giì 'vìsì có ji niì tí nò máa, «Jéé lá! Ye me mbe tala có mì wó lá.»
43018018	Ta o tí nò, ndâ mbe bàkà nèté 'bá mì Kùṛo ndâ bu-Mbíṛì kû u wu á njewu gbí ndùgù. Tacó énò, Pìyétòrò mâ giì ṛì gí gbí ndùgù gî, yí giì ya kû ṛò tíyò á ṛègbà wu á mì ndú ta ndú, tacó o tí nò a o cô'o.
43018019	Ndâ mbe zèè Jézù mâ giì yee ta yí kùṛo Ánà, Ánà giì 'vee gbí nje Jézù gítí ndâ mbe tala có mì wó, ta ndâ bà nìbà i mì wó.
43018020	Káa Jézù giì 'vìsì có ji yí máa, «Ye táánò ta o 'dáá gî kû 'dè có ngbáṛángà'i mí kùṛo ndâ 'duù 'dáá gî. Ye delè táánò kû nìbà i ji ndâ 'duù á gbí ndùgù 'bá-Mbíṛì, delè ta ndi tí ndâ bàndò bà kili ndâ Jùdéyà gí bà ùlù Mbíṛì. À sósò'ô nò a ndâ bàndò bà kili ndâ Jùdéyà 'dáá gî. Ye jé 'dè có mí tà bèngìì lá.
43018021	À má énò, 'vee gbí nje ye lá. 'Vee ndâ 'duù ŋìnó táánò mbe 'di ndâ có mì ye gî nó, wàa ndú 'ví 'vanda ndi ndâ có tí nò ji wò.»
43018022	'Bí kùṛo ndâ àsìkérì tí nó mbe kû kpolo tí 'bá-Mbíṛì nó mâ giì 'di có tí nò náa Jézù 'vìsì ji Ánà nò, yí giì ja 'bì wó mí gbí tù Jézù ta kpo tàkòcò. Bìndi~ yí giì 'vee Jézù máa, «Ŋìnò a cè ŋa bà 'vìsì có mì lo ji Kùṛo ndâ bu-Mbíṛì ká nò?»
43018023	Káa Jézù giì 'vìsì có ji kùṛo ndâ àsìkérì tí nò mbe gbì gbí tù wó nò máa, «Có tí nò náa ye 'dè nò má lè gî, 'dè có ji ndâ 'duù máa, ye 'dè a 'véṛè. Káa ye má 'dè a yúcó, gbí ndeṛè bà gbì ye mì lo a yè?»
43018024	Ánà mâ giì cee ta bà 'vee gbí nje Jézù gî, yí giì tuu yí gbí wú ya tí~ ji Kàyífà.
43018025	Káa si ndâ àsìkérì kû giì ya ta Jézù 'do kùṛo Ánà gí kùṛo Kàyífà, 'bí 'duù 'do gbí òkò tí ndâ 'duù tí nó mbe kû u wu ta ndâ Pìyétòrò nó giì 'vee yí máa, «Wò me 'bí mbe tala có mì 'duù tí nó gbaànjé lá?» Káa Pìyétòrò giì tò kponje gî, máa, «Ye me mbe tala có mì wó lá.»
43018026	Bìndi ŋìnò, 'bí bòò mì kùṛo mì ndâ bu-Mbíṛì, tí nambe 'dakò tí nó náa Pìyétòrò da tù wò waa ta sìzò nó, giì 'vee Pìyétòrò máa, «Ye kùtàá ŋò me yo ta yí gbí jìlì mbâ lá?»
43018027	Káa Pìyétòrò giì tò kponje gbí ŋìnò ká jé 'vii ta bà kò-kò mì ngùù.
43018028	Kàyífà mâ giì 'viiki gbí có mì Jézù cee gî, yí giì je yí ta fírí dú'o ji ndâ àsìkérì, máa, ndú ya ta yí ji Pìlátò, tí gbolò 'duù mì ndâ Ròmánò ta wotí bà waa có ku mítí ndâ 'duù tí wó. Ndâ kpo 'duù mì ndâ Jùdéyà tí nó mbe ko tàkò Jézù ya tí~ gí 'bá mì Pìlátò nó mâ giì yee kà, ndú giì ṛò ká sè. Tacó tàkìì mì ndâ Pìlátò tende, káa ndâ Jùdéyà ta o tí nò kû gee tí ndú bà ya gí tí ndâ bàndò sàkàmàà á kùṛo bà zò i-cí-ci ta o gbolò o bà bàkà tàkìì bà Ndii-ta-muu-ndâ-Ìzìrìyélì-mì-Mbíṛì.
43018029	Pìlátò mâ giì ŋò énò, yí giì co 'do tà'i gí mì ndú sè. Bìndi~ yí giì 'vee ndú máa, «Yo kpì ngbàngà tí 'dakò tí nó, máa, yí bàkà a yè?»
43018030	Káa ndú giì 'vìsì có ji Pìlátò máa, «Vò i mì wó má wálá, ze kùtàá bà gì ta yí gí kùṛo lo bà-i-nó wálá.»
43018031	Káa Pìlátò giì 'vìsì có ji ndú máa, «À má énò, yo ya gí bà 'dè ngbàngà mì wó nò gbí 'dóó ŋa kpokèjì bà 'dè có gbí tàkìì mì yo.» Ndâ kpo 'duù mì ndâ Jùdéyà bà-i-nò giì 'vìsì có ji Pìlátò máa, «Ngáángbá gba mì ndâ Ròmánò je wotí bà waa có ku mítí 'duù ji ze gbí tàkìì mì ze lá.»
43018032	(Kponje tí nò bàkà tí gbí òkò tí ndâ Pìlátò ta ndâ kpo 'duù mì ndâ Jùdéyà tacó wàa có tí nó náa Jézù 'dè énó máa, àá bà zi yí ta bà gbì yí mítí njèèkpè mû nó, 'ví dù tí~ tí yúcó.)
43018033	Pìlátò mâ giì 'di bà có mì ndâ kpo 'duù mì ndâ Jùdéyà cee gî, yí giì bala Jézù ya tí~ gí tà'i mì wó. Bìndi~ yí giì 'vee yí máa, «Wò a gbolò gba mì ndâ Jùdéyà?»
43018034	Káa Jézù giì 'vìsì có ji Pìlátò, máa, «Wò kû 'vee nò a 'dóó 'vé mì lo wèè, wò kû 'vee a 'vé bìndi 'bí 'duù?»
43018035	Pìlátò giì 'vee Jézù káká'i máa, «Wò ŋò ye a Jùdéyà? A ndâ 'dóó nambe lo tí ndâ Jùdéyà, ta ndâ bu-Mbíṛì mì yo, ká kpì ngbàngà tí lo ji ye. Wò tà bàkà ta ndú a ŋa yè?»
43018036	Káa Jézù giì 'vìsì có ji Pìlátò máa, «Ye kùtàá máa gba mì ndâ 'duù á muu to tí nó, ndâ bòò mì ye bà gò ndâ kpo 'duù mì ndâ Jùdéyà 'do tí bà zèè ye gì tí~ ji wò gî. Káa ye me gba mì ndâ 'duù á muu to tí nó lá.»
43018037	Pìlátò giì 'vee Jézù máa, «À má énò, wò a gbolò gba, énò gi?» Káa Jézù giì 'vìsì có ji Pìlátò máa, «A wò ká 'dè ta nje lo énó máa, ye a gbolò gba. Káa kpêtí ká énò, ye kì me kí-kì lá. Ŋìnó táánò a ndeṛè bà jò ye. Ŋìnó táánò delè a ndeṛè bà gì ye gí muu to tí nó ká nò. Ye gì gí muu to tí nó tacó bà 'dè yúcó ji ndâ 'duù. Ndâ 'duù ŋìnò mbe ùnje gítí yúcó gî nó 'dáá gî kû 'di có mì ye.»
43018038	Pìlátò giì 'vee Jézù tí i-'viya máa, «Yúcó mì lo a yè?» Bìndi~ yí giì co ndi wó káká'i 'do tà'i gí sè mì ndâ kpo 'duù mì ndâ Jùdéyà. Bìndi~ yí giì 'dè có ji ndú máa, «Ye ŋò ndeṛè bà waa có mì ye mítí 'dakò tí nó lá.
43018039	Káa ŋa i mì yo mbe tè mítí yo gî a ŋìnó máa, ye ta o gbolò o bà bàkà tàkìì bà Ndii-ta-muu-ndâ-Ìzìrìyélì-mì-Mbíṛì cóó-cóó kû njaanga 'bí 'duù ŋìnó mbe nìkì tí yo nó 'do gbí zàà ji yo. À má énò, có mì yo kpónó máa, ye njaanga gbolò gba mì yo tí ndâ Jùdéyà ji yo?»
43018040	Ndâ Jùdéyà mâ giì 'di có tí nò náa Pìlátò 'dè ji ndú nò, ndú 'dáá gî giì 'vìsì có ji yí ta kòcò ndú ngéé gí yaà máa, «Njaanga ji ze me 'dakò tí nó lá! À tí ze a go bà njaanga Bàrábà ji ze!» Bàrábà tí nò táánò a vò mbe kùmùkù i mì ndâ 'duù.
43019001	Pìlátò mâ giì dele ndi wó gí tà'i á bìndi ba 'dè có mì ndú ta ndâ kpo 'duù mì ndâ Jùdéyà gî, yí giì je Jézù ji ndâ àsìkérì mì wó, máa, ndú ya ta yí, wàa ndú 'ví gbì yí.
43019002	Ndâ àsìkérì mâ giì yèè ta Jézù 'do kùṛo Pìlátò gí ndiì gî, ndú giì paṛa kpeṛè go ké'bí nô, bìndi~ ndú giì te zékéṛé-zèkèṛè mítí muu wó, máa, ŋìnò a tàgíyà-gba mì wó, bìndi~ ndú giì yuu bí-bi bòngo mì ndâ gba mítí wó.
43019003	Bìndi~ ndú giì 'bìtà bà gbì yí, ta bà 'viya yí máa, «Mbíṛì 'ví si wò, gba mì ndâ Jùdéyà!»
43019004	Pìlátò bà-i-nò giì co ndi wó gí mì ndâ kpo 'duù mì ndâ Jùdéyà, si ndâ àsìkérì mì wó kû mèèkè'i tí Jézù, bìndi~ yí giì 'dè có ji ndú máa, «Yo ŋò nô, ye kpónó kû ya gí bà gì ta 'duù mì yo nò ji yo, tacó ye ŋò ndeṛè bà waa có mì ye mítí wó lá.»
43019005	Ndâ kpo 'duù mì ndâ Jùdéyà mâ giì zeke'o, ndú giì ŋò ndâ àsìkérì mì Pìlátò yee ta Jézù, ta bí-bi bòngo gba tí wó wúrú-wuru-wùrù, ta tàgíyà-gba náa à paṛaka 'do tí kpeṛè tí muu wó, yee tí ndú gî. Bìndi~ Pìlátò giì 'dè có ji ndú máa, «'Duù mì yo nô.»
43019006	Ndâ kpo 'duù mì ndâ Jùdéyà mâ giì ŋò Jézù, ndú giì 'bìtà bà pìì kû máa, «Gbì yí mítí njèèkpè mû! Gbì yí mítí njèèkpè mû!» Káa Pìlátò giì 'vìsì có ji ndú máa, «Yo ya gí bà gbì yí mítí njèèkpè mû, tacó ye ŋò 'dóó ndeṛè bà gbì yí mítí njèèkpè mû ŋìndi ye lá.»
43019007	Ndâ kpo 'duù mì ndâ Jùdéyà bà-i-nò giì 'vìsì có ji Pìlátò máa, «'Dakò tí nò kû 'dè có máa, yí a 'Viì-mì-Mbíṛì, káa à má gbí tàkìì mì ze tí ndâ Jùdéyà, yeè gítí 'duù mbe kû 'dè ŋa có tí nò káa ku.»
43019008	Pìlátò mâ giì 'di có tí nò náa ndâ kpo 'duù mì ndâ Jùdéyà 'dè ji yí nò, gúku giì bàkà yì ndii ŋìnó sàà kùṛo nó gî.
43019009	Yí mâ giì dele 'do bà-i-nò ya gí tà'i mì wó, yí giì 'vee Jézù máa, «Wò gì 'do kòtí 'di?» Káa Jézù giì ràní Pìlátò gî.
43019010	Káa Pìlátò giì 'vee Jézù káká'i máa, «Wò wálá biya bà njaa nje lo gí tàkò ye gî? Koṛo muu lo máa, wotí bà njaanga miṛi lo 'do gbí vò i, ta wotí bà gbì wò mítí njèèkpè mû, 'dáá a i kpátù 'bì ye.»
43019011	Káa Jézù giì 'vìsì có ji Pìlátò máa, «Àá táánò má me Mbíṛì ká je wotí tí nò ji wò lá, wò kùtàá bà 'de wotí gítí bà zèè ye wálá. Ŋìnò a ndeṛè có tí nò náa, vò i mì mbe gì ta ye ji wò me tí~ ta gbolò ndii vò i mì lo gî nò ká nò.»
43019012	Pìlátò giì bàkà cèe wotí mì wó tacó bà njaanga Jézù á bìndi có tí nò náa Jézù 'dè ji yí nò. Káa ndâ Jùdéyà giì kpò tí ta bà pìì wo 'váṛà-'váṛà gî. Ndú giì 'dè có ji Pìlátò máa, «Wò má dò 'bì lo tí 'dakò tí nò gî, wò káká'i me kómbe ngáángbá gba mì ndâ Ròmánò lá, tacó 'duù mbe kû bàkà tí wó tí gbolò gba kû jòò a gbí gba ta ngáángbá gba mì ndâ Ròmánò.»
43019013	Pìlátò mâ giì 'di ŋa có tí nò náa ndâ Jùdéyà 'dè ji yí nò, yí giì njè nó ya gí bà ki tí wó pí jàlàmbà mì wó náa à te mí pí tìndàà díí gbí ngbàngà mì wó, náa ndâ 'duù kû nì mítí~ a Díí-bà-waa-có, káa ndâ Jùdéyà kû nì mítí~ gbí nje có mì ndú a «Gàbátà.» Bìndi~ yí giì 'dè có ji ndâ àsìkérì máa, ndú gì ta Jézù gí kùṛo yì. Ndâ àsìkérì mâ giì bàkà go có mì wó nò gî,
43019014	Pìlátò giì tùbà tí Jézù ji ndâ Jùdéyà máa, «Gbolò gba mì yo kuu nô!» I tí nò bàkà tí ta ṛi dê gítí bà gì gbúrú, si ndâ 'duù kû 'viindi tí ndú tacó sè sili gítí gbolò o bà bàkà tàkìì bà Ndii-ta-muu-ndâ-Ìzìrìyélì-mì-Mbíṛì ká gbaànjé.
43019015	Bà tùbà tí Jézù mì Pìlátò ji ndâ Jùdéyà máa, yí a gbolò gba mì ndú nò, giì te mí gbí muu ndú a 'bí ŋa i go mâ. Tacó énò, ndú giì tò kû ta kòcò ndú ngéé gí yaà ji Pìlátò máa, «Cee o mì 'duù tí nò gî! Gbì yí mítí njèèkpè mû!» Pìlátò bà-i-nò giì 'vee ndú máa, «Có mì yo énó máa, ye gbì gbolò gba mì yo mítí njèèkpè mû, wàà?» Káa ndâ Kùṛo ndâ bu-Mbíṛì giì 'vìsì có ji Pìlátò máa, «'Bí gbolò gba mì ze á bìndi ngáángbá gba mì ndâ Ròmánò wálá!»
43019016	Pìlátò mâ giì 'di có tí nò, yí giì je Jézù ji ndú, máa ndú ya gí bà gbì yí mítí njèèkpè mû.
43019017	Ndâ àsìkérì bà-i-nò giì te njèèkpè mû tí nó náa ndú kû ya gì bà gbì Jézù mítí~ nó ji yí. Bìndi~ ndú giì co ta yí 'do gbí gbata gí sè, gítí 'bí bàndò náa à kû nì mítí~ a Kù-'bilì-muu-ku. Káa à gbí có mì ndâ Jùdéyà kû nì mítí~ a «Gòlìgátà.»
43019018	Bìndi~ ndú giì gbì yí mítí njèèkpè mû. Ndú ta gbèe o tí nò giì gbì ndâ 'bí mbe ngbà sósò'ô mítí ndâ njèèkpè mû delè. Ndú giì sè njèèkpè mû mì 'bí mbe ngbà gbaànjé mí gbí kù'bì, bìndi~ 'bí~ gbí gàlì mì Jézù.
43019019	Pìlátò giì cu có, bìndi~ à giì kpò mítí njèèkpè mû mì Jézù énó máa, «Ŋìnó a Jézù tí nó tí 'duù Názàrètì, tí gbolò gba mì ndâ Jùdéyà nó ká nô.»
43019020	Ndâ Jùdéyà me mbè giì 'deke i tí nò náa Pìlátò cu nò, tacó bàndò tí nó náa à gbì Jézù mítí njèèkpè mû mítí~ nó me 'dú 'do tí gbata lá, delè tacó Pìlátò cu có tí nò gbí ndâ nje có ta'ô: có Jùdéyà, ta có Làtínì, giì je có Ìgìrígì.
43019021	Káa ndâ Kùṛo ndâ bu-Mbíṛì giì 'dè có ji Pìlátò máa, «Wò kùtàá bà cu me énó máa, yí a gbolò gba mì ndâ Jùdéyà nò, lá. Cu énó máa, ‹'Dakò tí nó 'dè có táánò máa, yì a gbolò gba mì ndâ Jùdéyà.› »
43019022	Káa Pìlátò giì 'vìsì có ji ndú máa, «I ŋìnó náa ye cu gî nô, ye cu gî.»
43019023	Ndâ àsìkérì mâ giì cee ta nèté bà gbì Jézù mítí njèèkpè mû gî, ndú giì njèè gbí ndâ bòngo bìndi wó nà'ô 'vii ta muu ndú. Káa kpokèjì bà njèè gbí 'bí bòngo bìndi wó gbaànjé mbe gboo mí to, náa à gò ta banga tí~ kpáká'dà'i énó, giì kpò ndú gî.
43019024	Tacó énò, ndú giì 'vii có gbí òkò tí ndú máa, à nìkì máa ndâ yì ki a mbílì tacó bà ŋò 'duù ŋìnó náa àá bà 'va tí tí wó nô, cotí bà yaka gbí~. Có tí nò bàkà tí jé ká go có tí nó náa à cu mí gbí wáràgà mì Mbíṛì máa, «Ndú njèè gbí ndâ bòngo mì ye gbí òkò tí ndú. Ndú ki-mbílì tacó ndâ bòngo mì ye» nô.
43019025	À kû ṛò tíyò ṛègbà njèèkpè mû mì Jézù ta o tí nò a ndâ Màríyà tí nawu wó tí Jézù, ta ná'vindí nawu wó tí Jézù, ta 'bí Màríyà tí niì mì 'bí 'dakò ta ṛè wó a Kòlópà, ta 'bí niì delè ta ṛè wó káa Màríyà náa à kû nì mítí wó a Màríyà Màdèlénà tacó 'bá mì ndú gbí gbata Màdálà,
43019026	ta 'bí mbe tala có mì Jézù náa Jézù zè yí nìkì ngé ndii gî. Jézù mâ giì ŋò ndâ nawu wó, ta mbe tala có mì wó náa yí zè yí nìkì kpolo ma nó, yí giì je nje mítí nawu wó máa, «Ŋìnó a 'viì mì lo, niì.»
43019027	Bìndi~ yí giì je nje mítí mbe tala có mì wó náa yí zè yí nìkì kpolo ma nó máa, «Ŋìnó a nawu lo ká nô.» Mbe tala có mì Jézù nò giì 'bìtà bà kpolo tí Màríyà ká go bà kpolo tí 'dóó nawu wó ngé 'do ká bà-i-nò.
43019028	Jézù mâ giì ŋò ni énó máa, yì cee ta nèté tí nó náa Mbíṛì tuu yì máa, yì gì gí bà bàkà nó gî, yí giì yù ngo máa, «À tí ye a go ngo,» go có tí nó náa à cu mì gbí wáràgà mì Mbíṛì nô.
43019029	Ta o tí nò náa Jézù yù ta ngo nò, zùù-zùù ngo nèbítì ta káṛà díí kuu bà-i-nò. Mâ giì zeke'o, 'bí 'duù giì yuu 'bí kàfòlò i mbe kû njù ngo go kàfò nó mí gbí zùù-zùù ngo nèbítì tí nò, yí giì sè mí nje 'bí kùngbó i, bìndi~ yí giì ya~ tee mí nje Jézù.
43019030	Jézù mâ giì no-no zùù-zùù ngo nèbítì tí nò gbí i tí nò gî, yí giì 'dè có máa, «À cee gî.» Bìndi~ yí giì mò muu wó gí to, bìndi~ njembí wó giì ki gî.
43019031	Sè bà ta ṛi gítí bà 'bìtà o bà wotí gbí tàkìì mì ndâ Jùdéyà ta o tí nò ká njí'dí; káa gbèe o bà wotí gbí tàkìì mì ndâ Jùdéyà tí nò a gbolò o ndii sè ndâ 'bí ŋìnó sàà nó 'dáá gî. Tacó énó, ndâ kpo 'duù mì ndú giì ya gí mì Pìlátò, bìndi~ ndú giì 'vee yí máa, yí si à 'ví cee o mì ndâ 'duù tí nò tí ndâ njèèkpè mû nò ta bà gbì gbí ndâ sáá kò ndú ki'viki gî, tacó wàa ndâ nambe ndú 'ví jaka ku ndú 'do yaà gí to. Tacó bà si ku ndú mí yaà ta ŋa gbolò o tí nò á kèjì nò nìkì lá.
43019032	Pìlátò mâ giì ùnje ji ndú gî, ndâ àsìkérì giì ya gí bà gbì ki'viki kùṛo a gbí kò ndâ 'dakò tí nó sósò'ô náa a gbì ndú mítí ndâ njèèkpè mû seè tí Jézù nô.
43019033	Ndú mâ giì ya gítí Jézù, ndú giì 'de yí cì sàà gî. Tacó énò, ndú giì gbì gbí ndâ sáá kò wó ki'viki lá.
43019034	À káa 'bí àsìkérì ká giì cu Jézù ta 'doò kpíṛí gí tà kí wó nò. Bìndi~ mbelè ŋònòkò ta ngo giì cì 'do gbí kà tí nò, tacó yí cì sàà gî.
43019035	Mbe ŋò ndâ i tí nò ta ṛo wó dìtà có tí nó ji ndoo, tacó wàa, ndoo delè 'ví ù ta nje gítí i tí nó náa yì ŋò ta ṛo yì gî nô. Có mì wó náa yí 'dè nò a yúcó. Yí delè ŋò ta kpéétí wó ni gî, máa, yì 'dè a yúcó.
43019036	Ndú ki gbèe 'bilì Jézù lá, go có tí nó náa à cu mí gbí wáràgà mì Mbíṛì énó máa, «Gbèe 'bilì wó ki lá,» nô.
43019037	'Bí có delè kuu gbí wáràgà mì Mbíṛì gítí có bà cu Jézù ta 'doò nò énó máa, «Ndâ Jùdéyà wúnò bà ni ‹Ze táánò má ni sàà,› tacó tí 'duù tí nó náa ndú cu yí ta 'doò nô.»
43019038	Jézù mâ giì cì gî, 'bí 'dakò mbe kû tala có mì Jézù gbí kóó ta gúku ndâ Jùdéyà, ta ṛè wó a Jùzépè, mbe gì 'do gbí gbata Àrìmàtíyà, giì ya gí bà 'vee Pìlátò máa, yí si yì 'ví duu ku Jézù. Pìlátò mâ giì ùnje gî, ndâ Jùzépè giì ya gí bà te ku Jézù
43019039	ta Nìkòdémò, tí 'bí mbe kpolo tí tàkìì mì ndâ Jùdéyà mbe ya gí bà 'dè nje ta Jézù ta 'bí bèbìlì gbaànjé sàà gî. Nìkòdémò te ta yí ta o tí nò a bàà me gbolò náa à ŋònòkò ta yeè tacó bà toṛo mítí ku Jézù, tacó wàa yí 'ví volo lá.
43019040	Ndâ Jùzépè ta Nìkòdémò mâ giì te ku Jézù gî, ndú giì toṛo bàà tí nó náa à ŋònòkò ta yeè nó mítí wó. Ndú mâ giì so yí ta bòngo go i gbí tàkìì mì ndâ Jùdéyà gî,
43019041	ndú giì te yí ya gí bà sii mí gbí ngú gùù náa à duu mí gbí 'bí wúngbó gbo jìlì mû,
43019042	náa à ṛò á dê ta bàndò tí nò náa à gbì yí mítí njèèkpè mû tí~ nò, si ndâ Jùdéyà kû 'viindi tí ndú gítí o bà wotí gbí tàkìì mì ndú.
43020001	Ta yé bìndi ṛi bà wotí gbí tàkìì mì ndâ Jùdéyà, Màríyà Màdèlénà giì gbo'o si yé kû da'o, tacó bà ya gí bà ŋò muu'dú Jézù. Yí mâ giì yee kà, yí giì 'de à mèṛèkè díí 'do njekèjì 'bá muu'dú gî.
43020002	Yí bà-i-nò giì dele ndi wó ta ngèlè ya gí bà 'dè có ji ndâ Sìmónè Pìyétòrò, ta mbe tala có mì Jézù tí nó náa Jézù zè yí nìkì kpolo ma nó, máa, «Ndú te Mbe tí ndoo 'do gbí gùù gî! Káa ze ŋò bàndò tí nó náa ndú 'dòkò yí ya tí~ gítí~ nó lá.»
43020003	Ndâ Pìyétòrò ta 'bí ka wó mbe tala có mì Jézù nò mâ giì 'di có tí nò náa Màríyà Màdèlénà 'dè ji ndú nò, ndú giì njè ta ngèlè tacó bà ya gí bà ŋò muu'dú Jézù.
43020004	Ndú 'bì ngèlè gbaànjé, káa ka Pìyétòrò giì kpò yí ta ngèlè gî. Yí mâ giì yee kùṛo kà,
43020005	yí giì mò tí wó gí to. Yí mâ giì zeke'o gí tà 'bá muu'dú 'do sè, yí giì ŋò káa ndâ bòngo tí nó náa à so ta ku Jézù nó kuu to tà'i.
43020006	Sìmónè Pìyétòrò mâ giì gì 'do ndiì, yí giì ṛì ká ngé gí tà 'bá muu'dú, bìndi~ yí giì ŋò kpâ-bòngo tí nó náa à so ta ku Jézù nó kuu to.
43020007	Bìndi~ à giì paṛaka kpâ-bòngo tí nó náa à eṛe ta muu wó nó te tende.
43020008	Ka Pìyétòrò náa ndú gì ta yí nó mâ giì ṛì gí tàkò wó tà 'bá muu'dú, yí mâ giì zeke'o, yí giì ŋò ku Jézù lá. À ngbíí nò a o bà giì ùnje mì wó máa, Jézù 'vala ndi wó 'do gbí muu'dú wó gî, ká nò.
43020009	Tacó ndú jé sàà kùṛo ùnje gítí có tí nó náa à cu mí gbí wáràgà mì Mbíṛì énó máa, Jézù bà 'vala ndi wó 'do gbí muu'dú wó nó, lá.
43020010	Bìndi~ ndú giì dele ya gí 'bá mì ndú.
43020011	Káa si ndâ mbe tala có mì Jézù kû giì njè nó, Màríyà Màdèlénà giì ṛò tíyò dê ṛègbà 'bá muu'dú kû wa gbí. Yí mâ giì mò tí wó gí to kû zeke'o gí tà'i,
43020012	yí giì ŋò ndâ basìlì mì Mbíṛì sósò'ô ta cé-ce bòngo tí ndú, kû ki tí ndú to á bàndò tí nó náa à te ku Jézù 'do tí~ gî nô. 'Bí basìlì dù mò gí bà muu wó, bìndi~ 'bí~ giì dù mò gí tàngbó wó.
43020013	Bìndi~ ndâ basìlì tí nò giì 'vee yí máa, «Wò kû wa a yè, niì?» Káa Màríyà Màdèlénà giì 'vìsì có ji ndú máa, «Ye kû wa a Mbe tí ye, tacó ndâ 'bí 'duù ja ku wó 'do gbí gùù gî. Káa ye ŋò bàndò tí nó náa ndú te yí mítí~ nó lá.»
43020014	Màríyà Màdèlénà mâ giì 'vìsì tí wó á bìndi bà 'dè có tí nò, yí giì ŋò Jézù, káa yí giì ŋò Jézù giṛi gî.
43020015	Bìndi~ Jézù giì 'vee yí máa, «Wò kû wa a yè, niì? Wò kû pà a bà tí 'di?» Káa Màríyà Màdèlénà giì 'vìsì có ji Jézù máa, «À má a wò ká te yí, tùbà to tí nò náa wò te yí mítí~ nò je, tacó wàa ye 'ví ya gí bà te yí 'do kà gî, bu ye.» Màríyà Màdèlénà 'dè có tí nò tacó yí ta o tí nò kû koṛo có énó máa, Jézù a mbe njí tí nò náa a duu ku Jézù mí gbí~ nò.
43020016	Káa Jézù giì tè'é tí Màríyà Màdèlénà máa, «Màríyà!» Màríyà Màdèlénà mâ giì 'di bà tè'é tí wó mì Jézù nò, yí giì 'vìsì tí wó gí mì Jézù, bìndi~ yí giì ùnje ji yí gbí có Jùdéyà máa, «Ràbónì!» Gbí~ énò máa, Mbe nìbà i.
43020017	Bìndi~ Jézù giì 'vìsì có ji Màríyà Màdèlénà máa, «Gàà tí ye lá, tacó ye dele ndi ye ya gí mì Bu ye á gbíṛì kálásê. Ya a i gí bà 'dè có ji ndâ ná'vindí ye máa, ye kû ya gí gbíṛì gí mì Bu ye tí nó tí Bu ndú nô. Wò 'ví 'dè ji ndú delè énó máa, ye kû ya gí gbíṛì, gí mì Mbíṛì tí nó mì ye, á tí Mbíṛì mì ndú nô.»
43020018	Màríyà Màdèlénà bà-i-nò giì ya gí mì ndâ mbe tala có mì Jézù, bìndi~ yí giì 'dè có ji ndú máa, «Ye ŋò Mbe tí ndoo!» Bìndi~ yí giì 'vanda ndi ndâ có tí nó náa Jézù tuu ta yí nó ji ndú.
43020019	Ta bèbìlì mì kpédélé ṛi nèté bìndi ṛi bà wotí gbí tàkìì mì ndâ Jùdéyà tí nò, ndâ mbe tala có mì Jézù giì kili ta bà muu ndú, bìndi~ ndú giì nè tí ndú mí tà'i ta gúku ndâ kpo 'duù mì ndâ Jùdéyà. Mâ giì zeke'o, ndú bà-i-nò giì 'di kòcò 'duù kû 'dè có ji ndú máa, «Yo dù ta 'dê njembí yo!»
43020020	Ndú mâ giì zeke'o, ŋìnó a Jézù ká kû ṛò tíyò gbí òkò tí ndú nô. Bìndi~ yí giì tùbà ndâ kà tí nó kpátù 'bì wó, ta ŋìnó tà kí wó nó ji ndú. Ndâ mbe tala có mì Jézù mâ giì ŋò yí, tàkòcò ndú giì peteke gítí bà ŋò Mbe tí ndú ngé ndii gî.
43020021	Jézù bà-i-nò giì 'dè có ji ndú káká'i máa, «Yo dù nìkì maa. Ye bà tuu yo go ŋìnó náa Bu ye tuu ta ye nô.»
43020022	Yí mâ giì 'dè có tí nò ji ndú gî, yí giì òlò woò ta nje wó mítí ndú. Bìndi~ yí giì 'dè có ji ndú máa, «Yo si Bèṛi-mì-Mbíṛì 'ví dù ta yo.
43020023	Yo má je à-cee-gî gítí ndâ vò i mì 'duù, gbí~ énó máa, Mbíṛì je à-cee-gî gítí ndâ vò i mì 'duù tí nò gî. Káa yo má biya bà je à-cee-gî gítí ndâ vò i mì 'duù gî, gbí~ énó máa, Mbíṛì biya bà je à-cee-gî gítí ndâ vò i mì 'duù tí nò gî.»
43020024	Ta bèbìlì tí nò náa Jézù tù ta bà tí wó ji ndâ mbe tala có mì wó nò, 'bí 'duù gbaànjé á 'do gbí òkò tí ndâ mbe tala có mì wó, ta ṛè wó a Tòmázò, náa ndâ 'duù kû nì mítí wó a Njemî nó, wálá.
43020025	Yí mâ giì gì si Jézù ya gî, ndâ ka wó giì 'dè có ji yí máa, «Mbe tí ndoo kùtàá tùbà tí wó ji ze bìndi lo á tà'i bà-i-nô!» Káa Tòmázò giì tò kponje có mì ndâ ka wó nò gî. Bìndi~ yí giì 'vìsì có ji ndú máa, «Ye má ŋò ndâ kà bà gbì yí mítí njèèkpè mû, ta kà 'doò tí nó tà kí wó nó, bìndi~ ye 'ví tee 'bì ye mí gbí ndú lá, ye jé gítí bà ùnje gítí có mì yo nò gbaànjé wálá.»
43020026	Ta sili vô-nje~só bìndi ŋìnò, Jézù giì tùbà tí wó káká'i ji ndâ mbe tala có mì wó si ndú kuu tà gbèe tà'i tí nó náa yí kpédélé'i tùbà tí wó ji ndú tí~ nó, si Tòmázò gbí ŋìnò kuu tí~. Ndâ mbe tala có mì Jézù 'di káa kòcò 'duù kû 'vee ndú máa, «Yo dù ta 'dê njembí yo!» Ndú mâ giì zeke'o, ndú giì ŋò Jézù kû ṛò tíyò gbí òkò tí ndú. Káa ndâ njekèjì 'dáá gî nè tí ndú ká ngbí-ngbíí á bàndò mì ndú.
43020027	Jézù bà-i-nò giì tè'é tí Tòmázò, Tòmázò mâ giì gì gí mì wó gî, yí giì tùbà ndâ kà bà gbì yí mítí njèèkpè mû tí nó á tí ndâ kpátù 'bì wó nó ji yí, máa, «Zeke ndâ kà tí nó á tí ndâ kpátù 'bì ye nô, wàa wò 'ví cu sìlì 'bì lo mí gbí ndú.» Yí káká'i giì tùbà kà 'doò tí nó náa à cu ta yí gbí njè'vè wó nó ji yí, máa, «Tee 'bì lo mí gbí~.» Bìndi~ yí giì 'dè có ji Tòmázò máa, «Me kpììkì-kpììkì lá, ùnje! À me ye ká nó lá?»
43020028	Káa Tòmázò giì 'vìsì có ji yí máa, «Wò a Mbe tí ye! Wò a Mbíṛì mì ye!»
43020029	Káa Jézù bà-i-nò giì 'vìsì có ji Tòmázò máa, «Wò wálá ùnje tacó náa wò ŋò ye ta ṛo lo gî nò? Káa ndâ 'duù ŋìnó mbe ŋò ye lá, káa ndú ùnje gítí ye gî nó nìkì cotí ndâ mbe ŋò ye ta ṛo ndú gî.»
43020030	Jézù bàkà ndâ 'bí seṛè me mbè ji ndâ mbe tala có mì wó náa à cu có gítí ndú mí gbí wáràgà tí nó lá.
43020031	Káa ndâ ŋìnó náa à cu có gítí ndâ nó a i tacó wàa ndâ 'duù 'ví ù ta nje énó máa, Jézù a Bìndi-Mbíṛì, tí 'Viì-mì-Mbíṛì. Delè tacó wàa Mbíṛì 'ví 'vala ta ndâ 'duù ŋìnó mbe ùnje gítí wó nó ta ṛè wó tí Jézù tí Bìndi~ Mbíṛì.
43021001	Jézù giì tùbà tí wó ji ndâ 'bí mbe tala có mì wó vô-nje~só á bìndi bà tùbà ndâ 'bèè kà bà gbì yí mítí njèèkpè mû ji Tòmázò nó á bìndi làmbu sili, si ndú kû gò ngo tí kàpá Tìbérìyà.
43021002	Ndâ mbe tala có mì Jézù vô-nje~só náa yí tùbà tí wó ji ndú tàbè'dè nò a ndâ Sìmónè Pìyétòrò, ta Tòmázò tí nó ta 'bí ṛè wó a Njemî nô, ta Nàtànìyélè tí nó mbe gì 'do gbí gbata Kánà á Gàlìléyà nô, giì je ndâ Jákòmò, ta ná'vindí wó Jòvánì, tí ndâ 'viì mì Zèbìdéyò, giì toko mítí ndâ 'bí mbe tala có mì wó sósò'ô.
43021003	A Sìmónè Pìyétòrò ta bèbìlì tí nò ká 'dè có ji ndâ ka wó máa, yì kû ya gí bà gò ngo. Káa ndâ ka Pìyétòrò nò giì 'vìsì có ji yí máa, ndâ yì bà ya ta ndú. Ndú giì ya gí bà gò ngo ta bèbìlì tí nò kpòò, káa ndú zèè gbèe sè lá.
43021004	Yé má bà giì 'bìtà bà da o mbòò, ndú giì dù gbí gbâ mì ndú kû ŋò 'duù kû ṛò tíyò a tì gángá ngo. Káa ndú ŋò 'duù tí nò ni lá.
43021005	Káa 'duù tí nò giì yuu nje wó ji ndú gí ṛo ngo kà máa, «Jìlì ngo bàkà ta yo kà ée wèè, ndâ kómbe ye?» Káa ndú bà-i-nò giì 'vìsì có ji 'duù tí nò máa, «Tó i mì ze kàá gbaànjé wálá yòò!»
43021006	Káa 'duù tí nò giì 'vìsì có ji ndú máa, «Yo má ja mbu mì yo nò mí tà ngo mò gí gbí kù'bì mì yo gí kùṛo gbâ, yo bà zèè sè gî.» Ndâ mbe tala có mì Jézù mâ giì ja mbu go có tí nò náa 'duù tí nò 'dè ji ndú nò, bà ja mbu 'do tà ngo gí gbí gbâ giì kpò ndú gî ta du sè.
43021007	Mbe tala có mì Jézù náa yí zè yí nìkì kpolo ma nó mâ giì ŋò ŋa i tí nò, yí ngé giì ŋò ni gî máa, 'duù tí nò mbe kû ṛò tíyò á tì gángá ngo nò a Jézù. Bìndi~ yí giì 'dè có ji Pìyétòrò máa, «À kû ṛò tíyò ngéé zó a Mbe tí ndoo!» Pìyétòrò mâ giì 'di énó máa ŋìnò a Mbe tí ndâ yì ká kû ṛò tíyò á tì gángá ngo nò, yí giì kaa ndâ kù bòngo mì wó, yí giì paṛaka mí pí ndò bòngo tí nó tí wó náa yí kû 'va ta mbu nô. Bìndi~ yí giì o 'do gbí gbâ gí tà ngo, bìndi~ yí giì ya gí mí Jézù, si ndâ ka wó mí gbí gbâ.
43021008	Ndâ ka Pìyétòrò giì meṛeke ndâ sè ta mbu, ndú giì yèè ta gbâ ta ndâ sè gbí mbu jú'bú-ju'bu-jù'bù gí tì ngo, tacó ndú ta o tí nò ya ta gbâ 'do tì ngo me 'dú lá.
43021009	Ndâ mbe tala có mì Jézù mâ giì oloko 'do gbí gbâ gí tì gú, ndú giì ŋò 'bí sè náa à kû 'bee ta njììkì wu, ta ndâ kpakuta á tà wu.
43021010	Mâ giì zeke'o, Jézù giì 'dè có ji ndú máa, «Yo gì ta ndâ 'bí sè tí nó náa yo zèè kpónó-kpónó nò.»
43021011	Sìmónè Pìyétòrò mâ giì 'di có mì Jézù nò, yí giì ya gí gbí gbâ, bìndi~ yí giì woo ndâ kpo-kpò sè ta mbu jú'bú-ju'bu-jù'bù gí tì gú, ta gbèe kà gbí mbu wálá.
43021012	Bìndi~ Jézù giì tè'é tí ndâ mbe tala có mì wó máa, «Yo gì gítí i-zó-zò.» Ndâ mbe tala có mì Jézù bà-i-nò giì ŋò ni gî máa, à kû 'dè có ta ndâ yì nò a Mbe tí ndâ yì, tacó énò, nje ndú 'dáá gî giì 'dèè 'do tí bà 'vee yí énó máa, «Wò a 'di wè?» nò gî.
43021013	Jézù bà-i-nò giì ya gí bà aaka kpakuta 'do tà wu, bìndi~ yí giì je ji ndú. Bìndi~ yí giì dele ndi wó ya gí bà gì ta sè ji ndú 'do gbí njììkì wu gítí kpakuta tí nò.
43021014	Ŋìnò a bà ta'ô bà tùbà tí Jézù ji ndâ mbe tala có mì wó á bìndi bà 'vala ndi wó 'do gbí muu'dú wó.
43021015	Ndâ Jézù ta ndâ mbe tala có mì wó mâ giì zò i cee gî, Jézù giì 'vee Sìmónè Pìyétòrò máa, «Sìmónè, 'viì mì Jòvánì, wò zè ye nìkì kpò ndâ 'bí ka lo nó gî?» Káa Pìyétòrò giì 'vìsì có ji yí máa, «Ìyoo, Mbe tí ye, wò ŋò ni gî máa, ye zè wò nìkì ma.» Bìndi~ Jézù giì 'vìsì có ji Pìyétòrò máa, «À má énò, kpolo tí ndâ 'viì-rómbo mì ye.»
43021016	Jézù káká'i giì tè'é tí Pìyétòrò, Pìyétòrò mâ giì ùnje ji yí gî, Jézù káká'i giì 'vee yí máa, «Sìmónè, 'viì mì Jòvánì, wò zè ye nìkì ma?» Káa Pìyétòrò giì 'vìsì có ji yí ká go kpédélé ŋìnô, máa, «Ìyoo, Mbe tí ye, wò ŋò ni gî máa ye zè wò nìkì ma.» Bìndi~ Jézù giì 'dè có ji Pìyétòrò máa, «Kpolo tí ndâ rómbo mì ye.»
43021017	Bà ta'ô ŋìnó Jézù káká'i giì 'vee Pìyétòrò máa, «Sìmónè, 'viì mì Jòvánì, wò zè ye nìkì ma?» Bà ta'ô ŋìnó, ŋa gbèe 'vé tí nò giì zèè tí Pìyétòrò gî. Bìndi~ yí giì 'vìsì có ji Jézù máa, «Wò ŋò ndâ i 'dáá ni gî, Mbe tí ye. Wò ŋò ni gî máa, ye zè wò nìkì ma.» Bìndi~ Jézù giì 'dè ji Pìyétòrò káa gbèe có tí nó náa yí 'bìtà bà 'dè ji yí máa, «Kpolo tí ndâ rómbo mì ye, nô.
43021018	Ye kû 'dè có ji wò ta yúcó máa, wò táánò gbí 'viì-'dakò lo má zaa gî, wò kû ya gí bà nò ndô go có mì lo náa à gbí muu lo. Káa si ká kuu gi. Ta o tí nó náa wò bà giì me kpo 'dakò nó, wò bà giì ya'va gbí 'bì lo ji 'bí 'duù, bìndi~ yí bà giì eṛe wò gî, bìndi~ yí giì ja wò ya tí~ gítí bàndò ŋìnó náa a gbí muu lo wálá nô.»
43021019	Jézù 'dè có tí nò tacó bà tùbà~ ji Pìyétòrò máa, yí bà cì a ŋa ku ŋìnó mbe si ṛè Mbíṛì 'ví wu nô.
43021020	Bìndi~ Jézù giì tè'é tí Pìyétòrò máa, «Gì gí bà ṛu ndi ye.» Pìyétòrò mâ giì 'vìsì tí wó, yí giì ŋò mbe tala có mì Jézù tí nó náa Jézù zè yí nìkì kpolo ma, mbe ki tí wó dê ṛègbà tí Jézù ta o bà zò i mì ndú ta 'dê'o kùṛo bà zi Jézù, mbe 'vee Jézù énó máa, «A 'di ká kèjì gí bà ba ngbù lo, Mbe tí ye?» nó, kèjì gí tàkò ndú.
43021021	Bìndi~ Pìyétòrò giì 'vee Jézù máa, «Káa a yè ká tí 'dakò tí nó, Mbe tí ye?»
43021022	Káa Jézù giì 'vìsì có ji Pìyétòrò máa, «Gì gí bà ṛu ndi ye. Ye kpêtí má 'dè có ji yí máa, yí dù yee tí o bà gì ye, nèté mì lo gbí~ a yè?»
43021023	Có tí nò náa Jézù 'dè ji Pìyétòrò énó máa, «Ye kpêtí má 'dè énò máa, yí dù nò yee tí o bà gì ye, ŋìndi lo gbí~ a yè wè?» nò giì 'vèè cee gbí tù ndâ mbe tala có mì Jézù 'dáá gî énó máa, à 'dè énò a Jézù máa, mbe tala có mì yì nò bà cì wálá. Káa Jézù ta o tí nò 'dè có ji Pìyétòrò me énó máa tú mì yì bà cì wálá nò lá; yí 'dè a i énó máa, yì kpêtí má 'dè có ji tú mì yì nò énó màa, yí dù yee tí o bà dele ndi yì, nèté mì wó tí Pìyétòrò gbí~ a yè wè?
43021024	A yí tí mbe tala có mì Jézù tí nó náa ndâ 'bí ka wó fùùmà có tí nò ta ṛè wó máa, à 'dè có énò a Jézù, máa, yí bà cì wálá yee tí o bà gì yì tí Jézù nó, ká dìtà có tí nô. À delè a yí ká cu mí gbí wáràgà tí nô. Ndoo delè ŋò ni gî máa, ndâ có mì wó 'dáá káa yúcó.
43021025	Ndâ 'bí i me mbè náa Jézù bàkà ndú kuu tí~, náa à cu mí gbí wáràgà lá. Tacó àá táánò má 'dè có énó máa, à cu ndú 'dáá gî mí gbí wáràgà, bàndò gítí ndâ wáràgà tí nò bà dù me njí'dí muu to tí nô.
44001001	Ákoo, Tèyófìlò, ye táánò gbí kpédélé wáràgà mì ye cu có gítí ndâ, ye i tí nó 'dáá gî náa Jézù táánò bàkà ndú nó, ta ndâ i tí nó náa yí nìbà ndú nó 'dáá gî, ji wò gî. Ye 'bìtà bà 'deke ndâ i tí nó náa yí táánò bàkà ndú nò, ta ndâ i tí nó náa yí nìbà ndú nó gbaànjé-gbaànjé 'do ká ngé ṛèngbó ndú,
44001002	yee tí o bà te yí ya tí~ gí gbíṛì á bìndi bà 'dè có mì wó ji ndâ tú mì wó náa yí táánò tuu Bèṛi-mì-Mbíṛì gí bà ṛuka ndú ji yí nô.
44001003	Gbí ndâ sili tí nò zi'duù-só mbe 'bìtà 'do tí o bà 'vala ndi wó 'do gbí muu'dú wó, yee tí o bà ya yí gí gbíṛì nò, yí dù kû tùbà tí wó ji ndâ tú mì wó gbí ndâ ŋa kpokèjì me mbè ta kponje gítí ndú wálá, máa, yì kuu tí~ tí wu yì kálásê. Yí delè gbí ndâ o bà tùbà tí wó ji ndú nò kû 'dè có ji ndú gítí bà dù Mbíṛì tí gba.
44001004	Ta 'bí o gbaànjé, si Jézù kû zò i ta ndâ tú mì wó, yí giì kpo-gbí-tà-tù ndú énó máa, «Yo 'ví njè nó 'do Jèrùzàlémè lá, yo dù ká Jèrùzàlémè, wàa yo 'ví ùndi cí tí nó náa Bu ye táánò ci ta yo, náa ye táánò 'dè có ji yo gítí~ nô.
44001005	Tacó Jòvánì tí mbe caka tí ndâ 'duù táánò kû caka tí ndâ 'duù a i ta ngo, káa àá kèjì gí bà caka tí yo ta Bèṛi-mì-Mbíṛì á bìndi làmbu sili.»
44001006	Ta 'bí o gbaànjé, ndâ Jézù mâ giì kili ta bà muu ndú ta ndâ tú mì wó káká'i gî, ndâ tú mì wó giì 'vee yí, máa, «O tí nò gì gî, Mbe tí ze? Àá bà dù nò a o bà le ndi bèṛè mì ndâ kòtí Ìzìrìyélì ji ndú ká nò?»
44001007	Káa Jézù giì 'vìsì có ji ndú énó máa, «Bà ŋò o bà gì o tí nò, ta bà 'deke sè sili gítí bà co ṛi tí nò náa a Bu ye táánò ká 'deke ta 'dóó wotí mì wó nò me nèté mì yo lá.
44001008	Káa ta o tí nò, Bèṛi-mì-Mbíṛì má gì gî, a yí ká bà je wotí ji yo tacó bà 'dè có gítí ndâ i ŋìnó náa yo táánò ŋò ye kû bàkà nó, ta wotí bà 'vanda ndi ndâ có ŋìnó náa yo táánò 'di 'do gbí nje ye nó, ji ndâ 'duù gbí gbata Jèrùzàlémè, ta ndâ 'duù gbí to Sàmárìyà, ta ndâ 'duù muu to tí nó 'dáá gî.»
44001009	Ndâ tú mì Jézù mâ giì zeke'o bìndi bà 'dè có tí nò mì wó ji ndú, ndú giì ŋò Jézù kû ya zùù gí gbíṛì. Ndú mâ giì zeke'o, ndú giì ŋò kùlù mù yiiga bà tí wó 'do tí ndú gî.
44001010	Káa si ndú gbí-gbi kû yee ṛo ndú gí tàkò Jézù gbíṛì, ndâ 'bí 'dakò sósò'ô mbe yuu cé-ce bòngo giì ṛò tíyò dê ṛègbà tí ndú,
44001011	bìndi~ ndâ 'dakò tí nò giì 'vee ndú, máa, «Yo ṛò tíyò bà-i-nó kû zeke a o yè gí gbíṛì, ndi yo ndâ 'duù Gàlìléyà? Gbèe Jézù tí nò náa à kpónó te yí 'do tí yo ya tí~ gí gbíṛì nò, bà dele ndi wó gì ká gbí ŋa gbèe kpokèjì tí nò náa yo ŋò yí kû ya tí~ gí yaà nò.»
44001012	Jézù mâ giì ya gí gbíṛì gî, ndâ tú mì wó giì dele ndi ndú 'do pí Gú Mbâ ya gí Jèrùzàlémè, tí òkò to náa 'duù má nò ta ṛi bà wotí gbí tàkìì mì ndâ Jùdéyà káa có gítí wó wálá.
44001013	Ndú mâ giì yee Jèrùzàlémè, ndú giì kaa ya gí gbí soṛo, tí 'bá tí nó náa ndú ta o tí nò kû dù tí~ nô. À kuu tí~ ta o tí nò a Pìyétòrò, giì je Jòvánì, giì je Jákòmò, giì je Àndèréyà, giì je Fìlípò, giì je Tòmázò, giì je Bàràtòlòméyò, giì je Màtéyò, giì je Jákòmò tí 'viì mì Àlìféyò, giì je Sìmónè tí tó 'viì-'bá, giì je Júdà tí nó tí 'viì mì Jákòmò nô.
44001014	Ndú kili bà muu ndú ta ndâ niì me mbè, giì je Màríyà tí nawu Jézù, ta ndâ ná'vindí Jézù, kû 'deke tí ndú ji Mbíṛì.
44001015	Ta o tí nò, Pìyétòrò giì ṛò tíyò kùṛo ndâ mbe ùnje gítí có mì Jézù mbe kili ta bà muu ndú go ndâ 'duù dê gítí zi'duù-vô ta zi'duù-gbaànjé pí~ (120).
44001016	Bìndi~ yí giì 'dè có ji ndú, máa, «Ndâ ná'vindí ye, kózò tí có tí nó náa à cu mí gbí wáràgà mì Mbíṛì nó bà bàkà tí, có tí nó náa Dàvídè tí gbolò gba mì ndâ Jùdéyà 'dè sàà táánò ta wotí mì Bèṛi-mì-Mbíṛì gítí i tí nó mbe giì bàkà tí mítí Júdà tí nó táánò tí mbe tè kùṛo ndâ 'duù ya tí~ gí bà zèè Jézù nô.
44001017	Júdà tí nò táánò a 'bí 'duù gbaànjé 'do gbí òkò tí ndoo, náa ndoo táánò kû bàkà nèté tí nó náa ndoo kpónó kû bàkà nó ta ndú.
44001018	Káa go ŋìnó náa yo ŋò ni gî nó, yí táánò giì sì njí ta mboo náa yí táánò 'dè 'do gbí zu nèté tí nò mì wó nò. Yí táánò giì 'va njì wó yee wélé-wele mí to mí gbí u njí tí nò,
44001019	náa ndâ 'duù Jèrùzàlémè 'dáá gî táánò 'di có tí nò gî. Bìndi~ ṛè njí tí nò giì dù a Njí-mbelè, káa à má gbí có mì ndâ Jùdéyà, à kû nì mítí~ a ‹Àkèlèdámà.›
44001020	À kpónó cu mí gbí wáràgà mì ndâ Muu-cè énó máa, ‹'Bá bìndi wó 'ví 'bu kpú. À 'ví o gbí mòòkò bìndi wó káa kùlè.› À giì cu 'bí~ káká'i énó máa, ‹'Bí 'duù 'ví zèè nèté bìndi wó.›
44001021	«À má énò, kózò tí ndoo kpónó bà ŋò 'bí 'duù gbaànjé 'do gbí òkò tí ndâ 'duù tí nò táánò mbe kû dù ta ndoo gbí ndâ o tí nó 'dáá gî náa Mbe tí ndoo Jézù táánò kû mèṛèkè to ta ndoo nó,
44001022	tí 'duù ŋìnó mbe 'bìtà bà dù ta ndoo 'do tí o tí nó táánò náa Jòvánì kû caka tí ndâ 'duù nó, yee tí o tí nó náa à giì te ta Mbe tí ndoo ya tí~ gí gbíṛì gî nô. Tacó wàa, ndoo 'ví dù ta ndú tí ndâ mbe 'dè yúcó gítí bà 'vala ndi Mbe tí ndoo 'do gbí muu'dú wó.»
44001023	Pìyétòrò mâ giì 'dè có tí nò cee gî, ndú giì cu 'bì ndú mítí ndâ 'dakò sósò'ô, ndâ Jùzépè náa à kû nì mítí wó a Bàràsábà ta kpo ṛè wó a Júsìtò, ta 'bí 'dakò ta ṛè wó a Màtíyà, máa, à ŋò 'bí 'duù gbaànjé 'do gbí òkò tí ndú, wàa yí 'ví zèè nèté bìndi Júdà.
44001024	Bìndi~ ndú bà-i-nò giì 'deke tí ndú ji Mbíṛì énó máa, «Ákoo, Mbe tí ze! Wò ŋò có gbí njembí ndâ 'duù 'dáá gî gbaànjé-gbaànjé ni gî. À má énò, tùbà tí 'duù ŋìnó náa wò cu 'bì lo mítí wó 'do gbí òkò tí ndâ 'dakò tí nó sósò'ô nó ji ze,
44001025	tacó wàa, yí 'ví zèè nèté bà nò tú tí nó náa Júdà jee mí to, yí giì ya gítí 'dóó bàndò mì wó gî nô.»
44001026	Ndú mâ giì ki-mbílì, à giì ṛò a i mítí Màtíyà. Bìndi~ ndú giì 'deke yí toko ta sè ndâ tú mì Jézù muu'bì-nje~gbaànjé, bàkà muu'bì-nje~só.
44002001	Ta sili zi'duù-só-nje~muu'bì bìndi o bà Ndii-ta-muu-ndâ-Ìzìrìyélì-mì-Mbíṛì, ndâ mbe ùnje gítí có mì Jézù giì kili mí tà gbèe tà'i.
44002002	Ndú bà-i-nò giì gu káa ndiì ta wo i go wo gbolò pípìṛi nô kû gì 'do tàṛì. Wo i tí nò giì yè tà'i tí ndú gî.
44002003	Bìndi~ ndú giì ŋò 'bí i go meme wu nó njèè cee muu ndú 'dáá gî.
44002004	Bèṛi-mì-Mbíṛì bà-i-nò giì je wotí ji ndú 'dáá gî me gbolò, bìndi~ ndú giì 'bìtà bà 'dè có gbí ndâ 'bí ŋa tende nje có ta wotí mì Bèṛi-mì-Mbíṛì.
44002005	Ta o tí nò, ndâ Jùdéyà ŋìnó mbe zèè có gítí tàkìì mì ndú kácá-kácá nó kili 'do muu to tí nó 'dáá gî mí Jèrùzàlémè.
44002006	Ndú mâ giì 'di ŋa wo i tí nò, ndú giì kili 'dáá gî mí bà gbèe to ta ndâ mbe ùnje gítí có mì Jézù. Káa nje ndú 'dáá gî giì 'dèè gî, tacó ndú gbaànjé-gbaànjé 'dáá gî giì dù kû 'di kòcò ndâ tú mì Jézù kû 'dè có gbí ndâ nje có mì ndú.
44002007	Bà 'dè có giì dù káa kpò ndú 'dáá gî gî. Ndú giì si káa nje ndú nga-ngàà kû zeke ta ndâ tú mì Jézù. Bìndi~ ndú giì 'bìtà bà 'vee 'vé gbí òkò tí ndú, máa, «À kû 'dè có tí nó kuu nó me ndâ 'duù tí nó mbe gì 'do gbí to Gàlìléyà nó lá?
44002008	Káa à giì bàkà ée, káa ndoo kû 'di gbí ndâ có tí nó náa ndú kû 'dè nó gbí ndâ 'dóó nje có mì ndoo gbaànjé-gbaànjé 'dáá gî?
44002009	Ndâ 'bí 'duù gbí òkò tí ndoo gì 'do Pàrásìyà, ndâ 'bí 'duù gì 'do Mídì, ndâ 'bí 'duù gì 'do Èlámì, ndâ 'bí 'duù gì 'do Mèsòpòtámìyà, ndâ 'bí 'duù gì ká 'do gbí ndâ to Jùdéyà to nô, ndâ 'bí 'duù gí 'do Kàpàdósìyà, ndâ 'bí 'duù gì 'do Póndùsù, ndâ 'bí 'duù gì 'do Ásìyà,
44002010	ndâ 'bí 'duù gì 'do Fìríjìyà, ndâ 'bí 'duù gì 'do Pàfílìyà, ndâ 'bí 'duù gì 'do Másìrì, ta ndâ to Líbìyà á dê-dê ta Sìrínì, ndâ 'bí 'duù a ndâ wiṛi tí ndâ Jùdéyà ta ndâ 'bí tende ŋa 'duù mbe kaa tí ndú gí gbí tàkìì mì ndâ Jùdéyà gî mbe gì 'do Rómà,
44002011	ndâ 'bí 'duù gì 'do Kèrétì, ndâ 'bí 'duù gì 'do Àrábìyà. Káa ndoo 'dáá gî kû 'di gbí ndâ có tí nó náa ndú kû 'dè gítí ndâ kpo-kpò i tí nó náa Mbíṛì bàkà nó gbí ndâ 'dóó nje có mì ndoo.»
44002012	Nje ndú 'dáá gî giì 'dèè gî. Bà 'dè có gítí i tí nò mbe bàkà tí nò giì dù káa kpò ndú maa gî. Bìndi~ ndú giì dù kû 'vee gbí ŋa i tí nò gbí òkò tí ndú.
44002013	Káa, ndâ 'bí 'duù gbí òkò tí ndú giì dù kû lòkó'bò có gítí~ énó máa, «Ṛú'bù ngú cû ndii muu ndâ ka yo gî.»
44002014	Káa Pìyétòrò bà-i-nò giì a gí yaà, bìndi~ sè ndâ 'bí ka wó tú mì Jézù muu'bì-nje~gbaànjé 'dáá gî giì a gí tàkò wó. Bìndi~ Pìyétòrò giì 'dè có ji ndâ 'duù tí nò bìnjìì nò ta kòcò wó ngéé gí yaà, máa, «Yo tí ndâ 'duù Jùdéyà, ta yo tí ndâ 'duù tí nó 'dáá gî mbe kû 'vala gbí gbata Jèrùzàlémè nó, yo si bà giṛi'o gítí i tí nó mbe bàkà tí nó mí to. Yo sè tù yo, wàa yo 'ví 'di gbí có tí nó náa ye kèjì gí bà 'dè ji yo nó nìkì maa.
44002015	À tí ndâ 'dakò tí nó me pe go có tí nò náa yo kû koṛo nò lá. Tacó ṛi kpónó káa ṛi dú'o.
44002016	Ŋìnò a i tí nó náa Jówèlì, tí mbe 'dòkò có mì Mbíṛì dígísèé, 'dè có gítí~ énó máa, Mbíṛì máa,
44002017	‹Ye bà si Bèṛi mì ye 'ví gì gí gbí njembí ndâ 'duù 'dáá gî gbí ndâ ndòngbú sili tí ò kèjì nô. Ndâ 'viì mì yo ta ndâ nájú yo bà giì 'dè-kòcò, ndâ 'viì-'dakò mì yo bà giì ŋò ndâ i go ndâ i gbí ṛiì, ndâ kpo 'duù mì yo bà giì ṛi ndâ ṛiì.
44002018	Ye bà si Bèṛi mì ye 'ví gì gí gbí njembí mí muu ndâ bòò mì ye ta ndâ jú i-gbí-kecì mì ye, gbí ndâ sili tí nò, bìndi~ ndú bà giì 'dè-kòcò.
44002019	Ye bà giì tùbà ndâ seṛè mì ye mí tàṛì yaà, bìndi~ ye bà giì bàkà ndâ ndi 'bì ye mí muu to tí nô.
44002020	Ṛo ṛi bà giì 'di gî, bìndi~ ṛo pì bà giì 'vìsì tí tí mbelè, á kùṛo o bà too gbolò yé tí nò mì Mbe tí ndoo nò.
44002021	Ndâ 'duù ŋìnó mbe kû nì «Ákoo» ji Mbe tí ndoo nó 'dáá gî bà 'de 'válá gî.›
44002022	«Ndâ kòtí Ìzìrìyélì, yo sè tù yo gítí có tí nó náa ye kpónó kèjì gí bà 'dè nô. Jézù tí nò mbe gì 'do Názàrètì nò táánò a 'dakò náa a Mbíṛì ká wu yí ji yo. Táánò si yí kuu gbí òkò tí yo nó, Mbíṛì je a yí tí mbe bàkà ndâ kpo-kpò i, ta ndâ seṛè, ta ndâ i ŋìnó mbe tùbà wotí mì wó tí Mbíṛì, á go ŋìnó náa yo 'dáá gî ŋò ni gî nô.
44002023	Mbíṛì táánò je 'dakò tí nò mí 'bì yo 'do ká gbí 'dóó có mì wó gbí njembí wó tí Mbíṛì náa yí ŋò ni sàà kùṛo gî. Yo táánò giì kpì ngbàngà tí wó ji ndâ 'duù ŋìnó ta ŋa ndú me ndâ Jùdéyà lá nô, bìndi~ ndú giì gbì yí mítí njèèkpè mû ta 've ndeṛè.
44002024	Yo táánò zi yí gî, káa Mbíṛì giì te yí gí yaà 'do gbí ku gî. Mbíṛì 'vala ndi wó 'do gbí muu'dú wó, tacó wotí mì ku gítí bà zèè yí mí gbí zàà mì wó tí ku ngé gî wálá.
44002025	Tacó Dàvídè tí gbolò gba mì yo tí ndâ Jùdéyà táánò 'dè có gítí wó énó máa, ‹Ye kû ŋò Mbe tí ye kùṛo ye ta o 'dáá gî. Yí kû dù gbí kù'bì mì ye, tacó wàa njembí ye 'ví mù lá.
44002026	Tacó énò, tàkòcò ye ta o 'dáá gî ká pétékè'i. Ye delè kû 'dè káa líkí nje. Ye delè kpónó kû tè káa wo ye kû ù ta ndi wúnò.
44002027	Tacó wò bà jee lilí ye mí 'bá mì ndâ ku wálá, wò delè bà si dìì ye, tí bòò mì lo, náa wò kaa yí mò gí mì lo gî nó, 'ví jì'vì to wálá.
44002028	Wò tùbà ndâ kpokèjì mì 'válá ji ye gî, wò bà si tàkòcò ye 'ví peteke ta bà dù ye mì ndà.›
44002029	«Ndâ ná'vindí ye, ye kpónó kû 'dè có ji yo ngbáṛángà'i énó máa, Dàvídè tí ṛèngbó ndâ mbe jò ndoo cì gî. À giì duu yí ta muu'dú wó yee gbí ṛi tí nó wúnó nó kuu gbí òkò tí ndoo.
44002030	Yí táánò a mbe 'dòkò có mì Mbíṛì, tacó énò, yí táánò ŋò ni gî máa, Mbíṛì táánò see tí wó ji yì énó, máa, yì tí Mbíṛì bà ki 'bí 'viì-gù yì tí Dàvídè mí pí jàlàmbà bìndi yì.
44002031	«I tí nò náa Dàvídè táánò ŋò~, bìndi~ yí giì 'dè có gítí~ si à bàkà tí kálásê nò, a bà 'vala ndi Bìndi-Mbíṛì 'do gbí muu'dú wó. Bìndi-Mbíṛì a 'duù tí nó náa Mbíṛì jee yí mí 'bá mì ndâ ku lá, dìì wó delè táánò volo lá.
44002032	Mbíṛì táánò te 'dakò tí nò tí Jézù nò gí yaà 'do gbí ku gî, náa ze 'dáá gî mbe kû ṛò tíyò kùṛo yo nó ŋò yí ta ṛo ze á bìndi bà 'vala ndi wó 'do gbí muu'dú wó nò gî. Ze delè kû 'dè yúcó gítí~ ji ndâ 'duù.
44002033	À kpónó te yí ngéé gí yaà gbíṛì gí gbí kù'bì mì Mbíṛì, bìndi~ Bu wó giì je Bèṛi-mì-Mbíṛì ji yí, á go cí tí nó táánò náa yí ci ta yí nó gî. À má énò, ndâ i tí nó náa yo kû ŋò kpónó nó, ta có tí nó náa yo kû 'di kpónó nó, a ndâ i-nambeè náa Bèṛi-mì-Mbíṛì ká bàkà ji ndoo.
44002034	Tacó Dàvídè táánò jé ya gí yaà gbíṛì lá, káa ŋìnó a ndâ có náa a yí táánò ká 'dè énó máa, ‹Mbíṛì 'dè có ji Mbe tí ye énó máa, Ki tí lo mò gí gbí kù'bì mì ye,
44002035	yee tí o tí nó náa ye bà bàkà ndâ ku'dì mì lo tí ndâ i-tà-tàmà mì lo.›
44002036	«Tacó énò, yo tí ndâ kòtí Ìzìrìyélì 'dáá gî 'ví ŋò ni ngbáṛángà'i énó máa, Mbíṛì bàkà Jézù tí nó náa yo táánò gbì yí mítí njèèkpè mû nó tí Mbe tí ndoo, delè tí Bìndi wó tí Mbíṛì gî.»
44002037	Ndâ 'duù mâ giì 'di có tí nò náa Pìyétòrò 'dè nò, ndú giì 'vee ndâ Pìyétòrò ta ndâ ka wó tú mì Jézù, máa, «Ze 'ví bàkà a ŋa yè, ndâ ná'vindí ze?»
44002038	Káa Pìyétòrò giì 'vìsì có ji ndú máa, «Yo 'vìsì kózò tí muu yo 'do tí ndâ vò i mì yo, wàa à 'ví caka tí yo gbaànjé-gbaànjé 'dáá gî ta ṛè mì Jézù tí Bìndi-Mbíṛì. Tacó wàa Mbíṛì 'ví je ta à-cee-gî ji yo gítí ndâ vò i mì yo, wàa Mbíṛì 'ví je ta i-nambeè mì wó tí nó tí Bèṛi mì wó tí Mbíṛì nó ji yo.
44002039	Tacó cí tí nó náa Mbíṛì táánò ci nó a i ji yo, ta ndâ 'viì mì yo, ta ndâ 'duù ŋìnó 'dáá gî mbe me 'dú nó, giì je ndâ 'duù ŋìnó 'dáá gî náa Mbe tí ndoo tí Mbíṛì bà giì tè'é tí ndú gí mì wó nô.»
44002040	Pìyétòrò giì dù kû kili nje ndâ 'duù tí nò gítí kpokèjì mì Mbíṛì go bà kili nje gbi nó ta cèe kôndi~, ta bà yìì ndú énó máa, «Yo 'vala miṛi yo 'do tí ndâ vóló-volo 'duù tí nó náa yo kpónó kû 'vala ta ndú nô!»
44002041	Ndâ có mì Pìyétòrò náa yí 'dè ji ndâ 'duù tí nò nó giì ya gí gbí muu ndú gî. Bìndi~ à giì caka tí ndâ mbe ùnje gítí ndâ có mì wó nò gî. Muu ndâ ngú 'duù mbe ùnje gítí có mì Jézù ta ṛi tí nò 'dáá gî go ndâ 'duù álìfì ta'ô.
44002042	Ndâ kpédélé mbe ùnje gítí có mì Bìndi-Mbíṛì 'dáá gî giì tee njembí ndú kpolo ngé ma mítí bà nìbà i mì ndâ tú mì Jézù, ta bà dù tí ndâ ná'vindí gbaànjé, ta bà zò i-cí-ci toko gbaànjé, ta bà 'deke tí ndú ji Mbíṛì toko gbaànjé.
44002043	Ndâ seṛè, ta ndâ ndi 'bì ndâ tú mì Jézù náa ndú kû bàkà gbí ndâ o tí nò giì te gúku mítí ndâ 'duù gbaànjé-gbaànjé 'dáá gî.
44002044	Ndâ mbe tee njembí ndú mítí có mì Jézù 'dáá gî giì 'vala toko gbaànjé ta gbèe njembí ndú ta ṛè 'duù muu ndâ i mì ndú 'dáá gî wálá.
44002045	Ndú 'dáá gî giì sì ndâ i ŋìnó náa à sàà kuu mì ndú kùṛo bà ùnje mì ndú gítí có mì Bìndi-Mbíṛì nó 'dáá gî gí 'dè, bìndi~ ndú giì njèè gbí mboo tàkò ndâ i tí nò gbí 'bí ŋa kèjì náa à 'boo 'duù lá.
44002046	Ndú giì dù kû kili ta bà muu ndú ta ṛi 'dáá gî mí gbí ndùgù 'bá-Mbíṛì. Ndú delè giì dù kû nò ta bà zò i-cí-ci toko gbaànjé ta ndi tí ndâ 'bá mì ndú ta pétékè tàkòcò ndú, ta 'bí ŋa tende ŋa có gbí njembí 'bí 'duù gítí 'bí ka wó wálá.
44002047	Ndú giì dù kû ùlù Mbíṛì, bìndi~ ndâ 'duù 'dáá gî kû zeke ndú ta pétékè tàkòcò. Bìndi~ Mbíṛì kû kaa ndâ 'duù ŋìnò náa yí 'vala ndú gî nó ta ṛi 'dáá gî toko mítí ndú.
44003001	Ta 'bí o gbaànjé si ndâ Pìyétòrò ta Jòvánì kû ya gí gbí ndùgù 'bá-Mbíṛì ta ṛi-'dê'o, si ṛi gì tí ṛi bà 'deke tí ndâ 'duù ji Mbíṛì gî,
44003002	ndú giì ŋò ndâ 'duù kû làngà 'bí 'dakò ndii ta tí ndú. 'Dakò tí nò náa ndâ 'duù tí nò kû làngà yí nò a 'duù ŋìnó náa à jò yí tí mbe ósú, náa ndâ kò wó gbele've 'do ká gbí yì nawu wó. Káa ndâ 'duù kû làngà yí ya tí~ gítí 'bí njekèjì ndùgù 'bá-Mbíṛì gbaànjé náa à kû nì mítí~ a Banga-Njekèjì-Ndùgù, tacó wàa, yí 'ví kû yù i 'do tí ndâ mbe kû ṛì gí gbí ndùgù ta ṛi 'dáá gî.
44003003	'Dakò tí nò mâ giì ŋò ndâ Pìyétòrò ta Jòvánì kû ṛì gí gbí ndùgù 'bá-Mbíṛì, yí giì yù i 'do tí ndú.
44003004	Káa, ndâ Pìyétòrò ta Jòvánì giì zeke yí ngbóó, bìndi~ ndú giì 'dè có ji yí máa, «Zeke ze!»
44003005	Yí mâ giì 'di có tí nò náa Pìyétòrò 'dè ji yí nò, yí giì 'vìsì tí wó ta bà zeke'o go'i gítí ndú, máa, ndú kèjì gí bà je i ji yì.
44003006	Káa Pìyétòrò giì 'dè có ji yí máa, «Ndâ njì gùrúsù fádà ta dâ'bì mì ye tacó bà je ji wò wálá. Káa ye bà je ji wò a i ŋìnó náa à kuu mì ye nô. Ye kû 'dè có ji wò ta ṛè mì Jézù tí Bìndi-Mbíṛì, mbe gì 'do Názàrètì énó máa, wò a gí yaà, wàa wò 'ví nò nó!»
44003007	Pìyétòrò bà-i-nò giì yuu 'bì wó ya tí~ gí bà zèè ta 'bì 'dakò tí nò, bìndi~ yí giì konì ta yí gí bà ṛò tíyò. Káa à káa póó bà ja 'dakò tí nò mì Pìyétòrò gí yaà, wu giì gì gí gbí ndâ kpátù kò wó ta ngìì-ngíí kò wó gî.
44003008	Yí giì o gí yaà, bìndi~ ndú giì 'bìtà bà nò nó ta ndâ Pìyétòrò 'do njekèjì ndùgù kû ya gí ṛùkàtiì 'bá-Mbíṛì. Yí giì nò, ta bà o gí yaà, ta bà ùlù Mbíṛì.
44003009	Ndâ 'duù tí nó mbe tì bìnjìì mí gbí ndùgù 'bá-Mbíṛì nó mâ giì ŋò yí kû nò nó ta bà ùlù Mbíṛì,
44003010	ndú giì ŋò yí ni tí 'dakò tí nó mbe kû ki tí wó tí Banga-Njekèjì-Ndùgù 'bá-Mbíṛì kû yù i 'do tí ndâ 'duù nó gî. Bìndi~ nje ndú giì 'dèè gítí bà 'dè có gítí ŋa i tí nò mbe bàkà tí mítí 'dakò tí nò nó gî.
44003011	Ndâ 'duù mâ giì ŋò bà nanaka 'dakò tí nò mí ṛègbà tí ndâ Pìyétòrò ta Jòvánì, nje ndú giì 'dèè gî, bìndi~ ndú giì ki ta ngèlè kpùkú ya gí mì ndú tí bàndò tí nó náa à kû nì mítí~ a Tàzo-mì-Sólómònì nô.
44003012	Pìyétòrò mâ giì ŋò bà kaa ndâ 'duù tí nò gì gítí ndú, yí giì 'dè có ji ndú máa, «Yo kû si nje yo tí nga gítí i tí nó mbe bàkà tí nó tacó yè, ndâ Ìzìrìyélì? Yo kû dongbo ṛo yo gítí ze tacó yè? Yo koṛo có máa, 'dakò tí nò kû nò nó 'do gbí 'dóó wotí mì ze? Yí kû nò nó 'do gbí 'dóó bà nìkì ze?
44003013	A Mbíṛì mì Àbìráámò, tí Mbíṛì mì Ìzákò, tí Mbíṛì mì Jàkóbè, tí Mbíṛì mì ndâ ká gù yo, ká bàkà i tí nô, tacó bà te duù mítí Bòò mì wó Jézù, tí gbèe Jézù tí nó náa yo táánò kpì ngbàngà tí wó, máa, à 'ví zi yí gî nô, Jézù tí nó náa yo táánò bè yí mí kùṛo Pìlátò nô, Jézù tí nó náa Pìlátò táánò 'dè có ji yo máa, yì bà njaanga yí 'do gbí zàà gî, káa yo giì biya có mì Pìlátò gî.
44003014	Yo giì biya 'duù tí nó ta ndi vò i tí wó wálá, tí 'duù ŋìnó jáá nó gî. Yo giì yòòngò Pìlátò máa, yí njaanga a mbe zi ku 'do gbí zàà,
44003015	bìndi~ yo giì zi mbe je 'válá ji ndâ 'duù gî. Káa Mbíṛì giì 'vala yí 'do gbí ku gî. Ze a ndâ mbe 'dè yúcó gítí bà 'vala ndi wó 'do gbí muu'dú wó nò.
44003016	Káa à kpónó káa gbèe Jézù tí nó náa yo táánò bè yí ji ku nó ká 'vala 'dakò tí nó á kuu kùṛo yo, náa yo ŋò yí ni ngbáṛángà'i gî nó, á 'do gbí có bà tee njembí ze á mítí wó tí Jézù. A bà tee njembí ze á mítí Jézù nò ká je wotí ji 'dakò tí nó náa yo kpónó kû ŋò yí nô.
44003017	«Káa ye kpónó ŋò ni gî, ndâ ná'vindí ye, máa, yo ta ndâ gba mì yo táánò ŋò i tí nó náa yo kû bàkà nò ni lá.
44003018	Káa ŋìnò táánò a 'bí ŋa i náa a Mbíṛì ká bàkà énò, tacó wàa ndâ có tí nó náa yì tí Mbíṛì táánò tuu ta ndâ mbe 'dòkò có mì yì énó máa, Bìndi-Mbíṛì bà kònò sé'i nó, 'ví dù tí~ tí yúcó.
44003019	À má énò, yo 'vìsì muu yo 'do tí ndâ vò kpokèjì mì yo gî. Yo 'vìsì tí yo gí mì Mbíṛì, tacó wàa yí 'ví toṛo ndâ vò i mì yo gî. Delè tacó wàa, ndoo 'ví 'de ta làmbu gùlúsù pípìṛi 'do mì Mbe tí ndoo tacó bà 'dèè njembí ndoo,
44003020	wàa yí 'ví tuu ta Jézù tí nò tí Bìndi wó tí Mbíṛì náa yí cu 'bì wó mítí wó tacó tí yo sàà gî nó ji yo.
44003021	Yí tí Jézù bà dù ká gbíṛì yee tí o bà gì ndâ i muu to tí nó 'dáá gî tí ndâ ngú i, go có tí nó náa Mbíṛì dígísèé tuu ta ndâ tó mbe 'dòkò có mì wó gì gí kò ta kò gbí o mì ndâ ká gù yo nô.
44003022	Tacó kòcò Mòze náa yí 'dè dígísèé énó máa, ‹Mbe tí ndoo tí Mbíṛì bà bàkà 'bí 'duù tí mbe 'dòkò có mì wó go ye nó ji yo. 'Duù tí nò bà dù a 'duù 'do gbí òkò tí ndâ 'dóó ná'vindí yo. Yo 'ví 'di ndâ có ŋìnó náa yí kèjì gí bà 'dè ji yo nó 'dáá gî.
44003023	Àá bà mò 'duù ŋìnó mbe 'di có mì mbe 'dòkò có mì Mbíṛì tí nò lá nó 'do gbí òkò tí ndâ 'duù mì Mbíṛì gî.›
44003024	«À má ta bà 'dè có ta yúcó, Sàmùwélè tí mbe 'dòkò có mì Mbíṛì, giì je ndâ 'bí mbe 'dòkò có mì Mbíṛì 'dáá gî mbe gì gí tàkò wó nó dígísèé 'dáá gî, kû 'dè có tù ta 'bì ndú ká gítí o bà co ndâ ṛi tí nô.
44003025	Yo a ndâ mbe zèè mbèlè bìndi ndâ mbe 'dòkò có mì Mbíṛì. Yo a ndâ 'viì gbí mbelè tí nó náa Mbíṛì dígísèé njù ta gù ndoo tí Àbìráámò ta o tí nó náa yí 'dè ta có ji Àbìráámò énó máa, ‹Ye tí Mbíṛì bà cù 'dê ngo cù ye mítí ndâ 'duù muu to tí nó 'dáá gî ta ṛè mì ndâ 'viì-gù mì lo,› nô.
44003026	Mbíṛì táánò cu 'bì wó mítí Bòò mì wó, bìndi~ yí giì tuu yí kpédélé'i gí bà cù 'dê ngo cù wó mítí yo, ta bà 'vìsì muu yo gbaànjé-gbaànjé 'dáá gî 'do tí ndâ vò i mì yo.»
44004001	Káa si ndâ Pìyétòrò ta Jòvánì gbí-gbi kû 'dè có ji ndâ 'duù, ndú mâ giì zeke'o, ndú giì ŋò ndâ 'bí bu-Mbíṛì mì ndâ Jùdéyà, ta kùṛo ndâ mbe kû kpolo tí 'bá-Mbíṛì, giì je ndâ Sàdùkáyò, tí ndâ 'bí ŋa 'duù gbí òkò tí ndâ Jùdéyà mbe ùnje gítí bà 'vala ndi ndâ ku 'do gbí muu'dú ndú lá, gbo ndú gbíṛì gî.
44004002	Có tí nó mbe kpolo tàkòcò ndâ kpo-kpò 'duù tí nò náa ndú giì ya tí~ gítí ndâ Pìyétòrò ta Jòvánì nò a có bà nìbà i mì ndâ Pìyétòrò ta Jòvánì ji ndâ 'duù gítí bà 'vala ndi ndâ ku 'do gbí muu'dú ndú, náa ndú kû kò ta kò ji ndâ 'duù énó máa, Jézù 'vala ndi wó 'do gbí muu'dú wó gî nô.
44004003	Ndú bà-i-nò giì kaa ndâ Pìyétòrò ta Jòvánì ya tí~ gí gbí zàà, wàa à 'ví giì 'viiki gbí có mì ndú ta 'bí yé, tacó ṛi ta o tí nò ta gî.
44004004	Káa ndâ 'duù me mbè 'do gbí òkò tí ndâ 'duù tí nó mbe 'di ndâ có tí nó náa ndâ Pìyétòrò ta Jòvánì 'dè ta 'dê'o tí nò nò giì ùnje gítí có mì Jézù gî. Muu ndâ mbe ùnje gítí có mì Jézù 'dáá gî toko mítí ndâ ká ŋìnó ta o tí nò giì dù dê gítí ndâ 'dakò álìfì vô.
44004005	Yé mâ giì too gî, ndâ kpo-kpò 'duù, ta ndâ kpo-'duù-'bá, ta ndâ mbe nìbà tàkìì mì ndâ Jùdéyà, giì kili mí Jèrùzàlémè,
44004006	ta ndâ Ánà (tí 'bí ká Kùṛo ndâ bu-Mbíṛì mì ndú náa ngáángbá gba mì ndô Ròmánò mò yí 'do gbí nèté gî), giì je Kàyífà, giì je ndâ Jòvánì ta Àlèsándòrò, ta ndâ 'bí 'duù náa ṛèngbó bà jò ndú 'do a i tí ndâ Kùṛo ndâ bu-Mbíṛì.
44004007	Ndú giì tuu tú gí tàkò ndâ Pìyétòrò ta Jòvánì 'do gbí zàà. À mâ giì kaa ndú gì tí~ gí kùṛo ndú gî, ndú giì kaa ndú mí gbí uù, bìndi~ ndú giì 'bìtà bà 'vee gbí nje ndú máa, «Yo bàkà i tí nò ta ŋa kpokèjì ngàyi? Yo bàkà i tí nò ta ŋa wotí mì yè? Ṛè 'duù tí nò mbe je wotí tí nò ji yo nò a 'di?»
44004008	Káa Bèṛi-mì-Mbíṛì giì je wotí ji Pìyétòrò me gbolò, bìndi~ yí giì 'vìsì có ji ndú máa, «Yo tí ndâ gba mì ndâ 'duù, giì je yo tí ndâ kpo 'duù,
44004009	yo wúnó má kû 'vee gbí nje ze a i gítí có nambeè tí nó náa ze bàkà ji 'dakò tí nó táánò mbe kû ìṛì ta to nó, yo má kû 'vee a kpokèjì bà 'vala yí mì ze,
44004010	tàkòcò ye peteke gítí bà 'vìsì có ji yo tí ndâ gba, ta ndâ kpo 'duù, ta yo tí ndâ kòtí Ìzìrìyélì 'dáá gî, ngé ma, máa, ze 'vala 'dakò tí nó ta ṛè mì Jézù tí nó tí Bìndi-Mbíṛì mbe gì 'do Názàrètì nô, Jézù tí nó náa yo táánò gbì yí mítí njèèkpè mû, káa Mbíṛì giì 'vala yí 'do gbí ku gî nô. 'Dakò tí nó wúnó kû ṛò tíyò kùṛo yo ta sé'i cee mbéé 'do tí wó gî nó a i ta ṛè mì wó tí Jézù,
44004011	tí díí tí nó náa à cu có gítí~ mí gbí wáràgà mì Mbíṛì, máa, ‹Díí tí nó náa yo tí ndâ mbe bì 'bá bè gî nó, ká gì tí yú díí bà sè tà 'bá.›
44004012	Tacó à nì ṛè 'bí 'duù gbaànjé 'do gbí òkò tí ndâ 'duù muu to tí nó ji ndâ 'duù máa, yí a mbe 'vala ndoo, á bìndi ṛè wó nò lá.»
44004013	Nje ndâ gba ta ndâ kpo 'duù giì 'dèè gítí ndâ Pìyétòrò ta Jòvánì gî. Ndú mâ giì 'viiki ṛèngbó ndú gbí òkò tí ndú, ndú giì ŋò ndú ni ká tí ndâ 'duù sínò jé mbe ki tí ndú njewu ta ndâ kpo-kpò mbe nìbà tàkìì mì ndâ Jùdéyà lá ni gî. Ndú delè giì ŋò ni gî máa, ndú táánò kû dù a i ta Jézù.
44004014	Káa ndú mâ giì ŋò 'dakò tí nó náa ndú 'vala yí nó kû ṛò tíyò ṛègbà tí ndú, bà 'dè có giì dù káa kpò ndú gî.
44004015	Tacó énò, ndú giì 'dè có ji ndú máa, «Yo yèè 'do gbí ngbàngà gí ndiì tacó wàa ndâ gba 'ví waa ta có.»
44004016	Ndâ Pìyétòrò ta Jòvánì mâ giì yèè 'do gbí ngbàngà gí ndiì gî, ndâ gba giì 'bìtà bà 'viiki gbí có mì ndú, máa, «Ndoo kpónó 'ví bàkà a ŋa yè ta ndâ 'dakò tí nò? Tacó ndâ 'duù Jèrùzàlémè 'dáá gî ŋò ŋa tende seṛè tí nó náa ndú bàkà nó gî. Káa ŋìnò a i ŋìnó mbe je kponje 'do nje ndoo gî nó ká nò.
44004017	I ŋìnó náa ndoo kpónó bà ni bà bàkà gî nó káa bà ṛò bà 'vèè có seṛè tí nó gí kùṛo, ta bà ci ndú máa, ndú káká'i 'ví nì ṛè Jézù tí nò ji 'bí 'duù lá.»
44004018	Ndâ gba mâ giì 'viiki gbí có mì ndâ Pìyétòrò ta Jòvánì cee gî, ndú giì tè'é tí ndú, bìndi~ ndú giì ci ndú, máa, «Ndòngbú tí yo bà nìbà i ji ndâ 'duù ta ṛè Jézù 'ví dù káa yí~ nò.»
44004019	Káa ndâ Pìyétòrò ta Jòvánì giì 'vìsì có ji ndú, máa, «Yo koṛo muu yo, yúcó kùṛo Mbíṛì má a bà 'di có mì yo mì ze á co tí bà 'di có mì wó tí Mbíṛì, wàa ze 'ví 'di ndòngbú có ŋìnó náa yo bà 'dè ji ze nô.
44004020	Tacó ze bà ṛò tíyò 'do tí bà ma có i tí nó náa ze ŋò ta ṛo ze gî nó wálá. Ze delè gítí bà nè nje ze a 'do tí bà ma có tí nó náa ze 'di ta tù ze gî nò wálá.»
44004021	Káa ndâ gba giì ci ndâ Pìyétòrò ta Jòvánì káká'i, máa, «Ndòngbú tí yo.» Ndú 'de kpokèjì bà waa có mítí ndâ Pìyétòrò ta Jòvánì ta o tí nò lá, tacó ndâ 'duù 'dáá gî ta o tí nò kû ùlù Mbíṛì tacó i tí nó mbe bàkà tí nô.
44004022	'Dakò tí nó náa ndâ Pìyétòrò ta Jòvánì bàkà seṛè tí nò mítí wó nò a 'duù ta ndoò tí wó ndii zi'duù-só gî.
44004023	À mâ giì njaanga ndâ Pìyétòrò ta Jòvánì 'do gbí zàà gî, ndú giì ya gí 'bá, bìndi~ ndú giì 'vanda ndi ndâ có tí nó náa ndâ Kùṛo ndâ bu-Mbíṛì, ta ndâ kpo-'duù-'bá, 'dè ji ndú nó ji ndâ 'bí ka ndú mbe ùnje gítí có mì Jézù.
44004024	Ndâ ka ndâ Pìyétòrò ta Jòvánì mâ giì 'di ndi ndâ có tí nò, ndú giì 'deke tí ndú ta njembí ndú gbaànjé ji Mbíṛì énó máa, «Àá Mbe tí ze, tí mbe suu tàṛì, ta to tí nó, ta ndâ kpo-kpò ngo. A wò ká suu ndâ i gbíṛì, ta ndâ i muu to tí nó, ta ndâ i tà ndâ kpo-kpò ngo 'dáá gî!
44004025	A wò dígísèé ká tuu Bèṛi mì lo tí Mbíṛì gí bà wu có mí gbí nje gù ze tí Dàvídè, tí bòò mì lo, bìndi~ yí giì 'dè có énó máa, ‹Ndâ 'duù tí nó náa ndú me ndâ Jùdéyà lá nó kû luguu tí ndú ta gbínje tacó yè? Ndâ 'duù kû koṛo có gítí ndâ i ŋìnó ta gbí ndú wálá nó tacó yè?
44004026	Ndâ kpo-kpò gba muu to tí nó kû ja gó, bìndi~ ndâ kpo-kpò 'duù kùṛo ndâ 'duù kû toko có gítí Mbe tí ndoo. Ndú delè kû toko có gítí 'Duù mì Mbíṛì á tí Bìndi-Mbíṛì nô.›
44004027	«Có tí nò náa Dàvídè 'dè nò dú giì bàkà tí gî. Tacó ndâ Èródè ta Pónísìyò Pìlátò táánò giì toko có ta ndâ 'duù ŋìnó náa ndú me ndâ Jùdéyà lá nó, ta ndâ Ìzìrìyélì mí gbí gbata tí nó, gítí Jézù tí Bòò mì lo náa wò kaa yí mò gí mì lo gî, náa wò je yí tí Bìndi lo tí Mbíṛì nô.
44004028	Ndú dígísèé toko có tí nò ká tacó bà bàkà ndâ i tí nó 'dáá gî náa wò ta wotí mì lo tí Mbíṛì koṛo có gítí ndú cee sàà gî, máa, ndú kèjì gí bà bàkà tí nô.
44004029	Nògí, koṛo muu lo gítí ndâ cí tí nó náa ndú ci ta ze nô, Mbe tí ze. Konì ndâ bòò mì lo, tacó wàa, ndú 'ví ma có mì lo ta yú njembí ndú.
44004030	Ya'va 'bì lo, wàa wò 'ví 'vala ndâ mbe nò'o. Wàa, wò delè 'ví bàkà ndâ seṛè, ta ndâ i ŋìnó mbe 'dèè nje ndâ 'duù gî nó, ta ṛè mì Jézù tí Bòò mì lo náa wò kaa yí mò gí mì lo gî nô.»
44004031	Ndâ mbe ùnje gítí có mì Jézù mâ giì 'deke tí ndú ji Mbíṛì cee gî, to giì tanga tí tí bàndò tí nó náa ndú kili mítí~ nô. Bèṛi-mì-Mbíṛì bà-i-nò giì je wotí ji ndú me gbolò, bìndi~ ndú giì 'bìtà bà ma có mì Mbíṛì ta gúku tí ndú wálá.
44004032	Ndâ kpédélé mbe ùnje gítí có mì Jézù 'dáá gî ta o tí nò giì eṛe gba có mì ndú ká gbaànjé, ta vò njembí gbí òkò tí ndú wálá. 'Bí 'duù delè mbe nì, «I mì ye,» gítí 'dóó i mì wó ta o tí nò gbí òkò tí ndú wálá. Ndâ i ŋìnó náa ndú kili nó 'dáá gî tacó tí ndâ 'duù 'dáá gî.
44004033	Ta o tí nò, ndâ tú mì Jézù giì dù kû ma có bà 'vala ndi Mbe tí ndoo tí Jézù 'do gbí muu'dú wó ta wotí ká tí~. Mbíṛì delè giì cù 'dê ngo cù wó me gbolò mítí ndú 'dáá gî.
44004034	'Bí 'duù gbí òkò tí ndú mbe wa i ta o tí nò wálá, tacó ndâ 'duù ŋìnó gbí òkò tí ndú ta to njí kuu mì ndú, ta ndâ 'duù ŋìnó ta 'bá kuu mì ndú nó, giì sì ndâ i tí nò gí 'dè,
44004035	bìndi~ ndú giì kaa mboo tàkò ndâ i tí nò ji ndâ tú mì Jézù. Ndâ tú mì Jézù giì njèè ji ndâ 'duù ŋìnó tí ndâ mbe yê gbí òkò tí ndú náa à 'ví je ji ndú nô.
44004036	Ta o tí nò, 'bí 'dakò tí 'viì kòtí Lévì náa a jò yí mí Kípùrù, ta ṛè wó a Jùzépè, náa ndâ tú mì Jézù kû ni mítí wó a Bàrànábà (gbí ṛè tí nò máa, «Mbe je wotí gítí i»), giì sì njí mì wó gí 'dè, bìndi~ yí giì kaa i gbí~ ji ndâ tú mì Jézù tacó bà njèè ji ndâ 'duù.
44005001	Ta 'bí o gbaànjé, ndâ 'bí 'dakò ta ṛè wó a Ànàníyà, ta nawù wó ta ṛè wó a Sàfírà, giì toko có mì ndú, bìndi~ ndú giì sì to njí mì ndú gí 'dè.
44005002	Bìndi~ Ànàníyà giì je káa tí mboo tàkò njí mì ndú náa ndú sì gí 'dè nó ya tí~ ji ndâ tú mì Jézù, káa nawù wó 'di gbí i tí nò náa yí bàkà nò ngbáṛángà'i gî.
44005003	Ànàníyà mâ giì di ta i tí nò tí ndâ tú mì Jézù, Pìyétòrò giì 'vee yí máa, «Ànàníyà, Gba-wàtà jèjèèkè tí wó mí gbí njembí lo tí ŋa ŋìnó náa wò giì ngùù tí mboo tàkò njí mì lo gî, bìndi~ wò giì 'dè 'véṛè ji Bèṛi-mì-Mbíṛì tacó yè?
44005004	Táánò kùṛo bà sì njí tí nò mì lo gí 'dè, à me 'dóó njí mì lo lá? Káa, wò tà kpêtí mâ giì sì gí 'dè gî, mboo tàkò~ me i mì lo tacó wàa wò 'ví bàkà tí~ go có mì lo gbí njembí lo lá? A yè ká a tàmuu lo gítí bà bàkà ŋa i tí nò? Wò 'dè 'véṛè tí nò me ji ndâ 'duù lá, wò 'dè a i ji Mbíṛì.»
44005005	Ànàníyà mâ giì 'di có tí nò náa Pìyétòrò 'dè ji yí nò, yí giì 'va tí wó to tí yú ku. Bìndi~ gúku giì zèè ndâ 'duù tí nó mbe 'di có i tí nò mbe bàkà tí nò nó 'dáá gî.
44005006	Ndâ 'viì-'dakò bà-i-nò giì oloko gí yaà, bìndi~ ndú giì yili yí gî. Ndú giì te yí gí sè, bìndi~ ndú giì duu yí gî.
44005007	Ndâ 'duù mâ giì dù á bìndi bà te ku Ànàníyà gí sè nò ndì-ndì-ndì énó, ndú giì ŋò Sàfírà ṛi gí tàkò ndú tà'i gî. Káa yí ŋò i tí nó mbe bàkà tí á kùṛo wó kà nó ni lá.
44005008	Káa Pìyétòrò giì 'vee yí máa, «Ŋìnó wálá a kábà mboo tàkò njí mì yo náa yo sì gí 'dè nó ká nó, Sàfírà? 'Dè yúcó mì lo je wàa ye 'ví 'di gi!» Káa Sàfírà giì 'vìsì có ji Pìyétòrò máa, «Ìyoo, à 'dáá gî nò a yí~.»
44005009	Káa Pìyétòrò giì 'vìsì có ji Sàfírà máa, «Yo ta kù lo toko có gítí bà tala Bèṛi-mì-Mbíṛì gî! A yè ká a tàmuu yo gítí bà bàkà ŋa i tí nò? Wò 'di wo tí ndâ 'duù tí nò kèjì nò gî? Ndú kpónó kû gì nò 'do bà duu ku kù lo. Ndú kpónó bà te wò gí sè delè!»
44005010	À káa póó bà cee có tí nò gbí nje Pìyétòrò, Sàfírà ngé giì 'va tí wó gbàràsà to kùṛo wó tí yú ku. Ndâ 'viì-'dakò tí nó mbe gì 'do bà duu ku Ànàníyà nó mâ giì ṛì gí tà'i, ndú giì 'de Sàfírà cì delè gî. Ndú bà-i-nò giì te yí gí sè, bìndi~ ndú giì duu yí mí ṛègbà tí 'dakò mì wó.
44005011	I tí nò giì te gúku mítí ndâ mbe ùnje gítí có mì Jézù, ta ndâ 'duù ŋìnó mbe 'di tà wo~ nó 'dáá gî ngé ndii gî.
44005012	Ndâ mbe ùnje gítí có mì Jézù má giì ya gí bà 'deke tí ndú ji Mbíṛì gbí ndâ o tí nò, ndú kû giì kili ká ta bà muu ndú mítí 'bí bàndò gbí ndùgù 'bá-Mbíṛì náa à kû nì mítí~ a Tàzo-mì-Sólómònì. Ndâ tú mì Jézù giì dù kû bàkà ndâ seṛè, ta ndâ kpo-kpò i mbe kû tùbà wotí mì Mbíṛì ji ndâ 'duù.
44005013	Tacó énò, gúku giì kpò ndâ 'duù ŋìnó náa ndú me ndâ mbe ùnje gítí có mì Jézù lá nó 'do tí bà yuu tí ndú gí gbí òkò tí ndú gî. Kpêtí ká énò, ndâ 'duù giì wu gbí ndú ngé ndii gî.
44005014	Káa, muu ndâ 'dakò ta ndâ niì mbe ùnje gítí có mì Jézù giì àdì me gbolò.
44005015	Ndâ 'duù Jèrùzàlémè mâ giì ŋò ndâ seṛè tí nó náa ndâ tú mì Jézù kû bàkà nó, ndú giì tuṛu ndâ mbe nò'o mì ndú, ndú giì sii ndú kpìṛì'vìì ta seè kpokèjì, tacó wàa, Pìyétòrò má kû ndii ta nó, wàa vòó tàzo wó 'ví có muu ndú.
44005016	Ndâ 'duù delè giì tuṛu ndâ mbe nò'o mì ndú, ta ndâ 'duù ŋìnó ta ndâ i-gbí-muu ndú nó me mbè 'do gbí ndâ gbata ŋìnó dê-dê ta seè Jèrùzàlémè nó, gì tí~ ji ndâ tú mì Jézù, bìndi~ ndú giì 'vala ndú 'dáá gî.
44005017	Ju kiì giì te ndâ Kùṛo ndâ bu-Mbíṛì, ta ndâ 'duù mì wó tí ndâ Jùdéyà ŋìnó mbe ùnje gítí bà 'vala ndi ndâ ku 'do gbí muu'dú ndú lá nó, gí tàkò ndâ tú mì Jézù.
44005018	Ndú bà-i-nò giì zèè ndú, bìndi~ ndú giì kaa ndú mí gbí gbolò zàà.
44005019	Káa o mâ giì bèè gî, basìlì mì Mbíṛì giì njaanga njekèjì zàà tàkò ndú, bìndi~ yí giì kaa ndú gí sè.
44005020	Yí giì 'dè có ji ndú máa, «Yo njè nó ya gí gbí ndùgù 'bá-Mbíṛì, wàa yo 'ví ma có gítí ngú ŋa 'válá tí nó ji ndâ 'duù.»
44005021	Ndâ tú mì Jézù giì njè nó ya gí gbí ndùgù 'bá-Mbíṛì, bìndi~ ndú giì 'bìtà bà ma có ji ndâ 'duù si yé kû bàkà bà ngbaṛanga to. Yé mâ giì too gî, ndâ Kùṛo ndâ bu-Mbíṛì, ta ndâ 'duù mì wó, ta ndâ kpo 'duù gbí gbolò ngbàngà mì ndâ Jùdéyà, giì kili muu ndú ta ndâ kpo-kpò 'duù mì ndâ Ìzìrìyélì 'dáá gî. Ndú bà-i-nò giì tuu tú ya tí~ gí gbí zàà, máa, à kaa ndâ tú mì Jézù kà nó gì tí~ gí gbí ngbàngà kùṛo ndâ yì.
44005022	Ndâ kùṛo ndâ mbe kpolo tí ndâ 'duù gbí zàà tí nò náa a tuu ndú nò mâ giì yee gbí zàà kà, ndú giì 'de ndâ tú mì Jézù tà'i lá. Bìndi~ ndú giì dele ndi ndú ya gí bà 'dè có ji ndâ kpo-kpò 'duù tí nó mbe tuu ndú nó, máa,
44005023	«Ze 'de njekèjì nè tí ṛítí-ṛítí gî, ta ndâ mbe ù njekèjì zàà kuu gbí nèté mì ndú, káa, ze mâ giì njaanga njekèjì, ze giì 'de gbèe 'duù tà'i kà lá.»
44005024	Ndâ Kùṛo ndâ bu-Mbíṛì, ta kùṛo ndâ mbe kpolo tí 'bá-Mbíṛì, mâ giì 'di có tí nò, muu ndú giì eṛe tí gítí ŋa i tí nò mbe bàkà tí nò gî.
44005025	Káa ndú mâ giì zeke'o, ndú giì ŋò 'bí 'dakò yee tí ndú ta ngú có énó máa, «Ye ŋò ndâ 'dakò tí nó náa yo zèè ndú mí gbí zàà nó kû nìbà i ji ndâ 'duù gbí ndùgù 'bá-Mbíṛì kàzô.»
44005026	Gbolò 'duù kùṛo ndâ mbe kû kpolo tí 'bá-Mbíṛì mâ giì 'di có tí nò, yí giì ṛuka ndâ 'bí 'duù mì wó, bìndi~ ndú giì ya ta ndú gí bà kaa ndâ tú mì Jézù gbí pétékè có gì tí~ gí kùṛo ndâ kpo 'duù gbí ngbàngà. À tí ndâ mbe kpolo tí 'bá-Mbíṛì ta o tí nò a gúku énó máa, ndâ yì má gbùṛùngà ndâ tú mì Jézù, ndâ 'duù bà 'vaka ndâ yì ta díí.
44005027	Ndâ mbe kû kpolo tí 'bá-Mbíṛì mâ giì yee ta ndâ tú mì Jézù kùṛo ndâ kpo 'duù mì ndâ Jùdéyà gî, Kùṛo ndâ bu-Mbíṛì giì do mítí ndú,
44005028	máa, «Ze táánò ci yo kpolo ma, máa, ndòngbú tí yo ta bà nìbà i ji ndâ 'duù ta ṛè 'dakò tí nò 'ví dù ká yí~ nò. Káa, sè tù 'duù kpónó Jèrùzàlémè nó mbe 'di bà nìbà i mì yo lá nò wálá. Ze delè giì ŋò goòlá yo eṛe muu yo mítí có bà kaa ndeṛè có ku 'dakò tí nò mí muu ze gî nô! À má énò, yo 'dè ndeṛè ŋa nèté mì yo nò ji ze.»
44005029	Káa ndâ Pìyétòrò ta ndâ 'bí ka wó tú mì Jézù giì 'vìsì có ji ndâ kpo 'duù gbí ngbàngà, máa, «Ze bà 'di kpédélé kùṛo a có mì Mbíṛì má kózò gî, ze 'ví giì 'di có mì ndâ 'duù.
44005030	Àá táánò a Mbíṛì mì ndâ ká gù ze ká 'vala ndi Jézù 'do gbí muu'dú wó, káa a yo táánò ká zi yí ta bà gbì yí mítí njèèkpè mû.
44005031	Káa Mbíṛì kpónó giì te yí mí gbí kù'bì mì wó tí Mbíṛì, máa, yí dù tí kùṛo ndâ 'duù, wàa yí delè 'ví dù tí mbe 'vala ndâ 'duù, tí mbe 'vìsì muu ndú 'do tí ndâ vò kpokèjì mì ndú gítí kpokèjì mì yì tí Mbíṛì, tí 'duù tí nó náa Mbíṛì bà je à-cee-gî gítí ndâ vò i mì ndâ Ìzìrìyélì 'dáá gî a i ta ṛè wó nô.
44005032	Ze a ndâ mbe 'dè yúcó gítí ndâ i tí nò, ze ta ndâ Bèṛi-mì-Mbíṛì, tí i-nambeè tí nó náa Mbíṛì kû je ji ndâ 'duù ŋìnó mbe 'di có mì wó tí Mbíṛì nô.»
44005033	Có tí nò náa ndâ tú mì Jézù 'vìsì nò giì dù goòlá ndú cu a wu mítí ndâ kpo 'duù gbí ngbàngà mì ndâ Jùdéyà. Tacó énò, ndú giì bàkà a có bà ziki ndâ tú mì Jézù gítí có tí nò.
44005034	'Bí kpo 'duù 'do gbí òkò tí ndâ ka wó gbí gbolò ngbàngà mì ndâ Jùdéyà, tí mbe kpolo tí tàkìì mì ndâ Jùdéyà, ta ṛè wó a Gàmàlìyélì, tí gbolò mbe kû nìbà tàkìì mì ndâ Jùdéyà ji ndâ 'duù, náa ndâ Jùdéyà 'dáá gî kû te duù mítí wó, mâ giì ŋò ndâ có mì ndâ 'bí ka wó kpo 'duù gbí ngbàngà zò muu wó dúú-dúú lá, yí giì a gí yaà, bìndi~ yí giì 'dè có ji ndú énó máa, à kaa ndâ tú mì Jézù 'do gbí ngbàngà gí ndiì gàà kózò gi.
44005035	À mâ giì bàkà go có mì wó nò gî, yí giì 'dè có ji ndâ ka wó kpo 'duù gbí ngbàngà, máa, «Ndâ 'dakò! Yo kpolo tí yo tí kpoò gítí ŋa i tí nó náa yo kû koṛo có gítí bà bàkà ta ndâ 'duù tí nó nô.
44005036	Ye kû 'dè có tí nó ji yo, tacó ye ki 'bì ye gítí ndâ mbe bàkà ŋa i tí nò náa ndâ 'dakò tí nò kpónó kû bàkà nò kí-ki; 'bí 'dakò dígísèé ta ṛè wó a Tèwùdásì, luguu tí wó máa, yì ma. Bìndi~ ndâ 'duù go zi'duù-vô ta bà~ nà'ô (400) ká giì tè gí tàkò i-mâ mì wó nò. À mâ giì zi Tèwùdásì gî, ndâ 'duù mì wó nò giì 'vaaka gbaànjé-gbaànjé 'dáá gî. À giì dù maa nò a bà zi nje ndú ká nò.
44005037	Bìndi Tèwùdásì nò, 'bí 'dakò ta ṛè wó a Júdà, tí 'duù Gàlìléyà, dígísèé gbí o bà 'deke muu ndâ 'duù nó giì jèjèèkè cèe tí wó, máa, ndâ 'duù 'ví ŋò a yì, si Mbíṛì mí to. Ndâ 'duù giì ki gí tàkò wó kí-ki. À mâ giì zi yí delè gî, ndâ 'duù mì wó giì ta'va léé gî.
44005038	«À má énò, có mì ye gbí njembí ye ji yo kpónó máa, yo si ndâ 'dakò tí nò mí bàndò mì ndú. Yo si ndú 'ví ya~. Tacó ṛèngbó i tí nò náa ndú kpónó kû bàkà nò má 'bì 'do mì 'duù, nje~ bà zi ta kpéétí wó.
44005039	Káa, à má dú káa yúcó máa, nèté tí nò náa ndú kû bàkà nò a nèté mì Mbíṛì, yo bà kpò ndú wálá. Yo delè bà 'de tí yo kû jòò gbí có a i ta Mbíṛì.» Có tí nò náa Gàmàlìyélì 'dè nò giì ya gí gbí muu ndâ 'bí ka wó kpo 'duù gbí ngbàngà gî.
44005040	Ndú bà-i-nò giì tè'é tí ndâ tú mì Jézù gí kùṛo ndú. Ndú mâ giì gbì ndú gî, ndú giì ci ndú, máa, «Ndòngbú tí yo ta bà ma có ji ndâ 'duù ta ṛè Jézù 'ví dù ká yí~ nò.» Bìndi~ ndú giì dò 'bì 'do tí ndú gî.
44005041	Ndâ tú mì Jézù giì njè nó 'do kùṛo ndâ kpo 'duù gbí gbolò ngbàngà mì ndâ Jùdéyà ta pétékè tàkòcò ndú, tacó Mbíṛì ŋò ndú 'vii tí ndâ 'duù mbe kònò sé'i ta ṛè Jézù gî.
44005042	'Do gbí ṛi tí nò, ndâ tú mì Jézù giì dù kû ma Banga-Ngú-Có ji ndâ 'duù ta ṛi 'dáá gî gbí ndùgù 'bá-Mbíṛì, delè ta ndi 'bá mì ndâ 'duù, máa, Jézù a Bìndi-Mbíṛì, ta 'bí 'duù mbe tù 'bì wó gí tà ṛo ndú gbaànjé wálá.
44006001	Muu ndâ mbe tala có mì Jézù mâ giì 'bìtà bà àdì gî, gbínje giì 'bìtà bà bàkà tí gbí òkò tí ndâ Jùdéyà ŋìnó náa a jò ndú me mí 'bá Jùdéyà lá, mbe kû 'dè káa có Ìgìrígì nó, ta ndâ jígí'dí-jìgì'dì Jùdéyà á 'do muu có bà njèè i-zó-zò. Ndâ Jùdéyà ŋìnó náa a jò ndú mí ndiì nó giì 'bìtà bà 'dè kòlòwò, máa, ndâ jígí'dí-jìgì'dì Jùdéyà ta ṛi 'dáá gî njèè i-zó-zò ji ndâ nawù ku mì ndâ yì yè ṛo ndâ yì lá.
44006002	Ndâ tú mì Jézù muu'bì-nje~só mâ giì 'di có tí nò, ndú giì kili ndâ mbe tala có mì Jézù 'dáá gî, bìndi~ ndú giì 'dè có ji ndú máa, «Bà jee bà ma có mì Mbíṛì mì ze mí to, wàa ze 'ví zèè tí kpoò a nèté bà njèè i-zó-zò me dú tacó tí ze lá.
44006003	À má énò, à nìkì énó máa, yo tí ndâ ná'vindí ze ŋò ndâ 'bí 'dakò vô-nje~só 'do gbí òkò tí ndâ 'duù ŋìnó ta tó ṛè ndú nó, ndú delè 'ví dù tí ndâ 'duù ŋìnó náa Bèṛi-mì-Mbíṛì je wotí ji ndú me gbolò, delè tí ndâ 'duù ŋìnó mbe 'di gbí-o nó, tacó wàa, ze 'ví bàkà ndú tí ndâ mbe njèè i-zó-zò.
44006004	Wàa, o mì ze 'ví dù 'dáá gî ká gítí bà 'deke tí ze ji Mbíṛì, ta nèté bà ma có mì Mbíṛì.»
44006005	Tàkòcò ndâ mbe tala có mì Jézù 'dáá gî giì peteke gítí có tí nò náa ndâ tú mì Jézù koṛo nò ngé ndii gî. Tacó énò, ndú giì cu 'bì ndú mítí Ìsìtéfànò tí 'bí 'dakò mbe tee njembí wó 'dáá gî mítí Mbíṛì, tí 'dakò náa Bèṛi-mì-Mbíṛì je wotí ji yí me gbolò, giì je Fìlípò, giì je Pòròkórù, giì je Nìkànórà, giì je Tímònì, giì je Pàràménà, giì je Nìkòláwù tí 'bí 'dakò náa ŋa wó me Jùdéyà lá mbe gì 'do gbí gbata Àndìyókì, mbe kaa tí wó gí gbí tàkìì mì ndâ Jùdéyà kùṛo bà gì yí tí mbe tala có mì Jézù gî.
44006006	Ndú giì kaa ndú ta bà muu ndú vô-nje~só nò ji ndâ tú mì Jézù. Ndâ tú mì Jézù mâ giì 'deke tí ndú ji Mbíṛì tacó tí ndú gî, ndú giì bàkà ndú tí ndâ mbe njèè i-zó-zò ji ndâ 'duù bìndi ndú.
44006007	Có mì Mbíṛì giì dù kû ṛèjì bìndi bà 'viindi có gítí bà njèè i-zó-zò nò tí ŋa ŋìnó náa muu ndâ mbe tala có mì Jézù giì ògbù gbí gbata Jèrùzàlémè ngé ndii gî. Ndâ 'duù me mbè 'do gbí òkò tí ndâ bu-Mbíṛì mì ndâ Jùdéyà delè giì 'bìtà bà ṛu ndi kpokèjì mì Bìndi-Mbíṛì.
44006008	Mbíṛì giì bàkà nambeè ji Ìsìtéfànò tí 'bí 'duù gbaànjé 'do gbí òkò tí ndâ 'duù tí nó vô-nje~só náa à ṛuka ndú tí ndâ mbe njèè i-zó-zò nó ngé ma, ta bà je wotí bà bàkà ndâ kpo-kpò seṛè mí gbí òkò tí ndâ 'duù ji yí.
44006009	Ndâ 'bí 'duù 'do gbí òkò tí ndâ Jùdéyà mâ giì ŋò ndâ i tí nò náa Ìsìtéfànò kû bàkà nò, ndú giì 'bìtà bà jòò gbí có ta yí. Ndâ 'bí Jùdéyà tí nò mbe kaa ya gí bà jòò gbí có ta Ìsìtéfànò nò gì 'do bàndò bà kili ndâ Jùdéyà ŋìnó náa à kû nì mítí~ a «Bàndò bà kili ndâ i-zógó-zogo ŋìnó náa a njaanga wú 'do tí miṛi ndú gî» nô, ndâ 'bí~ gì 'do gbí gbata Sìrínì, ndâ 'bí~ gì 'do gbí gbata Àlèsàndèríyà á gbí to Másìrì, ndâ 'bí~ gì 'do gbí to Sìlísìyà, ndâ 'bí~ gì 'do gbí to Ásìyà.
44006010	Káa bà 'vii tí ndú ta Ìsìtéfànò giì kpò ndú gî, tacó yí 'di gbí-o ndii ndú me 'dú, delè tacó a Bèṛi-mì-Mbíṛì ká kû wu có mí gbí nje wó.
44006011	Ndú mâ giì ŋò énò, ndú giì sì ndâ 'bí 'duù tàbèngìì máa, ndú waaka có ta ṛè Ìsìtéfànò énó maa, «Ze 'di kòcò 'dakò tí nó tí Ìsìtéfànò nó kû 'dè zu có gítí ndâ Mòze ta Mbíṛì.»
44006012	Ŋa có tí nò, máa, Ìsìtéfànò kû 'dè zu có gítí ndâ Mòze ta Mbíṛì nò, mâ giì 'va tí gbí tù ndâ Jùdéyà, ta ndâ kpo-'duù-'bá mì ndú, ta ndâ mbe kpolo tí tàkìì mì ndú, ndú giì zèè Ìsìtéfànò ya tí~ gí gbí gbolò ngbàngà mì ndú tí ndâ Jùdéyà.
44006013	Ndú mâ giì yee ta yí kùṛo ndâ kpo 'duù mì ndú gbí ngbàngà gî, ndú giì waaka ndâ 'véṛè gítí wó ji ndú, máa, «'Dakò tí nó kuu nó ta o 'dáá gî kû 'dè vò có gítí 'bá-Mbíṛì mì ndoo ji ndâ 'duù, yí delè kû 'dè vò có gítí tàkìì mì ndoo.
44006014	Ze zèè yí kû 'dè có ji ndâ 'duù énó máa, 'dakò tí nó tí Jézù mbe gì 'do Názàrètì nó kèjì gí bà ki'viki 'bá-Mbíṛì mì ndoo nó gí to. 'Bí kòcò wó mbe giì 'va tí gbí tù ze delè a ŋìnó máa, ní gbèe Jézù tí nò a mì yì nò delè kèjì gí bà 'vìsì tàkìì tí nó náa Mòze dígísèé je ji ndâ ká gù ndoo, náa ndú giì 'dòkò kpòò yee tí~ tí ndoo nó gî.»
44006015	Ndâ kpo 'duù gbí ngbàngà mì ndâ Jùdéyà 'dáá gî giì zeke gbí ṛo Ìsìtéfànò ngbóó gítí có tí nò náa ndú 'di ta ṛè wó nò. Káa, ta o tí nò náa ndú kû zeke ta o gbí ṛo wó nò, ndú giì ŋò gbí ṛo wó kû tòngbaà go gbí ṛo basìlì mì Mbíṛì nô.
44007001	Ndâ kpo 'duù gbí gbolò ngbàngà mì ndâ Jùdéyà mâ giì 'di kòcò ndâ mbe kpì ngbàngà tí Ìsìtéfànò cee gî, Kùṛo ndâ bu-Mbíṛì, tí gbolò 'duù kùṛo ndâ kpo 'duù gbí gbolò ngbàngà mì ndâ Jùdéyà 'dáá gî, giì 'vee Ìsìtéfànò, máa, «Ndâ có tí nò náa ndâ 'duù tí nò 'dè gítí lo nò a yúcó?»
44007002	Káa Ìsìtéfànò giì 'vìsì có ji yí máa, «Ákoo ndâ ná'vindí ye! Ákoo ndâ bu ye! Yo sè tù yo, wàa yo 'ví 'di có mì ye náa ye kpónó kèjì gí bà 'dè ji yo nô. Mbíṛì tí nó mbe kû tòngbaà ngbèzèè nó dígísèé tùbà tí wó ji bu ndoo tí Àbìráámò si yí ta 'bá gbí to Mèsòpòtámìyà á kùṛo bà 'dòkò 'bá mì wó gí gbí gbata Àránì.
44007003	Bìndi~ yí giì 'dè có ji yí énó máa, ‹Njè nó 'do 'bá mì yo gî. Co 'do gbí òkò tí ndâ nambe lo, wàa wò 'ví ya gítí to tí nó náa ye bà tùbà~ ji wò nô.›
44007004	Àbìráámò bà-i-nò giì 'dòkò 'bá 'do gbí òkò tí ndâ nambe wó gbí to mì ndâ 'duù Kàlìdíyà go có mì Mbíṛì nò, ya gí gbí gbata Àránì. Bu Àbìráámò mâ giì cì gî, Mbíṛì giì 'dè có ji yí máa, yí 'dòkò ta 'bá gì gí bàndò tí nó náa yì tí Mbíṛì táánò ci yí gítí~, náa yo wúnó kû 'vala tí~ nô.
44007005	Káa Mbíṛì ta o tí nò waa 'bí làmbu to kpêtí ká 'váṛá énó ji Àbìráámò tí 'dóó ŋìndi wó gítí miṛi wó lá. Mbíṛì giì ci Àbìráámò a i énó máa, ‹Ye tí Mbíṛì bà je to tí nó ji yo ta ndâ 'viì bìndi lo.›  «Gbèe 'viì go mè gbí u tì nó ta o tí nò, náa Mbíṛì ci tí~ ta Àbìráámò nò, mì Àbìráámò wálá.
44007006	Káa 'dóó kòcò Mbíṛì ji Àbìráámò ta o tí nò énó máa, ‹Ndâ 'viì-gù lo bà dù tí ndâ mbe 'dó-'do á 'bá mì ndâ tende ŋa ndâ 'duù. Ndâ tende ŋa ndâ 'duù tí nò bà giì bàkà bòò mítí ndú, ndú bà toṛo nje ndú ta to ta ndoò zi'duù-vô ta bà~ nà'ô (400).
44007007	Káa, a ye tí Mbíṛì ká bà waa có mítí ndâ 'duù tí nò á muu ndú. Bìndi~ ndâ 'duù mì ye bà gì 'do 'bá mì ndâ ku'dì gí bà bàkà i ji ye tí Mbíṛì á mí bà-i-nô.›
44007008	Mbíṛì giì 'dè có ji Àbìráámò máa yí ya gí gbí gàzâ tacó bà tùbà~ máa ndâ yì tí Mbíṛì toko nambeè ta yí gî. Tacó énò, Àbìráámò mâ giì jò Ìzákò, yí giì waa yí ta sili vô-nje~ta'ô bìndi bà jò yí. Ìzákò mâ giì jò Jàkóbè, yí delè giì bàkà ká énò. Jàkóbè delè giì bàkà ká énò mítí ndâ 'viì mì wó muu'bì-nje~só tí ndâ ṛèngbó mbe jò ndâ ŋa ndâ Ìzìrìyélì muu'bì-nje~só nô.
44007009	«Káa ndâ 'bí 'viì mì Jàkóbè giì sì ná'vindí ndú Jùzépè gí 'dè tí bòò ji ndâ 'duù ya tí~ gí Másìrì ta kiì gî. Káa Mbíṛì ta o tí nò kuu tàkò Jùzépè.
44007010	Yí giì ŋò yê ṛo wó, yí giì je muu ji yí tí ŋa ŋìnó náa go có mì wó giì dù tí Fàràyónè (gbí~ máa, gbolò gba mì ndâ 'duù Másìrì) ngé ma. Tacó énò, yí giì te Jùzépè tí kùṛo ndâ kpo-kpò 'duù mì wó Másìrì 'dáá gî, delè tí mbe kpolo tí ndâ 'duù, ta ndâ 'dóó i-'bá mì wó tí gbolò gba.
44007011	«Ta o tí nò náa Jùzépè kuu tí~ Másìrì nò, làngàwìṛí giì tè to. Ndâ 'duù Másìrì ta ndâ 'duù Kánànì giì ze'veṛe ta go zé'véṛè-zé'véṛè. Ta o tí nò, làmbu 'bí i tacó bà ṛo mítí tì ndâ ká gù ndoo ngé énó gî wálá.
44007012	Jàkóbè mâ giì 'di có cû gí Másìrì, yí giì tuu ndâ ká gù ndoo gí kà.
44007013	Gbí kpédélé nó mì ndú nò, Jùzépè tùbà tí wó ji ndú lá. Yí giì tùbà tí wó ji ndâ ná'vindí wó a i gbí bà só bà ya ndú gí Másìrì, bìndi~ yí giì tù ta bà tí ndú ji gbolò gba mì ndâ 'duù Másìrì.
44007014	Jùzépè bà-i-nò giì tuu tú gí tàkò bu wó Jàkóbè, ta ndâ sè ná'vindí wó, ta ndâ 'viì mì ndú 'dáá gî. Muu ndâ kòtí Jàkóbè ta o tí nò 'dáá gî a ndâ 'duù zi'duù-ta'ô-nje~muu'bì nje-muu'bì~vô (75).
44007015	Ndâ Jàkóbè ta ndâ ká gù ndoo giì mìì 'dáá ká mí Másìrì,
44007016	káa a duu ndú mí kà lá. À tuṛu ku ndú ya tí~ gí bà duu a i mí 'bá bìndi ndú gbí gbata Sèkímì mítí 'bí bàndò bà duu ku náa Àbìráámò sì 'do mì ndâ 'viì mì Àmórà tí bu Sèkímì.
44007017	«O bà bàkà go cí tí nó náa Mbíṛì ci ta Àbìráámò kácá-kácá nó mâ giì dooko gî, ndâ 'duù mì ndoo giì jò àdì mí Másìrì ndii ŋìnó sàà kùṛo nó gî.
44007018	Ta o tí nò, 'bí ngú gbolò gba mbe ŋò Jùzépè ni lá giì le bèṛè mì ndâ 'duù Másìrì.
44007019	Ngú gba tí nò giì peṛe ndâ ká gù ndoo péṛé-peṛe. Yí mèèkè'i tí ndâ ká gù ndoo ta bà 'vaka ndâ dó 'viì mì ndú 'do 'bì ndâ nawu ndú gí 'dè, tacó wàa ŋa ndú 'ví mìì gî.
44007020	Ŋìnò a gbèe vò o tí nó náa à jò Mòze gbí~ nô. À me ŋa banga tí lo tí dó 'viì á gbí ṛo Mbíṛì lá! Ndâ nawu Mòze giì ngùù yí mí tà'i ta pì ta'ô.
44007021	Bà ngùù yí mâ giì kpò ndâ nawu wó gî, ndú giì te yí gí sè 'do tà'i. Nájú gbolò gba mì ndâ 'duù Másìrì bà-i-nò giì 'de yí. 'Vinî tí nò giì te yí, bìndi~ yí giì ko yí kpolo tí 'dóó 'viì mì wó.
44007022	À giì kpolo yí ta bà nìbà bà 'di gbí-o mì ndâ 'duù Másìrì 'dáá gî ji yí, bìndi~ yí giì gì tí gbolò muu-có, delè tí gbolò mbe bàkà ndâ i.
44007023	«Mòze mâ giì gì tí 'dakò ta ndoò tí wó zi'duù-só gî, yí giì koṛo có bà co wiṛi ya gí mì ndâ nambe wó tí ndâ Ìzìrìyélì.
44007024	Yí mâ giì ya gí mì ndâ nambe wó, yí giì ŋò 'bí 'duù Másìrì kû mèèkè'i tí 'bí Ìzìrìyélì. Yí giì yuu tí wó gí gbí có tí nò, bìndi~ yí giì zi 'duù Másìrì tí nò muu nambe wó Ìzìrìyélì tí nò gî.
44007025	Mòze ta o tí nò si énó máa, ndâ nambe yì ŋò ni gî máa, a Mbíṛì ká tuu yì gí bà njaanga wú 'do tí miṛi ndú. Keèlá, ŋa có tí nò gbí muu ndú wálá.
44007026	«Ta 'bí yé bìndi ŋìnó, Mòze giì 'de ndâ 'bí nambe wó tí ndâ Ìzìrìyélì kû bàkà gbínje gbí òkò tí ndú. Yí giì jè ta bà 'viindi gbí òkò tí ndú ta bà 'deke tí wó ji ndú, máa, ‹Ákoo, ndâ ná'vindí ye! Yo kû mèèkè tí yo gbí òkò tí yo ta kpéétí yo énò á gítí có yè, ndâ nambe ye?›
44007027	«Káa 'duù tí nó mbe kû mèèkè'i tí ka wó nó giì mò Mòze 'do gbí òkò tí ndú gî. Bìndi~ yí giì 'vee yí máa, ‹A 'di ká bàkà wò tí gba mbe waa có mì ze?
44007028	À tí lo nò a go bà zi ye á go ŋìnó náa wò zi ta 'duù Másìrì tí nó yáánó nó?›
44007029	Có tí nò náa 'dakò tí nò 'dè nò giì te gúku mítí Mòze, bìndi~ yí giì fa ta 'bá 'do Másìrì ya gí gbí to Mádìyàmì, bìndi~ yí giì jò ndâ 'viì sósò'ô mí kà.
44007030	«Ta 'bí o gbaànjé, basìlì mì Mbíṛì giì tùbà tí wó ji Mòze gbí ngba wu mbe ku doo 'bí bè'i á gbí kángáá nga ngoò á dê ta Gú Sínàyì si ndoò tí Mòze zi'duù-só bìndi bà fa yí 'do Másìrì.
44007031	Nje Mòze giì 'dèè ta bà ŋò ŋa i tí nò gî. Yí mâ giì yèè dê, tacó wàa yì 'ví 'viiki i tí nò nìkì maa, yí giì 'di kòcò Mbíṛì kû 'dè có ji yí máa,
44007032	‹Ye a Mbíṛì mì ndâ ká gù lo: Ye a Mbíṛì mì Àbìráámò, ye a Mbíṛì mì Ìzákò, ye a Mbíṛì mì Jàkóbè.› Bà zeke'o giì kpò Mòze gî, yí giì dù kû gu kpùṛù-kpùṛù ta gúku.
44007033	Káa, Mbe tí ndoo giì 'dè có ji yí máa, ‹Jaka ndâ tàmà 'do tí kò lo gî, tacó à kaa bàndò tí nò náa wò kû ṛò tíyò tí~ nò ji ye tí Mbíṛì gî.
44007034	Ye tí Mbíṛì ŋò bà mèèkè'i tí ndâ 'duù mì ye á Másìrì gî. Ye 'di mélè muu ndú gî. Tacó énò, ye gì nó gí bà 'vala ndú. À má énò, gì kpónó, wàa ye 'ví tuu wò ji ndú Másìrì kà.›
44007035	«Mbíṛì táánò tuu ji ndâ Ìzìrìyélì nò káa gbèe Mòze tí nó náa ndú tí ndâ Ìzìrìyélì táánò 'vèè-gbí-nje wó énó máa, ‹A 'di ká bàkà wò tí gba mbe waa có mì ze?› nó, gí bà dù tí kùṛo ndú tí mbe 'vala ndú, ta bà tuu basìlì mì wó tí Mbíṛì ji yí gbí bè'i.
44007036	«Mòze giì bàkà ndâ seṛè ta ndâ kpo-kpò i mí Másìrì, delè mí tàbè'dè gbolò ngo tí nó náa à kû nì mítí~ a Bí-bi Kàpá nô. Ŋìnò a gbèe Mòze tí nó dígísèé mbe tè kùṛo ndâ Ìzìrìyélì gbí kángáá nga ngoò ta ndoò zi'duù-só nô.
44007037	À delè dígísèé káa gbèe Mòze tí nò ká 'dè có ji ndâ Ìzìrìyélì énó máa, ‹Mbíṛì bà bàkà 'bí mbe 'dòkò có mì wó á go ye nó ji yo á 'do gbí òkò tí ndâ 'dóó ná'vindí yo,› nô.
44007038	Ŋìnò a gbèe Mòze tí nó dígísèé mbe dù tí mbe 'dòkò có gbí òkò tí ndâ ká gù ndoo ta ndâ basìlì tí nó mì Mbíṛì mbe 'dòkò có ji yí pí Gú Sínàyì nô. À giì dù káa gbèe yí tí Mòze tí nó náa Mbíṛì dígísèé 'dè ndâ có mì wó tí Mbíṛì, tí ndâ có mbe kû 'vala ndâ 'duù nó, ji yí, bìndi~ yí giì 'dè ndí~ ji ndâ ká gù ndoo, náa ndâ ká gù ndoo giì 'dòkò ndí~ kpòò yee tí~ tí ndoo nô.
44007039	Ŋìnò a gbèe Mòze tí nó dígísèé náa ndâ ká gù ndoo biya bà 'di có mì wó si ndú gbí kángáá nga ngoò gî, ndú mâ giì mò yí 'do kùṛo ndú gí nje seè gî, à giì dù gbí muu ndú ta o tí nò kpolo ma a có gítí bà dele ndi ndú gí Másìrì nô.
44007040	Ŋìnò a gbèe Mòze tí nó náa ndâ ká gù ndoo dígísèé mâ giì biya yí si ndú gbí kángáá nga ngoò gî, ndú giì 'dè có ji Àrónì tí ná'vindí wó, máa, ‹Bàkà ndâ 'bí mbíṛì ji ze, wàa ndú 'ví tè kùṛo ji ze, tacó ze 'di gbí có mì Mòze tí nó tí mbe kaa ze 'do Másìrì gì tí~ gí nó nó lá› nô.
44007041	«Ŋìnò a o tí nó dígísèé náa ndâ ká gù ndoo giì suu ta 'viì-mò'dú, bìndi~ ndú giì dù kû ci mbelè ji i tí nó náa à káa ndú ká suu ta 'bì ndú nó ta cèe pétékè tàkòcò ndú nô.
44007042	Tacó énò, Mbíṛì giì 'vìsì kapí wó gítí ndú gî, yí giì si ndú tí ndâ mbe bàkà i ji ndâ bààcì mì ndú tí ndâ yii, á go có tí nó náa à cu mí gbí wáràgà mì ndâ mbe 'dòkò có mì Mbíṛì máa, Mbíṛì máa, ‹Yo táánò waaka ndâ nò tacó wàa yo 'ví ci ji ye gbí ndâ ndoò tí nó náa yo táánò too zi'duù-só mí gbí kángáá nga ngoò nó gî, ndâ Ìzìrìyélì?
44007043	Yo táánò kaa kû nò tí~ a ndâ i tacó bà tò ta ndùúṛù ji sú mbíṛì mì yo ta ṛè wó a Mòlókì nó, giì je yii tí nó tí Rèfánì nô. Yo te a ndâ sú mbíṛì mì yo náa yo ká suu ndú ta 'bì yo, yo giì nò ta bà bàkà i ji ndú. À má énò, ye bà kaa yo ya tí~ gí gbí 'dú to mbe ndii ŋìnó gî ngéé kapí Bàbìlónìyà.›
44007044	«Ndâ ká gù ndoo dígísèé gbí kángáá nga ngoò giì tò ndùúṛù náa a Mbíṛì ká 'vii wú bà ka bà~ ji ndú, bìndi~ ndú giì te díí tí nó náa Mbíṛì cu ndâ có mì wó muu'bì mítí~ ji Mòze nó mí tà~.
44007045	Ndâ ká gù ndoo giì 'dòkò wú bà ka bà ndùúṛù tí nò náa Mbíṛì je ji ndú nò kpòò yee tí Jósùwà, tí mbe giì ya tí~ gí gbí to tí nó náa ndú táánò mòkò ndâ mbe~ ta wotí mì Mbíṛì 'do gbí~ gî, bìndi~ ndú giì zogo nô. Ndùúṛù tí nò giì dù tí to tí nó yee gbí o mì Dàvídè tí gbolò gba mì ndoo,
44007046	náa tàkòcò Mbíṛì táánò peteke gítí wó, káa yí giì 'deke tí wó ji Mbíṛì, máa, yí si yì 'ví gèè 'bá-Mbíṛì ji Mbíṛì mì Jàkóbè.
44007047	Káa à giì gèè 'bá-Mbíṛì a Sólómònì tí 'viì bìndi Dàvídè.
44007048	Kpêtí ká énò, Mbíṛì 'vala tà'i tí nó náa a 'duù ká bì ta 'bì wó nó lá. Jé ká go có tí nó náa 'bí mbe 'dòkò có mì Mbíṛì 'dè énó máa, Mbíṛì máa,
44007049	‹Ṛì a jàlàmbà mì ye, bìndi~ to tí nó a bàndò bà kaa kò ye. Yo bà bì ji ye a ŋa 'bá yè? Yo bà bàkà ji ye a ŋa bàndò yè, wàa ye 'ví dù tí~?
44007050	Àá táánò me ye ká bàkà ndâ i tí nó 'dáá gî nó lá?›
44007051	«Ndí yo ndâ mbe ngbútù! Ndâ tù-ká-kpò-có! Njembí yo go njembí ndâ 'duù ŋìnó mbe ŋò Mbíṛì ni lá nô. Yo ta o 'dáá gî kû kpò có mì Bèṛi-mì-Mbíṛì go i mì ndâ ká gù yo.
44007052	Yo ni ṛè 'bí mbe 'dòkò có mì Mbíṛì gbaànjé náa ndâ ká gù yo dígísèé mèèkè'i tí wó lá ji ye gi! A ndú dígísèé ká ziki ndâ mbe ma có gítí bà gì 'Duù tí nó ta nèté mì wó jáá nô. Káa à kpónó a yo ká giì dù tí ndâ mbe cu gòmbò tí wó, delè tí ndâ mbe zi yí.
44007053	À giì dù ndí~ a yo tí ndâ 'duù tí nó náa Mbíṛì tuu ndâ basìlì mì wó ta ndâ có mì wó ji yo nó ká giì dù tí ndâ mbe kpolo tí ndâ có tí nò lá.»
44007054	Có tí nò náa Ìsìtéfànò 'dè nò giì doo ndâ kpo 'duù gbí gbolò ngbàngà mì ndâ Jùdéyà go wu, bìndi~ ndú giì ṛo 'bì ndú ta sé có.
44007055	Káa Bèṛi-mì-Mbíṛì giì je wotí ji Ìsìtéfànò me gbolò, yí mâ giì zeke'o lèè gí gbíṛì, yí giì ŋò Mbíṛì ngbèzèè, ta Jézù kû ṛò tíyò mò gí gbí kù'bì mì Mbíṛì.
44007056	Bìndi~ yí giì 'dè có ji ndâ kpo 'duù, máa, «Ye kpónó kû ŋò njekèjì gbíṛì njaanga tí ngàà gî, bìndi~ 'Viì-mì-'Dakò kû ṛò tíyò mò gí gbí kù'bì mì Mbíṛì.»
44007057	Ndâ kpo 'duù gbí gbolò ngbàngà mì ndâ Jùdéyà giì kpò 'bì ndú mítí tù ndú kû pìì ta kû 'do tí bà 'di có tí nò mì Ìsìtéfànò nò gî. Ndú giì oloko ta ngèlè ya gítí wó,
44007058	ndú gì ja yí 'do gbí gbata gí sè, bìndi~ ndú giì 'vaka yí ta díí. Ndâ mbe bàkà tí ndú tí ndâ mbe 'dè yúcó gítí Ìsìtéfànò gbí ngbàngà giì jaka ndâ bòngo mì ndú 'do tí ndú gî, bìndi~ ndú giì kaa ji 'bí 'viì-'dakò ta ṛè wó a Sàwúlè tacó bà kpolo tí~. Bìndi~ ndú giì kaa ya gítí bà 'vaka Ìsìtéfànò ta díí, ta sè ndâ 'bí 'duù.
44007059	Káa ta o tí nò náa ndú kû 'vaka Ìsìtéfànò ta díí nò, Ìsìtéfànò giì 'deke tí wó, máa, «Mbe tí ye Jézù, si lilí ye 'ví ya gí mì lo!»
44007060	Yí bà-i-nò giì kucuku muungbó wó mí to, bìndi~ yí giì 'deke tí wó ta kòcò wó ngéé gí yaà, máa, «Kaa có vò i tí nó mítí ndú lá, Mbe tí ye!» Ìsìtéfànò 'deke káa tí wó nò gî nó, yí giì cee gî.
44008001	'Viì-'dakò tí nó tí Sàwúlè mbe kpolo tí ndâ bòngo mì ndâ mbe zi Ìsìtéfànò nó giì eṛe wú'dè có bà zi Ìsìtéfànò nò ngiṛi'ví gî. Bìndi~ bà mèèkè'i tí ndâ mbe kû kili ta ṛè mì Jézù gbí gbata Jèrùzàlémè giì 'bìtà bà zì ta gbèe ṛi bà zi Ìsìtéfànò nò tí vò ŋa ŋìnó náa sè ndâ 'bí mbe ùnje gítí có mì Jézù 'dáá gî giì 'vaaka ta gúku gbaànjé-gbaànjé ta ndi gbí ndâ gbata gbí ndâ to Jùdéyà, ta ndâ to Sàmárìyà 'dáá gî, si káa ndâ tú mì Jézù.
44008002	À káa ndâ 'bí tó 'duù mbe kû zè Mbíṛì ta tó njembí ká giì duu ku Ìsìtéfànò, bìndi~ ndú giì wa yí.
44008003	Káa Sàwúlè giì bàkà a cèe ndi wó tacó bà mìì káa 'dóó ndâ mbe kû kili ta ṛè mì Jézù tó'dó gî. Yí giì nò cee njekèjì mì ndú gbaànjé-gbaànjé 'dáá gî, kû zèè ndâ 'dakò ta ndâ niì, náa yí má 'de ndú gî nò, ya tí~ gí gbí zàà.
44008004	Ndâ 'duù tí nó mì Jézù mbe 'vaaka ta ndi muu to ta gúku bà mèèkè'i tí ndú nó giì 'vèè ta bà ma Banga-Ngú-Có ji ndâ 'duù gbí ndâ to tí nò náa ndú fa ngèlè vò i ya ta ndi tí~ nò.
44008005	'Bí 'duù 'do gbí òkò tí ndú gbaànjé ta ṛè wó a Fìlípò, mbe fa ngèlè vò i tí nò mbe 'de ndú nò, ya a i gí gbí 'bí gbata gbí to Sàmárìyà, giì dù kû ma có tí Bìndi-Mbíṛì ji ndâ 'duù kà.
44008006	Ndâ mbè 'duù tí nò náa Fìlípò kò-kò ta ṛè Bìndi-Mbíṛì ji ndú nò giì ùnje gítí ndâ có mì Fìlípò ta njembí ndú gbaànjé, tacó ndú 'di tàwo ndâ 'bí seṛè ŋìnó náa yí bàkà nó gî, ndú delè giì ŋò ndâ kpo-kpò i ŋìnó náa yí bàkà nó ta ṛo ndú:
44008007	ndâ seṛè bà co ndâ i ta bà tò kû ta kòcò ndú ngéé gí yaà 'do gbí muu ndâ 'duù me mbè, delè ta bà 'vala ndâ 'duù ŋìnó mbe gbele've gî nó, ta ndâ mbe kû nò gbélè-gbélè nó me mbè.
44008008	Tacó énò, tàkòcò ndâ 'duù gbí gbata tí nò giì peteke ngé ndii gî.
44008009	Ta o tí nò, 'bí 'dakò ta ṛè wó a Sìmónè, tí mbe kû bàkà ndâ i-yeè, náa bà 'dè có gítí ndú kpò nje ndâ 'duù gî, kuu ta 'bá gbí gbata tí nó náa Fìlípò kû dù gbí~ nò. Sìmónè tí nò bàkà tí wó ji ndâ 'duù máa, yì ma.
44008010	Tacó énò, ndâ 'duù gbí gbata tí nò 'dáá gî, ndâ 'duù ŋìnó ta ṛè ndú a ṛè nó, giì je sè ndâ yê, 'dáá gî ta o tí nò kû 'di có mì wó. Ndú giì gbì ṛè mítí wó máa, «Yí a wotí tí nó mì Mbíṛì náa à kû nì mítí~ a ‹Ma›,» nô.
44008011	Ndâ 'duù tí nò kû 'di có mì Sìmónè tacó yí kû bàkà ndâ i-yeè náa bà 'dè có gítí ndú kpò nje ndú gî mí kùṛo ndú ta kôndi o.
44008012	Ndâ 'dakò ta ndâ niì me mbè mâ giì ùnje gítí ndâ có tí nó náa Fìlípò kû kò ta kò ji ndú gítí bà dù Mbíṛì tí Gba, ta bà kò-kò ta ṛè Jézù tí Bìndi-Mbíṛì nó gî, Fìlípò giì caka tí ndú gî.
44008013	Sìmónè delè mâ giì ùnje gî, Fìlípò giì caka tí wó gî. Bìndi bà caka tí Sìmónè nò, yí giì dù ká kpírí-kpírí ta Fìlípò kû zeke ndâ seṛè, giì je ndâ kpo-kpò i tí nó náa Fìlípò kû bàkà nô, ta 'bí ŋa có náa yí bà 'dè gbí nje wó wálá, tacó bà 'di gbí ŋa ndâ i tí nò náa Fìlípò kû bàkà ndú nò kpò nje wó gî.
44008014	Ndâ tú mì Jézù gbí gbata Jèrùzàlémè mâ giì 'di có énó máa, ndâ 'duù Sàmárìyà ùnje gítí có mì Jézù gî, ndú giì tuu ndâ Pìyétòrò ta Jòvánì ya tí~ ji ndú.
44008015	Ndâ Pìyétòrò ta Jòvánì mâ giì yee Sàmárìyà gî, ndú giì 'deke tí ndú ji Mbíṛì, tacó wàa, yí 'ví tuu Bèṛi mì wó gí muu ndâ 'duù tí nò mbe ùnje gítí có mì Jézù gî nò.
44008016	Tacó yee tí o bà gì ndâ Pìyétòrò ta Jòvánì nò, à caka káa tí ndâ 'duù Sàmárìyà ta ṛè mì Mbe tí ndoo tí Jézù gî, káa Bèṛi-mì-Mbíṛì gì gí muu ndú kálásê.
44008017	Tacó énò, ndâ Pìyétòrò ta Jòvánì bà-i-nò giì kaa 'bì ndú mí muu ndâ 'duù tí nò, bìndi~ Bèṛi-mì-Mbíṛì giì gì gí muu ndú.
44008018	Sìmónè mâ giì ŋò bà gì Bèṛi-mì-Mbíṛì gí muu ndâ 'duù ta o bà kaa 'bì ndâ tú mì Jézù mí muu ndú nò, yí giì je gùrúsù ji ndú,
44008019	bìndi~ yí giì 'dè có ji ndú máa, «Yo je 'bí ŋa wotí tí nò mì yo nò ji ye delè, tacó wàa, ye má tee ta 'bì ye mí muu 'duù, wàa Bèṛi-mì-Mbíṛì 'ví gì gí muu wó.»
44008020	Káa Pìyétòrò giì 'vìsì có ji Sìmónè máa, «Yo 'ví mìì ta gùrúsù mì lo nó kpú, tacó bà koṛo có máa, gùrúsù a i bà sì i ŋìnó náa Mbíṛì ká kû je ji ndâ 'duù tí i-nambeè nô.
44008021	Bà i mì lo gbí i tí nó wálá, 'bí i ta ṛè lo delè gbí~ wálá, tacó Mbíṛì ŋò njembí lo me dúú lá.
44008022	À má énò, 'vìsì muu lo 'do tí ŋa vò bà koṛo có mì lo nò gî, wàa wò 'ví 'deke tí lo ji Mbíṛì, tacó wàa, yí 'ví je ta à-cee-gî ji wò gítí ŋa bà koṛo có tí nò náa wò kû koṛo nò.
44008023	Tacó ye ŋò ni gî, máa, a ju kiì ká kû zi wò. Vò i delè da 'bò mítí kò lo gî.»
44008024	Káa Sìmónè giì 'vìsì có ji Pìyétòrò máa, «'Deke tí lo ji Mbíṛì tacó tí ye, tacó wàa, 'bí i gbaànjé 'do gbí òkò tí ndâ i tí nò náa wò nì ṛè ndú nò 'ví me ye lá.»
44008025	Ndâ Pìyétòrò ta Jòvánì mâ giì 'dè có, ta bà kò-kò ta có mì Mbe tí ndoo, ji ndâ 'duù gbí gbata tí nò Sàmárìyà náa ndú ya gítí~ nò cee gî, ndú giì dele ndi ndú gí Jèrùzàlémè ta bà nò ta bà ma Banga-Ngú-Có ji ndâ 'duù ta ndi tí ndâ 'bá tí kpokèjì gbí to Sàmárìyà.
44008026	Ta o tí nò, basìlì mì Mbíṛì giì 'dè có ji Fìlípò máa, «'Viindi tí lo, wàa wò 'ví zèè zì kpokèjì tí nó mbe mò gí gbí'dè, mbe 'do Jèrùzàlémè kû gì gí gbí gbata Gázà nô.»
44008027	Fìlípò bà-i-nò giì 'bì nó go có tí nò náa basìlì mì Mbíṛì 'dè ji yí nò. Yí mâ giì zeke'o si yí kpokèjì, yí giì ŋò a 'bí 'dakò náa a ba yí gî, tí gbolò 'duù mbe kû kpolo tí ndâ i-'bá mì Kàndékè (gbí~ máa gba-niì), mì ndâ 'duù Èsìyópìyà.
44008028	Gbolò 'duù tí nò ta o tí nò kû dele ndi wó gí 'bá 'do bà bàkà i-Mbíṛì Jèrùzàlémè. Yí ta o tí nò ki tí wó gbí àràbíyà-kècè mì wó kû 'deke i 'do gbí wáràgà mì Ìzáyà tí mbe 'dòkò có mì Mbíṛì.
44008029	Bèṛi-mì-Mbíṛì bà-i-nò giì 'dè có ji Fìlípò máa, «Yèè ndi lo dê gítí àràbíyà tí zô.»
44008030	Fìlípò mâ giì yèè dê gítí àràbíyà tí nò go có mì Bèṛi-mì-Mbíṛì nò, yí giì 'de 'dakò tí nò kû 'deke i 'do gbí wáràgà mì Ìzáyà. Bìndi~ Fìlípò giì 'vee yí máa, «Wò kpónó 'di gbí có tí nò náa wò kû 'deke nò gî?»
44008031	Káa yí giì 'vìsì cò ji Fìlípò máa, «Ye bà 'di gbí~ ta kpéétí ye ta ŋa kpokèjì ngàyi, sè~ káa ŋìnó náa 'bí 'duù má konì ye?» Yí bà-i-nò giì tè'é tí Fìlípò gí mì ndú ta yí yaà.
44008032	Có tí nò náa gbolò 'duù tí nò kû 'deke 'do gbí wáràgà mì Mbíṛì nò énó máa, «Yí táánò go rómbo náa à kû ja yí ya tí~ gí nje sìzò. Yí táánò dù ká ngbìì, go 'viì-rómbo ta nje wó tí wó wálá kùṛo mbe kû 'dii se tí wó. Yí táánò njaanga nje wo lá.
44008033	Àá táánò ŋonoko yí, ta gbèe 'duù mbe tì muu wó wálá. Mbe 'dè tà-ká-tà gítí ndâ ká gù wó wúnò bà dù wálá, tacó à kaa yí ta 'bú si sè o mì wó me 'dú gí kùṛo.»
44008034	Gbolò 'dakò tí nò mâ giì 'deke i tí nò cee gî, yí giì 'vìsì tí wó gítí Fìlípò, bìndi~ yí giì 'vee yí máa, «Mbe 'dòkò có mì Mbíṛì táánò kû 'dè có tí nò gítí 'dóó kùùkpò dìì wó wèè, gítí 'bí 'duù kè'bî? 'Dè ji ye gi.»
44008035	Káa Fìlípò bà-i-nò giì 'bìtà bà 'vìsì có ji yí ta bà 'dè gbí có tí nò náa yí 'deke 'do gbí wáràgà mì Mbíṛì nò má kózò gî, yí bà giì 'dè gbí Banga-Ngú-Có mì Jézù ji yí.
44008036	Ndú mâ giì yèè gí kùṛo, ndú giì 'de ngo kpokèjì, bìndi~ gbolò 'dakò tí nò giì 'vee Fìlípò máa, «Ŋò ngo kuu zô, à má énò, 'dóó ṛè i tí nó mbe tii bà caka tí ye nó kpónó 'ví dù a ŋa yè?»
44008037	Káa Fìlípò giì 'vìsì có ji yí máa, «Wò má ùnje ta njembí lo gbaànjé gî, àá bà caka tí lo gî.» Gbolò 'dakò tí nò bà-i-nò giì 'vìsì có ji Fìlípò máa, «Ye ùnje gî! Ye ùnje gî máa, Jézù tí Bìndi-Mbíṛì a 'Viì-mì-Mbíṛì.»
44008038	Gbolò 'dakò tí nò giì ṛò àràbíyà mì wó mí tíyò bìndi bà 'dè có tí nò, bìndi~ ndú giì ya ta Fìlípò gí tà ngo, bìndi~ Fìlípò giì caka tí wó gî.
44008039	Ndú mâ giì co gí sè 'do tà ngo gî, Bèṛi-mì-Mbíṛì giì te Fìlípò 'do tí gbolò 'dakò tí nò gî. Yí giì ŋò Fìlípò káká'i lá, káa yí giì nò sè nó mì wó ta pétékè tàkòcò wó.
44008040	Fìlípò giì 'de tí wó ŋìndi wó a i ngé gbí gbata Àzátù, bìndi~ yí giì cee sè nó mì wó ta bà ma Banga-Ngú-Có ta ndi gbí ndâ gbata ta ndi tí kpokèjì léé gî di ngé gbí gbata Cèzàríyà.
44009001	Sàwúlè giì dù á tàkòcò ndâ mbe tala có mì Mbe tí ndoo go 'bilì sè. Tacó énò, yí giì ya gí mì Kùṛo ndâ bu-Mbíṛì mì ndâ Jùdéyà,
44009002	tacó wàa, yí 'ví cu wáràgà tacó bà je wotí ji yì, wàa yì 'ví ya tí~ ta ndi tí ndâ bàndò bà kili ndâ Jùdéyà gí bà ùlù Mbíṛì á gbí gbata Dàmásìkù, wàa yì má 'de ndâ 'dakò ta ndâ niì mbe kû ṛu ndi «Kpokèjì tí nò» mì Jézù nò kà, yì 'ví zèè ndú, wàa yì 'ví kaa ndú gì tí~ gí Jèrùzàlémè.
44009003	Káa, si Sàwúlè kû ya gí Dàmásìkù, si yí dooko dê ta gbata Dàmásìkù gî, yí giì gu káa ndiì ta ngba'o 'do gbíṛì mbe ngbaṛanga to jèlè yí gî.
44009004	Yí giì 'va tí wó to, bìndi~ yí giì dù á to kà kû 'di kòcò 'duù kû tè'é tí wó, máa, «Sàwúlè! Sàwúlè!» Bìndi~ 'duù tí nò giì 'vee yí máa, «Wò kû mèèkè'i tí ye tacó yè?»
44009005	Káa Sàwúlè giì 'vee 'duù tí nò máa, «Wò a 'di, Mbe tí ye?» Káa 'duù tí nò giì 'vìsì có ji Sàwúlè máa, «Ye a Jézù tí nó náa wò kû mèèkè'i tí wó nô.
44009006	A gí yaà kpónó, wàa wò 'ví ya gí gbí gbata Dàmásìkù, wàa à 'ví tùbà i tí nó náa wò 'ví bàkà nó ji wò kà.»
44009007	Ndâ 'duù tí nó muu nó ta ndâ Sàwúlè nó giì ṛò tíyò ngbi-ngbìì, tacó ndú kû 'di káa kòcò 'duù kû 'dè có ji Sàwúlè, káa ndú ŋò 'duù tí nò lá.
44009008	Sàwúlè giì a gí yaà 'do to bìndi i tí nò ta ṛo wó ngba-ngbàà, káa yí ŋò gbèe i lá. Bìndi~ ndâ ka wó tí nó náa ndú ta ndú nó ká giì ja yí gbí sú ṛo ya tí~ gí gbí gbata Dàmásìkù.
44009009	Yí giì dù gbí sú ṛo ta sili ta'ô. Gbí ndâ sili tí nò ta'ô nò, i-zó-zò di gbí nje wó lá, yí delè tò ngo mítí nje wó lá.
44009010	Ta o tí nò, 'bí 'dakò tí mbe tala có mì Jézù, ta ṛè wó a Ànàníyà, kuu gbí gbata Dàmásìkù. I tí nò mâ giì bàkà tí mítí Sàwúlè gî, Mbíṛì giì gì gí muu Ànàníyà go i gbí ṛiì nô. Yí giì tè'é tí wó ta ṛè wó máa, «Ànàníyà!» Ànàníyà giì ùnje ji Mbíṛì máa, «Ye kuu nô, Mbe tí ye.»
44009011	Bìndi~ Mbe tí ndoo giì 'dè có ji Ànàníyà máa, «A gí yaà, wàa wò 'ví ya gí 'bá mì 'dakò tí nó tí Júdà nó, tí kpokèjì tí nó náa à kû nì ‹Jáá-kpokèjì› mítí~ nô. Wàa, wò 'ví 'vee bà tí 'bí 'dakò mbe gí 'do gbí gbata Tárásùsù, ta ṛè wó a Sàwúlè. Yí kpónó kuu kà kû 'deke tí wó ji ye tí Mbíṛì.
44009012	Ye tùbà tí lo tí Ànàníyà ji yí gbí ṛiì gî, máa, 'bí 'dakò ta ṛè wó a Ànàníyà kèjì gí bà tee 'bì wó mítí wó, tacó wàa, ndâ ṛo wó 'ví njaanga tí gî.»
44009013	Ànàníyà mâ giì 'di có tí nò, yí giì 'vìsì có gí tàkò~ máa, «Ye 'di tàwo ŋa ndâ vò i tí nó náa 'dakò tí nò kû bàkà ta ndâ 'duù mì lo Jèrùzàlémè nó 'do mì ndâ 'duù me mbè, Mbe tí ye.
44009014	Yí delè kpónó te 'do Jèrùzàlémè nò a nó bà gì gí bà woo ndâ 'duù tí nó 'dáá mbe kû si wò tí Mbe tí ndú gbí gbata Dàmásìkù nô. Yí gì nò ta wotí 'do mì Kùṛo ndâ bu-Mbíṛì mì ndâ Jùdéyà.»
44009015	Káa Mbe tí ndoo giì 'vìsì có ji Ànàníyà máa, «À 'dáá ká gbaànjé. Njè nó, tacó ye kpónó cu 'bì ye mítí wó, tacó wàa, yí 'ví dù tí 'duù mì ye mbe ma ṛè ye ji ndâ ŋa ndâ 'duù ŋìnó náa ndú me ndâ Jùdéyà lá nó, ta ndâ kpo-kpò gba, ta ndâ Ìzìrìyélì delè.
44009016	'Dóó ye ta miṛi ye ká bà tùbà~ ji yí máa, yí bà mbu muu ye tí vò ŋa bà mbu ndò.»
44009017	Ànàníyà giì njè nó bìndi có tí nò ya gí 'bá mì Júdà. Bìndi~ yí giì ṛì gí tà'i. Yí mâ giì 'de Sàwúlè gî, yí giì 'dè có ji yí máa, «Ná'vindí ye Sàwúlè! A Mbe tí ndoo tí Jézù tí nó mbe tùbà tí wó ji wò á kpokèjì si wò kû gì nó ká tuu ye ji wò. Yí tuu ye ji wò énó máa, wò 'ví zeke'o, delè máa, Bèṛi-mì-Mbíṛì 'ví je wotí ji wò me gbolò.»
44009018	À káa póó bà cee có tí nò gbí nje Ànàníyà, ndâ 'bí i go kù kélè i nó giì oloko gí to 'do tà ndâ ṛo Sàwúlè sósò'ô gî. Yí bà-i-nò giì 'bìtà bà ŋò ndâ i káká'i. Tacó énò, yí bà-i-nò giì a gí yaà, bìndi~ à giì caka tí wó gî.
44009019	Yí mâ giì zò i bìndi bà caka tí wó nò gî, wotí giì gì gítí wó káká'i gî.
44009020	Sàwúlè giì 'bìtà bà ma có tí Jézù ji ndâ 'duù ta ndi tí ndâ bàndò bà kili ndâ Jùdéyà gí bà ùlù Mbíṛì, máa, Jézù a 'Viì-mì-Mbíṛì.
44009021	Káa ndâ mbe ùnje gítí có mì Jézù giì 'bìtà bà fiini có gbí òkò tí ndú, máa, «À ngbáṛángà'i kuu nó me gbíṛo 'dakò tí nó mbe kû tè 'bèlè ndâ mbe kû te duù mítí ṛè tí nò Jèrùzàlémè nó ká nó lá? Yí kpónó te nó a nó bà gì gí bà woo ndú, wàa yì 'ví ya ta ndú gí Jèrùzàlémè ta wáràgà 'do mì ndâ Kùṛo ndâ bu-Mbíṛì mì ndâ Jùdéyà.»
44009022	Ngé gî lá! Kòcò Sàwúlè kû giì co gbí ndâ có mì ndú nò ta bà ma có mì Jézù go bà co ngûwu gbí mù. Yí giì ŋònòkò muu ndâ Jùdéyà tí nó mbe kû 'vala Dàmásìkù nó ta bà tùbà~ ji ndú énó máa, Jézù a Bìndi-Mbíṛì nò gî.
44009023	Ndâ Jùdéyà mâ giì ŋò sili bà giì me a túkà tí ŋa nèté tí nò mì Sàwúlè nò, ndú giì kili ta bà muu ndú, bìndi~ ndú giì pà kpokèjì tacó bà zi yí.
44009024	Tacó énò, ndú giì dù kácáá kû ṛi njekèjì ndùgù gbata tacó bà ŋò bà co yí gí sè, wàa bà có tí nò 'ví cee gî. Keèlá Sàwúlè 'di có ndâ i tí nò náa ndú kû bàkà nò sàà gî.
44009025	Ndâ mbe tala có mì Sàwúlè mâ giì ŋò énò, ndú giì te yí mí gbí kèè, bìndi~ ndú giì yuu ta yí gí sè co tí nga ndùgù.
44009026	Sàwúlè mâ giì delè ndi wó bìndi ndâ i tí nò mbe 'dè yí Dàmásìkù nò ya gí Jèrùzàlémè, yí giì tala bà dù á mì ndú ta ndâ mbe tala có mì Jézù. Káa, ndâ mbe tala có mì Jézù giì dù ta yí ká ta seè tí ndú, tacó có tí nò máa, yí gì tí ka ndú mbe tala có mì Jézù gî nò, zò muu ndú dúú-dúú lá.
44009027	A 'bí 'dakò tí mbe tala có mì Jézù, ta ṛè wó a Bàrànábà ká giì gbì gbí njembí wó gítí bà tùbà tí Sàwúlè ji ndâ tú mì Jézù. A Bàrànábà tí nò ká giì 'dè gbí bà tùbà tí Mbe tí ndoo ji Sàwúlè si yí tí kpokèjì kû ya gí Dàmásìkù ngbáṛángà'i ji ndâ tú mì Jézù. À delè káa yí ká giì dìtà bà kò kò mì Sàwúlè ta ṛè Jézù gbí gbata Dàmásìkù ta gúku tí wó tí Sàwúlè wálá ji ndâ tú mì Jézù.
44009028	Ndâ Sàwúlè bà-i-nò giì dù kû nò ta ndâ tú mì Jézù ta ndi gbí gbata Jèrùzàlémè, kû ma ṛè Mbe tí ndoo ta gúku tí wó ngé gî wálá 'do gbí ndò muu bà tùbà tí wó mì Bàrànábà ji ndú nò.
44009029	Sàwúlè mâ giì 'dè có ta ndâ 'bí ŋa ndâ Jùdéyà ŋìnó ta nje có mì ndú a có Ìgìrígì nó, à giì dù gbí òkò tí ndú ta ndú a kponje. Tacó énò, ndâ 'duù tí nò giì eṛe muu ndú gî máa, kózò tí ndâ yì bà zi káa Sàwúlè.
44009030	Có tí nò mâ giì 'va tí gbí tù ndâ mbe ùnje gítí có mì Jézù, ndú giì ya ta Sàwúlè gí gbí gbata Cèzàríyà, bìndi~ ndú giì tuu yí ya tí~ gí Tárásùsù.
44009031	'Bí i mbe giì ba muu ndâ mbe kû kili ta ṛè mì Jézù gbí ndâ to Jùdéyà, ta Gàlìléyà, ta Sàmárìyà, 'dáá gî ta o tí nò wálá. Ndú kû giì co tí kpokèjì mì Mbíṛì. Ndú delè giì dù kû àdì ta wotí mì Bèṛi-mì-Mbíṛì.
44009032	Pìyétòrò giì dù kû nò nó jèlè to ta bà gala ndâ 'duù mì Mbíṛì ta ndi gbí ndâ gbata 'dáá gî. Ta 'bí o gbaànjé, yí mâ giì ya gí bà gala ndâ 'duù gbí gbata Lídà,
44009033	yí giì 'de 'bí 'dakò mbe gbele've gî, ta ṛè wó a Ànéyà. Ànéyà tí nò gbele've mí to a i ta ndoò vô-nje~ta'ô.
44009034	Pìyétòrò bà-i-nò giì 'dè có ji Ànéyà máa, «Jézù tí Bìndi-Mbíṛì 'vala wò gî. A gí yaà, wàa wò 'ví paṛaka kpâ-sili mì lo.» Ànéyà bà-i-nò ngé giì a gí yaà go có mì Pìyétòrò nò gî.
44009035	Ndâ 'duù gbí ndâ gbata Lídà ta Sàrónì mâ giì ŋò Ànéyà kû nò nó, ndú 'dáá gî giì 'vìsì tí ndú gí mì Mbe tí ndoo gî.
44009036	Ta o tí nò, 'bí niì tí mbe tala có mì Jézù gbí gbata Jópà, ta ṛè wó a Tàbítà gbí có Jùdéyà, à ta có Ìgìrígì a Dórókàsì, (gbí~ máa «lámbà»), náa nèté mì wó ta o 'dáá gî a bà bàkà tó i, ta bà konì ndâ mbe yê,
44009037	giì sì nò'o. Yí mâ giì cì gî, à giì caka ku wó gî, bìndi~ à giì te yí mí gbí soṛo.
44009038	Ndâ mbe tala có mì Jézù gbí gbata Jópà mâ giì 'di có énó máa, Pìyétòrò kuu gbí gbata Lídà, ndú giì tuu ndâ 'bí 'dakò sósò'ô 'do gbí òkò tí ndú gí tàkò wó, máa, «Bàkà nambeè mì lo, wàa wò 'ví goonó gálà gì gítí ze.» Ndú bàkà énò tacó bà 'do Jópà ya gí Lídà ká dê.
44009039	Ndâ tú tí nò mâ giì 'vanda ndi có tí nó náa à tuu ta ndú nó ji Pìyétòrò gî, ndú giì njè nó ta ndú gbaànjé ya gí Jópà. Ndú mâ giì yee kà, ndú giì 'dò ta Pìyétòrò gí tà'i tí nó náa à kû wa ku Dórókàsì mítí~ nô. Ndâ nawù ku tí nó mbe kû wa ku nó mâ giì ŋò Pìyétòrò, ndú giì tì yí 'dee gî, kû wa gbí ta bà tù ndâ bòngo tí nó náa Dórókàsì cu ji ndú si yí tí wu wó nô.
44009040	Pìyétòrò bà-i-nò giì 'dè có ji ndâ 'duù 'dáá gî máa, ndú co 'do tàkò ku gí sè. Ndâ 'duù tí nò mâ giì njè gí sè gî, Pìyétòrò giì kucuku muungbó wó mí to. Yí mâ giì 'deke tí wó ji Mbíṛì gî, yí giì 'vìsì tí wó gítí ku, bìndi~ yí giì tè'é tí wó, máa, «Tàbítà, a gí yaà.» Tàbítà bà-i-nò giì njaanga ṛo wó. Yí mâ giì ŋò Pìyétòrò, yí giì a ki tí wó yaà.
44009041	Pìyétòrò bà-i-nò giì tù 'bì wó ji yí. Yí mâ giì zèè gî, Pìyétòrò giì ja yí gí yaà, bìndi~ yí giì tè'é tí ndâ mbe ùnje gítí có mì Jézù ta ndâ nawù ku 'do sè, bìndi~ yí giì je yí ji ndú tí wu wó.
44009042	Tàwo i tí nò giì ya cee gbí gbata Jópà 'dáá gî. Bìndi~ ndâ 'duù me mbè giì ùnje gítí có mì Mbe tí ndoo.
44009043	Pìyétòrò giì dù gbí gbata Jópà bìndi có tí nò ta mbè sili á 'bá mì 'bí 'dakò tí mbe fuu kû, ta ṛè wó a Sìmónè.
44010001	Ta o tí nò, 'bí 'dakò tí gbolò 'duù kùṛo ndâ 'bí ŋa àsìkérì mì ndâ Ròmánò náa à kû nì mítí ndú a ndâ àsìkérì-Tùlìyánì,
44010002	tí 'dakò mbe kû co ká jáá tí kpokèjì mì Mbíṛì, mbe kû 'deke tí wó ji Mbíṛì ta o 'dáá gî, náa ndú ta ndâ 'viì mì wó 'dáá gî a ndâ mbe 'di có mì Mbíṛì, tí 'dakò ta ŋó ṛo i tí wó wálá, mbe kû konì ndâ mbe yê mì ndâ Jùdéyà ta o 'dáá gî, ta ṛè wó a Kòrònélìyò, kuu ta 'bá gbí gbata Cèzàríyà.
44010003	Ta 'bí ṛi-'dê'o gbaànjé, 'bí i giì bàkà Kòrònélìyò goòlá yí kû ṛi a ṛiì nô, yí giì ŋò basìlì mì Mbíṛì kû ṛì gí tàkò wó tà'i ta bà tè'é tí wó ta ṛè wó máa, «Kòrònélìyò!»
44010004	Kòrònélìyò bà-i-nò giì si ṛo wó ngba-ngbàà ta gúku kû zeke ta basìlì tí nò. Bìndi~ yí giì 'vee basìlì tí nò máa, «A yè, Mbe tí ye?» Káa basìlì tí nò giì 'vìsì có ji Kòrònélìyò máa, «Mbíṛì ŋò bà 'deke tí lo gî, yí delè giì ŋò ndâ nambeè tí nó náa wò kû bàkà ji ndâ mbe yê nó gî.
44010005	À má énò, tuu 'bí 'duù gí gbí gbata Jópà gí bà tè'é tí 'bí 'dakò ta ṛé wó a Sìmónè, náa à kû nì mítí wó a Pìyétòrò nó, máa, yí gì gí mì lo.
44010006	Yí kû dù á Jópà kà a i 'bá mì 'bí 'dakò tí mbe fuu kû, ta ṛè wó delè káa Sìmónè, ta 'bá mì wó dê seè kàpá.»
44010007	Basìlì tí nò mbe 'dè có ji Kòrònélìyò nò mâ giì ya gî, Kòrònélìyò giì tè'é tí ndâ 'duù sósò'ô 'do gbí òkò tí ndâ bòò mbe kû bàkà nèté 'bá mì wó, giì je àsìkérì gbaànjé 'do gbí òkò tí ndâ àsìkérì ŋìnó mbe kû kpolo tí wó nô. Ndâ 'duù tí nò náa Kòrònélìyò ṛuka ndú nò 'dáá káa ndâ 'duù ŋìnó mbe kû co ká jáá tí kpokèjì mì Mbíṛì.
44010008	Yí giì 'vanda ndi có tí nó mbe 'de yí nó 'dáá gî ji ndú, bìndi~ yí giì tuu ndú, máa, ndú ya gí bà tè'é tí Pìyétòrò ji yì 'do Jópà.
44010009	Ta 'bí yé bìndi bà tuu ndâ 'duù mì Kòrònélìyò nò, si ndú dooko ta gbata Jópà gî, Pìyétòrò giì ya gí pí 'bá gí bà 'deke tí wó ji Mbíṛì ta ṛi dê gítí bà gì gbúrú.
44010010	Káa go giì zèè yí kùṛo o bà zò i, bìndi~ yí giì dù kû koṛo có gítí bà gì o bà zò i. 'Bí i bà-i-nò giì bàkà yí goòlá yí kû ṛi a ṛiì nô.
44010011	Yí mâ giì zeke'o, yí giì ŋò njekèjì gbíṛì njaanga tí ngàà gî, káa 'bí i go gbolò kpâ-bòngo náa à dò gbí~ dó-dò kû gì gí to yà'bàà énò,
44010012	ta ndâ ŋa ndâ nò, ta ndâ nuù, ta ndâ kùnene ŋa i mbe kû ja gbí yì ndú có to, ta ndâ ŋa ndâ i mbe kû ṛì gùù, muu to tí nó 'dáá gî gbí~.
44010013	Bìndi~ yí giì 'di kòcò 'duù kû 'dè có ji yí 'do gbíṛì máa, «Pìyétòrò! Ziki ndâ i tí nò kpónó, wàa wò 'ví zò ndú.»
44010014	Káa Pìyétòrò giì 'vìsì có ji 'duù tí nò mbe kû 'dè có ji yí 'do gbíṛì nò, máa, «Ngé gî lá, Mbe tí ye. Ye jé ta gbèe ṛi zò i ŋìnó náa a me yí~ lá, tí zu i gbí tàkìì mì ndâ Jùdéyà nó lá.»
44010015	Káa 'duù tí nò giì 'dè có ji Pìyétòrò káká'i máa, «Yúcó mì lo tacó bá nì ‹bètí› ta ‹zuù› mítí i ŋìnó náa a Mbíṛì ká bàkà tí ngbáṛángà i nó wálá.»
44010016	'Duù tí nò giì yòòngò Pìyétòrò gítí bà zò ndâ i tí nò ta bà~ ta'ô, káa Pìyétòrò giì biya gî. Pìyétòrò mâ giì zeke'o, 'vóndó'dóó! À ja ká'i tí nò ya tí~ gí gbíṛì káká'i gî.
44010017	Káa si Pìyétòrò ká jé kû 'viiki gbí ŋa i tí nò náa yí ŋò go i gbí ṛiì nò, yí giì ŋò ndâ 'dakò tí nó náa Kòrònélìyò tuu ndú ji yí nó yee kpàtàràkà njekèjì ndùgù gî. Ndú nò ta bà 'vee bà 'bá mì Sìmónè tí mbe fuu kû kpòò, káa ndú giì 'de gî.
44010018	Ndú bà-i-nò giì 'vee 'vé 'do njekèjì ndùgù sè máa, «'Bí 'dakò ta ṛè wó a Sìmónè Pìyétòrò kuu bà-i-nó?»
44010019	Pìyétòrò ŋò bà yee ndâ 'dakò tí nò lá, tacó mbí wó ta o tí nò me dê lá, yí ta o tí nò kû koṛo có ká wìì énó gítí ndâ ŋa i tí nó náa yí ŋò go ndâ i gbí ṛiì nô. A Bèṛi-mì-Mbíṛì ká giì 'dè có ji yí máa, «Ŋò ndâ 'bí 'dakò ta'ô mbe kû 'vee bà tí lo kuu zô.
44010020	Nògí, co gí mì ndú to kà. Wàa wò 'ví me kpììkì-kpììkì gítí bà ya ta ndú gí ta é tí nò lá, tacó a ye ká tuu ndú.»
44010021	Pìyétòrò bà-i-nò giì co gí to mì ndâ 'dakò tí nò. Bìndi~ yí giì 'dè có ji ndú máa, «Ŋìnó a ye tí 'duù tí nó náa yo kû 'vee bà tí wó nô. Yo gì gí bà ŋa yè?»
44010022	Ndâ 'dakò tí nò bà-i-nò giì 'vìsì có ji yí máa, «A Kòrònélìyò, tí 'dakò tí nó tí gbolò 'duù kùṛo ndâ àsìkérì mì ndâ 'duù Rómà nó ká tuu ze. Yí a 'duù jáá, tí 'duù ŋìnó mbe kû 'di có mì Mbíṛì, náa ndâ Jùdéyà 'dáá gî kû te duù mítí wó. A basìlì mì Mbíṛì ká 'dè có ji yí máa, yí tuu tú gí tàkò lo, wàa wò 'ví ya gí 'bá mì wó, tacó wàa, yí 'ví 'di có ŋìnó náa wò bà 'dè ji yí nô.»
44010023	Pìyétòrò mâ giì 'di có tí nò, yí giì kaa ndâ 'dakò tí nò gí tà'i, bìndi~ yí giì je bàndò ṛì ji ndú ta bèbìlì tí nò. Yé mâ giì too gî, ndâ Pìyétòrò ta ndâ 'dakò tí nò, giì je ndâ 'bí mbe ko ndú 'do gbí òkò tí ndâ ná'vindí ndú mbe ùnje gítí có mì Jézù gbí gbata Jópà, giì 'bì nó kû ya gí tà é mì Kòrònélìyò.
44010024	Ndú giì yee gbí gbata Cèzàríyà ta 'bí yé, 'de Kòrònélìyò kili ndâ nambe wó, ta ndâ kpóló-kpolo kómbe wó 'dáá gî, kû ù gbí ṛo Pìyétòrò.
44010025	Kòrònélìyò mâ giì ŋò Pìyétòrò dooko gí 'bá mì wó gî, yí giì ya gí kùṛo wó, yí giì kucuku muungbó wó mí to kùṛo wó, bìndi~ yí giì mò muu wó gí to kùṛo wó.
44010026	Káa Pìyétòrò giì ja yí gí yaà, ta bà 'dè có ji yí máa, «A gí yaà, ye delè ngbá káa 'duù go wò.»
44010027	Kòrònélìyò mâ giì a gí yaà gî, ndú giì 'bì nó, ta bà 'dè nje ta Pìyétòrò kû ya tí~ gí mì ndâ 'duù tí nò mbe kili mí 'bá mì wó nò.
44010028	Ndú mâ giì yee mì ndâ 'duù tí nò gî, Pìyétòrò giì 'dè có ji ndú máa, «Yo ta kpêtí yo ŋò ni ngbáṛángà'i gî máa, à me dú gbí tàkìì mì ze tí ndâ Jùdéyà máa, 'bí 'duù tí Jùdéyà 'ví ŋònòkò tí wó ta ndâ 'duù ŋìnó ta ŋa ndú me ndâ Jùdéyà lá nó lá. Yí delè 'ví co wiṛi ya gí mì ndú lá. Káa, a Mbíṛì ká tùbà~ ji ye ngbáṛángà'i énó máa, ye 'ví 'dè có énò máa, 'bí 'duù a zu 'duù nò lá, wàa ye delè 'ví nì ‹bètí› mítí 'duù lá.
44010029	Ŋìnò a ndeṛè có tí nò náa ye ṛìngì ta tí ye gítí bà gì gí ta é mì yo lá nó ká nò. Wélégí, yo tuu tú gí tàkò ye tacó yè?»
44010030	Káa Kòrònélìyò giì 'vìsì có ji Pìyétòrò máa, «À kpónó bìndi có tí nò a sili ta'ô, ta ṛi jé ká go ŋìnó kpónó nô, ká go bà kì ṛo, ye mâ giì zeke'o, ye giì ŋò 'bí 'dakò kû ṛò tíyò á kùṛo ye ta bòngo kû tòngbaà tí wó.
44010031	Yí giì 'dè có ji ye máa, ‹Kòrònélìyò! Mbíṛì ŋò bà 'deke tí lo gî. Mbí wó delè kuu tí ndâ nambeè mì lo náa wò kû bàkà ji ndâ mbe yê nô.
44010032	À má énò, tuu 'duù kpónó gí Jópà, gí tàkò Sìmónè tí nó ta 'bí ṛé wó a Pìyétòrò nô. Yí kû dù á Jópà kà a i 'bá mì 'bí 'dakò ta ṛè wó delè káa Sìmónè tí mbe fuu kû, ta 'bá mì wó yì kàpá.›
44010033	Tacó énò, ye ngé giì tuu tú gí tàkò lo. Káa wò giì bàkà nambeè ji ye me gbolò ngé ma, wò giì gì gî. Ze kpónó kili mí kùṛo lo nó tacó bà 'di ŋa có ŋìnó Mbíṛì 'dè ji wò, máa wò 'ví gì gí bà 'dè ndí~ ji ze nô.»
44010034	Pìyétòrò bà-i-nò giì 'dè có ji ndâ 'duù tí nò mbe kili mí 'bá mì Kòrònélìyò nò, máa, «Ye kpónó ŋò ni gî, máa, yúcó a ŋìnó máa, Mbíṛì bàkà 'bè mí gbí òkò tí ndâ 'duù lá.
44010035	'Duù má 'di có mì Mbíṛì gî, wàa yí 'ví dù tí 'duù ŋìnó jáá nó, ŋa wó tà kpêtí má káa yè wè, Mbíṛì ngé kû li'vi yí go bà li'vi dó 'viì.
44010036	A dú káa yúcó máa, Mbíṛì táánò tuu có mì wó a i ji ndâ Ìzìrìyélì, ta bà tuu Jézù tí Bìndi wó tí Mbíṛì gí bà ma Banga-Ngú-Có gítí bà dù nìkì maa ji ndú. Jézù tí nò tí Bìndi-Mbíṛì, náa Mbíṛì táánò tuu yí nò a Mbe tí ndâ 'duù 'dáá gî.
44010037	«Ye koṛo có máa, yo 'di có tí nó náa à kpónó-kpónó kò ta kò cee gbí to Jùdéyà léé gî, mbe 'bìtà tí 'do gbí to Gàlìléyà á bìndi bà kò-kò mì Jòvánì ta có bà caka tí ndâ 'duù nó gî.
44010038	Yo 'di có bà si Bèṛi mì wó tí Mbíṛì 'ví gì gí muu Jézù tí nò mbe gì 'do Názàrètì nò gî. Yo delè giì 'di có bà je wotí mì wó tí Mbíṛì ji yí gî. Yí táánò si sè to lá, kû nò ta bà bàkà ndâ tó i, delè ta bà 'vala ndâ 'duù ŋìnó náa Gba-vò-i zogo ndú gî nô, tacó Mbíṛì táánò kuu tàkò wó.
44010039	Ze kpónó ta ndâ 'bí ka ye a ndâ mbe kû ma có ndâ i ŋìnó gbaànjé-gbaànjé náa yí táánò bàkà ta ndi 'bá mì ndâ Jùdéyà, ta ndâ i ŋìnó náa yí táánò bàkà mí Jèrùzàlémè nô. A ndú tí ndâ Jùdéyà táánò ká zi yí ta bà gbì yí mítí njèèkpè mû.
44010040	Káa Mbíṛì giì te yí gí yaà ta sili ta'ô bìndi bà zi yí nò. Bìndi~ Mbíṛì giì si yí tùbà tí wó cuki
44010041	ká ji ze tí ndâ 'duù tí nó mbe kû ma có tí wó náa Mbíṛì ṛuka ze sàà táánò gî nô. Ze táánò zò i ta ndú bìndi bà 'vala ndi wó 'do gbí muu'dú wó nò gî.
44010042	Yí giì 'dè có ji ze máa, ze ma Banga-Ngú-Có ji ndâ 'duù. À delè ká yí ká giì 'dè có ji ze máa, ze 'dè có ji ndâ 'duù máa, Mbíṛì bàkà yì tí mbe waa có mì ndâ 'duù 'dáá gî gî, mbe waa có mì ndâ 'válá ta ndâ ku.
44010043	Ndâ mbe 'dòkò có mí Mbíṛì 'dáá gî 'dè có ká gítí wó máa, Mbíṛì bà je à-cee-gî gítí ndâ vò i mì ndâ 'duù ŋìnó mbe ùnje gítí có mì Jézù gî nó ta ṛè mì Jézù.»
44010044	Káa si Pìyétòrò kû 'dè có tí nò, Bèṛi-mì-Mbíṛì giì gì gí muu ndâ 'duù tí nò mbe kû 'di có mì wó nò.
44010045	Nje ndâ Jùdéyà ŋìnó mbe ùnje gítí có mì Jézù gî, mbe ko Pìyétòrò 'do Jópà nó, giì 'dèè gítí bà ŋò bà bàkà nambeè mì Mbíṛì ji ndâ 'duù ŋìnó ta ŋa ndú me ndâ Jùdéyà lá nó ta bà si Bèṛi mì wó tí Mbíṛì 'ví gì gí muu ndú delè gî.
44010046	Tacó ndú ta o tí nò kû 'dè-kòcò, ta bà ùlù Mbíṛì, ta wotí mì Bèṛi-mì-Mbíṛì. Pìyétòrò bà-i-nò giì 'vee ndâ ka wó Jùdéyà máa,
44010047	«Ṛè i mbe tii bà caka tí ndâ 'duù tí nó ta ngo kpónó 'ví dù a ŋa yè, lê náa Mbíṛì je Bèṛi mì wó ji ndú 'vii ká 'vii ta ndoo tí ndâ Jùdéyà gî nó?»
44010048	Tacó énò, yí giì 'dè có máa, à caka tí ndú ta ṛè mì Jézù tí Bìndi-Mbíṛì. Ndâ 'duù tí nò giì 'deke tí ndú ji Pìyétòrò bìndi bà caka tí ndú nò, màa, yí dù ta sili gàà énó mì ndâ yì ta ndú.
44011001	Ndâ tú mì Jézù ta ndâ mbe ùnje gítí có mì Jézù gbí to Jùdéyà nó giì 'di có bà ùnje mì ndâ 'duù ŋìnó ta ŋa ndú me ndâ Jùdéyà lá nó gítí có mì Jézù gî.
44011002	Tacó énò, Pìyétòrò mâ giì dele ndi wó gí Jèrùzàlémè, ndâ Jùdéyà ŋìnó gbí òkò tí ndâ mbe ùnje gítí có mì Jézù, mbe zèè có gítí bà ya gí gbí gàzâ kácá-kácá nó giì 'vee gbí nje wó, máa,
44011003	«Wò wálá 'do nò bà wiṛi 'bá mí ŋa ndâ 'duù tí nó mbe ya gí gbí gàzâ lá nó? Wò 'do ndi lo nò bà toko 'bì yo ta ndú mí gbí gbèe ká'i le?»
44011004	Káa Pìyétòrò giì 'dè gbí i tí nó mbe me tí nó 'do ngé ṛèngbó~ ngbáṛángà'i ji ndú énó máa,
44011005	«Ta 'bí o gbaànjé, si ye kû 'deke tí ye ji Mbíṛì gbí gbata Jópà, 'bí i giì bàkà ye goòlá ye kû ṛi a ṛiì nô. Bìndi~ ye gì ŋò 'bí i go gbolò kpâ-bòngo náa à dò gbí~ gî, bìndi~ à kû giì yuu 'do gbíṛì yà'bàà énó gí to dê ṛègbà tí ye tí bàndò tí nó náa ye kû ki tí ye to tí~ nô.
44011006	Ye mâ giì zeke'o gbí i tí nò, ye giì ŋò ndâ kpíkpà'dà ŋa i mbe kû 'vala muu to tí nó léé gî kû gbí~: ŋa yo tí ndâ kòtí nò, ta ndâ kòtí kàzà, ta ndâ i mbe kû ja gbí yì ndú có to, ta ndâ i mbe kû ṛì gùù, ta ndâ i mbe kû o ta gbí pípìṛi, 'dáá gî.
44011007	Bìndi~ ye giì 'di kòcò 'duù kû 'dè có ji ye énó máa, ‹Pìyétòrò! Ziki ndâ i tí nò, wàa wò 'ví zò ndú!›
44011008	«Káa ye giì 'vìsì có ji 'duù tí nò énó màa, ‹Ngé gî lá, Mbe tí ye! Zu i jé ta 'bí ṛi gbaànjé di gbí nje ye lá.›
44011009	«Káa 'duù tí nò giì 'vìsì có ji ye 'do gbíṛì káká'i máa, ‹Si bà nì «zu i» mítí i ŋìnó náa Mbíṛì bàkà tí ngbáṛángà i gî nó mí to.›
44011010	'Duù tí nò 'dè có ji ye ta bà~ ta'ô, máa, ye zò ndâ i tí nò, káa ye giì biya ndâ có mì wó nò 'dáá gî. Ye mâ giì zeke'o bìndi bà 'dè có mì wó nò ji ye, ye giì ŋò à ja ndi ndâ i tí nò, 'vóndó'dóó, ya tí~ gí gbíṛì gî.
44011011	«Káa, si ye ká kuu gbí kùdù có tí nò, ye mâ giì zeke'o, ye giì ŋò ndâ 'bí 'dakò ta'ô, náa à tuu ndú ji ye 'do gbí gbata Cèzàríyà kû ṛò tíyò á njekèjì ndùgù 'bá tí nó náa ye kuu dù tí~ nô.
44011012	Bèṛi-mì-Mbíṛì bà-i-nò giì 'dè có ji ye máa, ye 'ví me kpììkì-kpììkì gítí bà ya ta ndú gí tà é tí nò lá. Tacó énò, ze giì njè nó ta ndâ 'dakò tí nò, giì je ndâ ná'vindí ye tí nó kuu ta bà muu ndú vô-nje~gbaànjé nó, ya gí 'bá mì 'dakò tí nò mbe tuu ndâ 'duù gí tàkò ye nò.
44011013	Ze mâ giì yee kà, 'dakò tí nò giì 'dè có ji ze máa, yì ŋò a basìlì mì Mbíṛì ká ṛì gí tà'i tàkò yì, bìndi~ yí giì 'dè có ji yì máa, ‹Tuu 'duù gí Jópà gí tàkò Sìmónè tí nó ta 'bí ṛè wó a Pìyétòrò nô,
44011014	wàa yí 'ví gì gí bà 'dè có mbe 'vala yo ta ndâ 'viì mì lo ji yo.›
44011015	«Káa ye mâ giì 'bìtà bà 'dè có ji ndú, ye giì ŋò Bèṛi-mì-Mbíṛì kû gì 'do gbíṛì gí muu ndú, go bà gì yí gí muu ndoo táánò gbí kpédélé o nô.
44011016	Bìndi~ mbí ye giì 'va tí có tí nó náa Mbe tí ndoo táánò 'dè ji ndoo énó máa, ‹Jòvánì táánò kû caka tí ndâ 'duù ta ngo, káa àá bà giì caka tí yo ta Bèṛi-mì-Mbíṛì,› nô.
44011017	Káa Mbíṛì lê má bàkà ji ndú káa gbèe ŋa nambeè tí nó náa yí táánò bàkà ji ndoo gí tàkò bà ùnje mì ndoo gítí có mì Mbe tí ndoo Jézù tí Bìndi-Mbíṛì nó, ye a 'di, wàa a ye ká 'ví giì jòò ta gbí có ta Mbíṛì?»
44011018	Ndâ mbe ùnje gítí có mì Jézù mâ giì 'di có tí nò náa Pìyétòrò 'vìsì ji ndú nò, ndú giì nè nje ndú gí tàkò có bà ŋònòkò tí Pìyétòrò ta ndâ 'duù ŋìnó mbe ya gí gbí gàzâ lá nó gî. Ndú bà-i-nò giì ùlù Mbíṛì máa, «Mbíṛì delè je muu ji ndâ 'duù ŋìnó ta ŋa ndú me ndâ Jùdéyà lá nó, tacó bà 'vìsì tí ndú 'do tí ndâ vò kpokèjì mì ndú gítí kpokèjì 'válá gî.»
44011019	Ndâ 'bí mbe ùnje gítí có mì Jézù mbe 'vaaka ta gúku bà mèèkè'i tí ndú 'do Jèrùzàlémè ta o bà zi Ìsìtéfànò nó, giì 'vèè ta ndi gbí ndâ to Fònésìyà ta Kípùrù, ta gbata Àndìyókì, kû ma có mì Jézù kpolo ma ká ji ndâ Jùdéyà.
44011020	Ndâ 'bí 'duù gbí òkò tí ndú mbe gì 'do gbí ndâ to Kípùrù ta Sìrínì gí gbí gbata Àndìyókì giì 'bìtà bà ma Banga-Ngú-Có mì Mbe tí ndoo tí Jézù ji ndâ 'duù ŋìnó ta ŋa ndú me ndâ Jùdéyà lá nó delè.
44011021	Mbe tí ndoo giì konì ndú gbí nèté mì ndú, bìndi~ ndâ 'duù me mbè giì 'vìsì muu ndú gítí kpokèjì mì Mbe tí ndoo gî.
44011022	Có bà ùnje gítí có mì Jézù mì ndâ tende ŋa ndâ 'bí 'duù gbí gbata Àndìyókì mâ giì yee tí ndâ mbe kû kili ta ṛè mì Jézù gbí gbata Jèrùzàlémè, ndú giì tuu 'bí 'dakò 'do gbí òkò tí ndú ta ṛé wó a Bàrànábà ya tí~ gí Àndìyókì.
44011023	Bàrànábà mâ giì yee Àndìyókì, yí mâ giì ŋò ŋa nambeè tí nó náa Mbíṛì bàkà ji ndâ 'duù kà nó, tàkòcò wó giì peteke gî. Yí bà-i-nò giì kpo-gbí-tà-tù ndú tí kpoò, máa, ndú 'dáá gî 'ví tee njembí ndú mítí Mbe tí ndoo tí kpoò.
44011024	Bàrànábà tí nò náa ndâ mbe kili ta ṛè mì Jézù tuu yí ji ndâ 'duù Àndìyókì nò a tó 'dakò náa Bèṛi-mì-Mbíṛì je wotí ji yí me gbolò ngé ndii gî, tí 'dakò mbe tee njembí wó 'dáá gî mítí Mbíṛì. Tacó énò, ndâ 'duù me mbè giì ùnje gítí có mì Mbe tí ndoo 'do gbí có mì wó.
44011025	Bàrànábà giì njè nó 'do Àndìyókì ya gí gbí gbata Tárásùsù gí bà pà bà tí Sàwúlè.
44011026	Yí mâ giì 'de yí gî, yí giì 'daka yí ya tí~ gí Àndìyókì. Bìndi~ ndú giì too ndoò gbaànjé ta yí mí mì ndâ mbe kû kili ta ṛè mì Jézù kà, kû nìbà i ji ndú. À giì 'bìtà bà nì «Kìrìsìtìyánò,» ta gbí~ énó máa, «ndâ bòò mì Bìndi-Mbíṛì,» mítí ndâ mbe tala có mì Jézù nó a i gbí gbata Àndìyókì.
44011027	Ta o tí nò náa ndâ Bàrànábà ta Sàwúlè kuu tí~ gbí gbata Àndìyókì nò, ndâ 'bí mbe kû 'dè-kòcò ta wotí mì Bèṛi-mì-Mbíṛì giì gì 'do Jèrùzàlémè gí Àndìyókì.
44011028	'Bí 'duù 'do gbí òkò tí ndú gbaànjé ta ṛè wó a Àgábù giì a gí yaà, bìndi~ yí giì kò kò ji ndâ 'duù ta wotí mì Bèṛi-mì-Mbíṛì máa, vò go kèjì gí bà tè ndâ 'duù muu to tí nó 'dáá gî. (À dú káa yúcó, vò go giì tè to go có mì Àgábù nò gbí o mì Kìláwúdìyò tí ngáángbá gba mì ndâ Ròmánò.)
44011029	Ndâ mbe tala có mì Jézù gbí gbata Àndìyókì mâ giì 'di có mì Àgábù nò, ndú giì eṛe gba có mì ndú gbaànjé máa, ndâ yì 'dáá gî gò i, káa à me énó máa ndâ 'duù 'dáá gî 'ví gò i 'vii ká 'vii nò lá. 'Duù 'ví gò káa bà wotí mì wó, wàa ndâ yì 'ví tuu ji ndâ mbe ùnje gítí có mì Jézù ŋìnó 'bá Jùdéyà nó, wàa ndú 'ví konì ta tí ndú.
44011030	Ndú mâ giì yòò i-'bì ndú go có tí nò náa ndú toko nò cee gî, ndú giì tuu ta ndâ Bàrànábà ta Sàwúlè ji ndâ kpo 'duù kùṛo ndâ mbe kû kili ta ṛè mì Jézù á Jèrùzàlémè.
44012001	Ta o tí nò, Èródè, tí gbolò gba mì ndâ Jùdéyà, giì 'bìtà bà zèè ndâ 'bí 'duù 'do gbí òkò tí ndâ mbe kû kili ta ṛè mì Jézù ta kpo-'bilì.
44012002	Yí da miṛi Jákòmò tí nó tí ná'vindí Jòvánì nó ta njà sìzò.
44012003	Yí mâ giì ŋò énó máa, líkí i tí nò náa yí bàkà nò kuu tí ndâ Jùdéyà, yí giì co gbí ndò muu ŋìnò ya gí bà zèè Pìyétòrò delè.
44012004	Èródè zèè Pìyétòrò a i ta o bà ci 'Dê-kô gbí tàkìì mì ndâ Jùdéyà. Tacó énò, yí giì te yí mí gbí zàà, bìndi~ yí giì kaa ndâ àsìkérì muu'bì-nje~vô nje-vô~gbaànjé tacó bà kpolo tí wó yee tí o bà cee o bà bàkà bà tàkìì bà ci 'Dê-kô, má kózò gî, wàa yì 'ví giì yù gàzâ ji yí mì kùṛo ndâ 'duù.
44012005	Káa ta o tí nò náa Pìyétòrò kuu tí~ gbí zàà nò, ndâ mbe kû kili ta ṛè mì Jézù giì dù kû 'deke tí ndú ji Mbíṛì tacó tí wó ta njembí ndú gbaànjé.
44012006	Káa ta bèbìlì kùṛo yé bà ŋò ngbàngà mì Pìyétòrò mì Èródè, Pìyétòrò ta o tí nò tí ṛì ta ndâ gìnjírì tí wó sósò'ô, gbí òkò tí ndâ àsìkérì sósò'ô mbe kû ù ṛègbà tí wó, bìndi~ ndâ 'bí~ gbí-gbi kû ù gbolò njekèjì bà ṛì gí gbí zàà.
44012007	Ta bèbìlì tí nò, basìlì mì Mbíṛì giì ṛì gí tà'i gbí zàà tàkò Pìyétòrò si yí tí ṛì, bìndi~ yí giì gbà Pìyétòrò ta bà gbì yí gbí Kâ wó pétékè'i énô. Pìyétòrò mâ giì gundiì 'do tí ṛì, yí giì ŋò basìlì tí nò mbe gbà yí 'do tí ṛì nò kû ṛò tíyò gbí ngba'o tàkò ndú tà'i. Bìndi~ basìlì tí nò giì 'dè có ji Pìyétòrò, máa, «A gí yaà! Ngo've tí lo!» Pìyétòrò mâ giì a gí yaà go có mì basìlì tí nò, ndâ gìnjírì tí nó kùtàá náa à eṛe ta ndâ 'bì wó nó giì dù káa kaṛaka gbí tí ndú 'do tí ndâ 'bì wó ta kpéétí ndú gî.
44012008	Bìndi~ basìlì tí nò giì 'dè có ji yí máa, «Eṛe wú'dè mì lo gî, wàa wò 'ví yuu ndâ tàmà mì lo.» Pìyétòrò mâ giì bàkà go có tí nò náa basìlì tí nò 'dè ji yí nò gî, basìlì tí nò káká'i giì 'dè có ji yí máa, «Paṛaka wòòkò bòngo mì lo náa wò kû yuu mí pí ndâ bòngo nó mítí lo, wàa wò 'ví gì gí bà ṛu ndi ye.»
44012009	Pìyétòrò bà-i-nò giì a gí yaà gí tàkò basìlì tí nò ká go 'duù mbe kû ṛi a ṛiì nô.
44012010	Basìlì tí nò giì co ta Pìyétòrò tí ndâ bàndò bà dù ndâ mbe kû kpolo tí njekèjì zàà sósò'ô, bìndi~ ndú mâ giì yee ta yí tí njekèjì ndùgù bà ṛì gí gbí gbata náa à bàkà 'do tí liì, njekèjì tí nò giì njaanga tí wó ji ndú ta kpéétí wó. Ndú giì ṛì gí gbí ndùgù. Ndú mâ giì nò yendi 'bí gbolò kpokèjì gbaànjé cee gî, basìlì tí nò giì dù káa giṛi 'do tí Pìyétòrò go có seṛè nó gî.
44012011	À giì dù ngbíí nò a o bà giì da ṛo Pìyétòrò. Muu wó mâ giì gì gítí wó gî, yí giì 'bìtà bà 'dè có ta kpéétí wó, máa, «Ye kpónó ŋò ni gî máa, ye kû ṛi me ṛiì lá. A Mbíṛì ká tuu basìlì mì wó gì tí~ gí bà 'vala ye 'do 'bì Èródè, delè 'do gbí ndâ ŋa ndâ vò i tí nó náa ndâ Jùdéyà táánò gbí-gbi kû ù bà bàkà ta ye nô.»
44012012	Pìyétòrò giì zèè kpokèjì jáá bìndi bà da ṛo wó nò, ya gí bàndò tí nó náa ndâ 'duù mì Bìndi-Mbíṛì me mbè kili mítí~ kû 'deke tí ndú ji Mbíṛì tacó tí wó tí~, a 'bá mì Màríyà tí nó tí nawu Jòvánì tí nó ta 'bí ṛè wó a Márìkò nô.
44012013	Yí mâ giì yee kà, yí giì 'de ndâ 'duù a i tà'i. Yí mâ giì ku njekèjì, a 'bí 'vinî ta ṛè wó a Ródà, mbe kû bàkà nèté 'bá tí nò, ká giì gì tacó bà 'di có mì wó.
44012014	Ródà mâ giì 'di kòcò Pìyétòrò ni gî, líkí'o giì bàkà yí tí ŋa ŋìnó náa yí giì dele ndi wó 'do tí njekèjì mbálá-mbala si bà njaanga njekèjì mí to, ya gí bà 'dè có ji ndâ 'duù tí nó mbe kili mí tà'i nó máa, «Pìyétòrò kû ṛò tíyò tí njekèjì.»
44012015	Káa ndâ 'duù tí nò giì 'vìsì có ji yí máa, «A 'bí ŋa i ká gbí muu lo!» Káa Ródà giì aanga muu wó ká mítí có Pìyétòrò tí nó mì wó á mbe kû ṛò tíyò á tí njekèjì nô. Ndâ 'duù tí nò bà-i-nò giì 'vìsì có ji Ródà gí tàkò i kpácà tí nò mì wó nò, máa, «Àá bá dù a vuuvuu Pìyétòrò!»
44012016	Káa si ndâ 'duù tí nò kuu tí kponje ta Ródà, Pìyétòrò kpòò kû ku njekèjì. Ndú mâ giì njaanga njekèjì, ndú giì ŋò à kuu nó a Pìyétòrò ká kû ṛò tíyò á kùṛo ndú go seṛè nô.
44012017	Pìyétòrò bà-i-nò giì bàkà 'bì wó ji ndú, máa, ndú dù ngbìì. Ndú mâ giì dù ngbìì á go có mì wó nò gî, yí giì 'dè gbí kpokèjì bà 'vala yí mì Mbe tí ndoo 'do gbí zàà, ji ndú. Bìndi~ yí giì ci ndú máa, «Yo 'vanda ndi ndâ có tí nò ji ndâ Jákòmò, ta sè ndâ 'bí ná'vindí ndoo.» Bìndi~ yí giì ndii 'do tí ndú ta bèbìlì tí nò ya gítí 'bí bàndò tende.
44012018	Yé mâ giì too gî, có giì ŋònòkò tí gbí òkò tí ndâ àsìkérì tí nó mbe kû ù njekèjì zàà ta bèbìlì bà zèè Pìyétòrò nó tí cèe vò bà i. Ndú giì dù ta dú'o tí nò kû 'vee káa ṛè ŋa i tí nó mbe 'de Pìyétòrò nô.
44012019	Èródè bà-i-nò giì pà bà tí Pìyétòrò kpòò, bà 'de yí mâ giì kpò yí gî, yí giì kaa ndâ àsìkérì tí nó tí ndâ mbe kpolo tí Pìyétòrò si yí gbí zàà ta bèbìlì tí nò nó, yí mâ giì 'viiki gbí nje ndú cee gî nó, yí giì waa có ku mítí ndú kùṛo bà ya yí ta 'bá 'do gbí to Jùdéyà gí Cèzàríyà.
44012020	Ta o tí nò, gbí òkò tí ndâ Èródè ta ndâ 'duù gbí gbata Tírò, ta ndâ 'duù gbí gbata Sìdónì, nìkì lá. Tacó énò, ndâ 'duù tí nò giì tuu ndâ 'bí 'duù mì ndú tacó bà ya gí bà peteke tàkòcò Èródè. À po tiṛì tí kpó ta kù 'bìlí! Tacó énò, ndâ 'duù tí nò mâ giì yee 'bá mì Èródè, ndú giì peteke kùṛo á tàkòcò Bìlásìtù, tí gbolò 'duù mbe kû kpolo tí ndâ i mì Èródè, má kózò gî, ndú bà giì yèè ta ndi ndú gítí bà peteke tàkòcò Èródè. Ndâ 'duù tí nò pà làyì gítí có tí nò gbí òkò tí ndú ta ndâ Èródè nò tacó ndâ 'duù 'bá mì ndú kû 'de i-zó-zò a i 'do gbí to mì Èródè.
44012021	Èródè bà-i-nò giì ci 'bí o mì wó, bìndi~ yí giì yuu bòngo gba mì wó, bìndi~ yí giì ki tí wó pí jàlàmbà mì wó, kû 'dè ndâ có mì wó ji ndâ 'duù mì wó.
44012022	Káa, si Èródè kû 'dè ndâ có tí nò, ndâ 'duù giì dù kû wu gbí wó ta bà tò kû ta kòcò ndú ngéé gí yaà, máa, «À nó me 'duù ká kû 'dè có nó lá! A Mbíṛì ká kû 'dè có!»
44012023	Mâ giì zeke'o, basìlì mì Mbe tí ndoo giì gbì Èródè 'do pí jàlàmbà 'va mí to ká mí kùṛo ndâ 'duù tí nò, tacó yí te duù mítí Mbíṛì lá. Bìndi~ ndâ kínì giì zò yí zi gî.
44012024	Có mì Mbíṛì giì dù kû 'vala bìndi ku Èródè nò pètèkèè kû ya tí~.
44012025	Ndâ Bàrànábà ta Sàwúlè mâ giì cee ta nèté mì ndú Jèrùzàlémè gî, ndú giì 'daka Jòvánì tí nó ta 'bí ṛè wó a Márìkò ta ndú ya tí~ gí Àndìyókì.
44013001	Ndâ mbe nìbà i ta ndâ mbe 'dè-kòcò ta wotí mì Bèṛi-mì-Mbíṛì ta o tí nò gbí òkò tí ndâ mbe kû kili ta ṛè mì Jézù gbí gbata Àndìyókì a ndâ Bàrànábà, ta 'bí Sìmónè, náa a kû nì mítí wó a Bè-Sìmónè, ta Lúcìyò tí nó mbe gì 'do gbí to Sìrínì nó, ta Mànàyénì tí nó náa ndú kpolo ta Èródè tí gbolò gba nó mí njewu gbaànjé nô, giì je Sàwúlè.
44013002	Ta 'bí o gbaànjé si ndú kû kònò go ta bà 'deke tí ndú ji Mbíṛì, Bèṛi-mì-Mbíṛì giì gì gí muu ndú, bìndi~ yí giì 'dè có ji ndú máa, «Yo mò ndâ Bàrànábà ta Sàwúlè 'do gbí òkò tí yo gí ndiì, wàa ndú 'ví bàkà nèté tí nó náa ye tè'é tí ndú gítí~ nô.»
44013003	Ndú mâ giì kònò go, ta bà 'deke tí ndú ji Mbíṛì cee gî, ndú giì tee 'bì ndú mítí ndâ Bàrànábà ta Sàwúlè, ta bà 'deke tí ndú ji Mbíṛì, máa, yí 'ví je wotí ji ndú, bìndi~ ndú giì mò ndú 'do gbí òkò tí ndú ji Bèṛi-mì-Mbíṛì.
44013004	Bèṛi-mì-Mbíṛì giì tuu ndâ Bàrànábà ta Sàwúlè, máa, ndú ya gí bà bàkà nèté bà ma có mì Mbíṛì ji ndâ 'duù tí 'bí to mbe le mí gbí u ngo, náa à kû nì mítí~ a Kípùrù. Ndú bà-i-nò giì njè nó 'do Àndìyókì ya gí bà o gbâ 'do gbí gbata Sèlúsìyà tacó bà ya gí Kípùrù.
44013005	Ndú mâ giì yee Kípùrù gî, ndú giì co gí to 'do gbí gbâ á gbí gbata Sàlámì. Bìndi~ ndú giì dù kû nò ta bà ma có mì Jézù ji ndâ Jùdéyà ta ndi tí ndâ bàndò bà kili ndú gí bà ùlù Mbíṛì. (A Jòvánì Márìkò ta o tí nò ká kû konì ndú ta nèté.)
44013006	Ndâ Bàrànábà ta Sàwúlè mâ giì nò gbí Kípùrù waaka 'do Sàlámì gí gbí gbata Páfò, ndú giì 'de 'bí 'dakò mbe bàkà tí wó mbe bààcì, ta ṛè wó a Bàràjézù, (náa à kû nì mítí wó gbí có Ìgìrígì a Èlímà, gbí máa, «mbe bààcì»),
44013007	tí 'duù gbí ngbàngà mì Sérégìyò Páwòlò tí gbolò 'duù mì ndâ 'duù Páfò, tí 'dakò mbe 'di gbí-o ngé cee gî. Sérégìyò Páwòlò bà-i-nò giì tè'é tí ndâ Bàrànábà ta Sàwúlè, tacó wàa, yì 'ví 'di có mì Mbíṛì 'do mì ndú.
44013008	Káa có tí nò giì ya gí gbí muu Èlímà lá. Tacó énò, yí giì jè ta bà pà kpokèjì bà volo gbí bà 'di ndâ có mì ndâ Bàrànábà ta Sàwúlè á 'do tí Sérégìyò gî, tacó wàa, yí 'ví 'di có mì Jézù lá.
44013009	Bìndi~ Sàwúlè (náa ṛè wó mì ndâ Ròmánò a Páwòlò) giì zeke gbí njì ṛo Èlímà ngbóó ta wotí mì Bèṛi-mì-Mbíṛì, Ndâ i tí lo a 'véṛè ta tiṛì.
44013010	Bìndi~ yí giì 'dè có ji yí, máa, «Ndí lo 'viì mì Sìtánì! Wò a 'duù ŋìnó ta go ndâ i ŋìnó 'dáá gî jáá mbe kû toko ndâ 'duù ta Mbíṛì nó tí lo gbaànjé wálá. Wò bà si bà ŋònòkò gbí kpokèjì yúcó mì Mbe tí ndoo mí to ta o ngàyi?
44013011	Nò wélégí, wò kpónó kèjì gí bà ŋò wotí mì Mbe tí ndoo mítí lo. Ṛo lo kpónó kèjì gí bà yoo gî. Wò bà ŋò ṛi tí nó á kuu yaà nó wálá ta làmbu o.» À káa póó bà 'dè có tí nò mì Páwòlò, 'bí i giì te mí ṛo Èlímà tùṛúwàà go 'dèèngàmbé nô, bìndi~ 'dí'di'o giì ja gí ṛo wó gî. Bìndi~ yí giì 'bìtà bà gbala to kû pà 'duù tacó bà ja yí.
44013012	Sérégìyò Páwòlò mâ giì ŋò ŋa i tí nò mbe bàkà tí nò, nje wó giì 'dèè gítí ŋa có tí nó náa yí 'di ta ṛè Mbe tí ndoo nó gî. Tacó énò, yí giì ùnje gítí có mì Mbe tí ndoo gî.
44013013	Ndâ Páwòlò ta ndâ ka nó mì wó giì o gbâ 'do gbí gbata Páfò ya gí gbí gbata Pérégà á gbí to Pàfílìyà. Bìndi~ Jòvánì giì jee ndú mí bà-i-nò, yí giì dele ndi wó ya gí Jèrùzàlémè.
44013014	Ndâ Páwòlò ta sè ndâ 'bí ka wó mbe nó giì ndii 'do Pérégà ya gí gbí gbata Àndìyókì á gbí to Pìsídìyà. Ndú mâ giì yee kà gî, ndú giì kaa ya gí bàndò bà kili ndâ Jùdéyà gí bà ùlù Mbíṛì ta 'bí ṛi bà wotí gbí tàkìì mì ndâ Jùdéyà, bìndi~ ndú giì ki tí ndú to.
44013015	À mâ giì 'deke có 'do gbí ndâ wáràgà mì Mòze, ta ndâ mbe 'dòkò có mì Mbíṛì, ji ndâ 'duù cee gî, ndâ kpo-kpò 'duù mbe kû bàkà nèté bàndò bà kili ndâ Jùdéyà gí bà ùlù Mbíṛì giì tuu 'duù ji ndâ Páwòlò ta ndâ ka wó mbe nó, máa, «'Bí có bà 'dè ji ndâ 'duù tacó bà je wotí ji ndú má kuu mì yo, yo 'dè gí sè, ndâ ná'vindí ze.»
44013016	Páwòlò mâ giì 'di có tí nò, yí giì a gí yaà, bìndi~ yí giì bàkà 'bì wó ji ndâ 'duù, máa, ndú dù ngbìì. Ndâ 'duù mâ giì dù ngbìì go có mì wó nò gî, yí giì 'bìtà bà 'dè có ji ndú, máa, «Yo tí ndâ kòtí Ìzìrìyélì, ta yo tí ndâ 'duù ŋìnó 'dáá gî mbe kû cì gúku tí Mbíṛì nó, yo sè tù yo!
44013017	Mbíṛì mì ndâ 'duù mì ndoo tí ndâ Ìzìrìyélì dígísèé ṛuka ndâ ká gù ndoo, bìndi~ yí giì bàkà ndâ 'duù mì ndoo tí ndâ 'duù ŋìnó ta ṛè ndú a ṛè nó si ndú dígísèé kû 'vala 'bá mì ndâ tende 'duù á Másìrì nô. Yí tí Mbíṛì giì tè kùṛo ndú ta wotí mì wó 'do Másìrì gí sè.
44013018	Yí giì kpolo tí ndú si ndú gbí kángáá nga ngoò ta i go ndoò zi'duù-só.
44013019	Yí tí Mbíṛì giì 'bu a ŋa ndâ 'duù vô-nje~só á gbí to Kánànì, bìndi~ yí giì je to bìndi ndâ 'duù tí nò ji ndâ ká gù ndoo tí ŋìndi ndú,
44013020	ta i dê gítí ndoò zi'duù-vô ta bà~ nà'ô ta zi'duù-só-nje~muu'bì pí~ (450). «'Do bà-i-nò, Mbíṛì giì je ndâ ngáángbá 'dakò tí ndâ tí ndâ 'duù kùṛo ndú ji ndú yee tí o mì Sàmùwélè tí mbe 'dòkò có mì wó tí Mbíṛì.
44013021	Ndâ ká gù ndoo giì 'deke tí ndú ji Mbíṛì máa, yí je 'bí 'duù ji ndâ yì tí gbolò gba mì ndâ yì gbí o mì Sàmùwélè. Mbíṛì bà-i-nò giì je Sàwúlè, tí 'viì mì Kísì tí 'duù 'do gbí ŋa Bènjàmínò, ji ndú tí gbolò gba mì ndú. Sàwúlè bàkà mí gbí gba a ndoò zi'duù-só,
44013022	bìndi~ Mbíṛì giì le bèṛè 'do tí wó ji Dàvídè. Ŋìnò a Dàvídè tí nó náa Mbíṛì 'dè có gítí wó énó máa, ‹A ye tí Mbíṛì ká cu 'bì ye mítí Dàvídè, tí 'viì mì Jésì, á 'do gbí 'dóó có mì ye gbí njembí ye. Tacó ye ŋò ni gî máa, yí a 'bí 'dakò náa yí bà bàkà go có mì ye gî›, nó ká nò.
44013023	Mbíṛì giì bàkà a Jézù, tí 'viì-gù Dàvídè, tí mbe 'vala ndâ 'duù á go cí mì wó náa yí tí Mbíṛì ci nô.
44013024	Jézù tí nó náa Jòvánì dígísèé kò-kò ta ṛè wó ta o tí nó náa yí kû ma có ji ndâ Ìzìrìyélì 'dáá gî, máa, ndú 'vìsì muu ndú 'do tí ndâ vò kpokèjì mì ndú, wàa yì 'ví caka tí ndú, tacó wàa Mbíṛì 'ví je ta à-cee-gî gítí ndâ vò i mì ndú nô.
44013025	Kùṛo bà cee nèté mì Jòvánì mâ giì dooko gî, yí giì kò kò ji ndâ 'duù máa, ‹Ye me ŋa có tí nó náa yo kû koṛo gbí muu yo nó lá. 'Duù tí nó kèjì gí tàkò ye nó a gbolò 'duù ŋìnó náa à kpêtí káa vòó bà dù tí mbe njaanga tàmà 'do tí kò wó, ye 'vii tí~ lá.›
44013026	«Có 'válá tí nó a i tacó tí ndoo, ndâ ná'vindí ye, tacó tí ndoo tí ndâ 'viì-gù Àbìráámò, ta ndâ 'duù ŋìnó 'dáá gî ta ŋa ndú me ndâ Jùdéyà lá mbe kû cì gúku tí Mbíṛì nô.
44013027	Ŋa i tí nó táánò náa ndâ 'duù Jèrùzàlémè ta ndâ gba mì ndú bàkà nó, ndú kpêtí má ŋò ni lá, a i tacó wàa ngo nje ndâ mbe 'dòkò có mì Mbíṛì, náa à kû 'deke ta ṛi bà wotí gbí tàkìì mì ndâ Jùdéyà ta o 'dáá gî gítí có bà zi Jézù nó, 'ví 'va tí gbí kùnga to lá.
44013028	Ndú táánò ŋò ni ngbáṛángà'i gî, máa, ndeṛè bà waa có ku mítí wó wálá, káa ndú giì neke ṛo ndú pítí-piti gî, bìndi~ ndú giì 'dè có ji Pìlátò máa, yí si yí wàa à 'ví zi yí gî.
44013029	Ndú mâ giì bàkà ta yí go ndâ có tí nó náa à cu mí gbí wáràgà mì Mbíṛì sàà gî nó gî, ndú giì ja ku wó 'do tí njèèkpè mû ya tí~ gí gbí gùù.
44013030	Káa, Mbíṛì giì 'vala ndi wó 'do gbí muu'dú wó gî.
44013031	Yí giì tùbà tí wó bìndi bà 'vala ndi wó mì Mbíṛì 'do gbí muu'dú wó nò ta bà~ me mbè ji ndâ 'duù tí nó mbe ko yí 'do Gàlìléyà gì tí~ gí Jèrùzàlémè á kùṛo bà zi yí nô. À kpónó a ndâ 'duù tí nò ká kû ma có tí wó ji ndâ Ìzìrìyélì.
44013032	«Ze kpónó gì ji yo nó ta Banga-Ngú-Có, máa, Mbíṛì dígísèé ci ndâ ká gù ndoo gî,
44013033	káa yí giì tùbà~ a i ji ndoo tí ndâ 'viì-gù ndú énó máa, ‹Yâ-cí-ci kpili lá,› ta bà 'vala ndi Jézù 'do gbí muu'dú wó, á go có tí nó náa à cu mí gbí bà só cè gbí wáràgà mì ndâ Muu-cè énó máa, ‹Wò a 'viì mì ye, ye wúnó gì tí Bu lo gî,› nô.
44013034	À má gítí bà 'vala ndi Jézù mì Mbíṛì 'do gbí muu'dú wó wàa yí 'ví cì ndi wó káká'i lá, ŋìnò a i mbe bàkà tí go có tí nó náa a yí tí Mbíṛì táánò ká 'dè ta nje wó énó máa, ‹Ye bà cù 'dóó 'dê ngo cù tí nó náa ye táánò ci Dàvídè gítí~ nó mítí yo,› nô.
44013035	À giì cu káká'i mí gbí 'bí cè mì ndâ Muu-cè énó máa, ‹Wò bà si bòò mì lo náa wò kaa yí mò gí mì lo gî nó 'ví zò to wálá.›
44013036	Káa Dàvídè táánò mâ giì bàkà nèté mì Mbíṛì si yí gbí wu wó cee gî, à giì bàkà bàndò ji yí mí mì ndú ta ndâ ká gù wó, bìndi~ yí giì zò to gî.
44013037	Káa 'Duù tí nó náa Mbíṛì táánò 'vala ndi wó 'do gbí muu'dú wó nó zò to lá.
44013038	À má énò, có gbí muu ye ji yo énó máa, yo 'ví ŋò ni énó máa, Mbíṛì táánò tuu a 'dakò tí nò tí Jézù nò, máa, yí gì gí bà ma có bà je à-cee-gî mì yì tí Mbíṛì gítí ndâ vò i mì yo ji yo, ndâ ná'vindí ye.
44013039	Àá táánò a yí ká njaanga miṛi ndâ 'duù ŋìnó mbe ùnje gítí wó gî nó 'do gbí ndâ vò i tí nó 'dáá gî náa bà njaanga miṛi ndâ 'duù 'do gbí ndú kpò có mì Mòze gî nô.
44013040	À má énò, yo kpolo tí yo, má wálá, có tí nó náa ndâ mbe 'dòkò có mì Mbíṛì dígísèé 'dè énò máa,
44013041	‹Yo tí ndâ mbe kû 'dè có ŋónókó, yo zeke'o jèlè yo gî, wàa yo 'ví ŋò seṛè, wàa yo 'ví mìì gî. Tacó ye kû bàkà 'bí i gbí o mì yo, náa yo táánò má 'di có i tí nò a i 'do mì 'bí 'duù, yo bà si có mì 'duù tí nò ká tí cè tiṛì.› nó, bà 'de yo.»
44013042	Páwòlò mâ giì 'dè có cee gî, ndâ 'duù giì ci ndâ Páwòlò ta Bàrànábà si ndú kû giì njè 'do bàndò bà kili ndú gí bà ùlù Mbíṛì, máa, ndú 'ví dele ndi ndú gì gí bà 'dè gbí ndi có tí nò náa ndú 'dè nò ji ndâ yì ta 'bí ṛi bà wotí gbí tàkìì mì ndâ Jùdéyà á bìndi ŋìnò.
44013043	Ndâ 'duù mâ giì njè 'do bàndò bà kili ndú gî, ndâ Jùdéyà me mbè, ta ndâ 'duù me mbè 'do tí ndâ 'bí tende ŋa 'duù ŋìnó mbe kaa tí ndú gí gbí tàkìì mì ndâ Jùdéyà ta njembí ndú gbaànjé gî nó, giì nò ŋìndi ndú a i ta ndâ Páwòlò ta Bàrànábà. Ndâ Páwòlò ta Bàrànábà giì kpo-gbí-tà-tù ndú gbí ndâ nje mì ndú ta ndú, máa, ndú 'ví tee njembí ndú mítí nambeè tí nó náa Mbíṛì bàkà ji ndú nô.
44013044	Ndâ 'duù giì kaa 'do gbí gbata 'dáá gî ya gí bà 'di có mì Mbíṛì 'do mì ndâ Páwòlò ta Bàrànábà ta ṛi bà wotí gbí tàkìì mì ndâ Jùdéyà tí nó náa ndú ci nô.
44013045	Ndâ Jùdéyà mâ giì ŋò ndâ mbè 'duù tí nò, kiì giì te ndú gítí bà 'dè zu có gítí Mbíṛì, ta bà go 'véṛè mítí ndâ có mì ndâ Páwòlò ta Bàrànábà.
44013046	Ndâ Páwòlò ta Bàrànábà bà-i-nò giì 'dè có ta gúku tí ndú gbaànjé wálá ji ndâ Jùdéyà gbí òkò tí ndâ 'duù tí nò, máa, «Kpédélé ndâ 'duù náa ze bà ma có mì Mbíṛì ji ndú a yo tí ndâ Jùdéyà. Káa à lê má me tí énò gî, ze kpónó bà 'vìsì nje ze gí mì ndâ 'duù ŋìnó ta ŋa ndú me ndâ Jùdéyà lá nô, sé náa yo biya bà 'di có mì ze gî, yo delè giì ŋò tí yo 'vii tí ndâ mbe 'de 'válá ŋìnó mbe cee lá nó lá, nò.
44013047	Tacó ŋìnó a có tí nó náa Mbe tí ndoo 'dè ji ze ta o tí nó náa yí táánò 'dè ta có tí nó máa, ‹Ye bàkà yo tí ngba'o kùṛo ndâ 'duù, tacó wàa, ndâ 'duù muu to tí nó 'dáá gî 'ví 'de ta 'válá› nó ká nô.»
44013048	Ndâ 'duù ŋìnó ta ŋa ndú me ndâ Jùdéyà lá nó mâ giì 'di có tí nò náa ndâ Páwòlò ta Bàrànábà 'dè nò, tàkòcò ndú giì peteke ngé ndii gî. Ndú giì ùlù có mì Mbe tí ndoo nò. Bìndi~ ndâ 'duù ŋìnó náa Mbíṛì cu 'válá ŋìnó mbe cee lá nó mí gbí tú ndú gî nó giì ùnje gítí có mì Jézù gî.
44013049	Ŋìnò a bà giì 'vèè có mì Mbe tí ndoo cee gbí wúngbó to tí nò 'dáá gî.
44013050	Káa ndâ Jùdéyà giì ya yílílí gí gbí muu ndâ 'bí kpo-kpò niì ŋìnó mbe kaa tí ndú gí gbí tàkìì mì ndú tí ndâ Jùdéyà ta njembí ndú gbaànjé gî nó, ta ndâ 'bí kpo-kpò 'duù gbí gbata. Ndú giì volo muu ndú 'do tí ndâ Páwòlò ta Bàrànábà gî. Bìndi~ ndâ kpo-kpò 'duù tí nò giì mòkò ndâ Páwòlò ta Bàrànábà 'do gbí wúngbó to tí nò gî.
44013051	Ndâ Páwòlò ta Bàrànábà bà-i-nò giì gbà njú to 'do tí kò ndú mítí ndâ mbe mòkò ndú nò. Bìndi~ ndú giì njè nó 'do gbí to tí nò ya gí gbí gbata Ìkónìyùmù.
44013052	Káa ndâ mbe tala có mì Jézù giì dù ta tàkòcò ndú pétékè'i, tacó Bèṛi-mì-Mbíṛì je wotí ji ndú me gbolò.
44014001	Ndâ Páwòlò ta Bàrànábà mâ giì yee gbí gbata Ìkónìyùmù, ndú giì ya gí bàndò bà kili ndâ Jùdéyà gí bà ùlù Mbíṛì á go ŋìnó náa ndú bàkà si ndú gbí gbata Àndìyókì nô. Ndú giì ma có mì Mbíṛì ji ndâ 'duù kà tí ŋa ŋìnó náa ndâ Jùdéyà ta ndâ Ìgìrígì me mbè giì ùnje gítí có mì Jézù gî.
44014002	Káa ndâ 'bí Jùdéyà ŋìnó mbe biya bà ùnje gítí có mì Jézù gî nó giì volo muu ndâ 'duù ŋìnó ta ŋa ndú me ndâ Jùdéyà lá nó gítí ndâ mbe ùnje gítí có mì Jézù.
44014003	Ndâ Páwòlò ta Bàrànábà giì dù kû ma có mì Mbe tí ndoo ji ndâ 'duù ta gúku tí ndú wálá ta kôndi o. Mbe tí ndoo delè giì je wotí bà bàkà ndâ seṛè ji ndâ Páwòlò ta Bàrànábà, tacó bà tùbà~ ji ndâ 'duù máa, có tí nò náa ndú kû ma nò a có nambeè tí nó mì yì náa yì kû bàkà ji ndâ 'duù ta có tàkò~ wálá nô.
44014004	A 'bè ká giì dù gbí òkò tí ndâ 'duù gbí gbata ta o tí nò. Ndâ 'bí 'duù giì tè gí tàkò có mì ndâ Jùdéyà, bìndi~ ndâ 'bí~ giì ya a i gí tàkò có mì ndâ tú mì Jézù.
44014005	Ndâ 'bí Jùdéyà, giì je ndâ 'bí 'duù ŋìnó ta ŋa ndú me ndâ Jùdéyà lá nó, giì toko có ta ndâ kpo-kpò 'duù gbí gbata gítí bà bàkà gbínje ta ndâ tú mì Jézù, wàa à 'ví 'vaka ndú ta díí.
44014006	Ndâ tú mì Jézù mâ giì ŋò ndâ i kû giì bàkà có bà ya ta ndú gbí gbata Ìkónìyùmù nìkì lá, ndú giì fa ngèlè ya gí bà pà 'válá gí gbí to Lìkàyónìyà. Ndú mâ giì yee Lìkàyónìyà, ndú giì dù kû nò ta bà ma Banga-Ngú-Có mì Jézù ji ndâ 'duù ta ndi tí ndâ 'bá dê-dê seè ndâ gbata Lísítàrà ta gbata Dérébì.
44014008	Ta 'bí o gbaànjé si ndâ Páwòlò ta Bàrànábà kuu gbí gbata Lísítàrà, ndú giì 'de 'bí 'dakò jé mbe nò nó 'do tí bà jò yí mì nawu wó lá, tacó ndâ kpázà kò wó gbele've 'do ká gbí yì nawu wó.
44014009	Káa si 'dakò tí nò kû sè tù wó tí ndâ có tí nó náa Páwòlò kû ma nó, ndú giì 'deeke gbí njì ṛo ndú ta Páwòlò. Páwòlò giì ŋò ni 'do gbí njì ṛo 'dakò tí nò énó máa, yí 'vii tí 'duù ŋìnó náa à 'ví 'válá yí nó gî, tacó yí ùnje gítí có mì Jézù gî.
44014010	Páwòlò bà-i-nò giì 'dè có ji 'dakò tí nò ta kòcò wó ngárá gí yaà, máa, «A gí yaà! Ṛò tíyò jáá!» 'Dakò tí nò bà-i-nò giì a gí yaà, bìndi~ yí giì 'bìtà bà nò nó.
44014011	Ndâ mbè ndâ 'duù tí nò mbe ŋò i tí nò náa Páwòlò bàkà ta 'dakò tí nò mbe gbele've gî nò nó giì tò kû ta kòcò ndú ngéé gí yaà ta nje có mì ndú tí ndâ 'duù Lìkàyónìyà, máa, «A ndâ bààcì ká jì'vì tí ndú tí ndâ 'duù, bìndi~ ndú giì gì gí mì ndoo.»
44014012	Ndú bà-i-nò giì gbì ṛè Zéyùsù, tí gbolò bààcì mì ndâ Ìgìrígì, mí muu Bàrànábà. Bìndi~ ndú giì gbì ṛè Èrèmésì, tí muu có mì ndâ bààcì mì ndâ Ìgìrígì, mí muu Páwòlò, tacó a yí ta o tí nò ká kû 'dè có.
44014013	Ndâ 'duù tí nó tí ndâ mbe kû bàkà i ji Zéyùsù, ta bàndò bà ci i ji yí ká dê seè gbata nó, giì gì ta ndâ dì mò'dú ta ndâ 'vì mû gí njekèjì ndùgù gbata, tacó bà ci ndú ji ndâ Páwòlò ta Bàrànábà.
44014014	Ndâ Bàrànábà ta Páwòlò mâ giì 'di có ŋa i tí nò mbe kû bàkà tí mí njekèjì ndùgù nò, ndú giì yaka gbí ndâ bòngo tí ndú gî, tacó bà tùbà~ ji ndâ 'duù tí nò máa, go ŋa i tí nò náa à kû bàkà ta ṛè ndâ yì nò tí ndâ yì wálá. Bìndi~ ndú giì oloko ta ngèlè co gbí òkò tí ndâ mbè 'duù tí nò mbe tì bìnjìì nò, ta bà tò kû ji ndâ 'duù tí nò mbe kû bàkà có bà waa mbelè ji ndú tí njekèjì ndùgù nò,
44014015	máa, «Yo kû bàkà ŋa i tí nò á tacó ye, ndâ 'dakò? Ze delè ngbá káa ndâ 'duù náa à jò ze ká go bà jò yo. Ze gì ta Banga-Ngú-Có ji yo, máa yo 'vìsì muu yo 'do tí bà ùlù ndâ i ŋìnó ta gbí ndú wálá nó, gítí wu Mbíṛì tí nó tí mbe suu tàṛì, ta to, ta ngo, ta ndâ i tí nó 'dáá gî gbí ndú nô.
44014016	Yí gbí ndâ ká o táánò si ndâ 'duù gbí ŋa ndú 'bá mì ndú kû bàkà go có mì ndú gbí muu ndú.
44014017	Kpêtí ká énò, yí táánò si yo me sínò lá. Yí ta o 'dáá gî kû tùbà tí wó, máa yì kuu tí~, ta bà si ndâ 'bí tó i mì wó náa yí kû bàkà ndú nó ji yo: Yí kû tuu mù 'do tàṛì ji yo; yí kû si ndâ i-zó-zò gbí njí mì yo kû uu ta o mì ndú; yí kû je i-zó-zò ji yo; yí delè kû peteke tàkòcò yo.»
44014018	Ndâ Páwòlò ta Bàrànábà giì bàkà a cèe ndi ndú tacó bà ṛò ndâ 'duù tí nò 'do tí bà waa mbelè ji ndú.
44014019	Ndâ 'bí Jùdéyà mâ giì gì 'do gbí ndâ gbata Àndìyókì ta Ìkónìyùmù gí gbí gbata Lísítàrà, ndú giì volo gbí òkò tí ndâ tú mì Jézù ta ndâ mbè ndâ 'duù tí nó gbí gbata Lísítàrà nó gî. Ndâ mbè 'duù tí nò giì njè gítí bà 'vaka Páwòlò ta díí. Ndú mâ giì 'va yí 'dèè gî, ndú giì ja yí 'do gbí gbata gí sè, tacó ndú koṛo có máa, yí cì gî.
44014020	Ndâ mbe tala có mì Jézù giì tì yí 'dee gî. Yí mâ giì zeṛe gî, yí giì a gí yaà 'do tísì, bìndi~ yí giì dele ndi wó ya gí gbí gbata. Ndâ Páwòlò ta Bàrànábà giì njè nó 'do Lísítàrà ta yé bìndi ŋa i tí nò mbe 'de Páwòlò nò, ya gí gbí gbata Dérébì.
44014021	Ndú mâ giì ma Banga-Ngú-Có ji ndâ 'duù kà, ndâ 'duù me mbè giì ùnje gítí bà dù tí ndâ mbe tala có mì Jézù gî. 'Do bà-i-nò, ndú giì dele ndi ndú co gbí ndâ gbata Lísítàrà, ta Ìkónìyùmù, ta Àndìyókì tí nó gbí to Pìsídìyà nó,
44014022	kû je ngú wotí ji ndâ mbe tala có mì Jézù ta bà kpo-gbí-tà-tù ndú máa, «Yo zèè njembí yo, wàa yo 'ví tee njembí yo mítí Mbíṛì. Tacó ndoo bà kònò a sé'i á kùṛo bà dù ndoo tí ndâ bòò mì Mbíṛì.»
44014023	Ndú mâ giì je ndâ kpo 'duù mí kùṛo ndâ 'duù ta ndi tí ndâ bàndò bà kili ndâ 'duù ta ṛè mì Jézù gbaànjé-gbaànjé 'dáá gî, ndú giì 'deke tí ndú, ta bà kònò go tacó bà yù nambeè 'do mì Mbíṛì tí nó náa ndú kû tee njembí ndú mítí wó nó, máa, yí 'ví kpolo tí ndú.
44014024	Ndâ Páwòlò ta Bàrànábà giì ndii co gbí to Pìsídìyà ya gí gbí to Pàfílìyà.
44014025	Ndú mâ giì cee ta bà ma có mì Mbíṛì ji ndâ 'duù gbí gbata Pérégà kà gî, ndú giì ya gí bà o gbâ 'do gbí gbata Àtálìyà.
44014026	Bìndi~ ndú giì dele ndi ndú ya gí gbí gbata Àndìyókì, tí bàndò tí nó náa à ṛuka ndú ji Mbíṛì mítí~ nô.
44014027	Ndâ Páwòlò ta Bàrànábà mâ giì yee Àndìyókì gî, ndú giì kili ndâ 'duù tí nó mbe kû kili ta ṛè mì Jézù nô, bìndi~ ndú giì 'vanda ndi ndâ i tí nó náa Mbíṛì bàkà ta ndú gbí nó mì ndú nó ji ndú. Ndú delè giì dìtà ŋa bà njaanga njekèjì bà tee njembí ndâ 'duù ŋìnó náa ŋa ndú me ndâ Jùdéyà lá nó mítí Mbíṛì ji ndú.
44014028	Ndú giì dù á mì ndú ta ndâ 'bí mbe tala có mì Jézù bìndi bà dele ndú ta kôndi o.
44015001	Ta o tí nò si ndâ Páwòlò ta Bàrànábà kuu Àndìyókì nò, ndâ 'bí 'dakò 'do gbí to Jùdéyà giì ya gí Àndìyókì kà. Ndú giì dù kû nìbà i ji ndâ 'duù máa, «Yo má ya gí gbí gàzâ go có mì Mòze lá, yo bà 'vala wálá.»
44015002	Có tí nò náa ndâ 'dakò tí nò 'dè nò giì ya gí gbí muu ndâ Páwòlò ta Bàrànábà lá. Ndú mâ giì tò kponje ta ndú gítí~ kpòò, ndâ mbe ùnje gítí có mì Jézù gbí gbata Àndìyókì ká giì jukì ndú ta bà ṛuka ndâ 'bí 'duù wàa ndú 'ví ya ta ndâ Páwòlò ta Bàrànábà gí bà 'viiki gbí có tí nò ta ndâ tú mì Jézù, giì je ndâ 'bí kpo 'duù mbe ùnje gítí có mì Jézù gbí gbata Jèrùzàlémè.
44015003	Ndâ mbe kû kili ta ṛè mì Jézù gbí gbata Àndìyókì 'dáá gî mâ giì je nó ji ndâ Páwòlò ta Bàrànábà, ta ndâ 'duù tí nó náa à ṛuka ndú ji ndú nó gî, ndâ Páwòlò ta Bàrànábà giì nò ta bà dìtà bà ùnje gítí có mì Jézù mì ndâ 'duù ŋìnó ta ŋa ndú me ndâ Jùdéyà lá nó ji ndâ mbe tala có mì Jézù ta ndi gbí ndâ to Fònésìyà ta Sàmárìyà. Líkí bà 'di có tí nò giì dù tí ndâ mbe ùnje gítí có mì Jézù gbí ndâ to tí nò ngé ndii gî.
44015004	Ndú mâ giì yee Jèrùzàlémè, ndâ tú mì Jézù ta ndâ mbe ùnje gítí có mì Jézù 'dáá gî, ta ndâ kpo-'duù-'bá giì te wiṛi mítí ndú ta banga tí~. Bìndi~ Páwòlò bà-i-nò giì dìtà ndâ i tí nó náa Mbíṛì bàkà ta ndú nó 'dáá gî ji ndú.
44015005	Káa ndâ 'bí 'duù gbí òkò tí ndâ 'duù tí nò mbe ùnje gítí có mì Jézù náa ndú táánò sàà a ndâ mbe kpolo tí tàkìì mì ndâ Jùdéyà nó giì biya có tí nò gî. Ndú giì aanga cèe muu ndú máa, kózò tí ndâ 'duù tí nó ta ŋa ndú me ndâ Jùdéyà lá nó 'ví ya gí gbí gàzâ. Wàa, à delè 'ví nìbà ndâ có mì Mòze ji ndú.
44015006	Ndâ tú mì Jézù, ta ndâ kpo-'duù-'bá giì kili ta bà muu ndú, ndú mâ giì 'viiki gbí có tí nò kpòò,
44015007	Pìyétòrò giì a gí yaà, bìndi~ yí giì 'dè có ji ndú màa, «Ndâ ná'vindí ye, yo ŋò ni ngbáṛángà'i gî, máa, Mbíṛì táánò gbí ndâ kpédélé o cu 'bì wó a i mítí ye 'do gbí òkò tí yo, máa, ye 'ví dù tí mbe nìbà Banga-Ngú-Có ji ndâ 'duù tí nó ta ŋa ndú me ndâ Jùdéyà lá nó, tacó wàa, ndú 'ví dù tí~ tí ndâ mbe ùnje gítí có mì Jézù.
44015008	À má ta bà 'dè ta yúcó, Mbíṛì tí nó tí mbe ŋò ndâ có gbí njembí ndâ 'duù 'dáá gî nó tùbà bà ùnje mì wó gítí ndâ 'duù ŋìnó ta ŋa ndú me ndâ Jùdéyà lá nó ta bà tuu Bèṛi mì wó tí Mbíṛì ji ndú, jé ká go ŋìnó náa yí tí Mbíṛì táánò bàkà ji ndoo nô.
44015009	Mbíṛì bàkà 'bè mí gbí òkò tí ndoo ta ndú lá. Bà tee njembí ndú mítí Mbíṛì si Mbíṛì 'ví si njembí ndú 'ví dù ngbáṛángà'i gî.
44015010	À má énò, ndoo tí ndâ Jùdéyà 'ví kû paa gbí ŋìnó kpónó a i ta bà kpolo tàkòcò Mbíṛì, náa ndoo má kû yòòngò bà te du koṛi tí nó dígísèé mbe kpò ndâ ká gù ndoo gî, delè mbe giì kpò ndoo gî nó, mí pààpì ndâ mbe tala có mì Jézù wàà?
44015011	Káa ndoo ùnje gî máa, àá táánò 'vala ndoo káa gbèe nambeè tí nò mì Mbe tí ndoo tí Jézù mbe 'vala ndú nò nô!»
44015012	Pìyétòrò mâ giì 'dè có mì wó cee gî, ndâ 'duù tí nó mbe kili nó giì dù ngbi-ngbìì. Gbèe kòcò giì dù lá. Bìndi~ a ndâ Páwòlò ta Bàrànábà ká giì dìtà ndâ kpo-kpò i ta ndâ seṛè tí nó náa Mbíṛì si ndú bàkà mí gbí òkò tí ndâ 'duù ŋìnó ta ŋa ndú me ndâ Jùdéyà lá nô.
44015013	Ndâ Páwòlò ta Bàrànábà mâ giì 'dè có mì ndú cee gî, Jákòmò giì 'dè có ji ndâ 'duù, máa, «Yo sè tù yo gítí có mì ye nô, ndâ ná'vindí ye!
44015014	Sìmónè 'dè gbí ŋa kpédélé kpokèjì bà kaa ndâ 'duù mì Mbíṛì á gítí miṛi wó 'do gbí òkò tí ndâ 'duù ŋìnó ta ŋa ndú me ndâ Jùdéyà lá nó gî.
44015015	Sìmónè 'vanda mí to nò ndírí a ndi kòcò ndâ mbe 'dòkò có mì Mbíṛì náa à cu mí gbí wáràgà mì Mbíṛì énó máa, Mbíṛì máa,
44015016	‹Ye bà dele ndi ye gí bà bì ndi 'bá mì Dàvídè mbe 'va tí to gî nó gí yaà. Ye kèjì gí bà 'viindi ndâ i ŋìnó mbe ki'viki gî nô.
44015017	Bìndi~ sè ndâ 'duù ŋìnó ta ŋa ndú me ndâ Jùdéyà lá, mbe kaa tí ndú je gî nó, bà giì pà bà tí Mbe tí ndoo.
44015018	Ŋìnò a kòcò Mbe tí ndoo, tí mbe tùbà ndâ i tí nò ji ndâ ká 'duù sàà dígísèé.›
44015019	«À má énò, có gbí muu ye énó máa, ndoo si bà pèè mbi ndâ 'duù ŋìnó ta ŋa ndú me ndâ Jùdéyà lá, mbe 'vìsì tí ndú gí mì Mbíṛì gî nó mí to.
44015020	Ndoo cu a wáràgà, wàa ndoo 'ví tuu ji ndú énó máa, ndú gee tí ndú 'do tí ndâ i ŋìnó náa ndâ vo-vò bààcì yuu 'bì ndú gí gbí ndú gî nô, ndú 'ví gee tí ndú 'do tí bà bàkà bangbaya, ndú 'ví gee tí ndú 'do tí bà zò ndâ ŋa yâ ŋìnó náa à tè miṛi ndâ nò tí nò té-tè nô, ndú delè 'ví gee tí ndú 'do tí ŋa ndâ mbelè 'dáá gî.
44015021	Tacó ŋìnò a ndâ i ŋìnó náa ndâ mbe ma có mì Mòze ta o 'dáá gî táánò kû ma có gítí ndú ta ndi gbí ndâ gbata 'dáá gî nó ká nò, à delè táánò kû 'deke ji ndâ 'duù ta ndi tí ndâ bàndò bà kili ndâ Jùdéyà gí bà ùlù Mbíṛì, ta ndâ ṛi bà wotí gbí tàkìì mì ndâ Jùdéyà 'dáá gî káa có gítí ndâ i tí nò ta bà muu ndú nò.»
44015022	Ndâ tú mì Jézù, ta ndâ kpo 'duù kùṛo ndâ mbe ùnje gítí có mì Jézù, giì toko có máa, ndâ yì ṛuka ndâ 'bí 'duù 'do gbí òkò tí ndâ yì tí ndâ mbe ùnje gítí có mì Jézù, wàa ndâ yì 'ví tuu ndú ta ndâ Páwòlò ta Bàrànábà ya tí~ gí Àndìyókì. Sè ndâ mbe kû kili ta ṛè mì Jézù 'dáá gî mâ giì ùnje gítí có tí nò gî, ndú giì cu 'bì ndú mítí ndâ 'dakò sósò'ô tí ndâ wu 'dakò gbí òkò tí ndâ mbe ùnje gítí có mì Jézù gbí gbata Jèrùzàlémè. Ṛè 'bí 'duù gbí òkò tí ndú a Júdà ta 'bí ṛè wó a Bàràsábà, giì je Sìlìvánò.
44015023	Bìndi~ ndú giì cu wáràgà mí 'bì ndú, máa, ndú ya tí~ ji ndâ mbe kû kili ta ṛè mì Jézù gbí gbata Àndìyókì. Có gbí wáràgà tí nò náa ndú cu nò énó máa, «Ze tí ndâ tú mì Jézù, ta ndâ kpo 'duù kùṛo ndâ mbe ùnje gítí có mì Jézù, tí ndâ ná'vindí yo, 'vee yo tí ndâ ná'vindí ze ŋìnó ta ŋa yo me ndâ Jùdéyà lá, náa à jò yo mí gbí ndâ to Àndìyókì, ta Sírìyà, ta Sìlísìyà nó, ngé ma.
44015024	«Ze 'di có énó máa, ndâ 'bí 'duù 'do gbí òkò tí ze ká ya gí bà mù njembí yo ta ndâ 'bí ŋa có mì ndú, bìndi~ ndú giì si yo kû koṛo có ká wi-wìì. Ndú bàkà ŋa i tí nò me ta có 'do gbí nje ze lá.
44015025	À má énò, ndòngbú kóṛó-koṛo có mì ze toko gbaànjé kpónó énó máa, ze bà cu 'bì mítí ndâ 'bí 'duù, wàa ze 'ví tuu ndú ta ndâ Bàrànábà ta Páwòlò, tí ndâ 'duù tí nó náa ze kû te duù mítí ndú ta wotí tí~,
44015026	tí ndâ 'dakò mbe sì miṛi ndú 'dáá gî ji Mbe tí ndoo Jézù tí Bìndi-Mbíṛì gî nó, wàa ze 'ví tuu ndú ya tí~ ji yo.
44015027	Ze kû tuu ji yo a ndâ Júdà ta Sìlìvánò, tacó wàa yo 'ví 'di ta ndi gbèe có tí nò náa ze cu mí gbí wáràgà tí nò nó ta tù yo 'do gbí nje ndú.
44015028	«Bèṛi-mì-Mbíṛì koṛo có ṛò énó máa, à 'ví te 'bí du i mbe ndii ndâ có tí nò mí muu yo lá. Ndòngbú bá koṛo có mì ze delè ká go ŋìndi Bèṛi-mì-Mbíṛì nò.
44015029	Có tí nò máa, kózò tí yo 'ví gee tí yo 'do tí i-zó-zò náa a bàkà ji ndâ bààcì, ta mbelè, ta yâ ŋìnó náa a tè miṛi nò tí nò té-tè, giì je bà bàkà bangbaya. Yo kìì'bà 'do tí ndâ i tí nò, wàa yo bà ya jáá gî. Yo dù nìkì maa.»
44015030	Ndâ 'duù tí nò náa ndâ tú mì Jézù tuu ndú nò mâ giì yee gbí gbata Àndìyókì, ndú giì kili ndâ mbe ùnje gítí có mì Jézù kà 'dáá gî, bìndi~ ndú giì je wáràgà tí nó náa à tuu ta ndú nó ji ndú.
44015031	Ndú mâ giì 'deke wáràgà tí nò, tàkòcò ndú 'dáá gî giì peteke ngé ndii gî, tacó ndâ có gbí wáràgà tí nò je bà wo woò ji ndú gî.
44015032	Ndâ Júdà ta Sìlìvánò só káa ndâ mbe 'dè-kòcò ta wotí mì Bèṛi-mì-Mbíṛì. Tacó énò, ndú giì 'dè có ta ndâ mbe ùnje gítí có mì Jézù ta kôndi o. Ndú giì yù ndú ngbóó tí ndâ 'dakò gî.
44015033	Ndú mâ giì bàkà làmbu kôndi o mí Àndìyókì gî, ndâ mbe ùnje gítí có mì Jézù kà giì je nó ji ndú ta pétékè tàkòcò ndú, bìndi~ ndú giì tuu ndi ndú ya tí~ ji ndâ 'duù tí nó mbe tuu ndú 'do Jèrùzàlémè nô.
44015034	Káa à giì nìkì tí Sìlìvánò a bà dù yí Àndìyókì.
44015035	Ndâ Páwòlò ta Bàrànábà, giì je ndâ 'bí mbe ùnje gítí có mì Jézù me mbè, giì dù kû nìbà có mì Mbíṛì, delè kû ma có mì Mbíṛì ji ndâ 'duù gbí gbata Àndìyókì á bìndi bà dele ndi Júdà gí Jèrùzàlémè.
44015036	Ndâ Páwòlò ta Bàrànábà mâ giì bàkà làmbu sili bìndi bà ya Júdà gí Jèrùzàlémè nò gî, ndú giì toko có máa, «Ndà ya gí bà gala ndâ ná'vindí ndoo gbí ndâ gbata tí nó náa ndà táánò ma có mì Mbe tí ndoo ta ndi gbí ndú nó gbaànjé-gbaànjé 'dáá gî, wàa ndà 'ví ŋò ta ngú ŋa ŋìnó náa à tí ndú kà nô.»
44015037	À gbí muu Bàrànábà ta o tí nò a có bà yuu Jòvánì tí nó ta 'bí ṛè wó a Márìkò nó mí gbí nó ta ndú.
44015038	Káa có tí nò giì zò muu Páwòlò lá, tacó Jòvánì ta 'bí o sàà kùṛo 'vìsì tàmuu wó gítí ndú si ndú nje nèté gbí to Pàfílìyà gî.
44015039	Có Jòvánì Márìkò nò giì njèè gbí òkò tí ndâ Páwòlò ta Bàrànábà bà-i-nò gî. Tacó énò, Bàrànábà giì je Márìkò, bìndi~ ndú giì o gbâ ta yí ya gí gbí to Kípùrù.
44015040	Páwòlò giì 'daka ta yí a Sìlìvánò. Ndâ ná'vindí ndú mbe ùnje gítí có mì Jézù mâ giì yù nambeè 'do mì Mbíṛì tacó tí ndú gî,
44015041	ndú giì zèè ŋìndi ndú a kpokèjì tí nó mbe co gbí ndâ to Sírìyà ta Sìlísìyà nó, kû nò ta bà je wotí ji ndâ mbe kû kili ta ṛè mì Jézù.
44016001	Páwòlò giì 'do Sìlísìyà ya gí Dérébì, yí giì 'do Dérébì ya gí Lísítàrà. Ta o tí nò, 'bí 'dakò tí mbe tala có mì Jézù, ta ṛè wó a Tìmàtéyò, náa nawu wó a jú Jùdéyà mbe ùnje gítí có mì Jézù gî káa bu wó a Ìgìrígì, kuu ta 'bá Lísítàrà.
44016002	Tìmàtéyò tí nò a 'bí ŋa 'dakò náa ndâ mbe ùnje gítí có mì Jézù gbí ndâ gbata Lísítàrà ta gbata Ìkónìyùmù 'dáá gî wu gbí wó ngé má.
44016003	Páwòlò bà-i-nò giì je Tìmàtéyò ya tí~ gí gbí gàzâ, tacó wàa, yí 'ví dù tí ka nó mì yì. Páwòlò bàkà énò tacó ndâ 'duù gbí ndâ to tí nò 'dáá gî ŋò ni gî, máa, Tìmàtéyò ya gí gbí gàzâ si yí gbí 'viì lá, tacó bu wó a Ìgìrígì.
44016004	Ndâ Páwòlò ta Tìmàtéyò giì 'bìtà bà nò kû ma ndâ có tí nó náa ndâ tú mì Jézù, ta ndâ kpo 'duù mì ndâ mbe ùnje gítí có mì Jézù, 'dè 'do Jèrùzàlémè énó máa ndâ mbe ùnje gítí có mì Jézù 'ví bàkà go ndú nó, ta ndi gbí ndâ gbata núú kû ya tí~.
44016005	Tacó énò, ndâ mbe kû kili ta ṛè mì Jézù giì tee njembí ndú mítí Mbíṛì ta wotí tí~ ndii ŋìnó sàà kùṛo nó gî. Muu ndú delè giì àdì túkà'i.
44016006	Ndâ Páwòlò ta ndâ ka wó mbe nó giì ndii co gbí ndâ to Fìríjìyà ta Gàlátì ká ta nó, tacó Bèṛi-mì-Mbíṛì kpo-gbí-tà-tù ndú gî, máa, ndú 'ví ma có mì Mbíṛì mí gbí ndâ to Ásìyà gbí nó mì ndú nò lá.
44016007	À gbí muu ndú ta o tí nò a có bà ya gí gbí to Bèsínìyà, káa, ndú mâ giì dooko gí Mísìyà gî, Bèṛi-mì-Jézù giì biya ji ndú gî.
44016008	Ndú bà-i-nò giì ndii có Mísìyà ya gí gbí gbata Tòrówà.
44016009	Ta 'bí bèbìlì gbaànjé si ndâ Páwòlò ta ndâ ka nó mì wó kuu gbí gbata Tòrówà, 'bí i giì gì gí muu Páwòlò go ṛiì nô. Yí giì ŋò 'bí 'dakò, tí 'duù Mèsìdónìyà ṛò tíyò kû 'deke tí wó ji yí énó máa, «Yo ndii gì gí Mèsìdónìyà, wàa yo 'ví konì ze.»
44016010	Ṛo Páwòlò mâ giì da bìndi i tí nò, ze ngé giì bàkà nó gí Mèsìdónìyà, tacó ze giì ŋò ni ngbáṛángà'i gî, máa, a Mbíṛì ká kû tè'é tí ze, máa, ze ya gí bà ma Banga-Ngú-Có ji ndâ 'duù kà.
44016011	Ze bà-i-nò giì o gbâ 'do Tòrówà jáá ya gí Sàmòsìrásì. Ze giì njè nó 'do Sàmòsìrásì ta 'bí yé ya gí Nìpólìsì.
44016012	Ze giì ya 'do bà-i-nò gí Fìlípì, tí gbolò gbata, delè tí kpóló-kpolo gbata gbí to Mèsìdónìyà, náa à kû zogo a ngáángbá gba mì ndâ Ròmánò. Ze mâ giì bàkà làmbu sili mí Fìlípì gî,
44016013	ze giì co 'do gbí ndùgù gbata ta 'bí ṛi bà wotí gbí tàkìì mì ndâ Jùdéyà gbaànjé ya gí yì ngo, tacó ze ŋò ni gî, máa, ŋìnò bà dù a bàndò bà kili ndâ Jùdéyà tacó bà 'deke tí ndú ji Mbíṛì. Ze bà-i-nò giì ki tí ze to, bìndi~ ze giì nìbà có mì Mbíṛì ji ndâ 'bí niì mbe kili mí kà.
44016014	'Bí niì gbaànjé 'do gbí òkò tí ndâ niì tí nò, ta ṛè wó a Lídìyà, mbe gì 'do gbí gbata Tìyàtírà, tí niì mbe kû co tí kpokèjì mì Mbíṛì, ta nèté mì wó a bà mà bí-bi i bà moo bòngo, mâ giì 'di ndâ có tí nò náa ze 'dè ji ndú nò, Mbíṛì giì je njembí bà ùnje gítí ndâ có tí nò náa Páwòlò 'dè nò ji yí.
44016015	À mâ giì caka tí ndú ta ndâ 'duù 'bá mì wó 'dáá gî gî, yí giì nanaka mítí ze, máa, ze ya gí bà dù a i 'bá mì yì, lê náa ze ŋò ni ta yúcó gî, máa, yì tee njembí yì 'dáá mítí Mbíṛì gî nô.
44016016	Ta 'bí o gbaànjé si ze kû ya gí bàndò bà 'deke tí ji Mbíṛì, ze giì 'de 'bí 'vinî, tí i-gbí-kecì mì ndâ 'bí 'duù, ta bààcì gbí muu wó. Ndâ mbe tí 'vinî tí nò 'de i gbí bààcì tí nò gbí muu wó nò ngé ndii gî.
44016017	'Vinî tí nò mâ giì ŋò ze, yí giì 'bìtà bà ṛu ndi ze ta ndâ Páwòlò ta bà 'dè có ta kòcò wó ngéé gí yaà, máa, «Ŋìnó a ndâ bòò mì Mbíṛì tí nó mbe kû dù ngéé gbíṛì nó ká nô. Ndú gì tacó bà tùbà kpokèjì bà 'vala yo ji yo.»
44016018	Síí gbí ṛi bà tò ŋa kû tí nò mì 'vinî tí nò tàkò ze giì dù lá. Yí mâ giì bàkà kpòò, ta 'bí ṛi gbaànjé yí mâ giì gì gí tàkò ze ta ŋa i mì wó nò, njembí Páwòlò giì volo gítí wó gî. Páwòlò giì 'vìsì tí wó gí ndiì, yí giì 'dè có ji bààcì tí nò á gbí muu 'vinî tí nò nò, máa, «Ye kû 'dè có ji wò ta ṛè mì Jézù tí Bìndi-Mbíṛì, máa, wò co 'do gbí muu 'vinî tí nò gî.» Káa, à káa póó bà 'dè có tí nò mì Páwòlò, bààcì tí nò giì co 'do gbí muu 'vinî tí nò gî.
44016019	Ndâ mbe tí 'vinî tí nò mâ giì ŋò ni énó máa, Páwòlò volo gbí bà 'de i mì ndâ yì 'do gbí wó gî, ndú giì zèè ndâ Páwòlò ta Sìlìvánò, bìndi~ ndú giì kaa ndú ta bà gbùṛùngà ndú kû ya tí~ gí gbí ngbàngà á bàndò 'vélè.
44016020	Ndú mâ giì yee ta ndú kà gî, ndú giì kpì ngbàngà tí ndú ji ndâ gba énó máa, «Ndâ 'dakò tí nó kuu nó a ndâ Jùdéyà, káa ndú kû bàkà 'viya mí gbí gbata mì ndoo.
44016021	Ndú kû bàkà 'bí ŋa i mì ndú náa à me yúcó tacó tí ndâ bòò Rómà 'ví ùnje gítí~ nò lá. Bà ṛu ndi ŋa kpokèjì tí nò mì ndú nò delè me dú tacó tí ndoo tí ndâ bòò Rómà lá.»
44016022	Có tí nò náa ndâ 'dakò tí nò 'dè nò giì volo njembí ndâ 'duù tí nò mbe tì mèè mí gbí ngbàngà ta o tí nò nò gítí ndâ Páwòlò ta Sìlìvánò gî. Ndâ gba bà-i-nò giì yaka gbí ndâ bòngo 'do tí ndâ Páwòlò ta Sìlìvánò ta kpo tàkòcò gî. Bìndi~ ndú giì waa có mítí ndú, máa, à gbì ndú.
44016023	À mâ giì gbì ndâ Páwòlò ta Sìlìvánò go có mì ndâ gba nò tè gî, à giì kaa ndú nè mí gbí zàà. Bìndi~ ndâ gba giì 'dè có ji mbe ù njekèjì zàà máa, yí kpolo tí ndú tí kpoò.
44016024	Mbe ù njekèjì zàà bà-i-nò giì kaa ndú ya tí~ ngéé gí tà'i ŋìnó ngé kùṛo kà nô. Yí mâ giì eṛe kò ndú gî, yí giì nè njekèjì gí tàkò ndú ṛítí gî.
44016025	O mâ giì gbooko gî, ndâ Páwòlò ta Sìlìvánò giì dù kû 'deke tí ndú, ta bà cu cè kû be ta ṛè Mbíṛì, káa ndâ 'bí ka ndú náa ndú ta ndú gbí zàà nó giì dù ngbi-ngbìì kû 'di ndâ i tí nò náa ndú kû me nò.
44016026	Ndú giì gu káa ndiì ta bà tanga tí mì to. Ndú mâ giì zeke'o, ndú giì ŋò ndâ njekèjì zàà 'dáá gî njaanga tí nga-ngàà gî. Ndâ gìnjírì tí nó náa à eṛe ta ndâ kò ndâ 'duù gbí zàà nó giì kaṛaka gbí tí kpátá-kpàtà, kpátá-kpàtà, 'do tí kò ndú gî.
44016027	'Duù tí nó mbe kû ù njekèjì zàà nó mâ giì gundiì 'do tí ṛì, yí mâ giì ŋò ndâ njekèjì zàà 'dáá nga-ngàà, nga-ngàà, yí giì ja sìzò mì wó 'do gbí foko, tacó wàa, yì 'ví zi ta tí yì gî, tacó yí koṛo có énó máa, ndâ 'duù gbí zàà faka 'dáá mítí yì gî.
44016028	Káa Páwòlò mâ giì ŋò yí tí~, yí giì tò kû ji yí ta kòcò wó ngéé gí yaà máa, «Zi tí lo lá! Ze 'dáá ta kábà muu ze kuu nô.»
44016029	'Dakò tí nò mâ giì 'di có tí nò náa Páwòlò 'dè ji yí nò, yí giì 'dè có máa, à òlò ngba wu. À mâ giì òlò ngba wu ji yí gî, yí giì co ta ngèlè ta gúku, kpùṛù-kpùṛù, ya gí bà 'va tí wó kùṛo ndâ Páwòlò ta Sìlìvánò.
44016030	Yí giì kaa ndú 'do gbí zàà gí sè. Bìndi~ yí giì 'vee ndú máa, «Ye 'ví bàkà a ŋa yè, tacó wàa ye 'ví 'vala tí~, ndâ kpo 'duù?»
44016031	Káa ndú giì 'vìsì có ji yí énó máa, «Ùnje gítí có mì Mbe tí ndoo tí Jézù, wàa wò bà 'vala gî. Ndâ 'duù bá mì lo 'dáá gî delè bà 'vala gî.»
44016032	Ndâ Páwòlò ta Sìlìvánò bà-i-nò giì 'bìtà bà ma có gítí Mbe tí ndoo ji ndâ 'dakò tí nò, ta ndâ 'viì mì wó, giì je ndâ 'duù 'bá mì wó 'dáá gî.
44016033	'Dakò tí nò bà-i-nò giì kaa ndâ Páwòlò ta Sìlìvánò ká ta kpo-gbí'o tí nò, yí giì caka ṛo ndâ kà bà gbì ndú ta ndi tí kútí ndú nó gî. Ndâ Páwòlò ta Sìlìvánò delè ngé giì caka tí ndâ 'dakò tí nò ta ndâ 'viì mì wó 'dáá gî.
44016034	'Dakò tí nò giì kaa ndú ya tí~ gí 'bá mì wó, yí giì je i-zó-zò ji ndú. Líkí'o giì bàkà ndú ta ndâ 'duù 'bá mì wó 'dáá gî, tacó ndú 'vìsì muu ndú 'do tí ndâ tende kpokèjì gítí kpokèjì mì Mbíṛì gî.
44016035	Yé mâ giì too gî, ndâ kpo-kpò 'duù mbe kû waa có gbí ngbàngà giì tuu ndâ 'bí kùṛo ndâ àsìkérì mbe kû kpolo tí ndâ 'duù gbí zàà ya tí~ ji 'duù tí nó gbí nèté ta o tí nò nó, máa, «Njaanga ndâ 'dakò tí nò gî.»
44016036	'Dakò tí nò mbe kû kpolo tí ndâ 'duù gbí zàà ta o tí nò nò giì ya gí mì Páwòlò, bìndi~ yí giì 'dè có ji yí máa, «Ndâ kpo-kpò 'duù mbe kû waa có gbí ngbàngà tuu tú gì tí~ énò máa, ye njaanga yo gî. À má énò, yo co gí sè, wàa yo 'ví ya nìkì maa.»
44016037	Káa Páwòlò giì 'vìsì có ji 'dakò tí nò máa, «Ndâ gba máa yè? Ndú 'vee me gbí nje ze lá, káa ndú giì gbì ze tí ndâ 'viì-Rómà mí kùṛo ndâ 'duù 'dáá gî, bìndi~ ndú giì kaa ze mí gbí zàà, káa, ndú kpónó giì 'dè có énó máa, ndâ yì kû njaanga ze gbí dùde? 'Bí có go énò wálá! Si káa 'dóó ndú ká 'ví gì ta kò ndú, wàa ndú 'ví kaa ze gí sè.»
44016038	Ndâ kùṛo ndâ àsìkérì tí nò mâ giì je ndi kòcò Páwòlò nò ya tí~ ji ndâ mbe waa có gbí ngbàngà, bà 'di có énó máa, ndâ Páwòlò ta Sìlìvánò a ndâ 'viì-Rómà nò giì te a gúku mítí ndú.
44016039	Ndú bà-i-nò giì ya gí mì ndâ Páwòlò ta Sìlìvánò gbí zàà kà, bìndi~ ndú giì yìì ndú ta bà 'deke tí ndú ji ndú, máa, ndú co gí sè 'do gbí zàà, wàa ndú 'ví njè nó 'do gbí gbata Fìlípì gî.
44016040	Ndâ Páwòlò ta Sìlìvánò giì co 'do gbí zàà ya gí 'bá mì Lídìyà. Ndú mâ giì ŋò ndâ mbe ùnje gítí có mì Jézù kà, ndú mâ giì 'dè ndâ có ŋìnó mbe kû je wotí ji ndâ 'duù nó ji ndú gî, ndú giì njè nó 'do gbí gbata Fìlípì gî.
44017001	Ndâ Páwòlò ta Sìlìvánò giì 'bì nó 'do Fìlípì co gbí gbata Àfìpólìsì, ndú giì co gbí gbata Àpòlónìyà kû ya gí gbí gbata Tèsàlónìkà, tí 'bí gbata ta bàndò bà kili ndâ Jùdéyà tacó bà ùlù Mbíṛì kuu gbí~.
44017002	Ndú mâ giì yee gbí gbata Tèsàlónìkà gî, Páwòlò giì ya gí bàndò bà kili ndâ Jùdéyà tacó bà ùlù Mbíṛì, á go ŋa i mì wó náa yí kû bàkà ta o 'dáá gî nô. 'Do bìndi ŋìnò, yí giì dù kû ya gí mì ndú á bàndò bà kili ndú tacó bà ùlù Mbíṛì ta ṛi bà wotí gbí tàkìì mì ndú 'dáá gî ta síí gbí~ wálá 'vìlì ta'ô, kû 'viiki gbí ndâ có gbí wáràgà mì Mbíṛì ta ndú,
44017003	kû tù ta bà~ ji ndú 'do gbí wáràgà mì Mbíṛì énó máa, bà cì Bìndi-Mbíṛì, ta bà 'vala ndi wó 'do gbí muu'dú wó a cèe ndâ kpóló-kpolo có.
44017004	Ndâ 'bí Jùdéyà, ta ndâ 'bí Ìgìrígì ŋìnó ta gúku Mbíṛì kuu tí ndú nó, giì je ndâ 'bí kpo-kpò niì ŋìnó náa ndâ có mì Páwòlò nò ya gí gbí muu ndú gî nó, giì tè gí tàkò có mì ndâ Páwòlò ta Sìlìvánò.
44017005	Káa ndâ 'bí Jùdéyà ŋìnó mbe biya bà 'di ndâ có mì Páwòlò gî nó giì toko wotí ta ndâ vò 'duù ta ndi tí ndâ bàndò bà mà 'vélè gbí gbata, bìndi~ ndú giì bàkà ndâ có mì Páwòlò nò tí tende có mbe pèè njembí ndâ 'duù gítí ndâ Páwòlò ta Sìlìvánò. Ndâ 'duù bà-i-nò giì 'bìtà bà bàkà wo 'do gbí gbata kû ya tí~ gítí bàndò bà dù ndâ Páwòlò ta Sìlìvánò á 'bá mì 'bí 'dakò ta ṛè wó a Jàsónì, tacó bà kaa ndú ya tí~ gí gbí ngbàngà.
44017006	Ndú mâ giì yee kà, ndú giì 'de 'bá káa ndâ Jàsónì ta ndâ 'bí ka wó mbe ùnje gítí có mì Bìndi-Mbíṛì, bìndi~ ndú giì woo ndú, ta bà gbùṛùngà ndú, kû ya tí~ gí gbí ngbàngà gbí gbata, ta bà gbì 'bê muu ndú énó máa, «Ndâ 'dakò tí nó mbe kû jèlè to ta bà volo 'bá mì ndâ 'duù nó gì gí to nó gî! Ndú kpónó kuu 'bá mì Jàsónì.
44017007	Có mì ngáángbá gba tí nó Rómà nó kpónó gbí tù ndú ká go cèe mòngò gbí tù bô. 'Bí ŋa ngú có mì ndú kpónó énó máa, 'bí ngú ngáángbá gba mì ndâ yì ta ṛè wó a Jézù kuu tí~.»
44017008	Có tí nò náa ndâ Jùdéyà 'dè nò giì volo njembí ndâ 'duù gbí gbata, ta njembí ndâ gba gî.
44017009	Tacó énò, ndâ gba giì 'dè có ji ndâ Jàsónì ta ndâ ka wó náa a zèè ndú ta ndú nó, máa, ndú see tí ndú mí kùṛo ndâ yì, máa, vò i bà bàkà tí wálá, má kózò gî, wàa ndâ yì 'ví giì si ndú 'ví ya gí 'bá mì ndú.
44017010	Ndâ mbe ùnje gítí có mì Jézù gbí gbata Tèsàlónìkà giì tuu ndâ Páwòlò ta Sìlìvánò ta 'dê'o, si o kû me yùkù-yùkù ta gbèe ṛi bà gbùṛùngà ndú mì ndâ 'duù nò, ya tí~ gí gbí gbata Bèréyà. Ndú mâ giì yee kà, ndú giì ndii ká ngé ya gí bàndò bà kili ndâ Jùdéyà tacó bà ùlù Mbíṛì.
44017011	Muu ndâ Jùdéyà gbí gbata Bèréyà nìkì co tí muu ndâ nambe ndú ŋìnó á gbí gbata Tèsàlónìkà nó gî, tacó énó, ndú giì ùnje gítí có mì Bìndi-Mbíṛì ká gálà. Ndú giì dù ta ṛi 'dáá gî kû 'viiki gbí có gbí wáràgà mì Mbíṛì, tacó bà ŋò máa, yúcó a yè wè.
44017012	Ndâ 'duù me mbè 'do gbí òkò tí ndâ Jùdéyà, ta ndâ Ìgìrígì, giì je ndâ 'bí kpo-kpò niì, giì ùnje gítí có mì Jézù gî.
44017013	Ndâ Jùdéyà gbí gbata Tèsàlónìkà mâ giì 'di có énó máa, Páwòlò kû ma có mì Mbíṛì ji ndâ 'duù gbí gbata Bèréyà, ndú giì kaa ta 'viya ya gí kà, tacó bà ŋònòkò muu ndâ 'duù, wàa ndú 'ví tanga i.
44017014	Ndâ mbe ùnje gítí có mì Jézù gbí gbata Bèréyà mâ giì 'di gbí tiṛì 'viya mì ndú nò gî, ndú giì tuu Páwòlò ya tí~ gí yì ngo, si káa ndâ Sìlìvánò ta Tìmàtéyò mí ndiì.
44017015	Ndâ mbe ko Páwòlò nò giì ya ta yí ngé yee gbí gbata Àtínà. Ta o tí nó náa ndú kû giì dele ndi ndú gí gbí gbata Bèréyà nó, Páwòlò giì ci ndú ji ndâ Sìlìvánò ta Tìmàtéyò, máa, ndú ngo've tí ndú ya gí tàkò yì.
44017016	Gbí ndâ o tí nò náa Páwòlò kû ù ta ndi ndâ Sìlìvánò ta Tìmàtéyò mí gbí gbata Àtínà nò, njembí wó ta o 'dáá gî kû pèè ká pèè ta zu bà ŋò ŋa bà te duù mì ndâ 'duù kà mítí ndâ 'bí ŋa sú bààcì mì ndú ta gbí ndú wálá.
44017017	Tacó énò, yí giì dù kû 'viiki gbí có mì Mbíṛì ta ṛi 'dáá gî ta ndâ Jùdéyà, giì je ndâ Ìgìrígì ŋìnó mbe kû cì gúku tí Mbíṛì nó á tí bàndò bà kili ndâ Jùdéyà tacó bà ùlù Mbíṛì. Yí káká'i giì pà me gbí òkò tí ndâ 'duù wàa ndâ yì 'ví 'viiki gbí có mì Mbíṛì ta yí a tí bàndò bà mà 'vélè mì ndâ 'duù á gbí gbata lá, síí gbí ṛi bà ya yí gí bàndò bà mà 'vélè gítí ŋa nèté tí nò delè giì dù lá.
44017018	Káa ndâ 'bí ŋa 'duù ŋìnó gbí òkò tí ndú ta ŋa bà koṛo có mì ndú máa, «Ndòngbú 'válá ká muu to tí nô» nó, giì je ndâ mbe kû koṛo có máa, «I káa ndi 'bì Mbíṛì» nó, giì 'deeke kponje ta ndâ Páwòlò. Bìndi~ ndâ 'bí 'duù gbí òkò tí ndú giì 'bìtà bà 'vee ndâ 'bí ka ndú máa, «Pèṛègùù tí nò kpónó ŋò i tí nò náa yí kû 'dè có á gítí~ nò ni gî?» Káa ndâ 'bí 'duù gbí òkò tí ndú giì 'dè có ŋìndi ndú énó máa, «Yí go 'duù ŋìnó mbe kû ma có mì ndâ 'bí ŋa tende bààcì nô.» Ndú 'dè ŋa có tí nò tacó Páwòlò ta o tí nò kû ma có a i gítí Jézù, ta có gítí bà 'vala ndi ndâ ku á 'do gbí muu'dú ndú.
44017019	Ndâ 'duù tí nò giì bala Páwòlò á bìndi bà tò kponje mì ndú nò ya tí~ gí kùṛo ndâ kpo 'duù mì ndú mbe kû kili mí pí gú Àrèyòpágùsù. Ndú mâ giì ye ta ndú pí gú kà gî, ndâ kpo 'duù mì ndú giì 'vee gbí nje Páwòlò máa, «Wò bà ni bà 'dè gbí ngú ŋa bà nìbà i tí nó náa wò kùtàá kû 'dè có á gítí~ nó á ji ze gî?
44017020	Ndâ 'bí có mì lo gbí tù ze á go ndâ có mì mbe 'dó-'do, káa go bà 'di gbí ndú á kuu tí ze.»
44017021	I mbe me líkí tí ndâ 'duù tí nó náa à duu bú ndú mí Àtínà nó, ta ndâ tende 'duù mbe kaa ta 'bá ya gí kà nó, a bà 'viiki gbí ngú có, giì je bà 'di ngú có.
44017022	Tacó énò, Páwòlò giì a gí yaà, bìndi~ yí giì 'dè có ji ndâ 'duù tí nò mbe kili mí pí gú Àrèyòpágùsù nò, máa, «Yo ndâ 'duù Àtínà! Ye ŋò ta ṛo ye gî, máa, go bà bàkà i-mbíṛì tí yo ngé ndii gî.
44017023	Ye 'dè có tí nò tacó gbí ndâ o tí nó náa ye kû jèlè ta to kû ŋò ndâ bàndò bà bàkà i-mbíṛì mì yo nó, ye giì ŋò 'bí bàndò bà ci i náa à cu i mítí~ énó máa, ‹Ŋìnó ji mbíṛì-tí-nó-náa-à-ŋò-yí-ni-lá› nô. À nìkì ma. À má ta bà 'dè có ta yúcó, mbíṛì tí nò náa yo kû bàkà i ji yí káa yo ŋò yí ni lá nò, a Mbíṛì tí nó náa ye kû ma có tí wó nô.
44017024	Mbíṛì tí nó tí mbe suu to tí nó, ta ndâ i gbí~ 'dáá gî nó, a Mbe tí tàṛì. Yí me mbe 'vala ta 'bá ŋìnó náa a 'duù ká gèè ta 'bì wó nó lá.
44017025	'Bí i delè mbe gboo 'do mì wó wàa à tí~ a 'duù ká 'ví giì bàkà ji yí nò wálá. Tacó a yí ká kû je 'válá, ta woò, ta ndâ i 'dáá gî ji ndâ 'duù 'dáá gî.
44017026	Yí suu ndâ 'duù 'dáá gî á 'do tí gbèe 'dakò, máa, ndú 'ví 'vala cee muu to tí nó 'dáá gî. À káa 'dóó yí ká 'deke sili bà 'vala ndú, yí giì ka tí~ ta bàndò bà bì 'bá mì ndú á ji ndú.
44017027	Yí bàkà énò tacó wàa ndâ ŋa ndâ 'duù 'dáá gî 'ví pà ta bà tí yì tí Mbíṛì, ndâ-'bî-lá, ndú má gbala to gbí sú ṛo kpòò, ndú 'ví gbì mû-kóṛó mì ndú mítí yì tí Mbíṛì. Ta ndâ ŋa ŋìnó 'dáá gî, Mbíṛì kû dù me me 'dú 'do tí 'bí 'duù gbaànjé gbí òkò tí ndoo lá.
44017028	«À énò, á go có tí nó náa ndâ 'bí ká mbe cu wáràgà mì yo cu énó máa, ‹Ndoo 'dáá gî kû 'vala ta ṛè mì wó, ndoo kû tanga tí ndoo ta ṛè mì wó; ndoo kû dù ta ṛè mì wó,› nô. Go có tí nó náa ndâ 'bí ká mbe cu wáràgà mì yo cu sàà gî, máa, ‹Ndoo 'dáá gî a ndâ 'viì mì wó,› nô.
44017029	À má énò, ndoo 'ví koṛo có énó máa, Mbíṛì me i ŋìnó náa a 'duù ká cee 'do tí dâ'bì, má wálá, 'do tí fádà, nò lá; yí delè me go duù náa a 'duù ká kuṛu ta 'bì wó nò lá, náa ndoo lê a ndâ 'viì mì Mbíṛì nò.
44017030	«Ta o tí nó táánò náa muu tí ndâ 'duù wálá nó, Mbíṛì táánò si ŋa i tí nò á tí có lá. Káa yí kpónó kû 'dè có ji ndâ 'duù gbaànjé-gbaànjé ta ndi tí ndâ bàndò 'dáá gî, máa, ndú 'vìsì muu ndú 'do tí ndâ vò kpokèjì,
44017031	tacó yí nì o bà waa có ta yúcó mítí ndâ 'duù muu to tí nó 'dáá gî gî. Yí je 'Duù tí nó á kèjì gí bà dù tí mbe waa có nó gî. Mbíṛì tùbà tí 'Dakò tí nò náa yí je yí tí mbe gì gí bà waa có nò ta bà 'vala yí 'do gbí muu'dú wó mí koṛo ndâ 'duù 'dáá gî.»
44017032	Páwòlò mâ giì nì ṛè bà 'vala ndi ku 'do gbí muu'dú wó, ndâ 'duù tí nò giì ba ta 'dì gî. Káa ndâ 'bí~ giì 'dè có ji yí máa, «Go bà 'di ndi có tí nò náa wò 'dè ta ṛè bà 'vala ndi ndâ ku á 'do gbí muu'dú ndú nò kuu tí ze káká'i.»
44017033	'Do bà-i-nò, Páwòlò giì njè nó 'do tí ndú gî.
44017034	Káa ndâ 'bí 'duù 'do gbí òkò tí ndú mbe nanaka mítí Páwòlò giì gì tí ndâ mbe ùnje gítí có mì Jézù gî. À 'do gbí òkò tí ndâ 'duù tí nò mbe nanaka mítí Páwòlò nò a 'bí 'dakò ta ṛè wó a Dìyònízìyò, tí gbolò 'duù gbí ngbàngà pí gú Àrèyòpágùsù, giì je 'bí niì ta ṛè wó a Dàmàrísì.
44018001	Páwòlò giì njè nó bìndi bà 'dè có mì wó á ji ndâ 'duù pí gú Àrèyòpágùsù á gbí gbata Àtínà ya gí gbí gbata Kòríndì.
44018002	Yí mâ giì yee kà, yí giì 'de 'bí 'dakò tí Jùdéyà náa à jò yí mí gbí to Póndùsù ta ṛè wó a Àkùyílà. Ndú gì ta niì mì wó Pìrìsílà 'do Ìtálìyà, tacó Kìláwúdìyò tí ngáángbá gba mì ndâ 'duù Ìtálìyà mòkò ndâ Jùdéyà 'dáá gî 'do Rómà gî. Páwòlò bà-i-nò giì co wiṛi ya gí mì ndú.
44018003	Yí mâ giì 'de ndú tí ndâ mbe cu kémà delè á go yí, yí giì dù á mì ndú ta ndú kû bàkà nèté toko gbaànjé.
44018004	Yí giì dù kû ya gí bà 'vii kí gbí có mì Mbíṛì ta ndâ 'duù kû jè ta bà 'vìsì muu ndâ Jùdéyà ta ndâ Ìgìrígì 'do tí ndâ vò kpokèjì mì ndú gítí kpokèjì mì Bìndi-Mbíṛì ta ndi tí ndâ bàndò bà kili ndâ 'duù tacó bà ùlù Mbíṛì ta ndâ ṛi bà wotí gbí tàkìì mì ndâ Jùdéyà 'dáá gî.
44018005	Ndâ Sìlìvánò ta Tìmàtéyò mâ giì yee 'do Mèsìdónìyà gî, o mì Páwòlò giì dù kpolo ma ká gítí bà ma có mì Mbíṛì, kû 'dè có ji ndâ Jùdéyà ngbáṛángà'i énó máa, Jézù a Bìndi-Mbíṛì.
44018006	Ndâ Jùdéyà mâ giì 'bìtà bà jòò gbí có ta yí, ta bà go yí, yí giì gù gbí bòngo tí wó mí kùṛo ndú, ta bà 'dè có ji ndú máa, «Có ku yo 'ví dù ká tí miṛi yo. Ye 'do tí kpónó bà ya 'do mì yo gí mì ndâ 'duù ŋìnó ta ŋa ndú me ndâ Jùdéyà lá nó ta ngbáṛángà njembí ye.»
44018007	Páwòlò giì njè nó 'do bàndò bà kili ndâ Jùdéyà tacó bà ùlù Mbíṛì á bìndi bà jòò gbí có mì ndú ta ndâ Jùdéyà nò ya gí 'bá mì 'bí 'dakò ta ŋa wó me Jùdéyà lá, ta ṛè wó a Títò Júsìtò, tí mbe ùnje gítí có mì Jézù, ta 'bá mì wó ká dê ta bàndò bà kili ndâ Jùdéyà tacó bà ùlù Mbíṛì.
44018008	Kìrísìpù tí kùṛo ndâ 'duù á bàndò bà kili ndâ Jùdéyà tacó bà ùlù Mbíṛì, giì je ndâ 'viì mì wó, giì je ndâ 'duù me mbè gbí gbata Kòríndì mbe 'di có mì Páwòlò, giì ùnje gítí có mì Mbe tí ndoo gî. Bìndi~ à giì caka tí ndú gî.
44018009	Ta 'bí bèbìlì gbaànjé, Mbíṛì giì 'dè có ji Páwòlò gbí ṛiì, máa, «Páwòlò, cì gúku bà 'dè có lá. Dù ngbìì lá.
44018010	Tacó ye kuu tàkò lo. À má énò, 'bí 'duù gbí gbata tí nó gbaànjé mbe tee 'bì wó mítí lo bà dù wálá. Tacó ndâ 'duù mì ye gbí gbata tí nó me mbè.»
44018011	Páwòlò giì dù kû ma có mì Mbíṛì á ji ndâ 'duù gbí gbata Kòríndì á bìndi có tí nò náa Mbíṛì 'dè ji yí gbí ṛiì nò ta ndoò gbaànjé ta pì vô-nje~gbaànjé pí~.
44018012	Ta 'bí o gbaànjé, ndâ Jùdéyà giì toko có mì ndú gbaànjé gî. Bìndi~ ndú giì ya ta Páwòlò gí gbí ngbàngà kùṛo Gálìyò tí gbolò 'duù náa à tuu yí 'do Rómà, mbe kû zèè to Àkáyà á 'bá mì ndâ Ìgìrígì.
44018013	Ndú bà-i-nò giì kpì ngbàngà tí wó ji Gálìyò máa, «Có mì ze ta 'dakò tí nó a ŋìnô: Yí kû pèè ta bà ya gí gbí muu ndâ 'duù tacó bà solo nje ndú gítí bà bàkà i-Mbíṛì gbí 'bí ŋa kpokèjì náa à me yí~ gbí tàkìì mì ndâ Jùdéyà lá.»
44018014	Káa Gálìyò giì 'vìsì có ji ndâ Jùdéyà á kùṛo bà 'vìsì có mì Páwòlò gí tàkò có mí ndú nò, máa, «Yo 'di có tí nô, ndí yo ndâ Jùdéyà: 'Dakò tí nó kùtàá má bàkà a 'bí i mbe lè gî, yí kùtàá má bàkà a 'bí ŋa gbolò vò i, ye kùtàá bà me kpììkì-kpììkì gítí bà tè gí tàkò có mì yo wálá.
44018015	Káa, à má ká gítí có ta nje sínò, ta có gítí ndâ ṛè ndâ 'bí ŋa 'duù mì yo, ta có gítí 'dóó tàkìì mì yo, yo 'dè ŋìnò gbí 'dóó ŋa kpokèjì mì yo. Ye biya bà dù tí gba mbe waa có gítí ŋa ndâ có tí nò gî.»
44018016	Gálìyò mâ giì 'dè có tí nò ji ndâ Jùdéyà gî, yí giì mòkò ndú 'do gbí ngbàngà kùṛo wó gî.
44018017	Káa ndâ mbè 'duù tí nó mbe kaa ya gí bà 'di ngbàngà tí nò nó giì zèè 'bí 'dakò ta ṛè wó a Sòsìténè, tí kùṛo ndâ 'duù tí bàndò bà kili ndâ Jùdéyà tacó bà ùlù Mbíṛì. Ndú giì kili mítí 'dakò tí nò, bìndi~ ndú giì gbì yí ká mí gbí ngbàngà kùṛo Gálìyò nò. Káa Gálìyò giì 'vee bà tí ndú ta ndâ i mì ndú náa ndú kû me nò gbaànjé lá.
44018018	Páwòlò giì bàkà bìndi bà ya ta yí mì ndâ Jùdéyà gí gbí ngbàngà nò káa 'dóó o, má kózò gî, yí bà giì 'dè có ji ndâ mbe ùnje gítí có mì Jézù gbí gbata Kòríndì, máa, ndú si yì 'ví ya gí gbí to Sírìyà. Ndú bà-i-nò giì o gbâ ta ndâ Pìrìsílà ta Àkùyílà, tí ndâ mbe ko yí. Páwòlò giì waa nje se muu wó kùṛo bà njè nó mì ndú 'do gbí gbata Kèngèréyè, tacó bà 'bìtà bà gee tí wó kùṛo bà ya yí gí bà ci i ji Mbíṛì á Jèrùzàlémè.
44018019	Ndú mâ giì yee gbí gbata Éfàsù, yí giì jee ndâ Pìrìsílà ta Àkùyílà á mí bàndò, bìndi~ yí giì ya ta kpéétí wó gí bà 'viiki gbí có mì Mbíṛì ta ndâ Jùdéyà á tí bàndò bà kili ndú tacó bà ùlù Mbíṛì.
44018020	Káa si yí kû giì njè nó, ndâ Jùdéyà giì tii yí, máa, yí dù gàà gi. Káa yí giì ya gí gbí có mì ndú nò lá.
44018021	Ta kùṛo bà o gbâ mì wó 'do gbí gbata Éfàsù, yí giì ci ndâ 'duù kà, máa, «Ye bà dele ndi ye gì gí mì yo gî, náa Mbíṛì má ùnje gî nò.»
44018022	Páwòlò giì o gí to á 'do gbí gbâ á bìndi bà njè nó mì wó 'do gbí gbata Éfàsù á ká ngéé gbí gbata Cèzàríyà. Yí mâ giì ya gí bà 'vee ndâ mbe kû kili ta ṛè mì Jézù á bà-i-nò gî, yí giì ndii ya gí gbí gbata Àndìyókì.
44018023	Yí giì bàkà mí Àndìyókì káa làmbu sili, bìndi~ yí giì 'bì ndi nó mì wó co gbí ndâ to Gàlátì, ta ndâ to Fìríjìyà, kû je wotí ji ndâ mbe ùnje gítí có mì Jézù gbí ndâ to tí nò.
44018024	Ta o tí nò si ndâ Pìrìsílà ta Àkùyílà kuu gbí gbata Éfàsù nò, 'bí Jùdéyà ta ṛè wó a Àpólò, náa a jò yí mí gbí gbata Àlèsàndèríyà, tí 'dakò mbe 'dè có, mbe 'di gbí ndâ có gbí wáràgà mì Mbíṛì ngbáṛángà'i gî, giì ya gí Éfàsù.
44018025	Àpólò ya gí Éfàsù tí 'dakò náa à yù yí ngbóó gbí kpokèjì mì Mbíṛì gî, ta cèṛéṛé bà nìbà có mì Mbíṛì ji ndâ 'duù ká tí wó, tí mbe kû ma có ta bà nìbà i gítí Jézù ta 'bí gbèe njì có mbe lè 'do gbí òkò tí ndâ có tí nò wálá, ji ndâ 'duù. Káa à caka tí wó ká ta ŋa bà caka tí ndâ 'duù mì Jòvánì tí mbe caka tí ndâ 'duù.
44018026	Ndâ Pìrìsílà ta Àkùyílà mâ giì 'di kòcò Àpólò kû 'dè có ji ndâ 'duù ta gúku tí wó wálá á bàndò bà kili ndâ Jùdéyà tacó bà ùlù Mbíṛì, ndú giì 'daka yí ya tí~ gí 'bá mì ndú, bìndi~ ndú giì toṛo sè búlù 'do tí nèté mì wó ji yí ta bà nìbà sè ndâ 'bí i ŋìnó náa à kuu tí~ gítí «Kpokèjì mì Bìndi-Mbíṛì» nó ji yí.
44018027	Ta o tí nó náa Àpólò kû giì bàkà có bà di ngo ya gí gbí to Àkáyà nó, ndâ mbe ùnje gítí có mì Jézù gbí gbata Éfàsù giì je wotí ji yí. Ndú giì cu wáràgà ji ndâ mbe tala có mì Jézù á Àkáyà, máa, ndú 'ví te wiṛi mítí wó. Yí mâ giì ye Àkáyà, Mbíṛì giì bàkà nambeè ji yí, ta bà je wotí bà konì ndâ mbe kû kili ta ṛè mì Jézù á kà ji yí túkà'i.
44018028	Yí giì kpò nje ndâ Jùdéyà ta wotí ká tí~, ta bà tùbà~ ji ndú 'do gbí wáràgà mì Mbíṛì mí kùṛo ndâ 'duù 'dáá gî, máa, Jézù a Bìndi-Mbíṛì.
44019001	Páwòlò giì waa to co gú si Àpólò kuu gbí gbata Kòríndì ya gí Éfàsù. Yí mâ giì yee kà, yí giì 'de ndâ 'bí mbe tala có mì Jòvánì tí mbe caka tí ndâ 'duù.
44019002	Yí bà-i-nò giì 'vee ndú máa, «Bèṛi-mì-Mbíṛì táánò gì gí muu yo ta o bà ùnje mì yo gítí bà càkà tí yo nó gî?» Káa ndâ 'duù tí nò giì 'vìsì có ji Páwòlò máa, «Jé lá. À jé táánò ngbá 'dè có ji ze énó máa, 'bí i ta ṛè wó a Bèṛi-mì-Mbíṛì kuu tí~ nò lá.»
44019003	Páwòlò giì 'vee ndú káká'i máa, «Káa, àá táánò caka tí yo ée?» Káa ndú giì 'vìsì có ji Páwòlò máa, «Àá táánò caka tí ze ká gbí ŋa kpokèjì bà caka tí ndâ 'duù mì Jòvánì tí mbe caka tí ndâ 'duù.»
44019004	Káa Páwòlò giì 'vìsì có ji ndú máa, «Ŋa bà caka tí ndâ 'duù mì Jòvánì táánò a i tacó tí ndâ 'duù ŋìnó mbe 'vìsì muu ndú 'do tí ndâ vò i mì ndú gî nô. Káa Jòvánì táánò ta o 'dáá gî kû 'dè có ji ndâ 'duù ta wotí tí~ ngé ma énó máa, ndú ùnje gítí có mì 'Duù tí nó á kèjì gí tàkò yì nô, 'Duù tí nó tí Jézù nô.»
44019005	Ndâ 'duù tí nò mâ giì 'di có tí nò náa Páwòlò 'dè ji ndú nò gî, àá giì caka tí ndú ta ṛè mì Mbe tí ndoo gî.
44019006	Páwòlò mâ giì tee 'bì wó mítí ndú, Bèṛi-mì-Mbíṛì giì gì gí muu ndú. Ndú bà-i-nò giì 'bìtà bà 'dè có gbí ndâ 'bí tende ŋa nje có, ta bà 'dè-kòcò ta wotí mì Bèṛi-mì-Mbíṛì.
44019007	Muu ndâ 'duù tí nò ta o tí nò 'dáá gî go ndâ 'dakò muu'bì-nje~só.
44019008	Bìndi~ Páwòlò giì ya gí bàndò bà kili ndâ Jùdéyà tacó bà ùlù Mbíṛì. Yí giì cì pì ta'ô mí kà kû 'viiki gbí ndâ có, ta bà yìì ndâ 'duù, tacó wàa ndú 'ví ŋò ta Mbíṛì ni tí gba, ta bà 'dè có ta gúku tí wó wálá.
44019009	Káa, ndâ 'bí mbe ngbútù mbe biya bà 'di có mì Páwòlò gî mâ giì 'bìtà bà 'dè vò có gítí «Kpokèjì tí nò» mí kùṛo ndâ 'duù tí nó mbe kili mí bàndò bà kili ndâ Jùdéyà tacó bà ùlù Mbíṛì nó, Páwòlò giì kaa ndâ 'duù ŋìnó ta go bà 'di có mì wó tí ndú nó, bìndi~ ndú giì dù kû ya ta ndú gí bà 'viiki gbí ndâ có ta ṛi 'dáá gî mí tà'i bà nìbà i mì 'bí 'dakò ta ṛè wó a Tìrànúsù.
44019010	Ndâ Páwòlò ta ndâ mbe tala có mì wó bàkà a ndoò sósò'ô mí gbí nèté bà 'viiki gbí có gítí «Kpokèjì tí nò» ta ndâ 'duù, bìndi~ ndâ 'duù Ásìyà 'dáá gî, ndâ Jùdéyà ta ndâ Ìgìrígì, giì 'di có mì Mbe tí ndoo gî.
44019011	Mbíṛì giì je wotí ji Páwòlò me gbolò tacó bà bàkà ndâ kpo-kpò seṛè
44019012	tí ŋa ŋìnó náa, à kpêtí gbí ndâ o tí nò má je káa vòó zì bòngo nèté mì wó ya tí~ ji mbe nò'o, nò'o tí nó ngé kû cee 'do tí wó gî. À delè má je ya tí~ ji 'duù ŋìnó ta i ká gbí muu wó nó, i tí nò ngé kû njè nó 'do gbí muu 'duù tí nò gî.
44019013	Ndâ 'bí Jùdéyà ta nèté mì ndú a bà nò jèlè to kû ko ndâ i 'do gbí muu ndâ 'duù bà-i-nò giì tala bà ko ndâ i 'do gbí muu ndâ 'duù ta ṛè mì Mbe tí ndoo Jézù. Ndú kû bàkà énò ta bà 'dè có ji ndâ i-gbí-muu ndâ 'duù máa, «Ye kû 'dè có ji yo ta ṛè mì Jézù tí nó náa Páwòlò kû ma có mì wó nó énó máa, yo co 'do gbí muu 'duù tí nò gî.»
44019014	Ndâ 'bí 'duù vô-nje~só 'do gbí òkò tí ndâ mbe kû me ŋa i tí nò ta o tí nò a ndâ 'viì mì 'bí Kùṛo ndâ bu-Mbíṛì mì ndâ Jùdéyà, ta ṛè wó á Sévà.
44019015	Ta 'bí o gbaànjé, ndú mâ giì 'dè ŋa có tí nò á ji i-gbí-muu 'bí 'dakò, i tí nò giì 'vee ndú máa, «Ye ŋò Jézù ni 'do sàà gî. Ye delè giì ŋò Páwòlò ni gî. Káa yo, yo a ndâ 'di?»
44019016	Ndú mâ giì zeke'o, ndú giì ŋò 'dakò tí nò ta i-gbí-muu wó nò langa ya gítí ndú ta 'bí ŋa wotí náa ndú jé ŋò sàà kùṛo lá. Yí giì njè gbí ndú 'do 'bá ta só, ta gbí-gbì kà mítí ndú.
44019017	Ndâ Jùdéyà ta ndâ Ìgìrígì gbí gbata Éfàsù 'dáá gî giì 'di tàwo ŋa i tí nò mbe bàkà tí nò gî. Tàwo ŋa i tí nò giì te mítí ndú a gúku tí ŋa ŋìnó náa ndú 'dáá gî giì 'bìtà bà te duù mítí Mbe tí ndoo Jézù.
44019018	Ndâ 'bí 'duù ŋìnó gbí òkò tí ndâ mbe ùnje gítí có mì Jézù, ta ká nèté mì ndú a bà volo bà i ta yeè nó giì yù gbí ndâ i-yeè tí nó náa ndú sàà kû bàkà nó 'dáá gí sè gî.
44019019	Ndâ 'bí ŋa 'duù ŋìnó mbe kû zò i sàà 'do a i gbí bà bàkà ndâ i-kó'dú nó giì kaa ndâ wáràgà-kó'dú mì ndú náa ndú sì 'dáá gî ta njì fádà álìfì zi'duù-só-nje~muu'bì (50,000), ndú giì doo ta wu mí kùṛo ndâ 'duù 'dáá gî.
44019020	Có mì Mbe tí ndoo giì dù kû 'vèè gbí ŋa kpokèjì tí nò ta wotí ká tí~.
44019021	Bà ndâ có mì ndâ mbe ko ndâ i 'do gbí muu ndâ 'duù nò mâ giì da gî, Páwòlò giì koṛo có bà dele ndi wó gí Jèrùzàlémè co tí kpokèjì tí nó mbe co Mèsìdónìyà, bìndi~ giì co Àkáyà, nô. À gbí muu wó ta o tí nò a có énó máa, yì má ya gí Jèrùzàlémè gî, yì 'ví giì ya gí Rómà delè.
44019022	Tacó énò, yí giì tuu ndâ 'bí mbe konì yí sósò'ô, ndâ Tìmàtéyò ta Èrásìtù, ya tí~ gí kùṛo Mèsìdónìyà si yí mí Ásìyà.
44019023	Ta o tí nò si Páwòlò kû bàkà có gítí nó nò, wo giì tanga tí gítí «Kpokèjì mì Bìndi-Mbíṛì» gbí gbata Éfàsù.
44019024	'Bí 'dakò tí mbe du fádà ta ṛè wó a Dìmítìrì, mbe kû 'de i me gbolò 'do gbí nèté bà gbì ndâ 'bá 'do tí fádà ji bààcì mì ndú ta ṛè wó gbí có Làtínì a Dìyánà, káa á gbí nje có mì ndâ 'duù Éfàsù a Àrìtémìsì,
44019025	giì kili ndâ mbe nèté mì wó, ta ndâ 'bí ka wó mbe kû 'de i 'do gbí nèté bà du fádà 'dáá gî. Bìndi~ yí giì 'dè có ji ndú máa, «Ndâ 'dakò! Yo ŋò ni gî máa, ndoo kû 'de i a i 'do gbí nèté tí nó mì ndoo nô.
44019026	Ye koṛo có máa, yo kpónó ŋò ta ṛo yo gî, yo delè 'di ta tù yo gî, máa, 'dakò tí nó ta ṛè wó a Páwòlò nó kuu kpéké'vé tàkò bà 'vìsì muu ndâ 'duù me mbè, ta bà 'dè có ji ndú máa, ndâ i ŋìnó náa ndâ 'duù bàkà ta 'bì ndú bìndi~ ndú giì 'dè có máa ndâ i tí nò a Mbíṛì nó, me Mbíṛì ngé gî lá. Yí kû 'dè ŋa có mì wó nò me ká gbí gbata Éfàsù cuki lá. Sè to ji yí tí~ gbí to Ásìyà 'dáá gî kpónó káa sè.
44019027	Káa có tí nò bà volo me káa ṛè nèté tí nó mì ndoo nó cuki lá. Ndâ 'duù bà si 'bá mì Àrìtémìsì, tí niì tí nó tí bààcì mì ndoo nó, tí có wálá, 'do ká kuu gbí có tí nò náa yo kû 'di tíṛì-tíṛì nò. À delè wúnò káa gbèe có tí nò ká bà zì nje bà wu ṛè niì tí nò tí bààcì mì ndoo, náa ndâ 'duù gbí to Ásìyà 'dáá gî, ta ndâ 'duù muu to tí nó 'dáá gî, kû tègàṛà ṛè wó nò.»
44019028	Có tí nò náa Dìmítìrì 'dè nò giì volo njembí ndâ 'duù gítí Páwòlò gî. Ndú 'dáá gî giì ṛe-ṛe kû dòmùù, máa, «Àrìtémìsì mì ndâ 'duù Éfàsù a gbolò bààcì!»
44019029	Ndâ 'duù gbí gbata 'dáá gî giì 'bìtà bà pìì wo, bìndi~ ndâ mbè ndâ 'duù tí nò giì kaa ta ngèlè ṛùkù-ṛùkù, ta bà gbàmà ndâ 'bí 'dakò tí ndâ ka nó mì Páwòlò sósò'ô, ndâ Gáyù ta Àrìsìtárìkù, tí ndâ 'duù Mèsìdónìyà, ya tí~ gí gbí ngbàngà.
44019030	À giì dù gbí muu Páwòlò ta o tí nò a có bà ya gí mì ndâ 'duù tí nò mbe kaa ya gí gbí ngbàngà nò, káa ndâ mbe ùnje gítí có mì Jézù giì biya ji yí gî.
44019031	Ndâ 'bí 'duù 'do gbí òkò tí ndâ kpo-kpò 'duù mì ndâ 'duù Ásìyà gbí gbata giì tuu tú ji yí máa, yí yuu miṛi wó mí gbí wú ta bà ya gí gbí ngbàngà lá.
44019032	Ndâ 'duù giì dù kû pìì káa kû maa énò gí kà. Ndú giì ŋò 'dóó i tí nó mbe kû bàkà tí nó lá. Ndâ 'duù me mbè gbí òkò tí ndú delè giì ŋò i tí nó mbe kili ndú nó ni lá.
44019033	Ndâ 'bí 'duù gbí òkò tí ndú giì kaa ndeṛè bà kili ndú nò a i mítí 'bí 'dakò ta ṛè wó a Àlèsándòrò, tacó ndâ Jùdéyà ta o tí nò te yí tí kùṛo wo tí nò. Àlèsándòrò bà-i-nò giì mìyà 'bì wó ji ndâ 'duù, máa ndú dù ngbìì, tacó wàa, yì 'ví 'dè có ji ndú, káa, à giì kpò tí gî,
44019034	tacó ndâ 'duù mâ giì ŋò Àlèsándòrò ni tí Jùdéyà gî, ndú giì 'bìtà ndi bà tò kû ta kòcò ndú toko gbaànjé ta kôndi~, máa, «Àrìtémìsì mì ndâ 'duù Éfàsù a gbolò bààcì! Àrìtémìsì mì ndâ 'duù Éfàsù a gbolò bààcì!»
44019035	'Bí gbolò 'duù mì ndâ 'duù gbí gbata giì jè kpòò, yí mâ giì ṛò ndâ 'duù 'do tí kû gî, yí giì 'dè có ji ndú máa, «Yo ndâ 'viì Éfàsù! 'Dóó ṛè 'duù tí nó mbe ŋò ni énó máa, gbata tí nó tí Éfàsù nó me bàndò bà kpolo tí 'bá mì bààcì tí nó tí Àrìtémìsì nó lá nò a 'di? A 'di ká 'dè có ji yo énó máa, Éfàsù me bàndò bà kpolo tí bààcì tí nó mbe 'va tí to á 'do gbíṛì nó lá?
44019036	Ŋìnó a ndâ i ŋìnó náa 'bí 'duù gbaànjé bà 'boo ndú wálá nó ká nò. À má énò, ndeṛè bà volo njembí yo kpónó wálá, ndeṛè bà gu tí yo gítí bà bàkà 'bí ŋa i nò delè wálá.
44019037	Káa ndâ 'dakò tí nó náa yo kaa ndú á gì tí~ gí nó nó gàà 'bí i 'do tí niì tí nò tí bààcì mì yo nò ta vò 'bì gbaànjé lá. Ndú delè 'dè zu có á gítí wó gbaànjé lá.
44019038	«Káa à má mì ndâ Dìmítìrì ta ndâ ka wó muu-tàwu a có ta 'bí 'duù, o bà kili ndâ gba kuu tí~. Ndâ kpo-kpò 'duù delè kuu tí~. Si ndú 'ví ya ta có mì ndú nò gí gbí ngbàngà.
44019039	Káa à má mì yo a 'bí có, yo 'ví ya ta có mì yo nò á gí kùṛo ndâ kpo 'duù tí nó mbe kû kili cóó-cóó nô.
44019040	Bà go ndoo máa, ndoo a ndâ mbe wo gítí ndâ i tí nó mbe bàkà tí kpónó nó bà dù me kpo có lá. Tacó ndeṛè bà bàkà ndú mì ndoo 'dáá gî wálá. À delè mì ndoo me yúcó tacó bà kili ndoo kpónó nó lá.»
44019041	Gbolò 'duù tí nò mâ giì cee ta có mì wó gî, yí giì njè ndâ 'duù tí nó mbe kili mí gbí ngbàngà nò gî.
44020001	Bà wo tí nò mâ giì da 'do muu ndâ 'duù gbí gbata Éfàsù gî, Páwòlò giì tuu tú gí tàkò ndâ mbe ùnje gítí có mì Jézù. Yí mâ giì kpo-gbí-tà-tù ndú cee gî, yí giì nì, «Yo 'ví dù á ndì,» á ji ndú, bìndi~ yí giì zèè kpokèjì Mèsìdónìyà.
44020002	Yí giì nò ta bà kpo-gbí-tà-tù ndâ mbe ùnje gítí có mì Jézù gítí ndâ i me mbè ta ndi tí ndâ to tí nó náa yí kû co ta tí ndú nó,
44020003	yee ká ngé 'bá Ìgìrígì. Yí giì bàkà mí 'bá Ìgìrígì a pì ta'ô. Ta o tí nó náa yí kû giì bàkà có bà o gbâ, wàa yì 'ví ya gí gbí to Sírìyà nó, yí giì 'di có énó máa, ndâ Jùdéyà gò mbu mítí kpokèjì ji yì gî. Tacó énò, yí giì 'vìsì muu wó gî, máa, yì bà dele ndi yì co tí kpokèjì Mèsìdónìyà.
44020004	Ndâ mbe ko yí gbí nó tí nò ta o tí nò a ndâ Sùpàtérè tí 'viì mì Pírù ta 'bá mì ndú gbí gbata Bèréyà, giì je ndâ Àrìsìtárìkù ta Sèkúndù ta 'bá mì ndú Tèsàlónìkà, giì je Gáyù tí mbe gì 'do Dérébì, giì je Tìmàtéyò, giì je ndâ Tìkíkùsù ta Tòròfímù ta 'bá mì ndú gbí to Ásìyà.
44020005	Ndâ 'duù tí nò náa à 'deke ndú ta bà muu ndú nò giì ya gí bà ùndi ze á kùṛo mí gbí gbata Tòrówà.
44020006	Ze ŋìndi ze giì 'bì nó tacó bà ya gí tàkò ndú 'do Fìlípì a i bìndi o bà ci 'Dê-kô gbí tàkìì mì ndâ Jùdéyà. Ze giì 'de tí ze ta ndú gbí gbata Tòrówà ta sili vô á bìndi bà njè nó mì ze. Bìndi~ ze giì bàkà sili vô ta nje~ sósò'ô ta ndú mí kà.
44020007	Ze giì kili tacó bà zò i-cí-ci ta 'dê'o bìndi ṛi bà wotí gbí tàkìì mì ndâ Jùdéyà. Páwòlò ta o tí nò 'viindi tí wó gítí bà njè nó 'do gbí gbata Tòrówà ta yé bìndi o tí nò gî. Tacó énò, yí giì 'dè có ji ndâ 'duù ngé yee tí kpo-gbí'o.
44020008	À òlò ji ze ta o tí nò a ndâ njewu á mí gbí soṛo.
44020009	Káa si Páwòlò kû 'dè có ji ndâ 'duù nó, 'bí 'viì-'dakò ta ṛè wó a Èwùtíkù mbe ki tí wó to á tí sùbákì giì dù kû tù ṛì. Yí mâ giì yeeke ta ṛì ngé volo gî, yí giì ndo 'do yaà kà gbàràsà to. Ndâ 'duù giì njè 'do yaà gí to. Ndú mâ giì 'banga 'viì-'dakò tí nò gí yaà, ndú giì 'de yí cì gî.
44020010	Páwòlò bà-i-nò giì mò tí wó gí to muu ku 'viì tí nò, yí giì kunduu yí mí njembí wó, bìndi~ yí giì 'dè có ji ndâ 'duù máa, «Gbí ndeṛè bà cì gúku mì yo wálá. Yí a wu wó.»
44020011	Páwòlò giì dele ndi wó ya gí gbí soṛo yaà. Yí mâ giì zò i-cí-ci gî, ndú giì 'dè yé ngé too wàyí ta ndâ 'duù gî, bìndi~ yí bà giì njè nó.
44020012	Ndâ 'duù giì 'daka 'viì-'dakò tí nò náa Páwòlò 'vala yí nò ya tí~ gí 'bá tí wu wó ta pétékè tàkòcò ndú.
44020013	Ze giì o gbâ 'do Tòrówà kû ya gí bà ùndi Páwòlò mí Àsósì kùṛo, wàa ze 'ví te yí a i 'do kà, á go có tí nó náa yí 'dè ji ze nô, tacó à gbí muu wó ta o tí nò a có bà ya gí Àsósì ta kò wó.
44020014	Ze mâ giì 'de tí ze ta ndú Àsósì go có mì wó nò gî, ze giì o gbâ ta ndú 'do kà ya tí~ gí Mìtìlénì.
44020015	Ze giì tèṛì ṛo ngo á bìndi bà njè nó mì ze 'do Mìtìlénì gbaànjé, bìndi~ ze giì dù gbí gbâ á tìto ngo kè'bî kû zeke Kìyósì, tí 'bí to mbe le mí gbí u ngo. Ze káká'i giì tèṛì á bìndi bà ŋò Kìyósì mì ze nò gbaànjé, bìndi~ ze giì yee Sàmósì, tí 'bí to káká'i mbe le mí gbí u ngo. Ze giì ṛò tíyò bìndi bà ndii Sàmósì a i Tàròjìlìyúmù. Ze giì bàkà káká'i káa sili gbaànjé 'do Tàròjìlìyúmù kû ya gí Mìlétù.
44020016	Páwòlò ta o tí nò eṛe muu wó gî, maa, ze 'ví ndii có Éfàsù ká ta nó, tacó go bà volo gbí o nó á mí gbí to Ásìyà tí wó wálá. Tacó à gbí muu wó ta o tí nò kpolo ma a có bà yee Jèrùzàlémè ta sili zi'duù-só-nje~muu'bì bìndi bà ci ngú cû gbí tàkìì mì ndâ Jùdéyà, náa 'bí i má 'de yì kpokèjì lá nò.
44020017	Páwòlò giì tuu 'duù ji ndâ kpo-'duù-'bá ŋìnó mbe kû kili ta ṛè mì Jézù gbí gbata Éfàsù nó énó máa, ndú gì gí bà 'de yí gbí gbata Mìlétù.
44020018	Ndú mâ giì gì gí tà é mì wó gî, yí giì 'dè có ji ndú máa, «Yo ŋò ŋa cè bà 'vala ndò mì ye ni 'do tí kpédélé ṛi tí nó táánò náa ye 'dò ta kò ye mí gbí òkò tí yo gbí to Ásìyà nó yee gbí ṛi tí nó wúnó nó gî.
44020019	Ye bàkà nèté mì Mbe tí ndoo ta bà si tí ye tí i lá, ta ndâ sé'i gbí njembí ye, ta ndâ i mbe kû ŋònòkò muu ye 'do tí~ gbí ndâ o tí nó náa ndâ Jùdéyà táánò kû eṛe ta gba có mì ndú tà bèngìì gítí bà toṛo nje ye ta to nô.
44020020	Ye jé ta gbèe ṛi me kpììkì-kpììkì gítí bà 'dè có ji yo gítí 'bí ŋa i ŋìnó náa yo bà 'de gbí~ a i nó lá. Ye ta o 'dáá gî kû nìbà i ji yo mí kùṛo ndâ 'duù 'dáá gî. Ye delè kû nò ta bà nìbà i ji yo 'do tí 'bá, ya gítí 'bá.
44020021	Ye kû 'dè có ji ndâ Jùdéyà, ta ndâ Ìgìrígì, ta sè ndâ 'bí 'duù ŋìnó náa ndú me ndâ Jùdéyà lá nó énó máa, ndú 'vìsì muu ndú 'do tí ndâ vò kpokèjì mì ndú á gítí kpokèjì mì Mbíṛì, wàa ndú delè 'ví tee njembí ndú mítí Mbe tí ndoo tí Jézù.
44020022	«Yo kpónó kû ŋò nó a tàmuu ye kû ya gí Jèrùzàlémè nô. Ye 'di a có mì Bèṛi-mì-Mbíṛì náa ye kû ya tí~ nô. Ye ŋò ni lá, máa a ŋa yè ká bà 'de ye kà wè,
44020023	káa có káa ŋìnó máa, ye má yee gbí gbata ŋìnó, Bèṛi-mì-Mbíṛì kû ci ye ngbáṛángà'i énó máa, ndâ 'duù Jèrùzàlémè kû ùndi ye tacó bà te ye mí gbí zàà, wàa ndâ yì 'ví mèèkè'i tí ye.
44020024	Káa 'bí ṛè i náa ye bà dù kû ta ṛi mítí~ me bà tì muu có gítí bà 'vala ye muu to tí nó nò lá. Kpóló-kpolo có mì ye kpónó a có gítí bà cee ta nèté tí nó, tí nèté bà ma Banga-Ngú-Có gítí nambeè mì Mbíṛì náa Mbe tí ndoo tí Jézù táánò je ji ye, máa, ye bàkà nô.
44020025	«Ye ŋò ni gî máa, 'bí 'duù gbaànjé 'do gbí òkò tí yo tí ndâ 'duù tí nó náa ye táánò kû nò ta bà ma có gítí ngú ŋa kpokèjì bà bàkà nambeè mì Mbíṛì ta ndâ 'duù ji yo nó bà ŋò gbí ṛo ye káká'i wálá.
44020026	Káa, à káa Mbíṛì ká bà ŋò ŋa bà ngbaṛanga njembí ye á gítí yo.
44020027	Tacó ye jé ta 'bí gbèe ṛi ngùù 'bí có ŋìnó náa a tí~ mì Mbíṛì nó 'do tí yo lá.
44020028	«Yo kpolo tí 'dóó miṛi yo, wàa yo delè 'ví kpolo tí ndâ 'duù tí nó náa Bèṛi-mì-Mbíṛì kaa yo tí ndâ mbe kpolo tí ndú nô. Yo kpolo tí ndâ 'duù mì Mbíṛì, tí ndâ mbe kû kili ta ṛè mì Jézù, náa yí tí Jézù sì tàkò ndú ta 'dóó mbelè wó nô.
44020029	Ye ŋò ni gî máa, ye má ya gî, ndâ gbù kàzà tí ndâ gbôwó kèjì gítí yo ta vò i. Ndú kèjì gí bà 'bu ŋa yo ta ndâ 'duù tí nó náa yo kû kpolo tí ndú nó kpú gî.
44020030	'Bí o wúnò ká kèjì náa ndâ 'bí 'duù á 'do gbí òkò tí yo bà oloko kû 'dè 'véṛè, tacó wàa ndâ 'duù 'ví kaa 'do tí kpokèjì mì yúcó ya a i gí tàkò ndâ có 'véṛè mí ndâ yì.
44020031	À má énò, yo kpolo tí yo. Yo te kácáá mí gbí muu yo énó máa, ye táánò jé kì nje mbíṛì ye gítí yo lá. Ye bàkà nèté gítí yo ta ngo-ṛo tà ṛo ye too yé, ta ṛi, ta ndoò ta'ô tacó wàa, yo 'ví dù tí~ tí ndâ 'duù jáá.
44020032	Ye kpónó kû kaa yo mí 'bì Mbíṛì. Ye kû kaa yo ji yí gí tàkò có nambeè mì wó, tí mbe bàkà yo tí ndâ 'viì-'bá ta ndâ 'duù tí nó náa yí kaa ndú mò gí mì wó gî nô.
44020033	«Ye jé ta gbèe ṛi yù gùrúsù á 'do tí 'duù lá. Ye delè jé yù zì bòngo 'do tí 'duù lá.
44020034	Yo ŋò ni gî máa, ze ta ndâ ka ye mbe kû dù toko ta ye kû 'de ndâ i ŋìnó ta go ndú tí ze nó 'dáá gî ká 'do gbí ndâ 'bì ye tí nó náa ye kû tù ji yo nô.
44020035	Ye bàkà ŋa i 'dáá gî tacó bà tùbà~ ji yo énó máa, 'duù 'ví ka a wu'o, tacó bà konì ta ndâ 'duù ŋìnó ta wotí tí ndú wálá nô. Ye kû bàkà ndâ i tí nò ta có tí nó náa Mbe tí ndoo ká 'dè ta 'dóó nje wó énó máa, ‹Tàkòcò 'duù peteke ta bà je i ji ndâ 'bí ka wó ndii bà lì 'bì wó gí tà i 'do 'bì ka wó gî,› nó kácáá kuu gbí njembí ye.»
44020036	Páwòlò mâ giì ye nje có mì wó gî, ndú giì kucuku muungbó ndú ta ndâ 'duù tí nò 'dáá gî mí to. Bìndi~ ndú giì 'deke tí ndú ji Mbíṛì.
44020037	Bìndi~ ndâ 'duù tí nò gbaànjé-gbaànjé giì 'bìtà bà kunduu Páwòlò kû òlò gbí tù wó, ta bà 'dù ngo-ṛo ndú mítí wó, kû nì ta «Wò 'ví ya ndì» ji yí.
44020038	Có mbe kaṛa ṛé ndú jàngá gî ta o tí nò a có tí nó náa Páwòlò 'dè ji ndú énó máa, ndú káká'i bà ŋò ndi gbí ṛo yì wálá nô. Ndú mâ giì 'vee Páwòlò cee gî, ndú giì ko yí ya tí~ gí gbí gbâ.
44021001	Ze mâ giì nì, «Yo 'ví dù á ndì,» ji ndâ kpo 'duù tí nó náa Páwòlò tè'é tí ndú 'do Éfàsù nó gî, ze giì di ngo 'do Mìlétù ndírí ya gí Kósì. Ze giì yee Ródè ta 'bí yé, bìndi~ ze giì ndii ya gí Pátàrà.
44021002	Ze yee Pátàrà si 'bí gbâ kû bàkà có bà ya gí Fònésìyà. Ze bà-i-nò giì njè nó tí~.
44021003	Ze mâ giì ya kpòò, ze giì dù gbí gbâ kû ŋò muu Kípùrù. Káa ze giì si Kípùrù mò gí gbí gàlì mì ze bìndi~ ze giì zèè kpokèjì jáá ya gí Sírìyà. Ze giì ṛò tíyò tacó bà tuṛu ndâ i 'do gbí gbâ gí to gbí to Sírìyà a i gbí gbata Tírò.
44021004	Ze bà-i-nò giì pà bà tí ndâ mbe tala có mì Jézù gbí gbata Tírò, ze mâ giì 'de ndú gî, ze giì bàkà sili vô-nje~só mí mì ze ta ndú. Bèṛi-mì-Mbíṛì giì a tàmuu ndú gbí òkò ndâ sili tí nò náa ze tí~ kuu mì ze ta ndú nò, máa, ndú 'dè có ji Páwòlò énó máa, yí ya gí Jèrùzàlémè lá.
44021005	Káa, bà ndâ sili mì ze mâ giì cee gî, ze giì 'di me có tí nò náa ndú 'dè ji Páwòlò nò lá. Ta o tí nó náa ze kû giì njè ta nó nó, ndú giì kaa cotí ndâ niì ta ndâ 'viì gí bà ko ze yee ngé nje ngo á tí bàndò bà o gbâ. Ze giì kucuku muungbó ze mí to ta ndú, bìndi~ ze giì 'deke tí ze ji Mbíṛì. Ze mâ giì 'vee tí ze ta ndú gî,
44021006	ze giì oloko gí gbí gbâ, bìndi~ ndú giì dele ndi ndú kû ya gí 'bá mì ndú.
44021007	Ze giì ṛò tíyò bìndi bà njè nó mì ze 'do Tírò a i ngéé Pìtòlèmédà. Ze giì tèṛì bà-i-nò ká gbaànjé kû 'vee ndâ ná'vindí ze.
44021008	Bìndi~ ze giì 'do bà-i-nò ya gí Cèzàríyà. Ze dù á Cèzàríyà a i 'bá mì Fìlípò tí nó tí mbe kû ma Banga-Ngú-Có, tí 'duù 'do gbí òkò tí ndâ 'duù tí nó vô-nje~só náa à ṛuka ndú tí ndâ mbe konì ndâ tú mì Jézù ta bà njèè ndâ i nô,
44021009	ta ndâ nájú wó nà'ô tí ndâ mbutu 'vinî mbe kû 'dè-kòcò ta wotí mì Bèṛi-mì-Mbíṛì.
44021010	Ta 'bí o gbaànjé si ze bàkà làmbu sili mí Cèzàríyà gî, 'bí 'dakò ta ṛè wó a Àgábù, tí mbe kû 'dè-kòcò ta wotí mì Bèṛi-mì-Mbíṛì, giì gì 'do gbí to Jùdéyà
44021011	tacó bà ŋò ze. Yí mâ giì 'de ze gî, yí giì njaanga wú'dè 'do ṛè'dè Páwòlò, bìndi~ yí giì eṛe ta ndâ kò wó ta 'bì wó tí Àgábù toko gî. Bìndi~ yí giì 'dè có ji ze máa, à 'dè énò a Bèṛi-mì-Mbíṛì, máa, «Ndâ Jùdéyà bà eṛe mbe wú'dè tí nó Jèrùzàlémè á go énô, má kózò gî, ndú giì kpì ngbàngà tí wó ji ndâ 'duù ŋìnó ta ŋa ndú me ndâ Jùdéyà lá nô.»
44021012	Ze mâ giì 'di có tí nò, ze ta ndâ 'bí 'duù giì 'deke tí ze ji Páwòlò, máa, yí ya gí Jèrùzàlémè lá.
44021013	Káa Páwòlò giì 'vìsì có ji ze máa, «Yo kû bàkà énò a ŋa yè? Yo kû wa a ŋa yè, kû kaṛa ta ṛé ye énò? Ye gbì gbí njembí ye me ká cuki gítí có bà te ye mí gbí zàà lá, ye kili ká'i nó bà ya tacó bà cì ye mí Jèrùzàlémè á muu Mbe tí ndoo tí Jézù gî.»
44021014	Bà 'dè 'bí ŋa có mbe ya gí gbí muu Páwòlò tacó wàa yí 'ví ya gí Jèrùzàlémè lá mâ giì kpò ze gî, ze giì nè nje ze ta bà ki káa ndò có ji yí énó máa, «À bàkà go có mì Mbíṛì.»
44021015	Ze mâ giì kili ndâ ká'i tacó bà ya ze gí Jèrùzàlémè cee gî,
44021016	ndâ 'bí mbe tala có mì Jézù gbí gbata Cèzàríyà giì ko ze ngé yee tí bàndò bà dù ze Jèrùzàlémè, á 'bá mì 'bí 'dakò ta ṛè wó a Mànàsónì. Mànàsónì tí nò a 'duù mbe gì ta 'bá gí Jèrùzàlémè 'do Kípùrù, yí delè a 'duù 'do gbí òkò tí ndâ kpédélé mbe ùnje gítí có mì Jézù.
44021017	Ndâ ná'vindí ze giì kaa ndâ ká'i mì ze gí tà'i ta o bà yee ze Jèrùzàlémè ta pétékè tàkòcò ndú.
44021018	Ze tèṛì á Jèrùzàlémè ká gbaànjé, bìndi~ Páwòlò giì ya ta ze gí bà ŋò Jákòmò, wàa ze delè 'ví ŋò ta ndâ 'bí kpo 'duù mì ze ŋìnó ta o tí nò kuu gbí gbata Jèrùzàlémè nô.
44021019	Ze mâ giì 'vee ndú gî, Páwòlò giì 'vanda ndi ndâ i tí nó náa Mbíṛì bàkà ji ndâ 'duù ŋìnó náa ndú me ndâ Jùdéyà lá nó á 'do gbí nèté mì wó tí Páwòlò ji ndú.
44021020	Ndâ kpo 'duù mì ze mâ giì 'di ndâ có tí nò náa Páwòlò 'dè ji ndú nò, ndú giì ùlù Mbíṛì. Bìndi~ ndú giì 'dè có ji yí máa, «Wò ŋò ni ta kpéétí lo ngbáṛángà'i gî, ná'vindí ze, máa, muu ndâ Jùdéyà ŋìnó mbe kû zèè tàkìì mì ndú ta 'bì ndú sósò'ô nó kpónó mbe ùnje gítí có mì Jézù gî me i bà 'déké-'deke lá.
44021021	Káa ndú 'dáá gî 'di có énó máa, wò kû nìbà i ji ndâ ka ndú Jùdéyà ŋìnó mbe kû 'vala ta ndiì á 'bá mì ndâ 'bí tende ŋa 'duù nó énó máa, ndú kaa tí ndú 'do gbí tàkìì mì Mòze gî, wàa ndú 'ví ya ta ndâ 'viì mì ndú gí gbí gàzâ lá, ndú delè 'ví bàkà ndâ i-Jùdéyà lá.
44021022	«Káa, có bà gì wò kpónó á gí to nó nó bà ndii muu tù ndú wálá. À má énò, ndoo kpónó 'ví bàkà a ŋa yè?
44021023	Bàkà go có tí nó náa ze bà 'dè ji wò nô. Ndâ 'bí 'dakò nà'ô mbe see tí ndú ji Mbíṛì gî kuu bà-i-nô.
44021024	Kaa ndú, wàa yo 'ví ya ta ndú gí bà bàkà bà có bà see tí ndú nò 'do tàkò ndú gî. Wò má bàkà go có mì ze nò gî, ndâ 'duù 'dáá gî bà si ndâ có tí nó náa ndú 'di ta ṛè lo nó ká tí ndâ có tí kpokèjì sínò, tacó wò waa 'do tí nèté tàkìì mì ndâ Jùdéyà lá.
44021025	«Káa, à má gítí ndâ 'duù ŋìnó mbe ùnje gítí có mì Jézù gî káa ndú me ndâ Jùdéyà lá nó, ze cu wáràgà ji ndú gî. Ze 'dè có ji ndú gbí wáràgà tí nò énó máa: Ndú gee tí ndú 'do tí bà zò ndâ i ŋìnó náa à ci ji ndâ bààcì gî nô, ndú 'ví gàà mbelè lá, ndú 'ví zò ndâ i ŋìnó náa à tè miṛi ndú té-tè nó lá, ndú delè 'ví kpolo tí ndú á 'do tí bà bàkà bangbaya.»
44021026	Páwòlò giì kaa ndâ 'dakò tí nò ta yé bìndi có tí nò ya tí~ gí bàndò bà 'dii muu ndú nò, yí giì 'do ta ndú kà ya gí gbí ndùgù 'bá-Mbíṛì tacó bà ci o gítí bà waa mbelè mì wó muu ndú gbaànjé-gbaànjé 'dáá gî, wàa à 'ví bàkà ta bà bà see tí ndú nò 'do tí ndú gî.
44021027	Ndâ 'bí Jùdéyà mbe gì 'do gbí to Ásìyà mâ giì ŋò Páwòlò gbí ndùgù 'bá-Mbíṛì si ndâ sili tí nó vô-nje~só tí ndâ sili bà bàkà bà see tí ndâ 'dakò tí nò nà'ô náa à kaa ndú ji Páwòlò nó dooko bà cee gî, ndú giì volo njembí ndâ 'duù gítí wó
44021028	ta bà go na-ngò-gó ta kòcò ndú ngéé gí yaà, máa, «Ngèlè gítí ze, ndâ Ìzìrìyélì! Ngèlè gítí ze! Ŋìnó a 'dakò tí nó náa sè tù 'duù ji yí wálá, 'bí to delè náa yí di tí~ lá nò á muu to tí nó wálá, mbe kû nò ta bà ma ṛè ndoo ji ndâ 'duù cee to 'dáá gî nó ká nô. A yí nó kuu nó ká kû volo ṛè tàkìì mì ndoo. À delè káa gbèe 'dakò tí nó náa yo kû ŋò yí nó ká kû 'dè vò có gítí bàndò tí nô. Káa yí kpónó gbí ŋìnó gbètèkè a bàndò tí nó náa à kaa ji Mbíṛì gî nó ta bà kaa ndâ Ìgìrígì gì tí~ gí gbí ndùgù 'bá-Mbíṛì.»
44021029	Ndú 'dè có tí nò, tacó ndú táánò ta 'bí o gbaànjé kùṛo o bà zèè Páwòlò mì ndú nò ŋò ndú ta 'bí 'dakò ta ṛè wó a Tòròfímù mbe gì 'do gbí gbata Éfàsù gí gbí gbata Jèrùzàlémè gî, káa à giì dù gbí muu ndú énó máa, Páwòlò 'daka nò a Tòròfímù tí nò ya tí~ gí gbí ndùgù 'bá-Mbíṛì.
44021030	Có tí nò náa ndâ 'dakò tí nò 'dè gítí Páwòlò nò giì volo njembí ndâ 'duù gbí gbata Jèrùzàlémè 'dáá gî. Ndú bà-i-nò giì kaa ta ngèlè ya gí bà pà bà tí wó gbí ndùgù 'bá-Mbíṛì. Ndú mâ giì gbo yí gî, ndú giì zèè yí, bìndi~ ndú giì ja yí 'do gbí ndùgù gí sè, bìndi~ à giì nè ndâ njekèjì ndùgù 'bá-Mbíṛì gî.
44021031	Ndâ 'duù ta o tí nò bà zi Páwòlò gî, náa có má yee tí gbolò 'duù kùṛo ndâ àsìkérì mì ndâ Ròmánò gálà, máa, ndâ 'duù kû pìì wo gbí gbata Jèrùzàlémè lá nò.
44021032	Tacó énò, yí giì kaa ndâ 'bí àsìkérì mì wó ta ndâ 'bí kùṛo ndâ àsìkérì mì wó, bìndi~ ndú giì ya ta ndú gí bà 'di ndeṛè wo tí nò. Ndâ 'duù mâ giì ŋò ndâ àsìkérì mì ndâ Ròmánò kèjì, ndú giì si bà gbì Páwòlò mí to gî.
44021033	Kùṛo ndâ àsìkérì tí nò giì 'dè có ji ndâ àsìkérì mì wó bà-i-nò máa, ndú zèè Páwòlò, wàa ndú 'ví eṛe yí ta ndâ gìnjírì sósò'ô. Ndâ àsìkérì mâ giì bàkà go có mì kpo 'duù mì ndú nò gî, yí giì 'vee ndâ 'duù gítí ṛè ŋa vò i tí nó náa Páwòlò bàkà nô.
44021034	Káa có giì jò gí tàkò 'vé mì 'dakò tí nò ká tende-tende. Ndâ 'duù delè giì dù kû pìì káa wo tí ŋa ŋìnó náa bà ŋò 'dóó i tí nó náa Páwòlò bàkà nó giì kpò kùṛo ndâ àsìkérì tí nò gî. Yí mâ giì ŋò énò, yí giì 'dè có ji ndâ àsìkérì mì wó máa, ndú ya ta Páwòlò gí gbí kándà mì ndâ yì.
44021035	Ndâ àsìkérì mâ giì yee ta Páwòlò tí dá'và á tí njekèjì bà ṛì gí gbí kándà gî, ndú giì te yí 'do bà-i-nò kû ya tí~ gí tà'i té-te, tacó ndâ mbè 'duù tí nò giì jì'vì kàzà gî.
44021036	Ndâ àsìkérì mâ giì ṛì ta Páwòlò gí gbí kándà gî, ndâ 'duù giì dù bìnjìì sè kû ṛe-ṛe kû gí tàmuu ndú, máa, «Yo zi yí gî! Yo zi yí gî!»
44021037	Ndâ àsìkérì mâ giì ṛì ta Páwòlò gí gbí kándà gî, Páwòlò giì 'vee gbolò 'duù tí nò tí kùṛo ndú 'dáá gî gbí có Ìgìrígì, máa, «Ye 'dè 'bí có mì ye ji wò?» Káa 'dakò tí nò giì 'vee Páwòlò máa, «Wò kû 'dè có Ìgìrígì?
44021038	Wò me 'dakò tí nó tí 'duù Másìrì, mbe 'bì 'bí ŋa ngú i mì lo, náa wò giì kaa ta ndâ 'dakò álìfì nà'ô ta ndâ zí'i 'bì ndú ya tí~ gí gbí kángáá nga ngoò kû kaṛaka ta ṛé ndâ 'duù gî nó lá?»
44021039	Káa Páwòlò giì 'vìsì có ji 'dakò tí nò máa, «Ye a Jùdéyà. Ye gì me 'do gbí 'dé gbata lá. Ye gì a i 'do gbí gbata tí nó tí Tárásùsù á gbí to Sìlísìyà náa ndâ 'duù 'dáá ŋò ni gî nô. Bàkà nambeè mì lo, wàa wò 'ví si ye 'ví 'dè có ji ndâ 'duù.»
44021040	'Dakò tí nò mâ giì ùnje ji Páwòlò máa, yí 'dè có mì wó gî, Páwòlò giì ṛò tíyò pí dá'và, bìndi~ yí giì tee 'bì wó mítí nje wó ji ndâ 'duù, máa, ndú dù ngbìì. Ndâ 'duù mâ giì dù ngbìì gî, Páwòlò giì 'dè có ji ndú gbí nje có mì ndâ Jùdéyà.
44022001	Páwòlò giì 'dè có ji ndâ Jùdéyà tí nò mbe zèè yí nò, máa, «Yo sè tù yo, wàa yo 'ví 'di ta bà kòcò ye a gí tàkò ndâ có tí nó 'dáá náa yo kû 'di gítí ye nô, ndâ ná'vindí ye.»
44022002	Ndâ 'duù mâ giì 'di énó máa, Páwòlò kèjì gí bà 'dè có ji ndâ yì gbí nje có mì ndâ yì tí ndâ Jùdéyà, o giì ṛe déé.
44022003	Páwòlò bà-i-nò giì 'dè có ji ndú, máa, «Ŋa ye a Jùdéyà, à duu bú ye mí gbí gbata Tárásùsù á gbí to Sìlísìyà. À kpolo ye ká kuu mí mì ndoo Jèrùzàlémè to nô. Ye a 'viì-nje-wu mì kpo 'duù tí nó tí Gàmàlìyélì, tí gbolò mbe kpolo tí tàkìì mí ndoo tí ndâ Jùdéyà nô. Có gítí Mbíṛì táánò kû zìì wu gbí njembí ye go i gbí tàkìì mì ndâ ká gù ndoo ká go ŋìndi yo nò.
44022004	Ye táánò a vò mbe kû mèèkè'i tí ndâ 'dakò ta ndâ niì mbe kû co tí ‹Kpokèjì tí nò› á gí mì ku, ta bà kaa ndú gbí wú ya tí~ gí gbí zàà.
44022005	Ndâ Kùṛo ndâ bu-Mbíṛì mì ndâ Jùdéyà, ta ndâ kpo 'duù gbí ngbàngà mì ndú 'dáá gî ká bà 'dè yúcó ji yo, tacó ndâ-'bî-lá, ye kpónó kû 'vanda ji yo a 'véṛè nò. À ndú táánò ká cu wáràgà je gbí nó mì ye nò, máa, ye ya tí~ ji ndâ ná'vindí ndoo gbí gbata Dàmásìkù, tacó wàa, ndú 'ví si ye 'ví woo ndâ 'duù tí nò 'do kà gì tí~ gí gbí zàà Jèrùzàlémè, wàa à 'ví yù gàzâ ji ndú.
44022006	«'Bí i giì bàkà ye ta ṛi gbúrú, si ye dooko ta gbata Dàmásìkù gî. Ye ká ta nó, ye mâ giì kì ṛo ye, ye giì ŋò 'bí ŋa ngba'o mbe 'do gbíṛì ngbaṛanga to ṛègbà tí ye gî.
44022007	Ye mâ giì zeke'o, ye gàá a i tísì. Ye giì dù tísì kà kû 'di kòcò 'duù kû 'vee ye, máa, ‹Sàwúlè! Sàwúlè! Wò kû mèèkè'i tí ye tacó yè?›
44022008	«Káa ye giì 'vee 'duù tí nò máa, ‹A wò tí 'di, Mbe tí ye?›  «Yí giì 'vìsì có je máa, ‹Ye a Jézù tí nó mbe gì 'do Názàrètì nô. Káa wò kû mèèkè'i tí ye.›
44022009	Ndâ ka ye mbe nó ŋò káa ngba'o, káa ndú 'di kòcò 'duù tí nó mbe kû 'dè có je nó lá.
44022010	«Ye bà-i-nò giì 'vee 'duù tí nò mbe kû 'dè có ji ye nò, máa, ‹Ye kpónó 'ví bàkà a ŋa ye, Mbe tí ye?›  «Káa Mbe tí ndoo giì 'vìsì có je máa, ‹A gí yaà, wàa wò 'ví ya gí gbí gbata Dàmásìkù. Àá bà tùbà nèté tí nó náa à je wó mí nje~ nó ji wò a i kà.›
44022011	Ndâ ka ye mbe nó bà-i-nò giì zèè ye tí 'bì ye, kû ja ye gbí sú ṛo ya tí~ gí gbí gbata, tacó ngba'o tí nò yoo ṛo ye gî.
44022012	«Ze mâ giì yee gbí gbata Dàmásìkù, 'bí 'dakò ta ṛè wó a Ànàníyà tí 'dakò mbe zèè nèté gítí tàkìì mì ndoo tí ndâ Jùdéyà ta 'bì wó sósò'ô, náa ndâ Jùdéyà mbe kû 'vala gbí gbata Dàmásìkù 'dáá gî kû te duù mítí wó ta wotí ká tí~,
44022013	giì gì gí bà ŋò ye. Yí mâ giì 'de ye gî, yí giì ṛò tíyò á ṛègbà tí ye, bìndi~ yí giì 'dè có ji ye, máa, ‹Ná'vindí ye Sàwúlè! Zeke'o go ká bà zeke'o mì lo!› À káa póó bà 'di có tí nò náa yí 'dè nò mì ye, ndâ ṛo ye sósò'ô ngé giì njaanga tí gî, bìndi~ ye giì ŋò yí.
44022014	«Káa Ànàníyà giì 'dè có ji ye, máa, ‹Mbíṛì mì ndâ ká gù ndoo je wó máa, wò 'ví dù tí mbe 'di có tí nó gbí njembí yì nô. Wò 'ví dù tí mbe ŋò 'Duù tí nó jáá nó ta ṛo lo, wàa wò delè 'ví 'di kòcò wó ta tù lo.
44022015	Wò kèjì gí bà dù tí mbe 'dè yúcó gítí 'Duù tí nò náa wò ŋò yí ta ṛo lo nò ji ndâ 'duù. À delè káa wò ká bà dù tí mbe 'vanda ndi ndâ có tí nó náa wò 'di 'do gbí nje wó nó ji ndâ ŋa ndâ 'duù muu to tí nó 'dáá gî.
44022016	À má énò, wò kpónó kû ù kpòò a ndi yè? À kpónó a o bà caka tí lo ká nô. Caka ndâ vò i mì lo gî ta ṛè wó.›
44022017	«'Bí i mbe giì 'de ye á bìndi ŋìnò tí kpokèjì Dàmásìkù nò a ŋìnô: ta 'bí o gbaànjé, si ye kû 'deke tí ye ji Mbíṛì gbí ndùgù 'bá-Mbíṛì Jèrùzàlémè, 'bí i giì dù káa bàkà ye goòlá ye kû ṛi a ṛiì nô.
44022018	Ye mâ giì zeke'o, ye giì ŋò Jézù. Káa yí giì 'dè có ji ye, máa, ‹Ngo've tí lo! Njè nó 'do Jèrùzàlémè ká kpónó nô. Tacó ndâ 'duù Jèrùzàlémè bà ùnje gítí ndâ có mì lo náa wò kû 'dè ta ṛè ye nò wálá.›
44022019	«Káa ye giì 'vìsì có ji Mbe tí ye máa, ‹Ndú bà ùnje wálá, tacó ndú ŋò ye ni tí 'duù tí nó táánò mbe kû nò ta bà gbì ndâ mbe kû ùnje gítí lo nó ta ndi tí ndâ bàndò bà kili ndâ Jùdéyà gí bà ùlù Mbíṛì, delè tí mbe kû kaa ndú ya tí~ gí gbí zàà nó gî.
44022020	Ta o tí nó táánò náa à kû zi tí~ ta Ìsìtéfànò tí nó táánò tí mbe kû 'dè yúcó ta ṛè lo nó, ye ta o tí nò tè a i gí tàkò có mì ndâ mbe zi yí. Ye ta o tí nò sè kàngá mí tà mbu mì ndú tí kpoò. À delè ta o tí nò a ye ká kû kpolo tí ndâ bòngo mì ndâ mbe zi yí.›
44022021	«Káa, Mbe tí ndoo giì 'vìsì có je máa, ‹Njè nó! Ye kû tuu nó a wò ya tí~ me 'dú ngéé gí 'bá mì ndâ 'duù tí nó ta ŋa ndú me ndâ Jùdéyà lá nô.› »
44022022	Ndâ 'duù giì 'di có mì Páwòlò yee ká tí có bà tuu yí mì Jézù ya tí~ ji ndâ 'duù ŋìnó ta ŋa ndú me ndâ Jùdéyà lá nò, bìndi~ ndú giì 'bìtà bà pìì kû, máa, «Yo zi ŋa 'dakò tí nò 'do muu to tí nó gî! Yo si yí 'ví di ngo lá!»
44022023	Ndú giì dù kû tò kû, ta bà mìyà ndâ bòngo ta gbí pípìṛi, ta bà vaka njú to gí yaà.
44022024	'Dakò tí nó tí kùṛo ndâ àsìkérì 'dáá gî nó mâ giì ŋò énò, yí giì 'dè có ji ndâ àsìkérì mì wó máa, ndú ja Páwòlò ya tí~ gí gbí kándà, wàa ndú 'ví gbì yí yee tí o tí nó náa yí 'dè ndeṛè có bà pìì wo mì ndâ 'duù ta yí nó ji ndú gî.
44022025	Ndâ àsìkérì mâ giì eṛe Páwòlò tacó bà gbì yí gî, Páwòlò giì 'vee kùṛo ndâ àsìkérì tí nó á gbí nèté ta o tí nò nò, máa, «Àá mì yo a yúcó tacó bà gbì 'viì-Rómà á kùṛo bà 'di ndeṛè ku wó?»
44022026	'Dakò tí nò mâ giì 'di có tí nò náa Páwòlò 'dè nò, yí giì ya gí mì kpo 'duù mì ndú, mbe 'dè có ji ndú máa, ndú eṛe Páwòlò wàa ndú 'ví gbì yí nó, bìndi~ yí giì 'vee yí máa, «Wò kpónó ŋò ŋa i tí nó náa wò kû bàkà nó ni gî? 'Dakò tí nó a 'viì-Rómà.»
44022027	Kpo 'duù tí nò tí kùṛo ndâ àsìkérì 'dáá gî nò mâ giì 'di có tí nò, yí giì njè nó ta kò wó ya gí mì Páwòlò, bìndi~ yí giì 'vee yí máa, «'Dè ji ye, wàa ye 'ví 'di gi! Wò a 'viì-Rómà?» Káa Páwòlò giì 'vìsì có ji yí máa, «Ye a yí~!»
44022028	Káa 'dakò tí nò giì 'vìsì có ji Páwòlò máa, «Ye sì bà dù tí 'viì-Rómà ta gbolò i!» Káa Páwòlò giì 'vìsì có ji yí máa, «Káa a jò ye tí 'viì-Rómà jó-jò!»
44022029	Ndâ àsìkérì tí nó náa à kaa ndú, máa ndú mèèkè'i tí Páwòlò nó, mâ giì 'di có tí nó náa yí 'dè énó máa, yì a 'viì-Rómà nó, ndú giì dù ká to nò ta'va see-see gî. Có tí nò delè giì te a gúku mítí kpo 'duù mì ndú mbe 'dè có ji ndú màa, ndú eṛe yí wàa ndú 'ví gbì yí nô.
44022030	Yé mâ giì too bìndi có tí nò gî, gbolò 'duù kùṛo ndâ àsìkérì 'dáá gî giì tuu tú, máa, à njaanga Páwòlò 'do gbí wú gî, wàa à 'ví gì ta yí ji yì. Yí delè giì kili ndâ Kùṛo ndâ bu-Mbíṛì mì ndâ Jùdéyà, ta ndâ gba gbí gbolò ngbàngà mì ndú, tacó wàa, yì 'ví 'di 'dóó ndeṛè có tí nó mì ndâ Jùdéyà ta Páwòlò nó 'do mì ndú.
44023001	Páwòlò giì zeke ndâ gba gbí gbolò ngbàngà mì ndâ Jùdéyà ngbóó, bìndi~ yí giì 'dè có ji ndú máa, «Ndâ ná'vindí ye! Ye kû 'vala ta njembí ye ngbáṛángà'i kùṛo Mbíṛì ta vò có gbaànjé gbí njembí ye wálá yee tí kpónó.»
44023002	Ànàníyà tí Kùṛo ndâ bu-Mbíṛì mì ndâ Jùdéyà mâ giì 'di có tí nò náa Páwòlò 'dè nò, yí giì 'dè có ji ndâ 'duù tí nó mbe kû ṛò tíyò ṛègbà tí Páwòlò gbí ngbàngà nó, máa, ndú gbì nje wó nè gí tàkò có mì wó nò.
44023003	Káa, Páwòlò giì 'vìsì có ji Ànàníyà, máa, «Mbíṛì wúnò bà gbì nje lo nè gí tàkò có mì lo ká go ŋìnó kpónó náa wò bàkà ta ye nô, ndí lo ŋò-go-gba! À te wò mí pí jàlàmbà tí nò máa, wò 'ví waa có a i ta yúcó, káa, à kpónó te wò á gítí bà 'dè có ji ndâ 'duù máa, ndú gbì ye ta 'véṛè a yè?»
44023004	Ndâ 'duù tí nó mbe ṛò jara-jàràà kû 'di có gbí ngbàngà nó mâ giì 'di có tí nò náa Páwòlò 'dè ji Ànàníyà nò, ndú giì 'vee yí máa, «Wò go nò a Kùṛo ndâ bu-Mbíṛì mì ndâ Jùdéyà, tí 'duù mì Mbíṛì nó?»
44023005	Káa Páwòlò giì 'vìsì có ji ndú máa, «Ye kùtàá ŋò ni énó máa, yí a Kùṛo ndâ bu-Mbíṛì mì ndâ Jùdéyà nò lá, ndâ ná'vindí ye. Ye ŋò ni gî, máa, à cu mí gbí wáràgà mì Mbíṛì énó máa, ‹Wò 'ví be gba mì yo lá.› »
44023006	Páwòlò ta o tí nò ŋò ni gî máa, có mì ndâ Jùdéyà tí nó 'dáá mbe tì ngbàngà nó njèè gbí tí sósò'ô: ndâ mbe kpolo tí tàkìì mì ndâ Jùdéyà, tí ndâ mbe ùnje gítí bà 'vala ndi ndâ ku 'do gbí muu'dú ndú, giì je ndâ 'bí ŋa Jùdéyà tí ndâ mbe ùnje gítí bà 'vala ndi ndâ ku 'do gbí muu'dú ndú lá. Tacó énò, Páwòlò giì 'dè có ji ndâ 'duù gbí ngbàngà máa, «Ndâ ná'vindí yé, ye a mbe kpolo tí tàkìì mì ndoo tí ndâ Jùdéyà. Ndeṛè bà ṛò tíyò mì ye kùṛo ndâ gba wúnó nó a có bà koṛo có mì ye lì mítí bà 'vala ndi ndâ ku 'do gbí muu'dú ndú.»
44023007	Ṛè bà 'vala ndi ndâ ku 'do gbí muu'dú ndú náa Páwòlò nì mí gbí nje wó nò giì tanga a gbínje mí gbí òkò tí ndâ Jùdéyà ŋìnó mbe ùnje gítí có bà 'vala ndi ndâ ku 'do gbí muu'dú ndú nó, ta ndâ Jùdéyà ŋìnó mbe ùnje gítí có bà 'vala ndi ndâ ku 'do gbí muu'dú ndú lá nô.
44023008	Ndâ ŋìnó mbe ùnje gítí có bà 'vala ndi ndâ ku 'do gbí muu'dú ndú lá nó delè ùnje énó máa, ndâ basìlì ta ndâ ŋa ndâ lilí 'dáá gî kuu tí~ nò lá. Káa ndâ mbe ùnje gítí có bà 'vala ndi ndâ ku 'do gbí muu'dú ndú ùnje gî màa, ndâ basìlì ta ndâ ŋa ndâ lilí 'dáá gî kuu tí~.
44023009	Ndâ 'duù giì 'bìtà bà tò kû ta kòcò ndú wòò gbí ngbàngà. Mâ giì zeke'o, ndâ 'bí mbe nìbà i mì ndâ Jùdéyà, tí ndâ 'duù 'do gbí òkò tí ndâ mbe ùnje gítí 'válá bìndi ku gî, giì oloko gí yaà, bìndi~ ndú giì tì muu Páwòlò ta wotí ká tí~, máa, «Ze ŋò vò i mì 'dakò tí nó lá. Lilí má 'dè có ji yí, basìlì delè má 'dè có ji yí, káa a yè ká tí~?»
44023010	Kùṛo ndâ àsìkérì-Tùlìyánì mâ giì ŋò énó máa, wo tí~ mì ndâ Jùdéyà kû giì bàkà có bà gbo nje~ a i ta bà zèè 'bì ndú, gúku giì zèè yí gî, máa, ndú bà yaka gbí Páwòlò. Tacó énò, yí giì tuu ndâ àsìkérì mì wó, máa, ndú ya gí bà ja Páwòlò ta wotí 'do gbí òkò tí ndú gî, wàa ndú 'ví ya ta yí gí gbí kándà.
44023011	Mbe tí ndoo giì tùbà tí wó ji Páwòlò ta bèbìlì tí nò, bìndi~ yí giì 'dè có ji yí máa, «Zèè njembí lo, tacó wò 'dè có tí ye á ji ndâ 'duù gbí gbata Jèrùzàlémè gî. Wò delè bà ya gí bà ma có tí ye ji ndâ 'duù gbí gbata Rómà á go énò.»
44023012	Yé mâ giì too gî, ndâ 'bí Jùdéyà giì kili bà muu ndú gbí kóó, bìndi~ ndú giì eṛe gba có mì ndú gbaànjé, ta bà see tí ndú énó máa, ndâ yì bà zò i wálá, ndâ yì delè bà njù ngo wálá, yee tí o tí nó náa ndâ yì má zi Páwòlò gî.
44023013	Muu ndâ 'dakò mbe toko có tí nò 'dáá gî ndii zi'duù-só gî.
44023014	Ndú giì kaa bìndi bà eṛe gba có mì ndú nò ya gí mì ndâ Kùṛo ndâ bu-Mbíṛì mì ndâ Jùdéyà, ta ndâ gba gbí gbolò ngbàngà mì ndú. Bìndi~ ndú giì 'dè có ji ndú máa, «Ze see tí ze kpolo ngé ndii gî énó máa, ze bà zò i wálá yee tí o tí nó náa ze má zi Páwòlò gî.
44023015	À má énò, sè có kpónó a i mì yo. Yo tuu 'duù ji kùṛo ndâ àsìkérì-Tùlìyánì. Yo bàkà tí yo go ndâ 'duù ŋìnó náa à gbí njembí yo a có bà 'viiki gbí có mì wó ngbáṛángà'i nô. Káa ze bà ngùù tí ze kû ù bà gì ta yí a i mí kpokèjì, wàa ze 'ví zi yí kùṛo bà yee ta yí kùṛo yo.»
44023016	Káa si ndâ mbe wàtà tí nò kû 'dè có mì ndú nò, nùkù Páwòlò tí 'viì mì námì wó giì 'di gî. Yí bà-i-nò giì ya gí bà 'vanda ndi ndâ có tí nò ji nùkù wó.
44023017	Páwòlò mâ giì 'di ndâ có tí nò náa nùkù wó 'vanda ji yí nò 'dáá gî, yí giì tè'é tí 'bí kùṛo ndâ àsìkérì gbaànjé, bìndi~ yí giì 'dè có ji yí máa, «'Daka 'viì-'dakò tí nó ya tí~ ji kpo 'duù mì yo. Có kuu mì wó tacó bà 'dè ji yí.»
44023018	Kùṛo ndâ àsìkérì tí nò giì bala 'viì-'dakò tí nò ya tí~ ji kpo 'duù mì ndú, bìndi~ yí giì 'dè có ji yí máa, «A Páwòlò tí nó gbí zàà nó ká tè'é tí ye, bìndi~ yí giì 'de có ji ye énó máa, ye bala 'viì-'dakò tí nó gítí~ ji wò, tacó có kuu mì wó tacó bà 'dè ji wò.»
44023019	Kùṛo ndâ àsìkérì-Tùlìyánì bà-i-nò giì yèè ta 'viì-'dakò tí nò 'do gbí òkò tí ndâ 'duù gí ndiì, bìndi~ yí giì 'vee yí máa, «A có yè ká mì lo tacó bà 'dè ji ye?»
44023020	Káa 'viì-'dakò tí nò giì 'vìsì có ji yí máa, «Ndâ Jùdéyà eṛe gba có mì ndú énó máa, ndâ yì kèjì gí bà 'deke tí ndâ yì ji wò taàbé, máa, wó 'ví si Páwòlò 'ví ya gí gbí ngbàngà mì ndâ yì, tacó wàa, ndâ yì 'ví 'viiki gbí có mì wó nìkì maa.
44023021	Káa wò 'ví ya gí gbí có tiṛì mì ndú nò lá. Tacó ndâ 'duù mì ndú, go ndâ 'dakò zi'duù-só, go mbu mì ndú mí kpokèjì gî kû ù ta ndi wó. Ndâ 'dakò tí nò see tí ndú gî, máa, ndâ yì bà zò i wálá, ndâ yì delè ba njù ngo wálá, yee tí o bà zi Páwòlò mì ndâ yì. Ndú kpónó léngé-lenge kû ù káa ndi kòcò lo.»
44023022	Kùṛo ndâ àsìkérì-Tùlìyánì bà-i-nò giì 'dè có ji 'viì-'dakò tí nò tí kpoò si yí kû je nó ji yí, máa, «À kpêtí káa 'di wè, wò 'ví 'dè có ji yí máa, wò 'dè có tí nò ji ye gî nò lá.»
44023023	Kùṛo ndâ àsìkérì-Tùlìyánì tí nò giì tè'é tí ndâ 'bí 'duù tàkò wó sósò'ô, bìndi~ yí giì 'dè có ji ndú máa, «Yo 'deke ndâ àsìkérì zi'duù-vô ta bà~ só (200), ta ndâ mbe o jùwádì zi'duù-ta'ô-nje~muu'bì (70), ta ndâ mbe 'doò zi'duù-vô ta bà~ só, wàa yo 'ví 'bì nó ta ndú si o má gbooko gî kû ya gí Cèzàríyà.
44023024	Yo 'ví kaa ndâ 'bí jùwádì tacó tí Páwòlò, wàa yo 'ví 'daka yí ya tí~ ji gbolò 'duù tí nó tí Fèlícè nô. 'Bí i 'ví gàà tí wó tí kpokèjì lá.»
44023025	Yí delè giì cu wáràgà gí tàkò Páwòlò énó máa,
44023026	«Ŋìnó á ye tí Kìláwúdìyò Lísìyà ká kû cu wáràgà tí nó ji wò, tí gbolò kpo 'duù mì ye tí Fèlícè. Ye 'vee wò ma.
44023027	«Ndâ Jùdéyà táánò zèè 'dakò tí nó tí Páwòlò, náa ye kpónó kû tuu yí ya tí~ ji wò nô. Ndú ta o tí nò bàkà có bà zi yí ngé gî, káa, a ye ká giì ya gítí ndú ta ndâ àsìkérì mì ye, bìndi~ ye giì 'vala yí 'do 'bì ndú gî. Ye mâ giì 'di có énó máa, Páwòlò a 'viì-Rómà,
44023028	ye giì ya ta yí gí gbí gbolò ngbàngà mì ndú tí ndâ Jùdéyà, tacó wàa, ye 'ví 'di ndeṛè ku wó.
44023029	Káa, ndú giì 'deeke bà dì ji ye a tà ndâ kponje mì ndú ta ndâ Páwòlò gítí ndâ i gbí tàkìì mì ndú tí ndâ Jùdéyà. Ye giì 'di 'dóó có ŋìnó náa ndú 'dè ji ye mbe 'vii tí có bà waa có ku mítí 'duù gbí~ nó lá. À delè me ndâ có náa à 'ví te tí~ ta 'duù mí gbí zàà nò lá.
44023030	Ye kpónó kû tuu 'dakò tí nó tí Páwòlò nó ya tí~ ji wò, tacó wàa, ndâ ka wó mbe có 'ví ya gí bà nì ṛè ŋa i tí nó náa yí bàkà nó mí kùṛo lo. Tacó ye 'di có máa, ndâ Jùdéyà toko có tà bèngìì á gítí bà zi yí gî.»
44023031	Ndâ àsìkérì giì ko Páwòlò go kòcò kpo 'duù mì ndú nò ta bèbìlì tí nò ngé yee tí 'bí to náa à kû nì mítí~ a Àndìpàtìrídà.
44023032	Yé mâ giì too gî, ndâ àsìkérì ŋìnó mbe kû nò ta kò ndú nó giì dele ŋìndi ndú 'do bà-i-nò ya gí gbí kándà mì ndú, si káa ndâ mbe jùwádì kû ndii ta yí ya tí~ gí Cèzàríyà.
44023033	Ndâ àsìkérì mâ giì yee Cèzàríyà, ndú giì ya ta Páwòlò ta wáràgà tí nó náa kpo 'duù mì ndú cu gí tàkò wó nó ji Fèlícè.
44023034	Fèlícè mâ giì 'deke wáràgà tí nó náa à cu gí tàkò Páwòlò nó cee gî, yí giì 'vee Páwòlò gítí to tí nó náa yí gì 'do tí~ nô. Yí mâ giì 'di énó máa, Páwòlò gì 'do gbí to Sìlísìyà,
44023035	yí giì 'dè có ji yí máa, «Ye bà 'di kòcò lo ta o tí nó náa ndâ mbe kpì ngbàngà tí lo má gì 'do Jèrùzàlémè gî.» Bìndi~ yí giì 'dè có máa, à ya gí bà kpolo tí wó mí 'bá mì gbolò 'duù mì ndâ Ròmánò mbe kû zèè gbata Cèzàríyà.
44024001	Páwòlò bàkà mí Cèzàríyà a sili vô, bìndi~ Ànàníyà tí Kùṛo ndâ bu-Mbíṛì mì ndâ Jùdéyà bà giì yee ta ndâ 'bí kpo-'duù-'bá mì ndú, giì je 'bí 'dakò tí muu-có ta ṛè wó a Tèrètúlù. Bìndi~ ndú giì 'vanda ndi ndâ có tí nó mì Páwòlò mbe kû mìlìsé tí ndú nó ji Fèlícè.
44024002	À mâ giì tè'é tí Páwòlò gì tí~ ji ndú kùṛo Fèlícè gî, Tèrètúlù giì 'bìtà bà 'dè có muu ndâ Jùdéyà énó máa, «Muu ndâ 'duù mì ze jé ba gbí o mì lo lá, 'bá mì ze delè kû ya gí kùṛo ta banga tí~, tacó wò tí Fèlícè, tí kpo 'duù mì ze, a 'dakò mbe kû koṛo có me 'dú gí kùṛo.
44024003	Ndâ 'duù mì ze cee to 'dáá gî ta o 'dáá gî kû lì 'bì ndú gí tà bà ya 'bá mì ze gí kùṛo nò ta pétékè tàkòcò ndú.
44024004	Go bà volo gbí o mì lo ta bà 'vanda có cúú-cu-cù tí ye wálá. Káa, ye kû yù 'do mì lo a nambeè énó máa, wò 'ví sè tù lo gítí ndò có mì ze nô.
44024005	«Ze 'de 'dakò tí nó kuu nó tí gbèe kínì mbe zii yâ. Yí tanga i mí gbí òkò tí ndâ Jùdéyà cee muu to tí nó 'dáá gî. Yí delè a mbérèmbé kùṛo ndâ mbe kaa tí ndú gí gbí gèṛè mì 'dakò tí nó mbe gì 'do Názàrètì nô.
44024006	Yí táánò ta 'bí o bà-i-nò giì bàkà có bà gbètèkè 'bá-Mbíṛì. Ze giì zèè yí, máa, ze 'ví waa có mítí wó go i gbí tàkìì mì ze tí ndâ Jùdéyà.
44024007	Káa Lísìyà tí nó tí kùṛo ndâ àsìkérì-Tùlìyánì nó giì yuu tí wó gí gbí có tí nò, bìndi~ yí giì ja yí 'do tí ze ta wotí gî.
44024008	Yí tí Lísìyà tí~ giì 'dè có ji ndâ 'duù tí nò mbe kpì ngbàngà tí wó ji ze nò énó máa, ndú gì ta có tí nò a i gí kùṛo lo. Wò delè kpónó má 'vee yí tí Páwòlò, yí ta nje wó bà 'dè ji wò gî, máa, ze kû waaka gítí~ me có lá.»
44024009	Tèrètúlù mâ giì 'dè có cee gî, ndâ Jùdéyà 'dáá gî giì 'bìtà bà tòò ta có tí nò náa yí 'dè nò ji Fèlícè, máa, «Có tí nò a yúcó! Có tí nò a yúcó!»
44024010	Ndâ Jùdéyà mâ giì 'dè bà có mì ndú cee gî, Fèlícè giì bàkà 'bì wó ji Páwòlò, máa, yí 'dè có. Páwòlò bà-i-nò giì 'vìsì có gí tàkò có mì ndâ Jùdéyà nò ji Fèlícè énó máa, «Tàkòcò ye peteke gítí bà 'dè ndeṛè ku ye mí kùṛo lo tí Fèlícè ngé ma, tacó ye ŋò ni gî, máa, wò dù pí jàlàmbà tí nò kû waa có gbí òkò tí ndâ 'duù mì ze ta mbè ndoò.
44024011	À káa wò ká bà 'viiki gbí ŋìnò ta kpéétí lo, máa, ye kpónó sì sili ndii muu'bì-nje~só á bìndi bà ya ye gí bà bàkà i-Mbíṛì gbí gbata Jèrùzàlémè lá.
44024012	Ndâ Jùdéyà 'de ze kû tò kponje ta 'duù gbaànjé lá. Ndú 'de ye kû ŋònòkò muu ndâ 'duù á gbí ndùgù 'bá-Mbíṛì lá. Ndú delè 'de ye kû ŋònòkò muu ndâ 'duù á tí bàndò bà kili ndâ Jùdéyà gí bà ùlù Mbíṛì lá.
44024013	'Bí 'duù gbaànjé 'do gbí òkò tí ndú bà ùnje gítí bà zò cû mí kùṛo lo kpónó máa, ndâ có tí nò náa ndâ yì 'dè nò a yúcó nò delè wálá.
44024014	«Có mì ndú gbaànjé náa ye bà ùnje gítí~ á mí kùṛo lo gî káa có tí nó náa ndú 'dè énó máa, ye kû bàkà i ji Mbíṛì mì ndâ ká gù ze ta ndâ yì á gbí 'bí ŋa kpokèjì náa ndú kû nì mítí~ a gèṛè mì 'bí 'dakò mbe gì 'do Názàrètì nô. Káa ye delè ùnje gítí ndâ có mì Mòze, ta ndâ có gbí ndâ wáràgà mì ndâ mbe 'dòkò có mì Mbíṛì, núú gî.
44024015	Ze ta ndú 'dáá gî kû koṛo có gítí bà 'vala ndi ndâ tó 'duù ta ndâ vò 'duù 'do gbí muu'dú ndú lì ká mítí Mbíṛì.
44024016	Ye kû te kpo muu tacó wàa njembí ye 'ví dù ngbáṛángà'i kùṛo Mbíṛì nó gbí có tí nò. À delè nò a ndeṛè bà koṛo vò có mì ye gítí ndâ 'duù lá ká nò.
44024017	«À tí ye a mbè ndoò náa ye 'dò kò ye mí Jèrùzàlémè lá. Káa ye gì ta nó tí nó ta i-'bì ye tacó bà konì ta 'bá. Ye delè gì nó a nó bà bàkà i-Mbíṛì.
44024018	Ŋìnò a gbí có tí nò náa ndú 'de tí~ ta ye gbí ndùgù 'bá-Mbíṛì nò ká nò. Káa, a má nje ndú a kponje, ndâ 'bí Jùdéyà kuu tí~ mbe gì 'do gbí to Ásìyà, náa ye koṛo có énó máa, wò kùtàá má 'di kòcò ndú, àá bà nìkì tí ye ma. Ndâ 'duù me mbè ta o tí nò náa ndú 'de ta ye gbí ndùgù 'bá-mbíṛì nò wálá, ye delè ta o tí nò bàkà wo ta 'bí 'duù gbaànjé lá.
44024020	Káa ndâ Jùdéyà tí nò mbe gì 'do Ásìyà nò má wálá, ndâ 'duù tí nó mbe je ye gì tí~ gí kùṛo lo nó 'ví nì ṛè ŋa vò i tí nó táánò náa à 'dè tí ye gbí ngbàngà mì ndú tí ndâ Jùdéyà nó ji wò.
44024021	Vò i tí nó náa ye bàkà ta ndâ Jùdéyà nó a có tí nó náa, ye ṛò tíyò gbí òkò tí ndú, bìndi~ ye giì kò-kò ji ndú énó máa, ‹Yo wúnó ṛò ye mí gbí ngbàngà nó a i muu có bà tee njembí ye mítí có bà 'vala ndi ndâ ku 'do gbí muu'dú ndú› nô.»
44024022	Fèlícè giì 'vìsì có ji Páwòlò máa, «Ye bà 'viiki gbí ndâ có mì lo nò ta o bà gì Lísìyà tí gbolò 'duù kùṛo ndâ àsìkérì-Tùlìyánì gbí gbata Jèrùzàlémè 'dáá gî.» Fèlícè 'dòkò o bà 'dè ngbàngà tí nò, tacó yí 'di gbí có gítí «Kpokèjì tí nò» ngbáṛángà'i gî.
44024023	Yí bà-i-nò giì 'dè có ji kùṛo ndâ àsìkérì tí nó mbe kû kpolo tí Páwòlò nó máa, yí zeke'o tí wó nìkì maa, wàa ndâ kómbe wó má gì ta ndâ i ji yí, yí 'ví biya bà je ji yí lá.
44024024	Fèlícè bàkà káa làmbu sili bìndi có tí nò, bìndi~ ndú giì 'daka tí ndú ta na 'bá mì wó Dùrùsélà, tí jú Jùdéyà, ya gí mì Páwòlò gbí zàà. Ndú mâ giì yee kà, yí giì tuu 'duù gí tàkò Páwòlò, tacó wàa yì 'ví 'di có gítí bà tee njembí 'duù mítí Bìndi-Mbíṛì tí Jézù á 'do gbí nje wó.
44024025	À mâ giì gì ta Páwòlò gî, yí giì 'bìtà bà 'dè có ji Fèlícè a i gítí bà dù 'duù jáá kùṛo Mbíṛì, ta có gítí bà bàkà i me gí tàkò có mì sé njembí lá, giì je có gítí bà waa có mì Mbíṛì ta ndòngbú o wúnò. Fèlícè mâ giì 'di ndâ có tí nò, gúku giì zèè yí gî. Yí bà-i-nò giì 'dè có ji Páwòlò máa, «Ya kpónó gí bàndò mì lo. Ye bà tè ndi é tí lo ta 'bí o ŋìnó náa a tí~.»
44024026	Fèlícè giì tuu tú gí tàkò Páwòlò 'do bìndi o tí nò ká tàndi ka wó, tacó à giì dù gbí muu wó a có máa, Páwòlò 'ví je làmbu i ji yì.
44024027	Fèlícè too káa ndoò sósò'ô mí Cèzàríyà, bìndi~ à giì 'dòkò yí gî. À giì gì a i ta 'bí 'dakò ta ṛè wó a Pórókìyò Fésìtù gí bìndi wó. Fèlícè giì njè nó si Páwòlò ká mí gbí zàà tacó bà peteke tàkòcò ndâ Jùdéyà.
44025001	Fésìtù bàkà bìndi bà ki tí wó pí jàlàmbà bìndi Fèlícè káa sili ta'ô, bìndi~ yí giì njè nó 'do Cèzàríyà ya gí Jèrùzàlémè.
44025002	Yí mâ giì yee kà, ndâ bu-Mbíṛì, ta ndâ kpo-kpò 'duù, ta ndâ gba mì ndâ Jùdéyà giì 'dè ndâ có mbe nìkì lá gítí ngbàngà mì Páwòlò ji yí,
44025003	ta bà 'deke tí ndú ji yí see-see énó máa, yí má dele ndi wó gí Cèzàríyà, yí 'ví bàkà nambeè mì wó wàa yí 'ví tuu Páwòlò gí Jèrùzàlémè. Ndú 'vii ŋa có tí nò tacó wàa ndâ yì 'ví ngùù tí ndâ yì mí kpokèjì tacó bà zi yí.
44025004	Káa Fésìtù giì 'vìsì có ji ndú énó máa, «Páwòlò kuu gbí zàà gbí gbata Cèzàríyà.
44025005	À má énò, yo si ze 'ví ya ta ndâ 'bí kpo 'duù mì yo gí kà. Yí má bàkà a 'bí ŋa i mbe lè gî, ndâ kpo 'duù mì yo nò 'ví kpì ngbàngà tí wó mí kà.»
44025006	Fésìtù bàkà mí Jèrùzàlémè káa i dê gítí sili muu'bì, bìndi~ yí giì dele ndi wó ya gí Cèzàríyà. Fésìtù yee Cèzàríyà ká go wúnó, yé mâ giì too gî, yí giì tè'é tí Páwòlò gí gbí ngbàngà kùṛo wó.
44025007	Páwòlò mâ giì gì gî, ndâ Jùdéyà tí nó mbe gì 'do Jèrùzàlémè nó giì tì 'dee yí gî, kû waaka ndâ 'bí ŋa có náa ndú ŋò dúú ṛèngbó ndú ni lá á gítí wó.
44025008	Káa Páwòlò giì 'vìsì có gí tàkò ndâ có mì ndâ Jùdéyà nò ji Fésìtù máa, «Vò i mì ye náa ye bàkà gítí tàkìì mì ndâ Jùdéyà wálá. Vò i mì ye náa ye bàkà gítí 'bá-Mbíṛì wálá. Vò i mì ye delè náa ye bàkà gítí ngáángbá gba mì ndâ Ròmánò wálá.»
44025009	Káa Fésìtù giì 'vee Páwòlò máa, «Wò ùnje gítí bà ya ta ye gí Jèrùzàlémè, wàa à 'ví 'viiki gbí ndâ có tí nò náa ndâ 'duù tí nò 'dè gítí lo kpónó mí kùṛo ye nó mí kà gî?» Fésìtù 'vee ŋa 'vé tí nò tacó à tí wó a go bà peteke tàkòcò ndâ Jùdéyà.
44025010	Káa Páwòlò giì 'vìsì có ji Fésìtù énó máa, «Ye kpónó kû ṛò tíyò nó a i gbí ngbàngà mì ngáángbá gba mì ndâ Ròmánò. Ŋìnó a bàndò bà 'vee gbí nje ye ká nô. Ye bàkà vò i ta ndâ Jùdéyà lá. Wò delè ta kpéétí lo ŋò ni ngbáṛángà'i gî.
44025011	Ye kùtàá má bàkà 'bí ŋa gbolò vò i mbe 'vii tí i bà waa có ku mítí ye gî, ye bà kìì'bà 'do tí ku wálá. Káa 'bí có gbaànjé gbí òkò ndâ có mì ndâ 'duù tí nò náa ndú 'vanda nò mbe 'vii tí có bà zi ye má wálá, yúcó mì 'bí 'duù tacó bà je ye ji ndú, wàa ndú 'ví zi ye nò wálá. À má énò, 'dòkò ngbàngà mì ye ya tí~ gí Rómà, gí kùṛo ngáángbá gba mì ndâ Ròmánò.»
44025012	Ndâ Fésìtù ta ndâ kpo 'duù gbí ngbàngà mì wó mâ giì 'viiki gbí có tí nò náa Páwòlò 'dè nò gî, Fésìtù giì 'vìsì có ji yí máa, «Wò 'dòkò ta ngbàngà mì lo gí kùṛo ngáángbá gba mì ndâ Ròmánò gî, wò bà ya a yí~ gí kùṛo ngáángbá gba mì ndâ Ròmánò.»
44025013	À bàkà bìndi ngbàngà mì ndâ Páwòlò nò me gbolò o lá, bìndi~ Àgìrípà tí gbolò gba giì co wiṛi gì gí Cèzàríyà tacó bà 'vee Fésìtù. Ndâ Àgìrípà gì gbí nó tí nò ta 'bí gbolò niì ta ṛè wó a Bèrèníkè.
44025014	Ndú bàkà gbí nó wiṛi mì ndú nò a mbè sili. Tacó énò, Fésìtù giì 'vanda ndi có tí nó gbí òkò tí ndâ Páwòlò ta ndâ Jùdéyà nó ji Àgìrípà, máa, «'Bí 'dakò náa Fèlícè ya si yí mí gbí zàà kuu kàzô.
44025015	Ta o tí nó náa ye táánò ya tí~ gí Jèrùzàlémè nó, ndâ Kùṛo ndâ bu-Mbíṛì mì ndâ Jùdéyà, ta ndâ kpo 'duù mì ndú, giì 'dè ndâ có mbe nìkì lá gítí wó ji ye, ta bà 'deke tí ndú ji ye énó máa, ye waa có mítí wó.
44025016	Káa ye giì 'vìsì có ji ndú máa, ‹Àá mì ze tí ndâ Ròmánò waa có mítí 'duù gbí kongbó wó lá, yee ká tí o tí nó náa ndú má 'bee muu có ta ka wó mbe có gî.›
44025017	Tacó énò, ye mâ giì dele ndi ye 'do Jèrùzàlémè, ye giì tèṛì ká gbaànjé, bìndi~ ye giì tuu tú, máa, à gì ta 'dakò tí nò gí gbí ngbàngà kùṛo ye.
44025018	À mâ giì gì ta yí gî, ndâ mbe kpì ngbàngà tí wó giì 'vanda ndâ có tí nó mbe kû mìlìsé tí ndú nô. Káa ye 'de 'dóó njì có gbí òkò tí ndâ có mì ndú nò mbe ya mò gí mì ndâ ŋa vò i tí nó náa ye kû koṛo có máa, ndâ-'bî-lá wè, nó lá.
44025019	Káa ndú giì dù kû tò kponje ta ndú ká gítí ndâ i gbí tàkìì mì ndú tí ndâ Jùdéyà, delè gítí 'bí ŋa 'dakò mbe cì gî, ta ṛè wó a Jézù, káa Páwòlò máa, yí kuu káa wuù.
44025020	Bà waa có mì ndú nò giì kpò ye gî, tacó ŋìnò a ŋa ngbàngà náa ye jé bàkà sàà kùṛo lá. «Tacó énò, ye giì 'vee Páwòlò máa, à má nìkì tí wó gî, wàa ye 'ví kaa ndú ya tí~ gí bà 'di yúcó a i 'do mì ndâ kpo 'duù mì ndú tí ndâ Jùdéyà gbí ngbàngà mì ndú á Jèrùzàlémè.
44025021	Káa yí giì biya gî, máa, yì bà dù ká gbí zàà kû ù bà 'di ndòngbú có 'do mì ngáángbá gba mì ndâ Ròmánò. Tacó énò, ye giì 'dè có énó máa, à kpolo tí wó mí gbí zàà yee tí o bà tuu yí ya tí~ ji ngáángbá gba mì ndâ Ròmánò.»
44025022	Àgìrípà bà-i-nò giì 'vìsì có ji Fésìtù máa, «Go bà 'di kòcò 'dakò tí nò ta 'dóó tù ye kuu tí ye.» Káa Fésìtù giì 'vìsì có ji yí máa, «Wò bà 'di kòcò wó taàbé.»
44025023	Yé mâ giì too go có mì Fésìtù nò gî, ndâ kpo-kpò 'duù kùṛo ndâ àsìkérì-Tùlìyánì ta ndâ kpo-'duù-'bá gbí gbata Cèzàríyà giì ko ndâ Àgìrípà ta Bèrèníkè tí bà ko ndâ gba ya tí~ gí gbí ngbàngà. Ndú mâ giì yee gbí ngbàngà gî, Fésìtù giì tuu tú, máa, à ya gí bà gì ta Páwòlò 'do gbí zàà.
44025024	À mâ giì gì ta Páwòlò gî, Fésìtù giì 'dè có ji Àgìrípà máa, «Ye kû 'dè có tí nó ji wò tí Àgìrípà tí gbolò gba. Wàa ndâ 'duù tí nó náa ndoo kpónó kuu ta ndú gbí ngbàngà nò delè 'ví dù kû 'di ta tù ndú. À kuu kùṛo yo nó a 'dakò tí nó náa ndâ Jùdéyà gbí ŋa ndú 'dáá gî, ndâ ŋìnó Jèrùzàlémè, ta ndâ ŋìnó mì ndoo Cèzàríyà to nó nó, kaa gì gí mì ye ta bà pìì kû máa, ye zi yí gî nô.
44025025	Káa, ye ŋò 'dóó vò i mì wó wàa ye 'ví zi tí~ ta yí nò lá. Káa ndòngbú có mì ye kpónó a i énó máa, ye bà tuu ngbàngà mì wó a i ji ngáángbá gba mì ndâ Ròmánò, á go có mì wó náa yí ká 'dè ta nje wó mí kùṛo ndâ 'duù 'dáá gî.
44025026	Káa, ye ŋò 'dóó có ŋìnó náa ye 'ví 'dè gí tàkò wó ya tí~ ji kpo 'duù mì ye tí ngáángbá gba mì ndâ Ròmánò nò lá. «Tacó énò, ye kpónó gì ta yí gí kùṛo ndâ 'duù tí nó gbí ngbàngà nó 'dáá gî kpolo ma a i tacó tí lo tí Àgìrípà tí gba. Tacó wàa, ndoo 'ví 'vee gbí nje wó, ndâ-'bî-lá, ye 'ví 'de ta có bà 'dè gí tàkò wó.
44025027	Tacó bà tuu 'duù mì ye 'do gbí zàà ya tí~ gí Rómà ta có tàkò wó wálá bà si ye go 'bí ŋa 'duù ŋìnó ta muu tí wó wálá nô.»
44026001	Fésìtù mâ giì 'dè có cee gî, Àgìrípà giì 'dè có ji Páwòlò máa, «Có má kuu mì lo, njaanga miṛi lo.» Páwòlò bà-i-nò giì kaa 'bì wó gí yaà ta líkí'o kùṛo Àgìrípà, bìndi~ yí giì ya kpéké'vé gítí ndâ i tí nó mbe bàkà tí gbí òkò tí ndú ta ndâ Jùdéyà nó ji yí, máa,
44026002	«Ye koṛo có máa, à tí ye a tó pá, náa ye wúnó kû 'dè tí~ ta kòcò ye gí tàkò ndâ có tí nó náa ndâ Jùdéyà 'dè gítí ye gbí ngbàngà nó a i mí kùṛo lo tí Àgìrípà, tí gbolò gba mì ze.
44026003	Tacó wò 'di gbí tàkìì mì ze tí ndâ Jùdéyà ngé cee gî. Wò ŋò ndâ ŋa i ŋìnó náa à má gbo ndú mí gbí còngò ta ndâ Jùdéyà káa ndú bà ba gbí còngò tí nò gî nó ni gbaànjé-gbaànjé gî. À má énò, ye kû 'deke a tí ye ji wò, máa, wò zèè njembí lo, wàa wò 'ví sè ta tù lo gítí có tí nó náa ye kèjì gí bà 'dè ji wò nô.
44026004	«Ŋa bà 'vala ye 'do gbí 'viì-'dakò, náa ye kpolo tí~ mí gbí òkò tí ndâ nambe ye kpòò yee tí o tí nó náa ye giì ya tí~ gí Jèrùzàlémè nó, a ŋa 'válá ŋìnó náa ndâ Jùdéyà 'dáá gî ŋò ni gî.
44026005	Ndú ŋò ye ni ta kôndi o, náa ndú kùtàá má a ndâ 'duù mbe 'dè yúcó, ndú bà 'dè ta nje ndú gî, máa, ye kû ṛu a ndi ndâ 'duù ŋìnó mbe zèè có gítí tàkìì mì ze tí ndâ Jùdéyà kácá-kácá nô. Ye táánò a mbe kpolo tí tàkìì mì ze tí ndâ Jùdéyà.
44026006	«À kpónó kû 'vee gbí nje ye gbí ngbàngà nó a i gítí có bà koṛo có mì ye lì mítí cí tí nó náa Mbíṛì táánò ci ta ndâ ká gù ze nô.
44026007	Cí tí nó náa ndâ 'duù gbí ndâ ŋa ze tí ndâ Jùdéyà muu'bì-nje~só 'dáá gî kû bàkà i-Mbíṛì co gbí gó ṛi, co gbí bèbìlì, ta njembí ndú gbaànjé ta bà koṛo có lì mítí~ nô. Ákoo, gbolò gba mì ye! Ndâ Jùdéyà kpì ngbàngà tí ye nó a i tacó bà koṛo có mì ye lì mítí cí tí nò.
44026008	Yo kû koṛo có énó máa, bà 'vala ndi ndâ ku 'do gbí muu'dú ndú a 'bí ŋa i mbe me kpoò ji Mbíṛì tacó yè?
44026009	«'Dóó ye nó táánò kû koṛo có énó máa, nèté lá a bà jòò gbí có ta Jézù tí nó mbe gì 'do Názàrètì nô.
44026010	Ye bàkà bà 'bì ye mí Jèrùzàlémè gî. Àá táánò a ye ká kû zèè ndâ mbe kaa tí ndú ji Mbíṛì gî me mbè mí gbí zàà ta wotí 'do mì ndâ Kùṛo ndâ bu-Mbíṛì mì ndâ Jùdéyà. À má kû zi ndú, có mì ye ta o 'dáá gî ji ndâ mbe zi ndú nò énó máa, ndú zi káa 'dóó ndú gî.
44026011	Ye gbí ndâ o tí nò ta o 'dáá gî kû jè ká ta bà pà kpokèjì bà ṛò ndú 'do tí bà tee njembí ndú mítí Bìndi-Mbíṛì ta wotí bà nò ta bà yù gàzâ ji ndú ta ndi tí ndâ bàndò bà kili ndâ Jùdéyà tacó bà ùlù Mbíṛì. Njembí ye gbí ndâ o tí nò kû doo gítí ndú tí ŋa ŋìnó náa, ye giì 'bìtà a bà tè 'bèlè ndú gí gbí ndâ tende to.
44026012	«Ta 'bí o gbaànjé, ndâ Kùṛo ndâ bu-Mbíṛì mì ndâ Jùdéyà giì je wotí ji ye, máa, ye ya gí bà tè 'bèlè ndâ 'duù tí nó náa Mbíṛì kaa ndú mò gí mì wó gî nó gbí gbata Dàmásìkù.
44026013	Káa si ze muu nó ta ṛi gbúrú énó, ye mâ giì zeke'o, ákoo, gbolò gba mì ye! Ye giì ŋò 'bí ŋa ngba'o kû gì 'do gbíṛì ta wotí ká tí~ ndii ngba ṛi gî, kû ngbaṛanga to ṛègbà tí ze ta ndâ ka nó mì ye.
44026014	Ze 'dáá gî giì 'vaka tí to. Bìndi~ ye giì dù á to kà kû 'di kòcò 'duù kû tè'é tí ye gbí nje có mì ndâ Jùdéyà, máa, ‹Sàwúlè! Sàwúlè!› Bìndi~ yí giì 'vee ye máa, ‹Wò kû mèèkè'i tí ye tacó yè? Kò lo bà mìlìsé ta bà na mítí zí nje mû.›
44026015	«Ye bà-i-nò giì 'vee 'duù tí nò máa, ‹Wò a 'di, Bu ye?›  «Káa Mbe tí ye giì 'vìsì có ji ye máa, ‹Ye a Jézù, tí 'duù tí nó náa wò kû mèèkè'i tí wó nô.
44026016	Ṛò tíyò! Ye bà tùbà tí ye ji wò, tacó bà bàkà wò tí bòò mì ye. Tacó wàa, wò 'ví dù tí mbe dìtà bà ŋò ye mì lo gbí i tí nó wúnó mbe 'de wò go ṛi ṛiì nô. Wò delè 'ví dù tí mbe 'dè có gítí ndâ 'bí i ŋìnó náa ye kèjì gí bà tùbà ndú ji wò nó á ji ndâ 'duù.
44026017	Ye bà 'vala wò á 'do 'bì ndâ Jùdéyà ta ndâ 'bí tende ŋa 'duù tí nó náa ye kèjì gí bà tuu wò
44026018	gí bà njaanga ṛo ndú, tacó wàa, ndú 'ví 'vìsì tí ndú 'do gbí 'dí'di'o gí gbí ngba'o, ndú delè 'ví 'vìsì tí ndú 'do tí bà dù tí ndâ bòò mì Gba-wàtà gítí bà dù tí ndâ bòò mì Mbíṛì. Tacó wàa, Mbíṛì 'ví je ta à-cee-gî ji ndú gítí ndâ vò i mì ndú, wàa ndú 'ví 'de tí~ ta bàndò tacó bà dù ndú gbí òkò tí ndâ 'duù tí nó náa Mbíṛì kaa ndú mò gí mì wó gî, mbe kû tee njembí ndú mítí wó, nô.›
44026019	«Ákoo, gbolò gba mì ye, Àgìrípà! Bà ndii muu i tí nò náa ye ŋò go i gbí ṛiì 'do gbíṛì nò giì kpò ye gî.
44026020	Káa, ye giì 'bìtà bà ma có kpédélé'i a i ji ndâ 'duù gbí gbata Dàmásìkù, má kózò gî, ye giì gì gí Jèrùzàlémè. Ye si sè to gbí to Jùdéyà lá. Ye delè o ta muu ndâ 'duù ŋìnó náa ndú me ndâ Jùdéyà lá nó lá. Ye nò ta bà ma có ji ndâ 'duù 'dáá gî énó máa, ndú 'vìsì muu ndú 'do tí ndâ vò i mì ndú gítí tó kpokèjì. Ndú 'ví tùbà tí ndú máa, ndâ yì 'vìsì tí ndâ yì 'do tí vò kpokèjì gî ta bà bàkà tó i.
44026021	«Ndâ Jùdéyà táánò zèè ye gbí ndùgù 'bá-Mbíṛì, bìndi~ ndú giì bàkà có bà zi ye nó a i 'do gbí có tí nò.
44026022	Káa 'do gbí ṛi tí nò yee tí wúnó, Mbíṛì ká kuu kácáá tàkò ye. À má énò, ye kpónó ṛò tíyò nó kû 'dè có ji ndâ 'duù 'dáá gî, ndâ kpo-kpò 'duù, ta ndâ táángbà 'duù, me gítí 'bí tende i lá. Ye kû 'dè có ji ndú ká gítí gbèe i tí nó náa ndâ mbe 'dòkò có mì Mbíṛì dígísèé kû 'dè có ji ndâ 'duù gítí~ nô. Mòze delè dígísèé kû 'dè có ji ndâ 'duù ká gítí~ máa, àá kèjì gí bà bàkà tí,
44026023	có tí nó máa, Bìndi-Mbíṛì kèjì gí bà kònò sé'i. Yí delè bà dù tí kpédélé 'duù mbe 'vala ndi wó 'do gbí muu'dú wó, gí bà dù tí mbe ma có gítí ngba'o ji ndâ 'duù mì ze tí ndâ Jùdéyà, ta ndâ 'duù ŋìnó náa ndú me ndâ Jùdéyà lá nô.»
44026024	Fésìtù ká giì 'vìsì có ji Páwòlò gí tàkò có mì wó nò ta kòcò wó ngéé gí yaà énó máa, «À tí lo a mâ, Páwòlò! Ŋa bà 'di gbí-o tí nò mì lo náa wò 'di ngé ndii muu lo gî nò te mâ mí gbí muu lo gî.»
44026025	Káa Páwòlò giì 'vìsì có ji yí máa, «Fésìtù, kpo 'duù mì ye! Mâ tí ye wálá! Ye kû 'dè me có mâ lá. Ye kû 'dè a cèe yúcó.
44026026	Tacó à kpêtí káa gbolò gba mì ndoo tí Àgìrípà á mbe kû ki tí wó kpónó kuu to nò, yí 'di gbí ndâ có tí nò náa ye kû 'dè nò gbaànjé-gbaànjé gî. Tacó énò, gúku bà 'dè có ji yí gítí 'bí ŋa i gbaànjé 'do gbí òkò tí ndâ i tí nò náa yí ŋò ni gî nó tí ye wálá. Tacó àá táánò kû bàkà ndâ i tí nò me gbí kóó lá.
44026027	Ye ŋò ni gî máa, wò tí Àgìrípà, tí gbolò gba, ùnje gítí ndâ có mì ndâ mbe 'dòkò có mì Mbíṛì gî. Ye kû waaka gítí lo a có?»
44026028	Káa Àgìrípà giì 'vee Páwòlò máa, «Wò koṛo có énó máa, wò bà bàkà ye tí mbe ùnje gítí có mì Bìndi-Mbíṛì á ká gbí ndò o tí nò náa wò kpónó tí~ kuu tíyò nò?»
44026029	Káa Páwòlò giì 'vìsì có ji Àgìrípà máa, «À kpêtí ká wúnó, à kpêtí ká taàbé, ye kû 'deke tí ye ji Mbíṛì máa, yo ta ndâ 'duù tí nó 'dáá gî wúnó mbe 'di có mì ye gî nó, 'ví dù go ye, wàa à káa gìnjírì tí nó tí kò ye nó ká 'ví bè tí kò yo.»
44026030	Páwòlò mâ giì 'dè bà có mì wó cee gî, ndâ Àgìrípà ta Bèrèníkè giì yèè ta ndâ kpo-kpò 'duù 'do gbí ngbàngà gí ndiì.
44026031	Ndú mâ giì 'viiki gbí ngbàngà tí nò ta kpéétí ndú kpòò, ndú giì gbo nje có mì ndú máa, «'Dakò tí nò bàkà 'bí ŋa vò i mbe 'vii tí i bà zi yí nò lá. Ndeṛè bà te yí mí gbí zàà delè wálá.»
44026032	Káa Àgìrípà giì 'dè có ji Fésìtù máa, «'Dakò tí nò táánò má 'dòkò ngbàngà mì wó ya tí~ gí kùṛo ngáángbá gba mì ndâ Ròmánò lá, àá kùtàá bà njaanga yí á 'do gbí zàà gî.»
44027001	À mâ giì 'viindi có gítí bà ya ze gí Ìtálìyà cee gî, à giì kaa ndâ Páwòlò ta ndâ 'bí ka wó 'do gbí zàà ji 'bí 'dakò ta ṛè wó a Júlìyò, tí kùṛo ndâ 'bí ŋa ndâ àsìkérì mì ndâ Ròmánò, náa à kû nì mítí ndú a ndâ «'Dóó àsìkérì mì gba Rómà», máa, ndú ko tàkò ndú ya tí~ gí Rómà.
44027002	Ze giì o 'bí gbâ mbe gì 'do gbí gbata Àdàràmìtìyúmù, mbe kû nò ta bà ṛò tíyò ta ndi tí ndâ to gbí to Ásìyà. À ko ze ta o tí nò a 'bí 'dakò mbe gì 'do gbí gbata Tèsàlónìkà á gí gbí to Mèsìdónìyà ta ṛè wó a Àrìsìtárìkù.
44027003	Ze giì tèṛì ta yé bìndi bà nje nó mì ze a i gbí gbata Sìdónì. Ta o tí nò náa ze tè ta ṛì Sìdónì nò, Júlìyò giì bàkà nambeè ji Páwòlò me gbolò ta bà si yí máa, yí ya gí mì ndâ 'bí ka wó mbe ùnje gítí có mì Bìndi-Mbíṛì, wàa ndú 'ví konì yí.
44027004	Ta o bá njè nó mì ze 'do Sìdónì, pípìṛi kû giì pì a i 'do kùṛo ze. Tacó énò, ze giì kìì'bà 'do tí~ ta bà tù nje ze gí Kípùrù.
44027005	Ze giì ja yendi ngo co gbí ndâ to Sìlísìyà ta Pàfílìyà ya gí bà ṛò tíyò Mírà á gbí to Lísìyà.
44027006	Ze bàkà 'do Sìdónì kû ya gí Mírà a sili muu'bì-nje~vô. Ze mâ giì yee Mírà, ze giì 'de 'bí gbâ mbe gì 'do gbí gbata Àlèsàndèríyà kû ya gí Ìtálìyà. Bìndi~ kùṛo ndâ àsìkérì tí nó mbe kû ko tàkò ze nó giì kaa ze mí gbí~.
44027007	Ze bàkà ta bà 'do ze Mírà tacó bà yee ze Cìnídù a cèe ndootí mì ndâ 'dakò, tacó yé ŋìnò má too~, ze ŋò 'dóó po ndi nó tí nó náa ze nò kpòò nó lá. Wotí mì pípìṛi mâ giì kpò ze 'do tí bà ya jáá gî, ze giì loko nje ze gí Sàlìmónè. Ze giì 'bì nó 'do Sàlìmónè ta yendi Kèrétì ká kéré-kéré ta tì ngo.
44027008	Ze mâ giì ngìì nge ta pípìṛi kpòò, ze giì yee tí 'bí bàndò bà ṛò tíyò mì ndâ gbâ á dê ta gbata Lásìyà, náa à kû nì mítí~ a «Tó-bàndò-bà-rò-ndâ-gbâ», á bìndi ndú tí ndâ sili.
44027009	Ze giì dù á «Tó-bàndò-bà-rò-ndâ-gbâ» á ta kôndi o. O bà kònò go gbí tàkìì mì ndâ Jùdéyà mâ giì ndii gî, Páwòlò giì ŋò ni gî máa, ze má njè nó 'do bà-i-nò, ze bà 'de gbí~ a kpo-se-muu. Tacó énò, yí giì 'dè có ji ndâ mbe bàkà nèté gbí gbâ ta wotí tí~ énó máa,
44027010	«Ye ŋò goòlá nje ndoo bà zuu gbí nó tí nó zúú-zuu nô, ndâ kómbe ye. À me káa ndâ ká'i mì ndoo ká bà giṛiki lá. À delè me káa gbâ mì ndoo ká bà giṛi 'do tí ndoo lá. Ndâ 'duù me mbè 'do gbí òkò tí ndoo bà cu kô mí gbí 'bú wálá.»
44027011	Káa, kùṛo ndâ àsìkérì tí nó mbe kû ko tàkò ze nó giì 'di kpolo ma a có mì ka wó kpo 'duù tí kùṛo ndâ mbe kû bàkà nèté gbí gbâ co tí có mì Páwòlò.
44027012	Ndâ 'duù gbí gbâ me mbè delè giì ùnje a i gítí có bà njè nó, tacó pípìṛi to tí nò náa ze ṛò tíyò tí~ nò gbí ndâ pì cô'o nìkì lá. Tacó énò, à giì nìkì tí ndú a có máa, ze te kpo muu, wàa ze 'ví ya a i gí Fìníkìsì, tí 'bí bàndò bà ṛò tíyò mì ndâ gbâ á gbí to Kèrétì, tí to náa pípìṛi kû pì gítí~ gbí ndâ pì cô'o 'do a i mò gí gbí òkò tí ndâ gbí'dè ta wàá, delè 'do mò gí gbí òkò tí ndâ ngbóngbó ta wàá.
44027013	Gùlúsù'o mâ giì 'bìtà bà pì gítí ze 'do mò gí gbí'dè, ndâ mbe kû bàkà nèté gbí gbâ giì koṛo có máa, có bà njè nó mì ndâ yì gì tí yúcó gî. Ndú bà-i-nò giì da wú tí gbâ kaṛa gî. Ze giì có Kèrétì ká ta tì ngo kéré-kéré énô.
44027014	Ze mâ giì nò gàà énó, ze giì ŋò pípìṛi dù káa 'vìsì tí gálà gî. 'Bí ŋa pípìṛi mbe kû tè tí go bètùrúrú, náa à kû nì mítí~ a «ndâ ngbóngbó-ta-wàá», giì dù kû yaka to 'do gú kèjì tí~ gítí ze.
44027015	Pípìṛi tí nò mâ giì gbo ze gî, yí giì tooko ze ta ṛo ngo ká dúú énò gí kà, ta 'bí i náa ze 'ví bàkà nò wálá.
44027016	Ṛo ze giì njaanga si gó gbí pípìṛi ki ṛèè gî a i tí 'bí làmbu to mbe le mí gbí u ngo, náa à kû nì mítí~ a Kàwúdà. Ze bà-i-nò giì bàkà wotí mì ndâ 'dakò tacó bà ja làmbu gbâ tí nó náa à eṛe mítí gbolò gbâ nó 'do tà ngo.
44027017	Ze mâ giì ja làmbu gbâ tí nò 'do tà ngo gí sè gî, ndâ mbe bàkà nèté gbí gbâ giì te mí gbí gbolò gbâ. Ndú mâ giì gaka gbolò gbâ ta wú kuu gî, ndú giì ja kpâ-bòngo tí nó go mbíṛì gá náa à eṛe mítí zà gbâ tacó wàa pípìṛi 'ví kû tòò ta gbâ ta nó nó 'do tí zà gbolò gbâ gî, ta gúku máa, gbâ bà dòmò tí mítí ndâ gú njì ngoò náa à kû nì mítí ndú a ndâ «Sùrútì» á tà ngo. Ndú giì si gbâ kû gbàngà tí tí njìya wó ṛo ngo.
44027018	Pípìṛi giì bàkà ta ze ta bèbìlì tí nò me i nambeè lá. Tacó énò, yé mâ giì too gî, ndâ mbe kû bàkà nèté gbí gbâ giì 'bìtà bà 'vaka gàna tí ndâ ká'i 'do gbí gbâ gí tà ngo.
44027019	Ze sì sili bìndi bà 'vaka gàna tí ndâ ká'i 'do gbí gbâ gí tà ngo nò ta'ô, bìndi~ ndâ mbe kû bàkà nèté gbí gbâ mâ giì zeke cè bà i mì pípìṛi ta ze kpòò, líkí gbí~ wálá. Ndú bà-i-nò giì tuṛu ndâ 'bí liì bà bàkà nèté gítí gbâ ta 'dóó 'bì ndú 'vaka gí tà ngo.
44027020	Ze giì dù kû ù káa ndi bà mìì ze. Tacó ze káká'i giì ŋò ṛo ṛi lá, ze delè giì ŋò ndâ yii ta bèbìlì lá, ta mbè sili, tacó pípìṛi giì dù kû pì ká tí vò i dúú bà ya tí~.
44027021	Ndâ mbe kû bàkà nèté gbí gbâ mâ giì zò i lá ta mbè sili, Páwòlò giì ṛò tíyò kùṛo ndú, bìndi~ yí giì 'dè có ji ndú máa, «Yo táánò má 'di a có mì ye, wàa ndoo 'ví njè nó 'do Kèrétì lá, ndoo kpónó bá kònò ŋa sé'i tí nó wálá. Ndâ i delè bà mèèkè tí gbí ŋa kpokèjì tí nó wálá.
44027022	Káa à kpêtí ká énò, yo cì gúku lá, tacó 'bí 'duù gbaànjé 'do gbí òkò tí yo bà giṛi wálá. I náa ndoo bà bè gbí wó gî gbaànjé káa gbâ mì ndoo.
44027023	Có tí nò náa ye kpónó 'dè ji yo nò a có náa a basìlì mì Mbíṛì mì ye, tí Mbíṛì tí nó náa ye kû bàkà i ji yí nó, ká 'dè ji ye kùbòó énó máa,
44027024	‹Cì gúku lá, Páwòlò! Kózò tí lo bà ṛò tíyò gbí ngbàngà kùṛo ngáángbá gba mì ndâ Ròmánò. Tacó énò, Mbíṛì ŋò bà 'deke tí lo, bìndi~ yí giì 'vala ndâ 'duù tí nó náa yo ta ndú kpónó gbí gbâ nó 'dáá gî ta ṛè mì lo.›
44027025	À má énò, yo zèè njembí yo, ndâ 'dakò! Tacó ye ŋò ni gî, máa, ndâ có tí nò náa basìlì mì Mbíṛì 'dè nò bà bàkà tí gî. Tacó ye me 'duù ŋìnó mbe kû me kpììkì-kpììkì gítí bà ùnje gítí có mbe co 'do gbí nje Mbíṛì nó lá.
44027026	Káa, ndoo kèjì gí bà gboo mítí 'bí to mbe le mí gbí u ngo.»
44027027	Ta bà muu'bì-nje~nà'ô bèbìlì si ze kû waaka gbí kàpá Àdìríyà, pípìṛi giì dù kû tooko ze ta ṛo ngo ya énó, ya ézô. O mâ giì gbooko gî, ndâ mbe kû bàkà nèté gbí gbâ giì ŋò goòlá ze dooko gí tì gú gî nô.
44027028	Káa ndú mâ giì 'vii tà ngo gbí to tí nò, ndú giì 'de a cèe wúlú. Ze mâ giì yèè gàà gí kùṛo, ndú mâ giì 'vii tà ngò káká'i, ndú giì 'de à me 'dú me tí vò i go kpédélé ŋìnó náa ndú 'vii nó lá.
44027029	Ndú bà-i-nò giì ṛò gbâ mí tíyò kû ù ta ndi bà too yé, ta gúku énó máa, ndâ-'bî-lá, ze bà dòmò gbâ mítí ndâ duù tà ngo.
44027030	Ndâ 'bí mbe kû bàkà nèté gbí gbâ giì bàkà tiṛì bà fa ngèlè ta bà oloko gí gbí làmbu gbâ, máa, ndâ yì kû paṛa gí kùṛo gbâ tacó bà ṛò yí mí tíyò ta bà eṛe du i mítí~.
44027031	Káa Páwòlò giì 'di gbí tiṛì mì ndú nò gî. Tacó énò, yí giì 'dè có ji kùṛo ndâ àsìkérì tí nó mbe kû ko tàkò ze nó ta ndâ àsìkérì mì wó, máa, «Ndâ 'dakò tí nò má dù gbí gbâ lá, yo bà 'vala wálá.»
44027032	Ndâ àsìkérì mâ giì 'di có tí nò náa Páwòlò 'dè ji ndú nò, ndú giì waaka gbí ndâ wú tí nó náa a eṛe ta làmbu gbâ tí nò mítí gbolò ŋìnó nó gî, tacó wàa yí 'ví ya gî.
44027033	Páwòlò giì 'dè có ji ndâ 'duù 'dáá gî si yé kû 'bìtà bà ngbaanga to, máa, «À wúnó tí yo a sili muu'bì-nje~nà'ô náa yo kû koṛo có ká wi-wìì énô. Yo delè tee 'bí làmbu i gbaànjé mítí nje yo lá.
44027034	À má énò, yo zò i, wàa yo 'ví 'de ta wotí, tacó 'bí i gí bà ili 'bí 'duù gbaànjé 'do gbí òkò tí yo wálá.»
44027035	Páwòlò mâ giì 'dè có tí nò ji ndâ 'duù gî, yí giì je kù kô, yí giì ki'viki gbí~, yí giì 'dè nìkì maa ji Mbíṛì, bìndi~ yí giì zò mí kùṛo ndâ 'duù 'dáá gî.
44027036	Ndâ 'duù mâ giì ŋò bà zò i mì Páwòlò nò, lilí ndú giì gì gítí ndú gî. Bìndi~ ndú delè giì 'bìtà bà zò i.
44027037	Muu ze gbí gbâ ta o tí nò 'dáá gî a ndâ 'duù zi'duù-vô ta bà~ só ta zi'duù-ta'ô-nje~muu'bì nje-muu'bì~vô nje-vô~gbaànjé (276).
44027038	Ndâ 'duù mâ giì zò i yè yì ndú gî, ndú káká'i giì ja gàna tí du i gbí gbâ ta bà tuṛu tí cû 'vaka gí tà ngo.
44027039	Yé mâ giì too gî, ndâ mbe kû bàkà nèté gbí gbâ giì ŋò to tí nó náa ze yee tí~ ta bèbìlì nó ni lá. Káa ndú giì ŋò káa 'bí wúngbó to mbe ya gí gbí u ngo ta njì ngoò tí~ kpàngbàndàà énô, bìndi~ ndú giì koṛo có bà ṛò gbâ mítí~.
44027040	Ze mâ giì zeke'o, ze giì ŋò ndú ta nèté 'víṛì-'víṛì! Ndú tí ŋìnó, ndú tí ŋìzó. Ze mâ giì dù gàà énó, ze giì ŋò gbâ ndàyìì kû ya gí tì ngo. Gbâ gí tì ngo! Gbâ gí tì ngo!
44027041	Ze mâ giì zeke'o, ze giì ŋò gbâ cu nje wó mbi ngìkì mí gbí njì ngoò. Bìndi~ ngo tí nó mbe kû gbàngà ta wotí tí~ nó giì ki'viki gbí zà gbâ ndiì nó njúkú-njúkú gî.
44027042	Ndâ àsìkérì mâ giì ŋò énò, ndú giì toko có máa, ndâ yì bà ziki ndâ 'duù tí nó gbí zàà náa ndâ yí kû ko tàkò ndú nó 'dáá gî, tacó ndú má dù ngo gí tìto, ndú bà fáká-faka.
44027043	Káa kùṛo ndú giì biya có mì ndú nò gî. Yí giì 'dè có ji ndâ 'duù ŋìnó mbe ni bà dù ngo gî nó, máa, ndú dù ngo gí tìto kùṛo, má kózò gî, wàa sè ndâ 'duù 'ví giì pà kpokèjì bà ya gí tìto tàkò ndú. Yí bàkà énò tacó bà 'vala Páwòlò.
44027044	Ndâ mbe ni bà dù ngo mâ giì bàkà go có mì kùṛo ndâ àsìkérì nò gî, sè ndâ 'duù ŋìnó mbe ni bà dù ngo lá nó giì kaa ya gí tàkò ndú ta bà ga tí ndú mítí ndâ ndo-ndò mû tí nó mbe ki'viki 'do tí gbâ náa ndú kû te la-làà ta ṛo ngo nô. Ze 'dáá gî giì di ngo gí tìto ta kábà muu ze gî.
44028001	Ze mâ giì yee 'dáá ta kábà muu ze tì gú nìkì maa gî, ze bà giì ŋò ni énó máa, to tí nò a Málítà.
44028002	Ndâ 'duù Málítà giì bàkà nambeè ji ze tí ŋa ŋìnó náa ze ŋò jé sàà kùṛo lá. Ndú giì òlò wu me gbolò ji ze, tacó ze yee mì ndú kà si mù 'bìtà bà ni gî, káa cô'o kuu tí~.
44028003	Páwòlò ŋò bà~ lá, yí mâ giì woo ndâ 'bí zèèngè i tacó bà ya tí~ gí ṛo wu, yí giì woo toko ta kpoo. Káa si yí kû giì kaa ndâ i tí nò mítí wu, kpoo tí nò giì lu 'do gbí~ ta gó wu, bìndi~ yí giì ṛo 'bì Páwòlò.
44028004	Ndâ 'duù Málítà mâ giì ŋò kpoo tí nò làngà-làngà tí 'bì Páwòlò, ndú giì 'bìtà bà 'dè có gbí òkò tí ndú máa, «'Dakò tí nó kuu nó dú káa mbe zi ku. Yo ŋò káa yí 'vala 'do gbí ngo gî, káa 've ndeṛè gí bà si tàkò wó wálá.»
44028005	Káa Páwòlò bà-i-nò giì mìyà kpoo tí nò 'do tí 'bì wó gí tà wu, ta 'bí i náa kpoo tí nò me ta yí gbaànjé lá.
44028006	Ndâ 'duù tí nò giì dù kû ù bà ŋò bà ò 'bì Páwòlò ta zì kpoo. À mâ giì bàkà tí lá, ndú giì yee ṛo ndú mítí bà ŋò bà 'va tí wó to tí ku. Ndú mâ giì ŋò 'bí i gbaànjé bàkà yí lá, ndú giì 'vìsì nje ndú ndí~ gálà énó máa, «'Dakò tí nó a bààcì.»
44028007	Ndâ njí mì Púbìlò, tí gba mì ndâ 'duù Málítà, ká dê-dê gbí to tí nò náa gbâ ki'viki ta ze mítí~ nò. Tacó énò, yí giì kaa ze ya tí~ gí 'bá mì wó, bìndi~ yí giì te wiṛi mítí ze ta sili ta'ô.
44028008	Púbìlò kaa ze ya tí~ gí 'bá mì wó nò si bu wó kuu tísì ta cô'o gbí dìì wó, delè ta sé gbí yì tí wó. Páwòlò bà-i-nò giì ṛì gí tàkò wó tà'i, yí giì 'deke tí wó ji Mbíṛì. Páwòlò mâ giì kaa 'bì wó mítí 'dakò tí nò á bìndi bà 'deke tí wó ji Mbíṛì nò, gbí dìì wó giì da mbó'vóó gî.
44028009	Có bà 'vala bu Púbìlò nò mâ giì lu'vu gí sè, ndâ 'bí mbe nò'o gbí to Málítà giì kaa ya gí mì Páwòlò, bìndi~ yí giì 'vala ndú delè 'dáá gî.
44028010	Ndâ 'duù giì te duù mítí ze gbí ndâ ŋa ndâ kpokèjì me mbè. Ta o tí nó náa ze kû giì njè nó nó, ndú giì kaa ndâ i ŋìnó 'dáá gî mbe 'vii ta ze muu nó nó mí gbí gbâ ji ze.
44028011	Ze bàkà mí Málítà 'dáá gî a pì ta'ô, bìndi~ ze giì njè nó ta 'bí gbâ mbe gì 'do gbí gbata Àlèsàndèríyà mbe cì ndâ pì cô'o 'dáá gî mí Málítà. Mbe gbâ tí nò leke ndâ njemî mí kùṛo gbâ mì wó nò, tacó énò, à kû nì mítí~ a «Ndâ njemî».
44028012	Ze njè nó 'do Málítà ya gí bà bàkà sili ta'ô mí gbí gbata Sìràkúsè.
44028013	Ze giì zèè káa yì ngo 'do Sìràkúsè kéré-kéré kû ya gí gbí gbata Rèjìyúmù. Ze tèṛì gbí gbata Rèjìyúmù ká gbaànjé, bìndi~ pípìṛi giì 'bìtà bà gì 'do mò gí gbí'dè. Ze giì bàkà 'do bà-i-nò kû ya gí Pùtèyólì káa sili sósò'ô.
44028014	Ze mâ giì yee gbí gbata Pùtèyólì, ze giì 'de ndâ 'bí ná'vindí ze mbe kaa ze ya tí~ gí 'bá mì ndú, bìndi~ ndú giì 'dè có ji ze énó máa, ze sì sili vô-nje~só mí mì ze ta ndâ yì. Bà ndâ sili tí nò náa ndú 'deke ji ze nò mâ giì cee gî, ze giì a ndi ze káká'i gítí kpokèjì Rómà ta kò ze.
44028015	Ndâ ná'vindí ze gbí gbata Rómà mâ giì 'di có énó máa, ze tí kpokèjì, ndú giì kaa gì tacó bà ù kùṛo ze. Ndâ 'bí 'duù gbí òkò tí ndú yee ngé gbí gbata Fórù á tí 'bí kpokèjì náa à kû nì mítí~ a «Ápì», bìndi~ ndú giì dù bà-i-nò nò kû ù bà yee ze. Káa ndâ 'bí 'duù giì gì yee ká tí 'bí làmbu to náa à kû nì mítí~ a «'Bá-'vélè-ta'ô». Páwòlò mâ giì ŋò ndú, yí giì 'dè nìkì maa ji Mbíṛì, bìndi~ gúku giì dò 'do gbí njembí wó gî.
44028016	Ze mâ giì yee Rómà, à giì si Páwòlò ká mítí 'dóó bàndò mì wó, bìndi~ à giì je àsìkérì kû ù ṛègbà tí wó.
44028017	Ze bàkà mí Rómà káa sili ta'ô, mâ giì zeke'o, Páwòlò giì kili ndâ kpo-kpò 'duù mì ndâ Jùdéyà gbí gbata Rómà, bìndi~ yí giì 'dè có ji ndú máa, «Ndâ ná'vindí ye! Vò i mì ye ta ndâ 'duù mì ndoo wálá. Ye delè me mbe kû gbètèkè tàkìì mì ndâ ká gù ndoo ká lá. Kpêtí ká énò, ndâ 'duù mì ndoo giì te ye mí gbí zàà á Jèrùzàlémè, ndú giì je ye ji ndâ Ròmánò.
44028018	Ndâ Ròmánò mâ giì 'viiki gbí ndeṛè bà zèè ye kpòò, ndú giì 'de có tí nò me tí gbolò có náa à 'ví waa tí~ gbí~ a có ku mítí 'duù nò lá. Ndú giì bàkà có bà njaanga ye 'do gbí zàà gî.
44028019	Káa ndâ 'duù mì ndoo mâ giì biya bà 'di có mì ndâ Ròmánò tí nò gî, ye giì ŋò 'bí ŋa kpokèjì náa ye 'ví njaanga ta miṛi ye 'do mì ndú nó lá, sè~ káa ŋìnó, ye 'dòkò ta ngbàngà tí nò gí kùṛo ngáángbá gba mì ndâ Ròmánò. Ye bàkà énò me tacó máa, à gbí njembí ye a có bà kpì ngbàngà tí ndâ 'duù mì ndoo nò lá.
44028020	Nògí, ye kpónó tè'é tí yo nó tacó wàa ye 'ví 'di ta ŋa có ŋìnó náa yo bà 'dè ji ye nô. Káa à má gítí gìnjírì tí nó náa yo kpónó kû ŋò tí ye nó, à eṛe ye nó a i muu wó tí 'Duù tí nó náa ndâ Ìzìrìyélì kû koṛo có lì mítí wó nô.»
44028021	Káa ndâ Jùdéyà tí nò giì 'vìsì có gí tàkò có mì Páwòlò náa yí 'dè ji ndú nò, máa, «À cu wáràgà ta ṛè lo gbí~ ji ze á 'do 'bá Jùdéyà lá. 'Bí 'duù gbaànjé 'do gbí òkò tí ndâ ná'vindí ze delè mbe gì 'do kà gí bà volo ṛe lo ji ze to nó nò wálá.
44028022	Káa ze koṛo có énó máa, wò má 'dè 'dóó có tí nó náa à tí lo nó ji ze, àá bà nìkì tí ze ma. Tacó ze ŋò ni gî, máa, à má ká gítí gèṛè tí nò náa wò kû 'dè có á gítí nò, ndâ 'duù cee muu to tí nó 'dáá gî kû no káa nje ndú gítí.»
44028023	Ndâ Jùdéyà gbí gbata Rómà me mbè giì kaa ya gí 'bá mì Páwòlò á go cí tí nó náa ndú cí ta yí nô. Páwòlò bà-i-nò giì ya kpéké'vé gítí tà ndâ i tí nó mbe 'de yí 'bá Jùdéyà nó, ta có gítí ngú ŋa kèjì bà bàkà nambeè mì Mbíṛì ta ndâ 'duù, giì je có gítí Jézù, ji ndú 'do gbí ndâ wáràgà mì Mòze, ta ndâ wáràgà mì ndâ mbe 'dòkò có mì Mbíṛì. Páwòlò 'dè có ta ṛi tí nò 'do tí dú'o ngé yee tí 'dê'o.
44028024	Ndâ có mì Páwòlò nò giì ya gí gbí muu ndâ 'duù gî, káa, ndâ 'bí 'duù giì biya bà 'di gî.
44028025	Ndâ có tí nò mâ giì ŋònòkò muu ndâ 'duù gî, Páwòlò giì 'dè 'bí có gbaànjé ji ndú, bìndi~ yí giì njè ndú gî. Có tí nò náa yí 'dè ji ndú nò énó máa, «Àá táánò mì Bèṛi-mì-Mbíṛì a yúcó, náa yí a tí~ ta tàmuu Ìzáyà tí mbe 'dòkò có mì Mbíṛì, náa yí giì 'dè ta có ji ndâ ká gù ndoo énó máa, Mbíṛì máa,
44028026	‹Ya gí mì ndâ 'duù tí nò, wàa wò 'ví 'dè có ji ndú máa: Yo bà 'di kòcò, yo giì 'di kòcò, káa, yo bà 'di gbí ndâ có tí nò wálá. Yo bà zeke'o, yo giì zeke'o, káa, yo bà ŋò ndâ i tí nò náa yo kû zeke nò wálá.
44028027	Tacó njembí ndâ 'duù tí nò jì'vì duù gî. A ngbárá mì ndâ ku ká gbí tù ndú. Ndú neke ṛo ndú gî. Ndú bàkà énò tacó à tí ndú a gúku máa, ndâ yì bà ŋò ndâ i ta ṛo ndâ yì, ndâ yì bà 'di có ta tù ndâ yì, ndâ yì delè bà ni bà koṛo có, bìndi~ ndâ yì bà 'vìsì tí ndâ yì gí mì ye, wàa ye 'ví 'vala ndâ yì.›
44028028	«À má énò, yo te mí gbí muu yo énó máa, Mbíṛì táánò tuu tú có bà njaanga miṛi ndâ 'duù mì wó 'do gbí vò i a i ji ndâ 'duù ŋìnó náa ndú me ndâ Jùdéyà lá nô. Ndú bà 'di gî!»
44028029	Páwòlò mâ giì 'dè có tí nò cee gî, ndâ Jùdéyà giì njè 'do 'bá mì wó ta bà tò kponje ta wotí ká tí~.
44028030	Páwòlò giì too ndoò sósò'ô mí Rómà. Gbí ndâ ndoò tí nò sósò'ô nò, yí kû 'de ndâ i gítí miṛi wó, delè ji ndâ wiṛi mì wó 'do ká gbí 'dóó wu'o mì wó.
44028031	Yí delè gbí ndâ ndoò tí nò kû ma có gítí bà dù Mbíṛì tí gba ji ndâ 'duù, ta bà nìbà có gítí Mbe tí ndoo Jézù tí Bìndi-Mbíṛì ji ndâ 'duù, ta gúku tí wó wálá, delè ta 'bí 'duù mbe pèèmbí wó wálá.
45001001	Ŋìnó a ye tí Páwòlò tí bòò mì Jézù tí Bìndi-Mbíṛì ká nô. Mbíṛì cu 'bì wó mítí ye máa, ye dù tí bòò mì yì; bìndi~ yí giì bàkà ye tí mbe ma Banga-Ngú-Có tí nó náa yí tí Mbíṛì
45001002	ci ndâ 'duù gítí~ táánò sàà ta bà tuu ndâ mbe 'dòkò có mì wó ji ndâ 'duù ta có tí nó gbí wáràgà mì wó tí Mbíṛì nô.
45001003	Banga-Ngú-Có tí nò a có gítí 'Viì mì wó tí Mbíṛì, mbe gì tí 'duù ta ṛèngbó bà jò yí 'do tí Dàvídè tí gbolò gba mì ndâ Ìzìrìyélì,
45001004	náa à giì ŋò wotí mì wó tí 'Viì-mì-Mbíṛì ni mítí bà 'vala ndi wó 'do gbí muu'dú wó, tí Jézù tí Bìndi-Mbíṛì tí Mbe tí ndoo, go có mì tó Bèṛi.
45001005	Mbíṛì bàkà nambeè ji ze ta bà tuu ze ji ndâ 'duù á muu to tí nó 'dáá gî, tacó wàa, ndâ 'duù 'dáá gî 'ví dù tí ndâ mbe 'di có, wàa ndú 'ví tee njembí ndú mítí yì tí Mbíṛì ta ṛè mì Jézù tí Bìndi-Mbíṛì.
45001006	Ṛè yo tí ndâ 'duù Rómà delè kuu gbí òkò tí ndâ 'duù tí nó náa Mbíṛì tè'é tí ndú, tacó wàa, ndú 'ví dù tí ndâ 'duù mì Jézù tí Bìndi-Mbíṛì nô.
45001007	Ye kû cu wáràgà tí nó ji yo tí ndâ 'duù tí nó 'dáá gî náa Mbíṛì kû zè yo nìkì maa gbí gbata Rómà, náa Mbíṛì tè'é tí yo tacó bà bàkà yo tí ndâ tó 'duù mì wó nô. Ye kû 'deke tí ye ji Bu ndoo Mbíṛì, ye delè kû 'deke tí ye ji Mbe tí ndoo Jézù tí Bìndi-Mbíṛì, máa, ndú 'ví bàkà nambeè ji yo, ndú delè 'ví si yo 'ví dù nìkì maa.
45001008	Kpédélé có mì ye ji yo énó máa, ye kû 'dè nìkì maa ji Mbíṛì ta ṛè mì Jézù tí Bìndi-Mbíṛì tacó tí yo 'dáá gî. Tacó ṛè yo wu ta bà ùnje gítí Mbíṛì cee muu to tí nó gî.
45001009	Mbíṛì tí nó náa ye kû bàkà i ji yí ta njembí ye ta bà ma Banga-Ngú-Có mì 'Viì mì wó nó ŋò ni gî máa, ye ta o 'dáá gî kû 'deke tí ye ji yì tacó tí yo.
45001010	Ye kû 'deke tí ye máa, Mbíṛì má nì 'bâ gî, ye 'ví 'de ta kpokèjì bà ya gí mì yo kà.
45001011	Go bà ŋò yo kuu tí ye ngé ndii gî, tacó wàa, ye 'ví 'dè ta ndâ 'bí có ŋìnó mì Mbíṛì náa à gbí njembí ye nó ji yo, wàa yo 'ví yù tí~.
45001012	Gbí có tí nò énó máa, bà tee njembí ye mítí Bìndi-Mbíṛì bà konì yo, bìndi~ bà tee njembí yo mítí Bìndi-Mbíṛì delè bà konì ye.
45001013	Go bà 'va gbí tù yo kuu tí ye, ndâ ná'vindí, máa, ye ta o 'dáá gî kû koṛo có bà ya gí mì yo kà; káa nó mì ye ta o 'dáá gî kû zò káa dî. Ye kû jè ta bà ya gí mì yo kà, tacó wàa, ye 'ví 'de ta kpokèjì bà solo nje ndâ 'bí 'duù kà gítí kpokèjì mì yúcó, á go ŋìnó náa ye bàkà ta ndi 'bá mì ndâ 'bí ka yo ŋìnó mbe ŋò dúú kpokèjì bà bàkà nambeè ta Mbíṛì ni lá nó sàà kùṛo gî nô.
45001014	Ye ga wú bà bàkà nèté ndâ Ìgìrígì ta ndâ 'bí ŋa tende 'duù mítí miṛi ye gî. Wú bà bàkà nèté ndâ mbe 'di gbí-o ta ndâ mbe ŋónókó delè kácáá kuu tàkòcò ye.
45001015	Tacó énò, a go bà ma Banga-Ngú-Có ká kû te ye ya tí~ gí mì yo kà.
45001016	Nô ṛo ye gítí Banga-Ngú-Có wálá, tacó Banga-Ngú-Có a wotí mì Mbíṛì náa yí kû njaanga ta wú 'do tí miṛi ndâ 'duù ŋìnó 'dáá mbe kû tee njembí ndú mítí Bìndi-Mbíṛì nó 'do gbí vò i. Yí kû 'bìtà bà njaanga wú kpédélé'i a i 'do tí miṛi ndâ Ìzìrìyélì, bìndi~ yí bà giì njaanga 'do tí miṛi sè ndâ 'bí ŋa ndâ 'duù.
45001017	Banga-Ngú-Có kû tùbà bà bàkà ndoo mì Mbíṛì tí ndâ jáá 'duù mì wó ji ndoo. Bà bàkà ndoo mì Mbíṛì tí ndâ jáá 'duù mì wó nò kû 'bìtà tí 'do tí bà tee njembí ndoo mítí Bìndi-Mbíṛì, nje~ delè giì gbo ká ta bà tee njembí ndoo mítí Bìndi-Mbíṛì. Á go có tí nó náa à cu mí gbí wáràgà mì Mbíṛì máa, «'Duù tí nó jáá nó 'de 'válá 'do gbí bà tee njembí wó mítí Mbíṛì,» nô.
45001018	Mbíṛì kpónó tùbà kpo-tàkòcò mì wó 'do gbíṛì gítí ndâ 'duù ŋìnó ta nèté mì ndú ta yí tí Mbíṛì wálá nó, giì je ndâ 'duù ŋìnó náa ndú me jáá lá, mbe kû 'buuku muu yúcó 'do gbí có mì ndâ vò i mì ndú nó gî.
45001019	Bà ŋò có gítí Mbíṛì mì ndú ni~ me kpo có lá, tacó Mbíṛì tùbà ndâ có tí nò ji ndú ngbáṛángà'i gî.
45001020	'Do tí o bà suu to tí nó, ndâ ŋa i tí Mbíṛì náa ndoo ŋò ta ṛo ndoo lá, go ndâ wotí mì wó mbe cee lá, giì je bà dù yí tí Mbíṛì dúú bà ya tí~, ta o 'dáá gî kuu ngbáṛángà'i kùṛo ndú, náa ndú kû ŋò ni mítí ndâ i tí nó náa yí suu ndú nô. À má énò, kpokèjì bà kìì'bà mì ndú wálá.
45001021	Tacó énò, ndú ŋò Mbíṛì ni gî, káa ndú biya bà te duù mítí wó go ŋìnó náa à tí~ nó bíyá-biya, ndú delè 'dè nìkì maa ji yí lá. Ndú giì dù kû koṛo a ndâ ŋa 'vìṛi có mì ndú ta gbí ndú wálá. Bìndi~ ká vò muu ndú ta cèe kóṛó-koṛo có gbí~ wálá nó giì volo ndii ŋìnó sàà kùṛo nó gî.
45001022	Ndú kû bàkà tí ndú tí ndâ mbe 'di gbí-o, káa ndú a ndâ mbe ŋónókó.
45001023	Ndú 'vìsì tí ndú 'do tí bà zeke ngba Mbíṛì tí nó náa yí bà dù ká dúú bà ya tí~ nó gítí bà zeke ngba ndâ 'bí ŋa i ŋìnó ta gbí ndú wálá mbe je kózò tí ndâ 'duù, ta ndâ nuù, ta ndâ nò, ta ndâ gù kpoo, náa ndú bà cì gî.
45001024	Ŋìnò a gbí ndeṛè có tí nó náa Mbíṛì jee ta tàmuu ndú ji ndâ i-zuù mì ndú mbe nìkì tí ndú, ta bà bàkà ndâ i-nô gbí òkò tí ndú nó ká nò.
45001025	Tacó ndú 'vìsì yúcó mì Mbíṛì ta 'véṛè. Ndú giì dù kû bàkà i, ta bà bàkà nèté a i ji ndâ i tí nó náa à suu ndú súú-suu nó, si bà bàkà i ji 'dóó mbe suu ndâ i, náa à 'ví ùlù yí dúú bà ya tí~ nó, mí to! Go-i-tí-nò.
45001026	Tacó énò, Mbíṛì giì si tàmuu ndú ji ndâ i-nô mì ndú mbe nìkì tí ndú nò. Ndâ niì mì ndú bè bà toko bà sili á ta ndâ 'dakò mì ndú go ŋìnó náa à tí~ nó gî, kû toko bà sili ndí~ ká gbí òkò tí ndú tí ndâ niì ta kpéétí ndú.
45001027	Ndâ 'dakò kpónó bè ndâ nawù ndú tà'i 'dáá gî, njembí ndú ká tí bà sì ta ndâ 'bí ka ndú 'dakò, ta nô ṛo ndú gítí~ wálá. Ŋìnò a i tí nó mbe si Mbíṛì 'ví waa có mítí ndú go ŋìnó náa à tí~ nó ká nò.
45001028	Ndú ŋò Mbíṛì tí i kùṛo ndú lá, tacó énò, Mbíṛì giì je vò muu ji ndú, tacó wàa, ndú 'ví bàkà káa ndâ i ŋìnó mbe 'vii ṛo 'bá lá nô.
45001029	Ndú volo ndii bà~ gî; ndú a ndâ vo-vò mbe bèè ṛo Mbíṛì, ndâ vo-vò mbe gbolò njembí, ndâ vo-vò mbe go i, ndâ vo-vò mbe kiì, ndâ vo-vò mbe zi ku, ndâ vo-vò mbe gò gó, ndâ vo-vò mbe eendi ndâ 'duù, ndâ vo-vò mbe bàkà ndâ i mbe mìlìsé tí ndâ 'duù, ndú a ndâ mbe 'dè ngùṛù-ngùṛù có.
45001030	I tí ndú a bà nì ṛè, ta bà sogo Mbíṛì, ta biimo, ta bà si ndâ kpo 'duù tí i lá, ta bà luguu tí ndú, ta bà 'di có mì ndâ bu ndú ta ndâ nawu ndú lá.
45001031	Muu tí ndú wálá, nambeè ta ndú go nambeè ta ngo díí, tó có gbí njembí ndú gítí ndâ 'bí 'duù wálá, yê ṛo 'duù tí ndú wálá.
45001032	Ndú ŋò ni ngbáṛángà'i gî, máa, có mì Mbíṛì máa, à 'vii ta 'duù ŋìnó mbe bàkà ŋa ndâ vò i tí nó káa ku, káa ndú kpòò kû bàkà ndú, ndú delè kpòò kû je wotí ji ndâ mbe kû bàkà ndú.
45002001	À má énò, wò má kû waa có mítí 'bí 'duù, wò kû duu nò a bù gítí lo ta 'bì lo. Tacó wò kpêtí káa gba, wò ṛò 'dâ lá, wò kû bàkà káa gbèe ŋa vò i tí nò náa wò kû waa có mítí 'duù tí nò tacó~ nò.
45002002	Ndoo ŋò ni gî máa, Mbíṛì kû waa có ta yúcó mítí 'duù mbe bàkà ŋa vò i tí nò náa ndoo kû waa có mítí 'duù tí nò tacó~ nò.
45002003	Káa wò koṛo máa, wò tí 'duù má waa có mítí ndâ mbe bàkà ŋa vò i tí nò, káa 'dóó wò ta miṛi lo delè kû bàkà gbèe ŋa ndâ vò i tí nò, wò bà ndo 'do nje bà waa có mì Mbíṛì gî?
45002004	Wò kû ŋo ŋa gbolò nambeè mì Mbíṛì nò ŋó-ŋo? Bà zèè njembí Mbíṛì, ta bà toṛo ndâ vò i mì lo mítí wó tí bàà nò, 'dáá ṛo lo me có lá gi? Wò ŋò ni lá máa, Mbíṛì kû bàkà ndâ i tí nò ji wò tacó wàa wò 'ví 'vìsì ta muu lo 'do tí ndâ vò i mì lo?
45002005	Káa tù lo 'di có lá, wò ta ngbútù kû kili kpo-tàkòcò mì Mbíṛì mí muu lo ta o bà co Ṛi ba tùbà kpo-tàkòcò mì wó, ta bà tùbà bà waa có mì wó ta yúcó nô.
45002006	Mbíṛì ta o tí nò bà ko mboo nèté mì 'duù ji yí 'vii ká ta po nèté mì wó.
45002007	Yí bà je 'válá ŋìnó mbe cee lá nó ji ndâ mbe nanaka muu ndú mítí bà bàkà tó i, ta ndâ mbe kû pà bà ŋò ngba wó tí Mbíṛì, ta ndâ mbe pà kpokèjì gítí bà tègàṛà yí, giì je ndâ mbe kû pà 'válá ŋìnó mbe cee lá náa yí kû je ji ndâ 'duù nô.
45002008	Káa ndâ 'duù ŋìnó mbe kû koṛo tó i ká gítí miṛi ndú, mbe tùbà bà 'di yúcó lá, mbe kû 'di a có mì vò i nó bà ŋò kpo-tàkòcò mì Mbíṛì mítí ndú ta ṛo ndú.
45002009	Ndâ 'duù tí nó 'dáá gî mbe bàkà vò i nó bà tù gàzù, ndú delè bà kònò sé'i; ndâ Jùdéyà ká bà ŋò mítí ndú kùṛo, bìndi~ sè ndâ 'bí ŋa ndâ 'duù gí tàkò ndú.
45002010	Káa, Mbíṛì bà si ndâ 'duù ŋìnó mbe bàkà tó i nó 'ví dù gbí ngba'o, yí bà te duù mítí ndú, yí delè bà si ndú 'ví dù nìkì maa; ndâ Jùdéyà kùṛo, bìndi~ sè ndâ 'bí ŋa ndâ 'duù gí tàkò ndú.
45002011	Tacó 'bè gbí òkò tí ndâ 'duù kùṛo Mbíṛì wálá.
45002012	Mbíṛì bà waa có mítí ndâ 'duù ŋìnó 'dáá gî mbe bàkà vò i, káa ndú me ndâ mbe ṛu ndi có mì Mòze lá nó, me ta có mì Mòze lá; káa yí bà waa có mítí ndâ 'duù ŋìnó mbe kû ṛu ndi có mì Mòze mbe bàkà vò i nó ta có mì Mòze.
45002013	Tacó ndâ 'duù kû 'vala jáá kùṛo Mbíṛì me ká ta bà 'di có mì Mòze cuki lá, à bà bàkà go có mì Mòze ká kû si ndâ 'duù kû co tí jáá kpokèjì mì Mbíṛì.
45002014	Ndâ 'duù ŋìnó mbe ŋò dúú kpokèjì bà bàkà nambeè ta Mbíṛì ni lá, mbe 'di ndâ có gbí wáràgà mì Mòze lá nó, má bàkà i go có mì Mòze 'do gbí 'dóó kóṛó-koṛo có mì ndú, kóṛó-koṛo có mì ndú nó gì tí có mì Mòze tacó tí ndú. Ndú tà kpêtí má 'di có mì Mòze lá.
45002015	Ndâ cè ŋa bà bàkà i mì ndú kû tùbà~ máa, Mbíṛì cu ndâ i tí nó náa Mòze 'dè có máa ndâ 'duù 'ví bàkà nó mí gbí njembí ndú gî. 'Bí i delè kû tùbà~ ji ndú gbí njembí ndú máa, ndâ cè ŋa bà bàkà i mì ndú nò dú. Ndâ kóṛó-koṛo có mì ndú delè ta ndâ 'bí o kû kpì ngbàngà tí ndú, ndú delè ta ndâ 'bí o kû tì muu ndú.
45002016	Ta o bà co ṛi tí nó náa Mbíṛì kèjì gí bà tuu Jézù tí Bìndi-Mbíṛì gí bà waa có mítí ndâ có kóó tí nó gbí njembí ndâ 'duù nó, go Banga-Ngú-Có tí nó náa ye kû ma nô.
45002017	Wò má 'dè có máa, wò a Jùdéyà mbe 'di có mì Mòze ta njembí lo gbaànjé, ta nô bà wu gbí nambeè tí nó gbí òkò tí yo ta Mbíṛì nó ṛo lo wálá;
45002018	wò tí mbe ŋò có gbí njembí Mbíṛì ni gî, mbe ŋò 'bè gbí òkò tí ndâ yúcó ta 'véṛè ni gî, tacó à nìbà ndâ có mì Mòze ji wò gî;
45002019	wò má ŋò ni ngbáṛángà'i gî, máa, wò a mbe kû ja ndâ mbe sú ṛo, tí ngba'o kùṛo ndâ 'duù tí nó mbe kû nò gbí 'dí'di'o nó,
45002020	tí mbe kû tùbà bà lê tí ndâ i ji ndâ mbe ŋónókó, tí mbe kû nìbà i ji ndâ 'viì, wò ŋò ni ngbáṛángà'i gî, máa, có mì Mòze a yúcó mbe kû je muu me gbolò ji ndâ 'duù;
45002021	wò kû nìbà i ji ndâ 'bí ka lo, káa wò nìbà i gítí 'dóó miṛi lo lá? Wò kû kò-kò ji ndâ 'duù máa, «Ngbà i lá,» káa wò kû ngbà i?
45002022	Wò kû 'dè có ji ndâ 'duù máa, «Bàkà bangbaya lá,» káa wò kû bàkà bangbaya? Wò tí mbe kû sogo ndâ sú mbíṛì ká dù ndi~ kû ngbà i ta wotí 'do tà ndâ 'bá mì ndâ sú mbíṛì?
45002023	Wò tí mbe kû wu gbí ndâ có mì Mòze ká kû kpò có mì Mbíṛì ta bà biya bà 'di có mì Mòze?
45002024	Tacó à cu mí gbí wáràgà mì Mbíṛì énó máa, «Ndâ 'duù ŋìnó mbe ŋò dúú kpokèjì bà bàkà nambeè ta Mbíṛì ni lá nó kû 'dè zu có gítí Mbíṛì 'do gbí có mì ndâ Jùdéyà mbe kpò có mì Mòze gî.»
45002025	Bà ya gí gbí gàzâ a i ta i gbí~ me gbolò, náa wò má kû 'di có mì Mòze nò; káa wò má 'di có mì Mòze lá, bà ya wò gí gbí gàzâ 'vii ká 'vii ta bà ya wò lá.
45002026	À má énò, 'bí 'duù mbe ya gí gbí gàzâ lá má kpolo tí ndâ có gbí wáràgà mì Mòze, 'duù tí nò bà dù me ká go 'duù ŋìnó mbe ya gí gbí gàzâ gî nó lá?
45002027	À má énò, ndâ 'duù tí nó mbe ya gí gbí gàzâ lá, káa ndú kû kpolo tí ndâ có mì Mòze nó bà waa có mítí yo tí ndâ mbe ya gí gbí gàzâ gî, káa yo kpolo tí ndâ có mì Mòze náa à kuu mì yo gbí wáràgà nó lá nô.
45002028	Tacó à kû nì cèe Jùdéyà a i mítí 'duù me ká gítí có máa à jò yí tí Jùdéyà gî nò lá. Gbolò i gbí bà ya gí gbí gàzâ delè me káa bà po nje kú tí 'duù lá.
45002029	Cèe Jùdéyà a 'duù ŋìnó ta njembí wó dú kùṛo Mbíṛì nô, cèe gàzâ a i gbí njembí 'duù, cèe bà ya gí gbí gàzâ a nèté mì Mbíṛì, à me có náa à cu mí gbí wáràgà sínò lá. À ùlù ŋa 'duù tí nò a Mbíṛì, à me ndâ 'duù muu to tí nó ká kû ùlù yí lá.
45003001	À gbí bà dù 'duù tí Jùdéyà a yè? À gbí bà ya 'duù gí gbí gàzâ a yè?
45003002	I gbí bà dù 'duù tí Jùdéyà ngé. Kpédélé i gbí bà dù 'duù tí Jùdéyà a ŋìnó máa, Mbíṛì táánò je ndâ có mì wó a i ji ndú.
45003003	A yè táánò ká bà bàkà tí náa ndâ 'bí 'duù gbí òkò tí ndú má ŋònòkò gbí 'bá ndú 'do tí Mbíṛì gî? Mbíṛì táánò bà ŋònòkò a gbí 'bá wó 'do tí ndú go i mì ndú nò?
45003004	Gbaànjé lá! Kpêtí ndâ 'duù muu to tí nó 'dáá gî káa ndâ mbe 'véṛè, Mbíṛì bà dù ta o 'dáá gî ká tí mbe yúcó, á go có tí nó náa à cu mí gbí wáràgà mì wó tí Mbíṛì máa, «Tacó wàa, à 'ví ŋò wò ni tí mbe yúcó 'do tí ndâ có mì lo, wàa wò 'ví kpò nje ndâ 'duù gbí ngbàngà gî,» nô.
45003005	Káa 'bí 'vé a ŋìnó máa, ndâ vò i mì ndoo má dù tí ndâ i mbe kû tùbà~ máa, Mbíṛì a 'duù ŋìnó jáá nó, ndoo 'ví 'dè gítí~ máa yè? Ndoo 'ví 'dè énó máa, Mbíṛì me 'duù ŋìnó jáá nó lá, náa tàkòcò wó má kpolo gítí ndoo nò? Ye 'vee ndâ 'vé tí nò ká go bà 'vee 'vé mì ndâ 'duù nô.
45003006	Ngé lá! Tacó à má énò, Mbíṛì bà waa có mítí ndâ 'duù muu to tí nó ée?
45003007	Káa à má a ndâ 'véṛè mì ye ká kû si Mbíṛì 'ví tùbà yúcó mì wó gí sè ngbáṛángà'i ndii ŋìnó sàà kùṛo nó gî, à kpòò ŋìnó kû 'dè ye máa, ye a mbe bàkà vò i, tacó yè?
45003008	Ndoo má bàkà vò i wàa ndâ vò i tí nò 'ví jò tó i káa yè? Á go có tí nó náa ndâ 'bí mbe 'dè vò nje kû cu mítí ndoo nô! Káa bà waa có mì ndú nò dú.
45003009	Nò wàa yè? Ndoo tí ndâ Jùdéyà nìkì ndii sè ndâ 'bí 'duù gî? Ngé gî lá! Tacó ye 'dè sàà kùṛo gî, máa, ndoo tí ndâ Jùdéyà ta sè ŋa ndâ 'duù 'dáá a ndâ i-tà-tàmà mì vò i,
45003010	á go có tí nó náa à cu mí bà ndâ 'bí to gbí wáràgà mì Mbíṛì máa, «'Bí 'duù gbaànjé tí 'duù jáá kùṛo Mbíṛì wálá,
45003011	'bí 'duù gbaànjé ta muu tí wó wálá, 'bí 'duù gbaànjé mbe pà bà tí Mbíṛì wálá.
45003012	Ndâ 'duù 'dáá 'vìsì kapí ndú gítí Mbíṛì gî, ndú 'dáá ya lè gî, 'bí 'duù mbe bàkà tó i wálá, kpêtí káa gbèe 'duù wálá.»
45003013	«Pó zì ndâ có gbí nje ndú go pó zì ku gbí gùù, à yè gbí nje ndú ma káa 'véṛè,» «Ndâ có gbí nje ndú me juù go jâ kpoo.»
45003014	«À yè gbí nje ndú káa sémé ta ju có.»
45003015	«Kò ndú zí-zì gítí bà ya gí bà zi ku,
45003016	ndú má co tí kpokèjì, à dù á bìndi ndú káa ndâ mòòkò ta ndâ i-yê ṛo,
45003017	ndú ŋò kpokèjì bà 'vala ta ndâ 'duù gbí 'dê tí ni lá.»
45003018	«Ndú delè cì gúku tí Mbíṛì gbaànjé lá.»
45003019	Ndoo ŋò ni gî máa, ndâ có tí nó gbí wáràgà mì Mòze nó 'dáá gî ká tacó tí ndâ 'duù tí nó náa à kû zogo ndú ta có mì Mòze nô, tacó bà nè kpokèjì bà kìì'bà mì ndâ 'duù gî, wàa Mbíṛì 'ví dù tí mbe waa có mì ndâ 'duù 'dáá gî.
45003020	Tacó wotí tí có mì Mòze gítí bà bàkà 'bí 'duù gbaànjé muu to tí nó tí 'duù jáá kùṛo Mbíṛì nò wálá, i ŋìnó náa có mì Mòze kû bàkà nó káa bà bàkà 'duù 'ví ŋò ni énó máa, yì a mbe bàkà vò i.
45003021	Káa Mbíṛì kpónó tùbà 'bí ŋa ngú kpokèjì bà bàkà ndâ 'duù mì wó tí ndâ 'duù jáá kùṛo wó mbe co tende 'do tí có mì Mòze gî. Ndâ có gbí wáràgà mì Mòze, ta ndâ có gbí ndâ wáràgà mì ndâ mbe 'dòkò có mì Mbíṛì, kû 'dè yúcó a i gítí ngú kpokèjì tí nò.
45003022	Ngú kpokèjì bà bàkà ndâ 'duù mì Mbíṛì tí ndâ 'duù jáá kùṛo wó nò a bà tee njembí ndâ 'duù ŋìnó 'dáá gî mbe ùnje gítí Jézù nó mítí Jézù tí Bìndi-Mbíṛì, tacó 'bè gbí òkò tí ndâ 'duù 'dáá gî kùṛo Mbíṛì wálá.
45003023	Tacó ndâ 'duù 'dáá gî bàkà vò i, bìndi~ bà yee gbí ngba Mbíṛì giì kpò ndú gî.
45003024	Káa a nambeè mì Mbíṛì náa yí bàkà ji ndâ 'duù 'dáá gî sínò nó ká giì 'viindi nambeè gbí òkò tí ndâ 'duù ta Mbíṛì ta ṛè mì Jézù tí Bìndi-Mbíṛì, tí mbe njaanga miṛi ndâ 'duù 'do gbí vò i.
45003025	Mbíṛì je Bìndi-Mbíṛì tí Jézù tí i-cí-ci, tacó wàa mbelè wó 'ví dù tí i mbe si yì 'ví je à-cee-gî gítí ndâ vò i mì ndâ mbe tee njembí ndú mítí Bìndi-Mbíṛì. Mbíṛì bàkà énò tacó bà tùbà~ ji ndâ 'duù máa, yì tí Mbíṛì waa có ta yúcó, tacó yí táánò sàà kùṛo kû toṛo ndâ vò i mì ndâ 'duù mítí wó tí bàà.
45003026	Káa yí gbí ngú o tí nó kpónó nó kû tùbà tí wó tí mbe kû waa có ta yúcó ta bà bàkà ndâ 'duù ŋìnó mbe kû tee njembí ndú mítí Jézù nó tí ndâ 'duù jáá kùṛo wó.
45003027	À má énò, ndoo kpónó bà wu gbí tí ndoo máa ndoo 'vala tí ndoo 'do gbí vò i gî á ta ṛè yè? 'Bí i náa ndoo bà wu gbí tí ndoo á tacó~ nò wálá. Tacó yè? Tacó náa ndoo kû 'di có mì Mòze nò? Ngé lá! Tacó ndoo kû tee njembí ndoo mítí Bìndi-Mbíṛì.
45003028	Tacó ndoo ùnje gî, máa, 'duù kû dù tí 'duù jáá kùṛo Mbíṛì ká 'do gbí bà tee njembí wó mítí Bìndi-Mbíṛì, me 'do gbí bà kpolo tí ndâ có mì Mòze lá.
45003029	Yo kû koṛo có máa, Mbíṛì káa Mbíṛì mì ndâ Ìzìrìyélì ta kpéétí ndú? À me énò lá. Yí a Mbíṛì mì ndâ 'bí tende ŋa 'duù delè.
45003030	Mbíṛì lê má ká gbaànjé, yí bà bàkà ndâ Ìzìrìyélì tí ndâ 'duù jáá kùṛo wó 'do gbí có bà tee njembí ndú mítí Jézù, yí delè bà bàkà ndâ 'duù ŋìnó náa ndú me ndâ Ìzìrìyélì lá nó tí ndâ 'duù jáá kùṛo wó delè 'do ká gbí có bà tee njembí ndú mítí Jézù.
45003031	Gbí có tí nò kpónó máa, ndoo 'va có mì Mòze gí 'dè gî tacó bà tee njembí ndoo mítí Jézù? Gbaànjé lá! Tende co tí~, a bà tee njembí ndoo mítí Jézù ká kû si ndoo 'ví zèè có mì Mòze tí kpoò.
45004001	À má énò, ndoo 'ví 'dè gítí Àbìráámò tí 'duù tí nó mbe jò ndâ bu ndoo nó máa yè?
45004002	Tacó àá táánò má a ndâ i gbí 'bì Àbìráámò ká bàkà yí tí 'duù jáá kùṛo Mbíṛì, Àbìráámò táánò bà 'de i bà wu gbí tí wó tí~ gî. Káa yí bà wu gbí tí wó me mí kùṛo Mbíṛì lá.
45004003	Tacó à cu mí gbí wáràgà mì Mbíṛì máa, «Àbìráámò táánò ùnje gítí Mbíṛì, tacó énò, Mbíṛì giì bàkà Àbìráámò tí 'duù jáá kùṛo wó.»
45004004	'Duù má 'de i 'do gbí bà ka wu'o, i tí nò a i gbí wu'o mì wó, à me i-nambeè lá.
45004005	Káa 'duù má bàkà nèté lá, káa yí kû tee njembí wó mítí Mbíṛì, tí mbe kû bàkà ndâ mbe bàkà vò i tí ndâ 'duù jáá kùṛo wó nó, a bà tee njembí 'duù tí nò mítí Mbíṛì ká bà si Mbíṛì 'ví bàkà yí tí 'duù jáá.
45004006	Káa kòcò Dàvídè tí gbolò gba mì ndâ Ìzìrìyélì táánò gítí ndâ nambeè tí nó náa Mbíṛì bàkà ji 'duù ŋìnó mbe bàkà nèté lá, káa yí giì si yí tí 'duù jáá kùṛo wó tí Mbíṛì nó, énó máa,
45004007	«Ndâ 'duù tí nó náa Mbíṛì je à-cee-gî gítí ndâ vò i mì ndú gî, delè náa Mbíṛì 'bu i mí muu ndâ vò i mì ndú gî nó, a ndâ mbe tó pá!
45004008	'Duù ŋìnó náa Mbe tí ndoo bà si ndâ vò i mì wó tí có lá nó, a mbe tó pá!»
45004009	Tó pá tí nò náa Dàvídè táánò 'dè có gítí~ nò ká tacó tí ndâ 'duù ŋìnó mbe ya gí gbí gàzâ gî nó cuki, wèè, à delè tacó tí ndâ 'duù ŋìnó mbe ya gí gbí gàzâ lá nó? Ndoo kû 'dè có máa, à cu mí gbí wáràgà mì Mbíṛì, máa, «Àbìráámò táánò ùnje gítí Mbíṛì, tacó énò, Mbíṛì giì si yí tí 'duù jáá 'do gbí có bà ùnje mì wó nò.»
45004010	Mbíṛì táánò bàkà Àbìráámò tí 'duù jáá kùṛo wó nò ta o ngàyi? Kùṛo bà ya yí gí gbí gàzâ, wèè, á bìndi bà ya Àbìráámò gí gbí gàzâ? Mbíṛì bàkà yí a i kùṛo bà ya yí gí gbí gàzâ.
45004011	Yí giì ya gí gbí gàzâ a i bìndi có tí nò, tacó bà tùbà~ máa, Mbíṛì táánò bàkà yí tí 'duù jáá kùṛo wó tí Mbíṛì 'do gbí có bà tee njembí wó mítí wó si yì ya gí gbí gàzâ kálásê. Mbíṛì bàkà énò tacó wàa Àbìráámò 'ví dù tí bu ndâ 'duù tí nó 'dáá gî mbe ya gí gbí gàzâ lá, káa yì tí Mbíṛì giì bàkà ndú tí ndâ 'duù jáá kùṛo yì gî nô.
45004012	Àbìráámò delè a bu ndâ 'duù tí nó táánò mbe ya gí gbí gàzâ gî nó, me ká cuki tacó náa ndú ya gí gbí gàzâ gî nò lá; yí a bu ndú tacó ndú kû tee njembí ndú mítí Mbíṛì go i mì bu ndoo Àbìráámò táánò á kùṛo bà ya yí gí gbí gàzâ.
45004013	Káa cí tí nó náa Mbíṛì táánò ci ta ndâ Àbìráámò ta ndâ 'viì bìndi wó, máa, to tí nó bà dù tí mbèlè mì ndú nó, 'do me gbí có bà 'di có mì Mòze mì Àbìráámò nò lá. À gì a i 'do gbí có bà tee njembí Àbìráámò mítí Mbíṛì, bìndi~ Mbíṛì giì bàkà yí tí 'duù jáá kùṛo wó.
45004014	Tacó à má 'dè có máa, à káa ndâ mbe 'di có mì Mòze ká zèè to tí nó tí mbèlè mì ndú, gbí~ énó máa, bà tee njembí 'duù mítí Mbíṛì me i lá, i gbí ndâ cí mì Mbíṛì delè wálá.
45004015	Tacó có mì Mòze kû gì ta kpo-tàkòcò mì Mbíṛì gítí ndâ 'duù, káa bàndò tí nó náa có mì Mòze tí~ wálá nó, ndâ 'duù kpò có mì Mòze lá.
45004016	Tacó énò, cí tí nó táánò náa Mbíṛì ci ta Àbìráámò nó ṛò kpolo ma a i mítí có bà tee njembí mítí wó tí Mbíṛì, cí tí nò kpolo ma a i gítí i-nambeè mì Mbíṛì sínò ji ndâ 'viì-gù Àbìráámò 'dáá gî, à me ká cuki ji ndâ mbe kû kpolo tí ndâ có mì Mòze lá, à delè tacó tí ndâ mbe kû tee njembí ndú mítí Mbíṛì go i mì Àbìráámò, tacó yí a bu ndoo 'dáá gî,
45004017	á go có tí nó náa à cu mí gbí wáràgà mì Mbíṛì máa, «Ye bàkà wò tí bu ndâ 'duù me mbè muu to tí nó gî,» nô. Àbìráámò a bu ndoo kùṛo Mbíṛì tí nó náa yí tee njembí wó mítí wó, tí mbe kû je 'válá ji ndâ ku, delè náa ndâ i ŋìnó náa ndú sàà wálá nó kû bàkà tí 'do gbí có mì wó nô.
45004018	Àbìráámò táánò ùndi i tàkò cí tí nó náa Mbíṛì ci ta yí máa, «Ndâ 'viì-gù lo bà me mbè go ndâ yii tàṛì,» nó kpòò, kpò tí. Káa yí kpòò kû tee káa njembí wó mítí Mbíṛì tacó énò, yí giì gì tí bu ndâ 'duù me mbe.
45004019	Ndoò tí Àbìráámò ta o tí nó náa Mbíṛì ci ta yí gítí bà jò 'viì nò dê gítí zi'duù-vô; yí ta o tí nò ŋò ni gî máa, yì a kánjí ku, yí delè giì ŋò ni gî máa, nawù yì Sárà a kázá.
45004020	Kpêtí ká énò, yí zò gbí nje wó gítí có tí nó náa Mbíṛì ci ta yí nó lá, yí delè me kpììkì-kpììkì gítí bà tee njembí wó mítí Mbíṛì lá; bà tee njembí mítí Mbíṛì giì je wotí bà ùlù Mbíṛì ji yí ndii ŋìnó sàà kùṛo nó gî.
45004021	Có ta kponje gítí~ gbaànjé nje wó wálá a ŋìnó máa, «Yâ-cí-ci mì Mbíṛì kpili lá.»
45004022	Ŋìnò a gbí ndeṛè có tí nó náa Mbíṛì giì si ta yí tí 'duù jáá kùṛo wó tí Mbíṛì nó ká nò.
45004023	Có tí nó náa à cu mí gbí wáràgà mì Mbíṛì máa, «Àá táánò cu 'bì mítí wó máa yí a 'duù jáá kùṛo Mbíṛì,» nó, me ká gítí Àbìráámò ta kpéétí wó lá.
45004024	À cu delè gítí ndoo, náa ndoo má ùnje gítí 'duù tí nó mbe 'vala ndi Jézù tí nó,
45004025	náa à zi yí táánò tacó ndâ vò i mì ndoo, káa Mbíṛì giì 'vala ndi wó 'do gbí muu'dú wó tacó bà bàkà ndoo tí ndâ 'duù jáá kùṛo Mbíṛì gî nô.
45005001	À má énò, ndoo lê má kû dù tí ndâ 'duù jáá kùṛo Mbíṛì 'do a i gbí có mì bà tee njembí ndoo mítí Mbíṛì, gbí òkò tí ndoo kû dù nìkì maa ta Mbíṛì ta ṛè Mbe tí ndoo Jézù tí Bìndi-Mbíṛì.
45005002	A bà tee njembí ndoo mítí Mbíṛì ta ṛè mì Jézù ká si ndoo 'ví yèè dê gítí Mbíṛì, náa yí kpónó kû bàkà ta nambeè ji ndoo ta o 'dáá gî, náa ndoo kû dùlù ta tí ndoo, kû koṛo ta có gítí bà dù gbí ngba Mbíṛì nô.
45005003	Káa à cuki nò me káa i ŋìnó náa ndoo bà dù ta líkí'o~ nó lá, ndoo delè bà dù ta líkí'o bà kònò ndâ sé'i mì ndoo, tacó a bà kònò ndâ sé'i ká kû jò yú njembí.
45005004	Káa a yú njembí ká kû jò cè bà bàkà i ŋìnó mbe kû peteke tàkòcò Mbíṛì nô, cè bà bàkà i ŋìnó mbe kû peteke tàkòcò Mbíṛì nó ká kû jò bà koṛo có lì mítí Mbíṛì.
45005005	Káa bà koṛo có lì mítí Mbíṛì te nô mí ṛo ndoo lá, tacó Bèṛi-mì-Mbíṛì náa à je ji ndoo nó yè gbí njembí ndoo ta tó bà zè tí mì Mbíṛì gî.
45005006	Bìndi-Mbíṛì táánò cì tacó tí ndoo ta o tí nó náa à gbí muu Mbíṛì nó, si ndoo tí ndâ mbe bàkà vò i; ta o tí nò wotí bà 'vala miṛi ndoo tí ndoo wálá, nje wú delè tí ndoo wálá nô.
45005007	Bà 'de 'duù ŋìnó mbe gbì gbí njembí wó gítí bà cì á muu 'duù ŋìnó jáá kùṛo Mbíṛì nó kpóló-kpolo, 'duù kpêtí ndâ-'bî-lá bà zèè njembí wó tacó bà cì á muu tó 'duù gî.
45005008	Káa Mbíṛì tùbà bà zè ndoo mì wó nìkì maa ji ndoo ta bà cì Bìndi-Mbíṛì á muu ndoo si ndoo táánò a ndâ mbe bàkà vò i.
45005009	Káa Bìndi-Mbíṛì lê táánò má bàkà ndoo tí ndâ 'duù jáá kùṛo Mbíṛì ta bà cì yí tacó tí ndoo gî, yí kpónó bà 'vala ndoo 'do nje kpo-tàkòcò mì Mbíṛì ta wotí ká tí~.
45005010	Tacó 'Viì-mì-Mbíṛì lê má cì tacó bà bàkà ndoo tí ndâ kómbe Mbíṛì si ndoo táánò a ndâ ku'dì tí Mbíṛì nó gî, yí kpónó bà 'vala ndoo 'do gbí ndâ vò i mì ndoo si yí tí wu wó nó ta wotí ká tí~.
45005011	Káa à cuki me ká énò lá, ndoo delè kû dù ta líkí'o Mbíṛì tí ndoo ta ṛè mì Mbe tí ndoo Jézù, náa ndoo kû zèè kómbeè ta Mbíṛì ta ṛè mì wó.
45005012	A gbèe 'dakò táánò ká gì ta vò i gí muu to tí nô, vò i giì gì ta ku, bìndi~ ku giì 'vèè cee gbí ŋa ndâ 'duù 'dáá gî, tacó ndâ 'duù 'dáá gî a ndâ mbe bàkà vò i.
45005013	Vò i táánò sàà kuu muu to tí nó kùṛo bà gì có mì Mòze, káa Mbíṛì táánò ki 'bì wó tí vò i mì ndâ 'duù tí bàndò tí nó náa có mì Mòze tí~ wálá nó lá.
45005014	Kpêtí ká énò, ku táánò 'bìtà bà ziki ndâ 'duù 'do gbí o mì Ádàmà yee gbí o mì Mòze. Ta ndâ ŋa ŋìnò 'dáá gî, ndâ ŋa ndâ vò i mì ndâ 'duù tí nò náa ku táánò ziki ndú nò me go ŋa vò i mì Ádàmà ta o tí nó náa yí kpò ta có mì Mbíṛì nó lá. Ádàmà táánò ká go ngò've i gbí njí kùṛo 'duù tí nó kèjì nô.
45005015	Káa i-nambeè mì 'duù tí nó kèjì nó me go vò i mì Ádàmà lá. Tacó vò i mì gbèe 'dakò má mìì ndâ 'duù me mbè, kponje gítí~ wálá, máa, Mbíṛì bàkà nambeè me gbolò sínò ji ndâ 'duù me mbè ta ṛè mì gbèe 'dakò tí nó tí Jézù, tí Bìndi-Mbíṛì nô.
45005016	Káa có tàkò gbèe i-nambeè tí nó náa Mbíṛì je ji ndâ 'duù sínò nó me go có tàkò vò i mì gbèe 'dakò tí nò nò lá. Tacó gbèe vò i gì ta bà waa có ku mítí ndâ 'duù, káa gbèe i-nambeè mbe gì gí tàkò ndâ vò i me mbè kû njaanga miṛi ndâ 'duù á 'do gbí vò i.
45005017	À dú káa yúcó máa, ku kpónó zèè to 'do gbí có mì vò i mì gbèe 'dakò, ta ṛè mì gbèe 'dakò tí nò. Káa i tàkò i tí nó náa gbèe 'dakò tí nó tí Jézù tí Bìndi-Mbíṛì bàkà nó me gbolò ngé ndii gî. Mbíṛì bàkà nambeè ji ndoo me gbolò, yí delè giì ùnje bà dù ndoo tí ndâ jáá 'duù ta ṛè mì Jézù. Tacó énò, ndoo bà zogo to tí nó go ndâ kpo-kpò gba ta ṛè mì Jézù tí Bìndi-Mbíṛì.
45005018	À má énò, go ŋìnó náa vò i mì gbèe 'dakò ká ga wú mítí miṛi ndâ 'duù 'dáá gî nó, à delè káa gbèe tó i náa gbèe 'dakò bàkà~ ká njaanga wú 'do tí miṛi ndâ 'duù 'dáá gî, à delè káa gbèe tó i tí nò ká je 'válá ji ndâ 'duù 'dáá gî.
45005019	Tacó à bàkà ndâ 'duù me mbè tí ndâ mbe bàkà vò i 'do gbí có bà 'di có lá mì gbèe 'dakò; à delè bà bàkà ndâ 'duù me mbè tí ndâ 'duù jáá kùṛo Mbíṛì 'do gbí có bà 'di có mì gbèe 'dakò.
45005020	Có mì Mòze gì tacó bà àdì ndâ vò i, káa bàndò tí nó náa vò i àdì tí~ nó, nambeè mì Mbíṛì àdì ndii gî,
45005021	tacó wàa, vò i má kû zèè to ta bà mìì ndâ 'duù mì ku, nambeè mì Mbíṛì 'ví zèè to ta bà co tí jáá kpokèjì mì Mbíṛì mbe ya ta ndoo gítí 'válá ŋìnó mbe cee lá nó ta ṛè mì Jézù tí Bìndi-Mbíṛì, tí Mbe tí ndoo.
45006001	Ndoo kpónó 'ví 'dè máa yè? Ndoo aanga muu ndoo ká mítí bà bàkà vò i, tacó wàa, Mbíṛì 'ví bàkà ta nambeè ji ndoo me gbolò?
45006002	Ngé lá! Ndoo tí ndâ mbe biya vò i ká go ku 'ví dù ndi ndoo kû 'vala gbí vò i ta ŋa kpokèjì ngàyi?
45006003	Yo ŋò ni lá, máa, ta o tí nó náa àá táánò caka tí ndoo tacó bà dù toko ta Bìndi-Mbíṛì tí Jézù nó, à delè caka tí ndoo tacó bà cì toko ta yí?
45006004	À má énò, àá táánò duu ndoo ta ndú ta bà caka tí ndoo ta ndú mí gbí ku, tacó wàa, ndoo delè 'ví 'vala ngú 'válá, go ŋìnó náa Bìndi-Mbíṛì táánò 'vala ta ndi wó 'do gbí muu'dú wó ta wotí mì Buù wò nô.
45006005	Tacó ndoo táánò má gbo ta ndú mí gbí bà cì ŋa ku mì wó nò gî, kponje gítí bà dù ndoo ta ndú gbaànjé gbí bà 'vala ndi ndoo 'do gbí muu'dú ndoo go i mì wó nò wálá.
45006006	Ndoo ŋò ni gî, máa, àá táánò gbì ká dìì ndoo toko ta Bìndi-Mbíṛì mítí njèèkpè mû tacó bà zi ká dìì ndoo tí nó náa vò i yè gbí~ gî nó gî. Tacó wàa, ndoo 'ví dù tí ndâ i-zógó-zogo mì vò i káká'i lá.
45006007	Tacó 'duù má cì gî, yí njaanga nò a miṛi wó 'do gbí vò i gî.
45006008	Káa ndoo táánò má cì ta ndâ Bìndi-Mbíṛì gî, ndoo ùnje gî, máa, ndoo delè 'vala ta ndú gî.
45006009	Tacó ndoo ŋò ni gî, máa, Bìndi-Mbíṛì bà cì ndi wó bìndi bà 'vala ndi wó 'do gbí muu'dú wó nò káká'i wálá; wotí mì ku káká'i gítí bà zi yí wálá.
45006010	Yí cì ta bà~ gbaànjé, ngbé, tacó bà cee wotí mì vò i; káa yí kpónó kû 'vala a i tí Mbíṛì.
45006011	À má énò, yo kpónó 'ví ŋò tí yo á go ndâ ku 'duù ji vò i, wàa yo 'ví ŋò tí yo tí ndâ wu 'duù ji Mbíṛì ta ṛè mì Bìndi-Mbíṛì tí Jézù.
45006012	Yo si vò i 'ví gèè bè wó mí gbí dìì yo tí nó tí putú káṛà nó lá; yo delè 'ví legee miṛi yo gí tàkò có mì go bà bàkà vò i lá.
45006013	Yo 'ví si ndâ bà to tí yo 'ví si tí ndú tí ndâ i bà bàkà nèté mì vò i lá; yo si tí yo a i ji Mbíṛì go ndâ 'duù ŋìnó náa yí 'vala ndú 'do gbí ku gî; yo lo muu gìṛì ji Mbíṛì, wàa yí 'ví si ndâ bà to tí yo 'dáá gî tí ndâ i bà bàkà ta tó i;
45006014	bìndi~ vò i káká'i bà gèè bè wó mí muu yo wálá, tacó yo kpónó kû 'vala me ta có mì Mòze lá, yo kû 'vala a i ta nambeè mì Mbíṛì.
45006015	Nò wàa yè? Nògí, ndoo bàkà vò i tacó náa ndoo kpónó kû 'vala me ta có mì Mòze lá, ndoo kû 'vala a i ta nambeè mì Mbíṛì nò wàà? Ngé lá!
45006016	Yo ŋò ni gî, máa, yo má si tí yo tí ndâ bòò mbe 'di có mì 'duù, yo gì tí ndâ bòò mì 'duù tí nò náa yo kû 'di có mì wó nò gî? Yo má kû 'di a có mì vò i, yo bà gbo nje~ ta ku, yo má kû 'di a có mì Mbíṛì, yo bà gbo nje~ ta bà dù tí ndâ 'duù jáá kùṛo Mbíṛì.
45006017	Káa yo 'ví 'dè nìkì maa ji Mbíṛì, tacó yo táánò a ndâ bòò mì vò i, káa yo kpónó zèè yúcó tí nó náa àá táánò nìbà~ ji yo nó ta njembí yo gbaànjé.
45006018	Àá táánò njaanga wú mì vò i 'do tí miṛi yo gî, bìndi~ àá giì ga mítí miṛi yo a wú mì yúcó.
45006019	Ye kpónó kû 'dè có ji yo ta nje có mì ndâ 'duù, tacó bà lê jé cee 'do tí 'duù lá, go ŋa ŋìnó náa yo ta 'bí o táánò si dìì yo tí i bà-nò-vò-ndô, ta bà bàkà ndâ vo-vò i ŋìnó mbe 'vii ṛo 'bá lá nô; à má énò, yo si dìì yo kpónó tí i bà bàkà ndâ i ŋìnó jáá, ta ndâ tó i kùṛo Mbíṛì.
45006020	Ta o tí nó táánò náa yo a ndâ bòò mì vò i nó, njembí yo mù gítí có bà dù tí ndâ 'duù jáá kùṛo Mbíṛì lá.
45006021	Káa yo táánò 'de gbí ndâ i tí nó náa yo bàkà ndú káa à kpónó ṛo yo a nô ndú nó, a yè? Ndòngbú ndâ i tí nò a ku.
45006022	Káa à kpónó njaanga wú mì vò i 'do tí miṛi yo gî; yo kpónó gì tí ndâ bòò mì Mbíṛì gî, káa ndâ i náa yo 'de gbí bà dù tí ndâ bòò mì Mbíṛì a bà dù tí ndâ tó 'duù, ta bà 'de 'válá ŋìnó mbe cee lá nô.
45006023	Tacó mboo tàkò vò i a ku, káa i-nambeè tí nó náa Mbíṛì je sínò nó, a bà 'de 'válá ŋìnó mbe cee lá nó, ta bà 'vala toko ta Bìndi-Mbíṛì tí Jézù, tí Mbe tí ndoo.
45007001	Yo ŋò ni lá, ndâ ná'vindí, tacó ye kû 'dè có tí nó a i ji ndâ mbe 'di gbí có mì Mòze gî, máa, có mì Mòze kû zogo 'duù ká si yí gbí wu wó?
45007002	Có mì Mòze kû eṛe nawù 'dakò ji kù wó si kù wó káa wuù; káa kù niì má cì gî, wú tí nó náa có mì Mòze eṛe ta ndú tí ndâ 'dakò ta niì nó kaṛa 'do tí niì tí nò gî.
45007003	Gbí có tí nò énó máa, nawù 'dakò má dù ta 'bí tende 'dakò si kù wó káa wuù, có mì Mòze kû zèè yí, máa, yí a mbe zingbà 'dakò; káa 'bí 'dakò má zèè 'bì wó si kù wó cì gî, ṛè wó gbí ŋìnò kpòò me mbe zingbà 'dakò lá.
45007004	À má énò, bà cì Bìndi-Mbíṛì mítí njèèkpè mû nó kpónó bàkà yo tí ndâ 'duù ŋìnó náa có mì Mòze kpónó káká'i zèè yo lá nó gî, ndâ ná'vindí, tacó yo kpónó a ndâ bà to tí dìì wó; yo kpónó a ndâ nawù 'dakò tí nó náa Mbíṛì táánò 'vala yí 'do gbí muu'dú wó nó, tacó wàa, yo 'ví dù tí ndâ duù ŋìnó ta i ká gbí yo nó kùṛo Mbíṛì.
45007005	Tacó ta o tí nó táánò si ndoo kû 'vala ká gí tàkò có mì dìì ndoo tí nó mbe yè ta vò i gî nó, có mì Mòze ta o tí nò tanga go vò i 'vèè cee gbí ndâ bà to tí dìì ndoo 'dáá gî, kû jò ku.
45007006	Káa ndoo kpónó njaanga wú mì có mì Mòze 'do tí miṛi ndoo gî; a bà cì ndoo ká 'vala ndoo 'do 'bì có mì Mòze táánò tí miṛi ndoo nô; àá táánò njaanga miṛi ndoo 'do gbí có mì Mòze tacó wàa ndoo 'ví bàkà nèté ji Mbíṛì gbí ngú kpokèjì mì Bèṛi-mì-Mbíṛì, me gbí ká kpokèjì mì Mòze náa à cu mí gbí wáràgà nó lá.
45007007	Ndoo kpónó 'ví 'dè máa yè? Ndoo 'ví 'dè máa, có mì Mòze a vò i kùṛo Mbíṛì? Gbaànjé lá! Tacó àá táánò má me có mì Mòze lá, ye gí bà ŋò vò i kùṛo Mbíṛì ni wálá. Àá táánò má me có mì Mòze lá, ye táánò bà ŋò ni énó máa, bà dù ta go i mì ndâ 'bí 'duù a vò i nó wálá.
45007008	Káa vò i giì 'de kpokèjì bà tanga go ndâ i mì ndâ 'duù mítí ye 'do gbí có mì Mòze nò. Tacó có mì Mòze má wálá, vò i cì gî.
45007009	Ta o tí nó táánò náa ye 'di ndâ có mì Mòze lá nó, ye a wu 'duù; káa ndâ có mì Mòze mâ giì gì gî, vò i giì 'vala ndi wó gî, bìndi~ ye giì cì gî;
45007010	ndâ có tí nó mì Mòze, náa àá táánò 'dè ji ndâ 'duù tí ndâ có mbe je 'válá nó, giì 'vìsì tí ji ye tí ndâ i ku.
45007011	Tacó vò i giì 'de kpokèjì gítí bà eendi ye, bìndi~ vò i giì zi ye gî, 'do gbí có mì có mì Mòze.
45007012	À má énò, ndâ có mì Mòze a ndâ có mì Mbíṛì, kòcò Mòze delè a kòcò Mbíṛì, tí kòcò yúcó, delè tí kòcò tó có.
45007013	Gbí có tí nò máa, a i tí nó tí tó i nó táánò ká ja ku gì tí~ gítí ye? Ngé lá! Àá táánò a vò i ká zi ye tacó bà tùbà tí wó ngbáṛángà'i gí sè tí ku mbe zi ye ta ṛè mì tó i, vò i kû 'vìsì ndâ có mì Mòze á tí ndâ tó có nó tí ndâ vò i, tacó bà tùbà tí wó tí 'dóó i tí nó tí vò i nô.
45007014	Ndoo ŋò ni gî máa, ndâ có mì Mòze a ndâ có mì Mbíṛì, káa ye a 'duù muu to tí nó, náa à sì ye tí bòò ji vò i gî.
45007015	Ye 'di gbí ndâ i tí nó náa ye kû bàkà nó lá. Tacó ye kû bàkà me ndâ i tí nó ta go ndú tí ye nó lá. Ye kû bàkà káa ndâ i tí nó náa ye kû sogo ndú nô.
45007016	Ye kpónó má bàkà i ŋìnó ta go~ tí ye wálá nó, ye ùnje gî, máa, có mì Mòze a yúcó.
45007017	À má énò, à me ye ká kû bàkà i ta muu ye lá, a vò i tí nó mbe kû dù gbí njembí ye nó ká kû bàkà nèté.
45007018	Tacó ye ŋò ni gî, máa, gbèe tó i mbe kû 'vala gbí dìì ye wálá, ye kû nì a gbí tú ye tí nó mbe yè ta vò i gî nô. Go bà bàkà i ŋìnó tí i dú nó kuu gbí njembí ye, káa, wotí bà bàkà~ tí ye wálá.
45007019	Tacó ye bàkà ndâ tó i tí nó ta go ndú tí ye nó lá, ye kû bàkà a ndâ vò i tí nó ta go ndú tí ye wálá nô.
45007020	À má énò, ye má bàkà i ŋìnó ta go~ tí ye lá nó, gbí~ énó máa, à me ye ká bàkà lá, a vò i tí nó mbe bàkà kudu mì wó mí gbí njembí ye gî nó ká bàkà~.
45007021	Tacó énò, ye kpónó giì ŋò énó máa, a 'bí i ká kû bàkà nèté, tacó ye má 'dè có máa ye bàkà tó i, à kû co 'bì ye káa vò i.
45007022	Tacó à ngéé gbí njembí ye tà'i kà a go bà bàkà go có mì Mbíṛì,
45007023	káa ye kû ŋò 'bí tende có kû bàkà nèté cee gbí dìì ye 'dáá gî, kû tè tó có tí nó gbí muu ye nó ta gó. Ŋìnò a i tí nó mbe kû bàkà ye tí zà-za gó mì vò i tí nó mbe bàkà kudu mì wó cee gbí dìì ye 'dáá gî nó ká nò.
45007024	A ŋa yê yè ká tí ye énó! A 'di ká bà 'vala ye 'do tí dìì tí nó mbe kû ya ta ye gí nje ku nó?
45007025	À ùlù Mbíṛì ta ṛè mì Jézù tí Bìndi-Mbíṛì tí Mbe tí ndoo! À káa ye 'do gbí 'dóó bà koṛo có mì ye ká kû bàkà go có mì Mbíṛì, káa dìì ye tí nó mbe yè ta vò i gî nó 'di a có mì vò i.
45008001	À má énò, à kpónó bà waa có mítí ndâ 'duù tí nó mbe kû 'vala toko ta Bìndi-Mbíṛì tí Jézù nó wálá,
45008002	tacó có mì Bèṛi mì 'válá, mbe kû 'vala ndâ mbe kû 'vala toko ta Bìndi-Mbíṛì tí Jézù nó, njaanga wú mì ndâ ku ta vò i 'do tí miṛi ye gî.
45008003	Tacó i tí nó náa bà bàkà~ táánò kpò có mì Mòze gî, tacó dìì ndoo tí nó náa vò i yè gbí~ gî nó jo'doko wotí mì có mì Mòze gî nó, Mbíṛì giì bàkà gî; Mbíṛì kpò nje vò i ta bà tuu 'viì mì wó ta tú wó go tú 'duù ta vò i yè gbí~ gî, bìndi~ Mbíṛì giì waa có mítí vò i tí nó gbí tú wó nò.
45008004	Mbíṛì bàkà énò tacó wàa, ndoo 'ví 'di ta có tí nó náa có mì Mòze 'dè ji ndoo nó, ta bà 'di có mì Bèṛi; ndoo 'ví 'di me có mì dìì ndoo tí nó mbe yè ta vò i gî nó lá.
45008005	Tacó ndâ 'duù ŋìnó mbe kû 'vala go có mì dìì ndú nó kû koṛo có ká gítí ndâ i mì dìì ndú, bìndi~ ndâ ŋìnó mbe kû 'vala go có mì Bèṛi nó kû koṛo có ká gítí ndâ i mì Bèṛi.
45008006	Bà koṛo có ká gítí dìì 'duù kû je a ku ji 'duù káa bà koṛo có gítí Bèṛi kû je a 'válá ŋìnó mbe cee lá nó ji 'duù, à delè kû si 'duù 'ví dù ta 'dê njembí wó gítí Mbíṛì.
45008007	Tacó muu 'duù ŋìnó mbe kû koṛo có ká gítí dìì wó nó a muu ku'dì tí Mbíṛì, ŋa muu tí nó gítí bà 'di có mì Mbíṛì ngé gî wálá. Wotí bà 'di có mì Mbíṛì tí ŋa muu tí nò kpokoo gî wálá,
45008008	wotí bà peteke tàkòcò Mbíṛì delè tí ndâ 'duù tí nó mbe kû 'di có mì dìì ndú nó wálá.
45008009	Káa yo kpónó kû 'di me có mì dìì yo lá, yo kû 'di a có mì Bèṛi, náa Bèṛi-mì-Mbíṛì dú ta yúcó má bàkà kudu mì wó á mí gbí njembí yo gî nò. 'Duù ŋìnó náa Bèṛi mì Bìndi-Mbíṛì gbí njembí wó wálá nó, me 'duù mì Bìndi-Mbíṛì lá.
45008010	Ku kpêtí má ziki dìì yo á 'do gbí có mì vò i gî, káa Bìndi-Mbíṛì má kû 'vala gbí njembí yo, gbí~ énó máa, lilí yo kpòò kû 'vala ká 'vala, tacó à 'viindi nambeè gbí òkò tí yo ta Mbíṛì gî.
45008011	Bèṛi mì mbe te Jézù 'do gbí ku gí yaà nó má kû dù gbí njembí yo, yí tí mbe te Bìndi-Mbíṛì tí Jézù gí yaà 'do gbí ku nò delè bà si Bèṛi mì wó 'ví je 'válá ji ndâ dìì tí nó tí ndâ i mì ku nó gî.
45008012	À má énò, à me i mì dìì ndoo ká muu ndoo, wàa ndoo 'ví 'vala tí~ go có mì dìì ndoo nò lá, ndâ ná'vindí ye,
45008013	tacó yo má kû 'vala go có mì dìì yo, yo bà cì gî, káa yo má kû 'vala go có mì Bèṛi, wàa yo 'ví ziki ndâ nèté mì vò i gî, yo bà 'vala gî.
45008014	Ndâ 'duù tí nó náa Bèṛi-mì-Mbíṛì kû tè kùṛo ndú nó a ndâ 'viì mì Mbíṛì.
45008015	Tacó Bèṛi tí nò mì Mbíṛì náa yí je ji yo nò, me bèṛi ŋìnó mbe bàkà yo tí ndâ bòò nó lá, yí delè me bèṛi ŋìnó mbe te gúku mítí yo nó lá. Yí a Bèṛi ŋìnó mbe bàkà yo tí ndâ 'viì mì Mbíṛì, tí Bèṛi ŋìnó mbe si yo kû nì, «Àá Bàbá, àá Buù!» mítí Mbíṛì.
45008016	Bèṛi-mì-Mbíṛì ùnje gî máa ndoo kû 'dè a yúcó máa, ndoo a ndâ 'viì mì Mbíṛì.
45008017	Káa ndoo má a ndâ 'viì mì Mbíṛì, ndoo a ndâ mbe zèè mbèlè, tí ndâ mbe zèè mbèlè mì Mbíṛì, ndoo delè a ndâ ka Bìndi-Mbíṛì mbe zèè mbèlè. Ndoo má gbo ta ndâ Bìndi-Mbíṛì mí gbí bà kònò sé'i mì wó gî, Mbíṛì delè bà te duù mítí ndoo ta ndú.
45008018	Ye si bà mbu ndò tí nó náa ndoo kpónó kû mbu nó tí i ṛo ye, wàa ye 'ví 'vii mítí ŋa banga o tí nó náa Mbíṛì kû si ù ta ndi ndoo nó lá.
45008019	Tacó ndâ i tí nó 'dáá náa Mbíṛì suu ndú nó léngé-lenge kû ù bà co ṛi tí nó náa Mbíṛì bà tùbà tí ndâ 'viì mì wó nô.
45008020	Tacó Mbíṛì táánò waa có mítí ndâ i tí nó náa yí suu ndú nó me 'do gbí có mì ndú lá; Mbíṛì waa có tí nò ká 'do gbí có mì wó gbí njembí wó tí Mbíṛì, ta bà koṛo có,
45008021	máa, yì wúnò bà njaanga miṛi ndâ i tí nó náa yì suu ndú nó do gbí bà volo ndò, tacó wàa, ndú 'ví dù gbí ngba'o go i mì ndâ 'viì mì Mbíṛì.
45008022	Ndoo ŋò ni gî, máa, ndâ i tí nó náa Mbíṛì suu ndú nó 'dáá gî kû mèlè-mélè ta sé'i go i mì niì ta gó-káyì tí wó nó, 'do tí bà 'bìtà bà suu to tí nó yee tí wúnó.
45008023	Káa à me káa ndâ i tí nó náa Mbíṛì suu ndú nó ká kû mèlè-mélè ta kpéétí ndú cuki lá; ndoo tí ndâ kpédélé 'duù tí nó náa Mbíṛì je Bèṛi mì wó ji ndoo tí i-nambeè nó delè kû mèlè-mélè gbí njembí ndoo kû ù ta ndi bà bàkà ndoo mì Mbíṛì tí ndâ 'viì-kó-ko mì wó, wàa yí 'ví si dìì ndoo 'ví volo lá.
45008024	Tacó àá táánò 'vala ndoo a bà ù bà dù ndoo tí ndâ 'viì ŋìnó náa a Mbíṛì ká ko ndoo. Káa ndoo má ŋò i tí nó náa ndoo kû ù nó gî, ṛè ŋìnò káká'i me bà ù i lá. Tacó a 'di jé ká ù i tí nó náa yí 'de gî nó gî?
45008025	Káa ndoo má kû ù a ndi i ŋìnó náa ndoo ŋò ta ṛo ndoo lá nó, ndoo kû ù ta bà zèè njembí ndoo.
45008026	Bèṛi-mì-Mbíṛì kû konì ndoo tacó wotí tí ndoo wálá, delè tacó ndoo ni bà 'deke tí ndoo ji Mbíṛì go ŋìnó náa à tí~ nó lá; káa Bèṛi kû 'deke tí wó ji Mbíṛì tacó tí ndoo ta bà ṛengà gbí njembí wó tí ŋa ŋìnó náa 'duù bà ni bà 'dè gbí~ ta nje wó wálá.
45008027	Káa à káa Mbíṛì tí mbe ŋò ndâ có gbí njembí ndâ 'duù 'dáá gî ká 'di gbí có tí nò gbí njembí Bèṛi nò, tacó Bèṛi kû 'deke tí wó ji Mbíṛì tacó tí ndâ 'duù mì Mbíṛì 'vii ta có gbí njembí Mbíṛì.
45008028	Ndoo ŋò ni gî, máa, Mbíṛì kû bàkà ndâ i 'dáá ká ta ṛè mì tó i ji ndâ 'duù ŋìnó mbe zè yí nìkì maa, náa yí tè'é tí ndú 'do gbí 'dóó có mì wó gbí muu wó nô.
45008029	Ndâ 'duù tí nó náa Mbíṛì tè'é tí ndú nó a ndâ 'duù ŋìnó náa yí cu 'bì wó mítí ndú sàà táánò, tacó wàa, ndú 'ví dù tí ndâ cè kózò tí 'Viì mì yì tí Mbíṛì, wàa 'Viì mì yì 'ví dù tí 'viì-kíṛi mì ndú gbí òkò tí ndâ mbè ná'vindí.
45008030	Mbíṛì tè'é tí ndâ 'duù tí nó náa yí cu 'bì wó mítí ndú sàà kùṛo gî nô, yí delè giì bàkà ndâ 'duù tí nó náa yí tè'é tí ndú tí ndâ 'duù jáá kùṛo wó, bìndi~ yí giì te banga mítí ndâ 'duù tí nó náa yí bàkà ndú tí ndâ jáá 'duù á kùṛo wó nô.
45008031	À má énò, ndoo kpónó 'ví 'dè gítí ŋa ŋìnò a ŋa có yè? Có mì Mbíṛì má toko a i ta có mì ndoo, a 'di ká bà jòò gbí có ta ndoo?
45008032	Mbíṛì táánò lê má je 'Viì mì wó ji ku tacó tí ndoo gî, bà je ndâ tó i ŋìnó náa à 'dáá kuu mì wó nó ji ndoo bà kpò yí gî?
45008033	A 'di ká bà kpì ngbàngà tí ndâ 'duù mì Mbíṛì náa yí cu 'bì wó mítí ndú nó? A Mbíṛì ká njaanga wú 'do tí miṛi ndú gî;
45008034	a 'di ká bà waa có mítí ndú? A Bìndi-Mbíṛì tí Jézù ká bà waa có mítí ndú? Ngé lá! Tacó a yí táánò ká cì tacó tí ndoo, bìndi~ yí giì 'vala ndi wó 'do gbí muu'dú wó gî, yí kpónó kû ki tí wó tí bàndò náa à kû te duù mítí~ ngé ndii gî á ṛègbà tí Mbíṛì, kû 'deke tí wó ji Mbíṛì tacó tí ndoo.
45008035	A 'di ká bà njèè gbí òkò tí ndoo ta Bìndi-Mbíṛì tí mbe zè ndoo nìkì maa? A gbolò sé'i wèè, a 'bí ŋa i ká kû pèèmbí ndoo wèè, a bà mèèkè'i tí ndoo wèè, a làngàwìṛí wèè, a yê bòngo wèè, a vò i wèè, a ku?
45008036	Á go có tí nó náa à cu mí gbí wáràgà mì Mbíṛì énó máa, «À kû ziki ze ta ṛi 'dáá gî tacó tí lo; à kû bàkà i gítí ze go i gítí ndâ rómbo náa à kû ya ta ndú gí bà waa ndú,» nô.
45008037	Káa ta ndâ ŋa ŋìnò 'dáá gî, ndoo co gbí ŋò ndâ vò i tí nò go tàsà ndoò nó ta ṛè mì 'duù tí nó mbe zè ndoo nìkì maa nô.
45008038	Tacó ye ŋò ni ngbáṛángà'i énó gî, máa, wotí mì ku gítí bà njèè gbí òkò tí ndoo ta Mbíṛì tí mbe zè ndoo nìkì maa ta ṛè mì Bìndi-Mbíṛì tí Jézù tí Mbe tí ndoo nò wálá; wotí mì 'válá gítí~ wálá, wotí mì ndâ basìlì gítí~ wálá, wotí mì ndâ 'bí bèṛi mbe kû jòò gbí có ta Mbíṛì gítí~ wálá, wotí mì ndâ i ŋìnó náa ndú kpónó kuu tí~ nó ta ndâ ŋìnó kèjì nó gítí~ wálá, wotí mì 'bí i muu kùṛo to tí nó ta wotí mì 'bí i tà ngo gítí~ wálá, wotí mì 'bí i 'do gbí òkò tí ndâ i tí nó 'dáá gî náa Mbíṛì suu ndú nó gítí~ wálá.
45009001	Có tí nó náa ye kpónó kû 'dè nó a yúcó; ye a 'duù mì Bìndi-Mbíṛì, ye 'dè 'véṛè lá, Bèṛi-mì-Mbíṛì delè kû 'dè có gbí njembí ye, máa, ye kû 'dè me 'véṛè lá.
45009002	Sé có ba ṛé ye gî, njembí ye delè ta o 'dáá gî ká ṛo wu tacó tí ndâ nambe ye tí ndâ Ìzìrìyélì, tí ndâ 'dóó dìì ye, tí ndâ mbelè ye.
45009003	Tacó Mbíṛì kùtàá má ì njà mítí ye, wàa yí 'ví mò ye 'do tí Bìndi-Mbíṛì gî tacó tí ndú, tàkòcò ye bà peteke ma.
45009004	Mbíṛì táánò cu 'bì wó mítí ndú á 'do gbí òkò tí ndâ 'duù, bìndi~ yí giì bàkà ndú tí ndâ 'viì mì wó, ndú táánò kû dù gbí ngba Mbíṛì, Mbíṛì táánò njù mùká ta ndú, Mbíṛì táánò je ndâ có mì wó a i ji ndú, ndú táánò a ndâ cèe mbe ùlù Mbíṛì, Mbíṛì delè táánò ci ndâ cí mì wó a i ji ndú.
45009005	Ndâ bu ndú a ndâ Àbìráámò, ta Ìzákò, ta Jàkóbè, tí ndâ ṛèngbó mbe jò Bìndi-Mbíṛì tí 'duù gí muu to tí nô. À ùlù Mbíṛì tí gba tí ndâ i 'dáá gî dúú bà ya tí~! Go-i-tí-nò.
45009006	Ye kû 'dè me có máa có mì Mbíṛì co to gî nò lá. Tacó ndâ 'duù tí nò 'dáá gî náa ṛèngbó ndâ mbe jò ndú a Ìzìrìyélì nó 'dáá gî me ndâ cèe Ìzìrìyélì lá,
45009007	ndú delè 'dáá gî me ndâ yúcó 'viì mì Àbìráámò tacó náa Àbìráámò a ṛèngbó mbe jò ndâ bu ndú nò lá. Tacó kòcò Mbíṛì táánò ji Àbìráámò énó máa, «A Ìzákò ká bà jò ṛè lo.»
45009008	Gbí có tí nò énó máa, à kû nì 'viì mì Mbíṛì mítí 'duù me ká gítí ṛè bà jò yí mì Àbìráámò cuki lá; à kû nì a i mítí ndâ 'viì tí nó náa Mbíṛì ci Àbìráámò gítí ndú nô.
45009009	Tacó cí tí nó náa Mbíṛì táánò ci ta Àbìráámò nó énó máa, «Ta o tí nó náa ye bà dele ndi ye nó, nawù lo Sárà bà jò 'viì-'dakò.»
45009010	À me káa gbèe cí tí nò lá; ta o tí nó táánò náa 'dakò tí nó gbaànjé, tí Ìzákò, tí ká gù ndoo, tè ta nakáyì ndâ njemî mítí nawù wó Rèbékà nó,
45009011	Mbíṛì giì 'dè có ji Rèbékà si yí ta nakáyì tí wó máa, «'Duù ŋìnó náa a yí ká bà ŋò ṛo ṛi kùṛo ji ka wó 'do gbí òkò tí ndâ njemî tí nò á gbí yì lo nò nó bà dù tí bòò mì ŋìnò bà tè gí tàkò wó nô.» Mbíṛì 'dè có tí nò si ndâ 'viì tí nò gbì yì nawu ndú nò bàkà tó i gbaànjé lá, ndú delè bàkà vò i gbaànjé lá, tacó bà tùbà~ máa, Mbíṛì kû cu 'bì wó mítí 'duù 'do ká gbí 'dóó có mì wó náa à gbí njembí wó tí Mbíṛì, yí kû bàkà me 'do gbí kà có 'bí ŋa i náa 'duù bàkà nò lá.
45009013	Á go có tí nó náa à cu mí gbí wáràgà mì Mbíṛì, máa, «Ye táánò zè Jàkóbè nìkì ma, káa ye sogo Èzàwú,» nô.
45009014	À má énò, ndoo kpónó 'ví 'dè có máa yè? Ndoo 'dè có máa, Mbíṛì a mbe waa có ta 'véṛè, wàà? Ngé lá!
45009015	Tacó kòcò Mbíṛì ji Mòze énó máa, «Ye bà bàkà nambeè ji 'duù ŋìnó ta go bà bà bàkà nambeè ji yí tí ye, bìndi~ ye delè bà ŋò yê ṛo 'duù ŋìnó ta go bà ŋò yê ṛo wó tí ye.»
45009016	À má énò, Mbíṛì kû bàkà nambeè ji 'duù me tacó máa a go nambeè ta yí ká tí 'duù tí nò nò lá, yí delè kû bàkà me tacó máa 'duù tí nò bàkà nèté tí kpoò nò lá, yí bàkà 'do ká gbí 'dóó nambeè mì wó.
45009017	Tacó à cu mí gbí wáràgà mì wó tí Mbíṛì máa, yí 'dè có ji gbolò gba Másìrì, máa, «Ye táánò bàkà wò tí gbolò 'duù tacó bà tùbà wotí mì ye, delè tacó wàa ṛè ye 'ví wu cee muu to tí nó 'dáá gî.»
45009018	À má énò, à káa có mì Mbíṛì bà bàkà nambeè ji 'duù, à delè káa có mì wó bà bàkà 'duù tí mbe ngbútù.
45009019	'Bí 'duù 'do gbí òkò tí yo má 'vee ye máa, «Káa Mbíṛì kû pà nje ndâ 'duù tacó yè, lê náa yí ŋò ni gî máa, 'bí 'duù ta wotí bà 'bee muu có ta yì tí wó wálá nó?»
45009020	Ye delè bà 'vee yo máa, « ‹'Duù tà a yè, wàa yí 'ví 'vìsì ta có gí tàkò có mì Mbíṛì?› Nje káṛà kuu tí wó tacó bà 'vee mbe suu yí, máa, ‹Wó suu ye énò ta có yè wè?› »
45009021	À káa có mì muu-káṛà gbí njembí wó bà suu tú mì wó tí ngbúṛú, à delè káa có mì wó bà suu tí sòṛò.
45009022	Àá kùtàá má tí Mbíṛì a go bà tùbà kpo-tàkòcò mì wó, delè ta go bà tùbà wotí mì wó, wàa yí 'ví mìì ndâ 'duù tí nó mbe kû kpolo tàkòcò wó nó gî, a 'di ká bà 'dè có ta yí? Káa ta ndâ ŋa ŋìnò 'dáá gî, yí kû zèè njembí wó kû 'vala ta ndâ 'duù tí nò,
45009023	tacó bà tùbà ŋa ngba wó tí nó náa yí kû tò mí muu ndoo tí ndâ 'duù tí nó náa yí kû bàkà nambeè ji ndoo nô, ndoo tí nó náa yí 'viindi bàndò mí gbí ngba wó kû ù ta ndi ndoo sàà gî nô.
45009024	Tacó ndoo a ndâ 'duù mì wó náa yí tè'é tí ndoo, me cuki 'do ká gbí òkò tí ndâ Jùdéyà lá; ndâ 'bí 'duù náa yí tè'é tí ndú gbí òkò tí ndoo a ndâ Jùdéyà, ndâ 'bí 'duù 'do gbí òkò tí ndoo a ndâ 'duù ŋìnó náa ndú me ndâ Jùdéyà lá.
45009025	Ŋìnó a kòcò Mbíṛì náa Òsíyà, tí mbe 'dòkò có mì Mbíṛì, cu mí gbí wáràgà mì wó máa, Mbíṛì máa, «Ye bà 'dè có ji ndâ 'duù tí nó náa ndú táánò me ndâ 'duù mì ye lá nó, máa ndú a ndâ 'duù mì ye; bìndi~ ye bà 'dè có ji ndâ 'duù tí nó náa ye táánò zè ndú nìkì lá nó, máa ye zè ndú nìkì ma.
45009026	Káa tí bàndò tí nó náa ye táánò 'dè có ji ndâ 'duù máa, ‹Yo me ndâ 'duù mì ye lá› nó, ye bà 'dè có ji ndú máa, ‹Yo a ndâ 'viì mì wu Mbíṛì›.»
45009027	Káa Ìzáyà, tí mbe 'dòkò có mì Mbíṛì, táánò 'dè có gítí ndâ Ìzìrìyélì máa, «Kpêtí ndâ 'viì kòtí Ìzìrìyélì má jò àdì go njì ngoò gbí pù ngo, Mbíṛì bà 'vala 'do gbí òkò tí ndú me ndâ 'duù me mbè lá;
45009028	tacó Mbíṛì bà bàkà kpììkì-kpììkì gítí bà waa có mítí ndâ 'duù muu to tí nó ta wotí ká tí~ nò wálá.»
45009029	Ìzáyà delè táánò giì 'dè 'bí có máa, «Mbe tí ndoo, tí mbe wotí, táánò má ŋò yê ṛo ndoo, wàa yí 'ví si sè njò ndâ 'viì ji ndoo lá, àá táánò bà o gbí mòòkò bìndi ndoo káa kùlè, go ŋa i tí nó táánò mbe bàkà tí gbí ndâ gbata Sòdómà ta Gòmórà nô.»
45009030	Ndoo kpónó 'ví 'dè máa yè? Ndâ 'duù tí nó táánò mbe ŋò dúú kpokèjì bà bàkà nambeè ta Mbíṛì lá nó kpónó gì tí ndâ 'duù jáá kùṛo Mbíṛì, 'do gbí có bà tee njembí ndú mítí Bìndi-Mbíṛì gî.
45009031	Káa ndâ 'duù mì Mbíṛì ká kpécè kû ṛu ndi có mì Mòze tacó bà bàkà ndú tí ndâ 'duù jáá kùṛo Mbíṛì, káa ndú pasuluku 'do tí bà dù tí ndâ 'duù jáá kùṛo Mbíṛì gî.
45009032	Ndú táánò 'de bà dù tí ndâ 'duù jáá kùṛo Mbíṛì lá tacó yè? Ndú táánò 'de lá, tacó ndú táánò kû pà me ta bà tee njembí ndú mítí Mbíṛì lá, ndú pà a i ta bà bàkà ndâ nèté. Ndú táánò tò kò ndú ta díí tí kpokèjì,
45009033	á go có tí nó náa à cu mí gbí wáràgà mì Mbíṛì máa, Mbíṛì máa, «Yo kpolo tí yo, tacó ye kû te díí náa ndâ 'duù bà tò kò ndú tí~ mítí kpokèjì gbí gbata Zìyónì, tí díí mbe 'va ndâ 'duù mí to; káa àá bà te nô mí ṛo 'duù ŋìnó mbe ùnje gítí wó gî nó wálá.»
45010001	Ndâ ná'vindí! I ŋìnó ta có~ gbí njembí ye, náa ye kû 'deke ta tí ye ji Mbíṛì kpolo ma tacó~ nó, a ŋìnó máa, yí 'ví 'vala ndâ 'dóó 'duù mì ye 'do gbí ndâ vò i.
45010002	Ye kû 'dè yúcó muu ndú máa, có tí Mbíṛì gbí njembí ndú ngé ndii gî, káa, ndú ŋò dúú kpokèjì bà bàkà nambeè ta Mbíṛì ni kálásê.
45010003	Ndú giṛi'o 'do tí jáá kpokèjì tí nó mì Mbíṛì nó gî; ndú giì da a 'dóó ngú kpokèjì mì ndú. Ndú biya bà co tí jáá kpokèjì tí nó mì Mbíṛì nó gî.
45010004	Káa Bìndi-Mbíṛì kpónó zi nje có mì Mòze gî, tacó bà njaanga ndâ 'duù ŋìnó 'dáá gî mbe kû tee njembí ndú mítí wó tí Bìndi-Mbíṛì nô.
45010005	Mòze cu mí gbí wáràgà mì wó máa, 'duù ŋìnó mbe kû dù tí 'duù jáá kùṛo Mbíṛì 'do gbí bà 'di có mì yì tí Mòze nó, bà 'vala 'do gbí có tí nò.
45010006	Káa có ŋìnó náa à 'dè gítí bà dù tí 'duù jáá kùṛo Mbíṛì 'do gbí bà tee njembí wó mítí Bìndi-Mbíṛì énó máa, «A 'di ká bà da bèngbà mítí ṛì tacó bà 'dò ya gí bà gì ta Bìndi-Mbíṛì 'do gbíṛì gí muu to tí nó?
45010007	Yo delè 'ví koṛo có máa, ‹A 'di ká bà ya gí tà to gí bà te Bìndi-Mbíṛì tí wuù 'do gbí gùù ku wó gí sè?› »
45010008	Káa gbí có tí nò máa yè? Gbí có tí nò máa, có mì Mbíṛì ká dê ta yo, à ká kuu nje mè yo, à delè kuu gbí njembí yo. Có tí nò a có bà tee njembí mítí Bìndi-Mbíṛì, náa ze kû ma nô.
45010009	Tacó yo má 'dè có ta nje yo máa, Jézù a Mbe tí yo, bìndi~ yo giì ùnje ta njembí yo máa, Mbíṛì 'vala ndi wó 'do gbí muu'dú wó gî, Mbíṛì bà 'vala yo 'do gbí ndâ vò i gî.
45010010	Tacó Mbíṛì kû bàkà 'duù tí jáá 'duù kùṛo wó tí Mbíṛì 'do gbí có bà tee njembí 'duù tí nò mítí Bìndi-Mbíṛì. Bìndi~ yí giì 'vala 'duù 'do gbí vò i 'do gbí bà 'dè yúcó máa, Jézù a Bìndi-Mbíṛì.
45010011	Á go có tí nó náa à cu mí gbí wáràgà mì Mbíṛì máa, «Àá bà te nô mí ṛo 'duù ŋìnó mbe kû tee njembí wó mítí Bìndi-Mbíṛì nó wálá,» nô.
45010012	Tacó 'bè gbí òkò tí ndâ Jùdéyà ta ndâ ŋa ndâ 'duù ŋìnó náa ndú me ndâ Jùdéyà lá nó wálá; gbèe Mbíṛì tí nó tí Mbe tí ndâ Jùdéyà nó, delè káa Mbíṛì tí Mbe tí ndâ 'duù ŋìnó náa ndú me ndâ Jùdéyà lá nô, tí gbèe Mbíṛì tí nó mbe kû cù 'dê ngo cù wó mítí ndâ 'duù tí nó 'dáá gî mbe kû nì «Ákoo» ji yí nô.
45010013	Tacó Mbíṛì bà 'vala ndâ 'duù tí nó mbe kû 'deke tí ndú ta ṛè wó nó gbaànjé-gbaànjé 'dáá gî.
45010014	Káa ndâ 'duù bà nì «Ákoo» ji Mbíṛì á ta kpokèjì ngàyi, náa ndú má ùnje gítí wó lá? Ndú delè bà ùnje gítí wó ta ŋa kpokèjì ngàyi, náa ndú jé má 'di có tí wó lá? Ndú bà 'di có tí wó ta ŋa kpokèjì ngàyi, náa 'bí 'duù mbe ma có tí wó ji ndú má wálá?
45010015	Ndú delè bà ma có tí wó ji ndâ 'duù ta ŋa kpokèjì ngàyi, sè~ káa ŋìnó à má tuu ndú túú-tuu? Á go có tí nó náa à cu mí gbí wáràgà mì Mbíṛì, máa, «Banga tí bà gì ndâ mbe ma Banga-Ngú-Có ngé ndii gî!» nô.
45010016	Kpêtí ká énò, à me ndâ 'duù 'dáá gî táánò ká ùnje gítí Banga-Ngú-Có lá; tacó Ìzáyà tí mbe 'dòkò có mì Mbíṛì táánò 'vee Mbíṛì máa, «A 'di ká ùnje gítí có tí nó náa ye ma ji ndú nó, Mbe tí ye?»
45010017	À má énò, bà tee njembí 'duù mítí Bìndi-Mbíṛì gì a i 'do tí có tí nó náa yí 'di nô, káa có tí nó náa yí 'di nò gì a i ta bà ma có gítí Bìndi-Mbíṛì.
45010018	Káa 'vé mì ye a ŋìnó máa, ndâ Ìzìrìyélì táánò 'di có tí nó náa ndâ mbe 'dòkò có mì Mbíṛì ma nó lá, wè? Ndú 'di gî! Tacó à cu mí gbí wáràgà mì Mbíṛì énó máa, «Kòcò ndú ya cee muu to tí nó gî. Ndâ 'duù muu to tí nó 'dáá gî 'di ndâ có mì ndú gî.»
45010019	'Bí 'vé mì ye káká'i a ŋìnó máa, ndâ Ìzìrìyélì 'di gbí có tí nó náa ndâ mbe 'dòkò có mì Mbíṛì ma ji ndú nó gî, wè? Mòze dígísèé a kpédélé 'duù mbe 'vìsì có gí tàkò có tí nò, énó máa, Mbíṛì máa, «Ye bà bàkà yo 'ví tò kiì ta ndâ 'duù ŋìnó ta ṛè ŋa ndú wálá nô. Ye bà bàkà ndâ 'duù ŋìnó ta gbí có mì ndú wálá nó 'ví kpolo tàkòcò yo.»
45010020	Bìndi~, Ìzáyà giì 'dè có ta gúku tí wó wálá, máa, Mbíṛì máa, «À 'de ye a ndâ 'duù ŋìnó mbe pà bà tí ye lá. Ye tùbà tí ye a i ji ndâ 'duù ŋìnó mbe 'vee bà tí ye lá,» nô.
45010021	Káa yí giì 'dè có gítí ndâ Ìzìrìyélì, máa, Mbíṛì máa, «Ye kû tù 'bì ye 'do tí bà co ṛi, yee tí bà ta ṛi, ji ndâ tù-ká-kpò-có tí ndâ mbe kû jòò gbí có ta ye.»
45011001	Ye kpónó kû 'vee a 'vé, máa, Mbíṛì 'vìsì a kapí wó á gítí ndâ 'duù mì wó tí ndâ Ìzìrìyélì wè? Gbaànjé lá! 'Dóó ye kuu nó a Ìzìrìyélì, tí 'viì-gù Àbìráámò. Ye a 'viì kòtí Bènjàmínò.
45011002	Mbíṛì 'vìsì kapí wó gítí ndâ 'duù mì wó náa yí cu 'bì wó mítí ndú á 'do tí o bà 'bìtà bà suu to tí nó nó lá. Yo 'deke có tí nó náa à cu mí gbí wáràgà mì Mbíṛì gítí bà 'dè kòlòwò mì Èlíjà tí mbe 'dòkò có mì Mbíṛì, ji Mbíṛì gítí ndâ Ìzìrìyélì nó lá?
45011003	Èlíjà 'dè kòlòwò gítí ndâ Ìzìrìyélì ji Mbíṛì máa, «Ndú mìì ndâ mbe 'dòkò có mì lo léé gî, sè~ káa ye ta kpéétí ye, káa ndú delè kû pèè ta bà zi ye, Mbe tí ye! Ndú delè uu gbí ku-sòṛò bà ci i ji wò 'dáá gî.»
45011004	Káa Mbíṛì giì 'vìsì có ji Èlíjà máa yè? Mbíṛì giì 'vìsì có ji yí máa, «Ye kû kpolo tí ndâ 'duù 7,000 mbe ùlù sú mbíṛì tí nó ta ṛè wó a Bààlì lá nó tacó tí ye.»
45011005	Gbèe ŋa i tí nò wúnó bàkà tí gî, làmbu sè gbí ndáá ndâ Ìzìrìyélì gbaànjé-gbaànjé náa Mbíṛì cu 'bì wó mítí ndú ta nambeè mì wó kuu tí~.
45011006	Mbíṛì cu 'bì wó mítí ndâ 'duù tí nò ta nambeè mì wó, yí cu 'bì wó mítí ndú me tacó máa ndú bàkà a tó i ji yí nò lá, tacó Mbíṛì táánò má cu 'bì wó mítí ndú tacó ndâ i ŋìnó náa ndú bàkà nó, ṛè ŋa nambeè tí nò bà dù me nambeè lá.
45011007	Nò wàa yè? Nò wàa, ndâ Ìzìrìyélì 'de i tí nó náa ndú táánò kû bàkà nèté tacó~ nó lá. A ndâ 'duù tí nó mbe me mbè lá, náa Mbíṛì cu 'bì wó mítí ndú nó ká 'de~, káa tù sè ndâ 'bí 'duù gbí òkò tí ndú yoo 'do tí bà 'di é mì Mbíṛì gî;
45011008	á go có tí náa à cu mí gbí wáràgà mì Mbíṛì máa, «Mbíṛì je muu ji ndú lá. Mbíṛì yoo ṛo ndú 'do tí bà ŋò ndâ i gî, Mbíṛì de tù ndú 'do tí bà 'di có gî yee gbí ṛi tí nó wúnó,» nô.
45011009	Bìndi~ kòcò Dàvídè tí gbolò gba mì ndâ Ìzìrìyélì giì 'dè có máa, «Bàndò bà zò i mì ndú 'ví dù tí wú náa à lè ji ndú, bàndò bà zò i mì ndú 'ví dù tí bù náa à duu ji ndú, à 'ví dù tí bàndò bà eendi ndú gítí vò i, à 'ví dù tí bàndò bà waa có mítí ndú,
45011010	ṛo ndú 'ví di gî, wàa ndú 'ví ŋò i lá, ndòpí ndú 'ví loko ta du vò i ká dúú bà ya tí~.»
45011011	Ye kpónó kû 'vee 'bí 'vé káká'i, «Ndâ Ìzìrìyélì kpónó 'va nò a tí ndú to ngbé gî, wèè, ndú tò káa kò ndú sínò?» Gbaànjé lá! Tacó a bà 'va tí ndâ Ìzìrìyélì to nò ká si Mbíṛì 'ví 'vala ndâ 'duù ŋìnó mbe ŋò dúú kpokèjì bà bàkà nambeè ta Mbíṛì ni lá nó 'do gbí ndâ vò i mì ndú, tacó wàa, ndâ Ìzìrìyélì 'ví tò kiì ta ndú.
45011012	Káa vò i mì ndâ Ìzìrìyélì má si Mbíṛì 'ví bàkà tó i me gbolò ji ndâ 'duù muu to tí nó 'dáá gî, bìndi~ bà pasì bà 'di có mì Mbíṛì mì ndú má si Mbíṛì 'ví bàkà tó i me gbolò ji ndâ 'duù ŋìnó mbe ŋò dúú kpokèjì bà bàkà nambeè ta Mbíṛì ni lá nó, ŋa tó i tí nó náa Mbíṛì bàkà ji ndâ 'duù nó bà me gbolò go ŋa yè, náa ndâ Ìzìrìyélì 'dáá má 'di có mì Mbíṛì delè gî nò!
45011013	Ye kpónó kû 'dè có a i ji yo tí ndâ 'duù tí nó ta ŋa yo me ndâ Ìzìrìyélì lá nó, tacó Mbíṛì tuu ye a i ji ndâ 'duù tí nó ta ŋa ndú me ndâ Ìzìrìyélì lá nô. Ndi 'dì tí nje ye gítí nèté mì ye wálá,
45011014	tacó wàa, ndâ nambe ye tí ndâ Ìzìrìyélì 'ví tò ta kiì ta yo, tacó wàa, ndâ 'bí 'duù 'do gbí òkò tí ndú 'ví 'de ta 'válá.
45011015	Tacó bà bè bà toko nambeè mì Mbíṛì ta ndâ Ìzìrìyélì má gì a i ta bà 'viindi nambeè gbí òkò tí Mbíṛì ta ndâ 'duù muu to tí nó 'dáá gî, bà ùnje bà toko nambeè ta ndú mì Mbíṛì bà je a ŋa yè ji ndâ 'duù? Àá bà gì a i ta 'válá ji ndâ ku!
45011016	À má ci muu njú kpédélé'i ji Mbíṛì gî, sè njú tí nò 'dáá gî a ŋìndi Mbíṛì. À má ci ndâ teè mû ji Mbíṛì gî, sè ndâ nè'bì mû tí nò 'dáá gî a ndâ i mì Mbíṛì.
45011017	Káa à kpónó má waaka ndâ 'bí wú bè 'dê ciì gî, bìndi~ àá giì nanaka yo ndâ 'bí dó bè ju ciì tí nó náa à waaka 'do gbí jìlì nó mí bìndi ndú,
45011018	yo 'ví me tí yo máa yo ma á ji ndâ wú bè 'dê ciì tí nó náa à waaka ndú gí 'dè nó lá. Káa yo má me tí yo, yo 'ví te mí gbí muu yo énò máa, yo kû 'vala me 'do tí 'dóó teè yo lá.
45011019	Yo má 'dè có énó máa, «Àá táánò waaka ndú tacó bà ṛò ze mí bìndi ndú,»
45011020	a yúcó; àá táánò waaka ndú 'do gbí ngbútù mì ndú. Káa yo kû ṛò tíyò tí kpoò ká tacó yo kû tee njembí yo mítí Bìndi-Mbíṛì. À má énò, yo 'ví mòò ṛo yo lá. Yo dù ta gúku Mbíṛì tí yo.
45011021	Tacó yí táánò lê má waaka ndâ 'dóó bè 'dê ciì tí nò gí to gî, yí delè bà si yo wálá.
45011022	Yo te mí gbí muu yo énó máa, Mbíṛì a mbe nambeè, yí delè a 'duù ŋìnó ta 'dì á nje wó wálá; yí ŋo 'dì ta bà waa có mítí 'duù ŋìnó mbe 'di có mì wó lá nó lá, káa yí kû bàkà nambeè á ji yo, náa go nambeè ta yí má ká kpòò kuu tí yo nò. Káa go nambeè ta yí má tí yo wálá, yí bà mò yo á 'do tí wó gî.
45011023	Káa ndâ Ìzìrìyélì má si ngbútù mì ndú mí to gî, Mbíṛì bà dele ta ndú á gí bàndò mì ndú gî, tacó wotí bà dele ta ndú káká'i gí bàndò mì ndú kuu tí wó.
45011024	Tacó àá táánò má waaka yo tí ndâ ju ciì 'do tí 'dóó ṛèngbó yo gbí jìlì, bìndi~ àá giì nanaka yo mítí bè 'dê ciì tí nó náa à ṛò mí gbí po njí nó gî, bà nanaka ndi ndâ nè'bì 'dê ciì tí nó náa àá táánò waaka ndú nó mítí 'dóó bàndò mì ndú bà dù a dê có ngé ndii gî.
45011025	'Bí có gbí ngàngbùùtù náa ye kpónó bà 'dè ji yo tacó wàa yo 'ví si ta tí yo máa yo ma nò lá, a ŋìnô, ndâ ná'vindí: ndâ Ìzìrìyélì bà bàkà ngbútù me ká dúú bà ya tí~ lá, ndú bà bàkà yee ká tí o tí nó náa ndâ 'duù ŋìnó náa ndú me ndâ Ìzìrìyélì lá nó má gì 'dáá gí mì Mbíṛì má kózò gî,
45011026	bìndi~ Mbíṛì bà giì 'vala ndâ Ìzìrìyélì 'dáá gî. Á go có tí nó náa à cu mí gbí wáràgà mì Mbíṛì máa, «Mbe 'vala ndâ 'duù bà gì 'do Zìyónì; yí bà 'vala ndâ 'viì-gù Jàkóbè 'do gbí ndâ vò i 'dáá gî.
45011027	Ŋìnò bà dù a o bà njù mbelè mì ye ta ndú, náa ye má 'vala ndú 'do gbí ndâ vò i mì ndú gî,» nô.
45011028	Ndâ Ìzìrìyélì biya bà 'di Banga-Ngú-Có gî, tacó énò, ndú gì tí ndâ ku'dì tí Mbíṛì 'do gbí có mì yo. Káa à má gítí có bà cu 'bì Mbíṛì mítí ndú, ndú kpòò káa ndâ wú-gbí-ṛé Mbíṛì ta ṛè mì ndâ ká gù ndú.
45011029	Tacó Mbíṛì me mbe kû 'vèè gbí nje 'duù tacó i lá; yí delè má cu 'bì wó mítí 'duù gî, yí káká'i 'vìsì muu wó 'do tí 'duù tí nò lá.
45011030	À má gítí yo tí ndâ 'duù tí nó mbe ŋò dúú kpokèjì bà bàkà nambeè ta Mbíṛì ni lá nó, yo táánò kpò có mì Mbíṛì gî, káa Mbíṛì kpónó kû bàkà nambeè ta yo, tacó ndâ Ìzìrìyélì táánò kpò có mì wó gî.
45011031	Ndâ Ìzìrìyélì delè kpónó kû kpò có mì Mbíṛì, tacó wàa Mbíṛì 'ví bàkà ta nambeè ji ndâ yì, á go ŋìnó náa yí táánò bàkà ji yo ta o tí nó náa yo táánò kpò có mì wó gî nô.
45011032	Tacó Mbíṛì zèè ndâ 'duù muu to tí nó 'dáá gî mí gbí zàà mì kpò-có, tacó wàa yì 'ví bàkà nambeè ji ndú.
45011033	Ndâ i mì Mbíṛì me gbolò ngé ndii gî, yí a mbe 'di gbí-o, muu tí wó delè ngé ndii gî! A 'di ká bà ni bà 'dè gbí ndâ có mì wó náa yí eṛe gba ndú gî nó? A 'di ká bà 'di gbí ndâ kpokèjì mì wó? Á go có tí nó náa à cu mí gbí wáràgà mì wó máa,
45011034	«A 'di ká 'di gbí có gbí njembí Mbe tí ndoo? A 'di ká kpo-gbí-tà-tù wó?
45011035	A 'di jé ká je i-nambeè ji yí, wàa yí 'ví ko ta mboo i mì 'duù tí nò?»
45011036	Tacó a yí ká suu ndâ i 'dáá gî, ndâ i 'dáá gî kû dù 'do gbí có mì wó, ndâ i 'dáá gî delè á tacó tí wó. À ùlù yí kpòò ya tí~. Go-i-tí-nò.
45012001	À má énò, ye kû 'deke a tí ye ji yo, ndâ ná'vindí, máa, yo yòò tí, yo tí ndâ wu i-cí-ci ji Mbíṛì, tí ndâ tó i náa Mbíṛì 'ví lì 'bì wó mí tà ndú, tacó ŋa gbolò nambeè mì wó náa yí bàkà ji yo nô. Ŋìnò a ŋa cèe bà bàkà i ji Mbíṛì náa yo 'ví bàkà~.
45012002	Yo bàkà nèté ta có mì ndâ 'duù muu to tí nó lá, yo si Mbíṛì 'ví 'vìsì bà koṛo có mì yo tí ngú ŋa bà koṛo có mbe 'vìsì cè ŋa bà bàkà i mì yo tí ngú bà bàkà i. Tacó wàa, yo 'ví ŋò ta có mì Mbíṛì ni~, yo 'ví ŋò ta tó i mì wó ni~, yo delè 'ví ŋò ta i ŋìnó mbe 'vii ṛo 'bá tí cèe i nó ni~.
45012003	A nambeè tí nó náa Mbíṛì bàkà ji ye nó ká si ye kû 'dè có ji yo gbaànjé-gbaànjé 'dáá gî, máa, 'bí 'duù 'do gbí òkò tí yo 'ví koṛo có máa, yì ma ndii bà~ gî nò lá. 'Duù 'ví koṛo có lèè, 'vii ta wotí bà tee njembí wó mítí Mbíṛì, náa Mbíṛì je ji yí,
45012004	jé ká go ŋìnó náa ndâ bà to tí ndoo me mbè, káa bà to ŋìnò ká ta tende ŋa nèté mì wó nô.
45012005	Káa ndoo, kpêtí má me mbè, ndoo a ndâ bà to tí Bìndi-Mbíṛì, náa à 'deeke 'duù ŋìnò mítí ndâ tende bàndò tí kútí gbèe 'duù.
45012006	Mbíṛì njèè ndâ i-nambeè mì wó ji ndoo gbaànjé-gbaànjé 'dáá gî tende-tende, 'vii ká ta nambeè mì wó náa yí bàkà ji ndoo, tacó bà bàkà ta nèté. À má énò, Mbíṛì má je ji 'duù a nèté bà ma có mì wó, 'duù tí nò 'ví ma có mì Mbíṛì 'vii ta wotí bà tee njembí wó mítí Mbíṛì, náa Mbíṛì je ji yí;
45012007	yí má je ji wò a bà bàkà nèté ndâ 'duù, wò 'ví bàkà nèté ndâ 'duù; yí má je wò a bà nìbà i ji ndâ 'duù, wò 'ví nìbà i ji ndâ 'duù;
45012008	yí má je ji wò a nèté bà je wotí ji ndâ 'duù, je wotí ji ndâ 'duù; yí má je ji wò a nèté bà je i ji ndâ 'duù, wò 'ví ŋò ŋó-ṛo-i gítí bà je i ji ndâ 'duù lá; yí má bàkà wò tí kùṛo ndâ 'duù, tè kùṛo ndú; yí má bàkà wò tí mbe nambeè, bàkà nambeè ji ndâ 'duù ta mbá-mbá tí lo.
45012009	Yo 'ví ze tí yo gbí òkò tí yo nìkì ta yúcó. Yo 'ví sogo vò i, wàa yo 'ví zèè i ŋìnó tí tó i nó kácá-kácá.
45012010	Yo zè tí yo gbí òkò tí yo go i mì ndâ ná'vindí gbí òkò tí ndú, yo delè 'ví dù ta go bà tègàṛà tí yo gbí òkò tí yo.
45012011	Yo 'ví bàkà nèté tí kpoò, yo dù tí ndâ mbe kpó lá, yo bàkà nèté ji Mbe tí ndoo ta mbá-mbá tí yo.
45012012	Bà koṛo có mì yo lì mítí Mbíṛì 'ví si yo 'ví dù ta líkí'o tí yo, yo 'ví zèè njembí yo gbí ndâ vò o, yo delè 'ví 'deke tí yo ji Mbíṛì ta o 'dáá gî.
45012013	Yo 'ví je i-'bì yo tacó tí ndâ 'duù mì Mbíṛì ŋìnó tí ndâ mbe yê nô, yo delè 'ví te wiṛi mítí ndâ mbe 'dó-'do.
45012014	Yo 'ví cù 'dê ngo cù yo mítí ndâ mbe kû mèèkè'i tí yo; yo be ndú lá, yo cù 'dê ngo cù yo mítí ndú.
45012015	Ndâ 'duù má ta líkí'o tí ndú, yo 'ví dù ta líkí'o tí yo ta ndú; ndú má kû wa gbí, yo delè 'ví wa gbí ta ndú.
45012016	Ndâ 'duù 'dáá gî 'ví dù á ṛo yo 'vii ká 'vii, yo mba tí yo lá, yo nì kaà ta ndâ 'duù ŋìnó náa ndú me ndâ i lá nô, yo 'ví bàkà tí yo tí ndâ mbe 'di gbí-o lá.
45012017	Yo 'ví ko mboo vò i ta vò i lá, yo koṛo có a i gítí bà bàkà i ŋìnó tí cèe i nó kùṛo ndâ 'duù 'dáá gî.
45012018	Yo bàkà wotí tacó bà 'vala ta ndâ 'duù 'dáá gî nìkì maa.
45012019	Yo 'ví kèèndè vò i lá, ndâ kómbe ye, yo si a kpo-tàkòcò mì Mbíṛì ká 'ví kèèndè vò i muu yo; a go có tí nó náa à cu mí gbí wáràgà mì Mbíṛì máa, Mbíṛì máa, «Bà kèèndè vò i a i mì ye, ye bà ko mboo vò i ta vò i,» nô.
45012020	À má énò, go má tí ndâ ku'dì tí yo, yo 'ví je i-zó-zò ji ndú, go ngo má tí ndú, yo 'ví je ngo ji ndú; tacó yo má bàkà énò, ndâ vò i mì ndú náa ndú kû bàkà mítí yo nò bà te nô mí ṛo ndú me gbolò.
45012021	Yo 'ví si vò i 'ví gèè bè wó mí muu yo lá, yo kpò muu vò i ta bà bàkà ndâ tó i.
45013001	Yo 'dáá gî 'ví 'di có mì ndâ gba mbe kû zogo 'bá mì yo. Tacó a Mbíṛì ká je gba ji 'duù.
45013002	À má énò, mbe kû jòò gbí có ta gba kû jòò nò a gbí có ta gba tí nó náa Mbíṛì le bèṛè ji yí nô, káa ndâ mbe kû jòò gbí có kû pà a bà, bà waa có mì Mbíṛì mítí ndú.
45013003	Tacó 'duù ŋìnó mbe kû co tí jáá kpokèjì nó cì gúku tí ndâ gba lá, a ndâ mbe bàkà vò i ká kû cì gúku tí ndâ gba. À má énò, yo co tí jáá kpokèjì, ndâ gba 'ví ùlù ta yo, delè tacó wàa yo 'ví cì ta gúku tí ndú lá.
45013004	Gba a bòò mì Mbíṛì, náa Mbíṛì je yí tí mbe kû konì yo, káa yo má bàkà vò i, yo 'ví cì gúku tí wó, tacó Mbíṛì le bèṛè ji yí me sínò lá; yí a bòò mì Mbíṛì, mbe kû waa có mítí ndâ mbe kû bàkà vò i á bìndi Mbíṛì.
45013005	À má énò, yo 'ví 'di có mì gba me ká cuki ji gúku bà waa có mì wó mítí yo lá, yo bàkà tacó yo ŋò ni gî, máa, ŋìnò a i ŋìnó náa à tí~ nó ká nò.
45013006	Ŋìnò delè a ndeṛè có tí nó náa yo 'ví gò ta i muu 'bá nó ká nò, tacó ndâ mbe kû bàkà nèté muu 'bá 'dáá gî a ndâ mbe bàkà nèté mì Mbíṛì, mbe kû bàkà nèté yo.
45013007	À má énò, yo 'ví sì ndâ có mì ndú 'do muu yo 'dáá gî; à má mì ndú muu yo a có bà gò i muu 'bá, yo gò 'do muu yo gî, à máa có bà sì muu ndâ 'dóó i mì yo, yo 'ví sì gî, yo delè 'ví si ndú tí i ṛo yo, yo delè 'ví tègàṛà ndú.
45013008	Yo 'ví si i mì 'bí 'duù gbaànjé 'ví dù á muu yo lá; à 'ví dù á muu yo káa có bà zè tí yo gbí òkò tí yo nìkì maa, tacó 'duù ŋìnó mbe zè 'bí ka wó nìkì maa nó a mbe 'di có mì Mbíṛì.
45013009	Ndâ có mì Mbíṛì máa, «Wò 'ví bàkà bangbaya lá; wò 'ví zi 'duù lá; wò 'ví zingbà i lá; wò 'ví dù ta go i mì ndâ 'bí 'duù lá.» Káa ndâ có tí nò ta ndâ 'bí sè có mì Mbíṛì 'dáá gî toko gbaànjé bàkà a gbèe có tí nó máa, «Zè 'bí ka lo nìkì á go bà zè 'dóó tí lo nìkì mì lo,» nô.
45013010	'Duù mbe zè 'bí ká wó nìkì maa bà bàkà vò i gítí ka wó nò wálá; à má énò, tó bà zè tí a bà 'di ndâ có mì Mbíṛì 'dáá gî.
45013011	Yo bàkà énò, tacó yo ŋò ni gî máa, o tí nó tí o bà ziya mì ndoo 'do tí ṛì nó kpónó gì gî. Tacó o bà 'vala ndoo kpónó dooko ta ndoo cotí ŋìnó táánò ta kpédélé o bà ùnje mì ndoo gítí Bìndi-Mbíṛì nó gî.
45013012	Kùṛo bà too yé dooko gî; à má énò, ndoo mò ndâ i tí nó náa ndoo bàkà gbí 'dí'di'o nó gí nje seè, wàa ndoo 'ví 'viindi tí ndoo á gítí ndâ nèté gbí ngba'o.
45013013	Ndoo 'viindi ndâ cè ŋa bà bàkà i mì ndoo, wàa ndoo 'ví dù go ndâ 'duù ŋìnó mbe kû 'vala gbí ngba ṛi; bà bàkà ndâ i 'víṛímó-'viṛimo gbí 'dí'di'o káká'i wálá; bà sa ta pe káká'i wálá; có gítí ndâ vo-vò ka sili, ta bà bàkà ndâ i ŋìnó mbe 'vii ṛo 'bá lá nó káká'i wálá; bà gò gó ta bà 'dèèkè mà delè káká'i wálá; bà tò kiì káká'i wàlà.
45013014	Káa yo 'ví si a Mbe tí ndoo Jézù tí Bìndi-Mbíṛì ká 'ví kpolo tí yo, wàa yo 'ví je mbí yo gítí ndâ vò i ŋìnó mbe me líkí tí yo nó lá.
45014001	'Bí 'duù ŋìnó ta wotí bà tee njembí wó mítí Bìndi-Mbíṛì me njí'dí tí wó nó má kuu gbí òkò tí yo, yo 'ví si yí, yo 'viiki gbí nje wó gítí ŋa bà koṛo có mì wó gítí ndâ ŋa i-zó-zò lá.
45014002	Tacó a bà tee njembí 'bí 'duù mítí Bìndi-Mbíṛì ká kû si yí kû zò ŋa ndâ i 'dáá gî, káa 'duù ŋìnó ta wotí bà tee njembí wó mítí Bìndi-Mbíṛì me njí'dí tí wó nó kû zò káa ndâ kpátùyâ.
45014003	Káa 'duù ŋìnó mbe kû zò ŋa ndâ i 'dáá gî nó 'ví cònje gítí 'duù ŋìnó mbe kû guu gbí i-zó-zò gúú-guu nó lá, wàa ndâ 'duù ŋìnó mbe kû guu gbí i-zó-zò gúú-guu nó 'ví waa có mítí ndâ mbe zò i sàkàmàà nó lá, tacó Mbíṛì ùnje gítí wó gî.
45014004	Káa wò tà a 'di, wàa wò 'ví waa ta có mítí bòò mì 'bí 'duù? À ká gbí nèté mì mbe tí wó bà ŋò máa yí kuu tíyò, à delè ká gbí nèté mì wó bà ŋò máa yí 'va tí wó to gî. Káa yí bà ṛò tíyò gî, tacó wotí bà bàkà yí 'ví ṛò tíyò kuu tí Mbe tí ndoo.
45014005	'Bí 'duù kû koṛo có máa 'bí ṛi gbaànjé nìkì co tí 'bí ṛi gî, káa 'bí 'duù kû koṛo có máa ndâ ṛi 'dáá gî 'vii ká 'vii. Káa 'duù 'ví eṛe muu wó ká mítí 'dóó có mì wó náa à gbí muu wó.
45014006	'Duù ŋìnó mbe kû kpolo tí 'bí ṛi tí kpóló-kpolo ṛi nó, bàkà énò tacó bà tègàṛà Mbe tí ndoo. 'Duù ŋìnó delè mbe kû zò i nó, kû zò tacó bà tègàṛà Mbe tí ndoo, tacó yí kû 'dè nìkì maa ji Mbíṛì tacó i-zó-zò tí nó náa yí kû zò nò. Káa 'duù ŋìnó mbe kû guu gbí ndâ i-zó-zò nó, kû bàkà énò tacó bà tègàṛà Mbe tí ndoo, yí delè kû 'dè nìkì maa ji Mbíṛì.
45014007	Tacó 'bí 'duù gbaànjé 'do gbí òkò tí ndoo mbe kû 'vala gítí miṛi wó nò wálá, 'bí 'duù gbaànjé delè mbe cì gítí miṛi wó nò wálá.
45014008	Ndoo má kû 'vala~, ndoo kû 'vala tacó tí Mbe tí ndoo, ndoo má kû cì~, ndoo delè kû cì tacó tí Mbe tí ndoo. À má énò, ndoo máa wu ndoo, ndoo a ndâ i mì Mbe tí ndoo, ndoo máa ku ndoo, ndoo delè káa ndâ i mì Mbe tí ndoo.
45014009	Ŋìnò a gbí ndeṛè có bà cì Bìndi-Mbíṛì, bìndi~ yí giì 'vala ndi wó káká'i 'do gbí muu'dú wó nó ká nò, tacó wàa, yì 'ví dù tí Mbe tí ndâ 'duù ŋìnó mbe cì gî nó ta ndâ wu 'duù.
45014010	À má énò, wò kû waa có mítí ná'vindí lo tacó yè? Wò kû cònje gítí ná'vindí lo tacó yè? Tacó ndoo 'dáá gî wúnò bà ṛò tíyò kùṛo jàlàmbà bà waa có mì Mbíṛì,
45014011	tacó à cu mí gbí wáràgà mì Mbíṛì máa, kòcò Mbe tí ndoo máa, «Ye má kû 'vala~, ndâ 'duù 'dáá gî bà kucuku muungbó ndú mí kùṛo ye, ndâ 'duù gbí ndâ tende ŋa nje có 'dáá gî bà ùlù Mbíṛì ta o tí nò.»
45014012	Ndoo gbaànjé-gbaànjé 'dáá gî bà yù gbí tí ndoo ji Mbíṛì.
45014013	À má énò, ndoo si bà dù kû 'viiki tí ndoo gbí òkò tí ndoo mí to, yo koṛo có ṛò a i mítí bà bàkà 'bí ŋa i ŋìnó mbe ga gbí kò 'bí ná'vindí yo lá, yo delè 'ví dù tí i ŋìnó mbe kû nè kpokèjì mì wó nó lá.
45014014	Ye ŋò ni ngbáṛángà'i ta ṛè mì Mbe tí ndoo Jézù gî, máa, 'bí i-zó-zò tí bètí-i nò wálá, i-zó-zò a bètí-i ká ji 'duù tí nó mbe kû koṛo có máa i-zó-zò tí nò a bètí-i nô.
45014015	Njembí ná'vindí lo má nìkì gítí ŋa i tí nó náa wò kû zò nó lá, wò kû 'vala ta yí me ta njembí bà zè Mbíṛì lá. Si ŋa i tí nó náa wò kû zò nó 'ví dù tí i mbe volo 'duù ŋìnó náa Bìndi-Mbíṛì táánò cì tacó tí wó nó mí to.
45014016	À má énò, si ndâ 'duù 'ví 'dè vò có gítí i tí nó tí tó i-zó-zò mì lo nó lá.
45014017	Tacó kpóló-kpolo i mì ndoo tí ndâ 'duù mì Bìndi-Mbíṛì me bà zò i lá, kpóló-kpolo i mì ndoo delè me bà njù pe lá; kpóló-kpolo i mì ndoo a bà dù tí ndâ 'duù jáá Kùṛo Mbíṛì, ta bà dù ta 'dê njembí ndoo, giì je bà te líkí'o mì Bèṛi-mì-Mbíṛì mítí ndoo.
45014018	'Duù má bàkà nèté ji Bìndi-Mbíṛì gbí ŋa kpokèjì tí nò, tàkòcò Mbíṛì bà peteke gítí wó, ndâ 'duù delè bà si yí tí i.
45014019	À má énò, ndoo 'ví mòkò a tàkò i ŋìnó mbe kû si gbí òkò tí ndoo 'ví dù nìkì maa, giì je i ŋìnó mbe si ndoo kû je wotí bà konì tí ndoo gbí òkò tí ndoo ji ndoo nô.
45014020	Yo 'ví volo gbí nèté mì Mbíṛì tacó i-zó-zò lá. Ndâ i-zó-zò 'dáá gî a ndâ ngbáṛángà i, káa à lè ji 'duù ŋìnó mbe zò 'bí ŋa i mbe si 'bí ka wó 'ví bàkà vò i nô.
45014021	Yúcó a bà zò yâ lá, ta bà njù pe, delè ta bà bàkà i ŋìnó mbe kû si 'bí ná'vindí yo 'ví bàkà vò i nó, lá.
45014022	Káa bà tee njembí yo kpónó mítí Mbíṛì nó 'ví dù tí có kóó gbí òkò tí yo ta Mbíṛì; káa 'duù ŋìnó mbe nì nikalaká gítí bà bàkà i ŋìnó náa yí ŋò ni tí yúcó gî lá nó, a mbe tó pá.
45014023	Káa Mbíṛì kû waa có a i mítí 'duù ŋìnó mbe zò i ta njembí wó sósò'ô nô, tacó ŋa 'duù tí nò kû bàkà i me ta bà tee njembí wó mítí Mbíṛì lá, káa i ŋìnó náa 'duù bàkà me ta bà tee njembí wó mítí Mbíṛì lá nó, a vò i.
45015001	Ndoo tí ndâ 'duù ŋìnó ta wotí bà tee njembí mítí Bìndi-Mbíṛì kuu tí ndoo nó 'ví konì ndâ 'duù ŋìnó ta wotí bà tee njembí ndú mítí Bìndi-Mbíṛì me njí'dí tí ndú nó tà bà te ndâ du ká'i ŋìndi ndú. Ndoo 'ví bàkà me káa i ŋìnó mbe kû peteke tàkòcò ndoo nó cuki lá.
45015002	Ndoo kùtàá 'dáá gî bà bàkà i ŋìnó mbe kû peteke tàkòcò ndâ 'bí ka ndoo, ta bà konì ndú gítí bà 'de wotí gítí bà tee njembí ndú mítí Bìndi-Mbíṛì.
45015003	Tacó Bìndi-Mbíṛì táánò koṛo có me ká gítí 'dóó miṛi wó cuki lá; á go có tí nó náa à cu mí gbí wáràgà mì Mbíṛì máa, «Ndâ 'duù tí nò mbe kû go yo nò kû go a ye,» nô.
45015004	Káa ndâ có tí nó 'dáá gî náa à cu táánò sàà mí gbí wáràgà mì Mbíṛì nó, a i tacó bà je muu ji ndoo; tacó wàa, wáràgà mì Mbíṛì 'ví je bà zèè njembí, ta wotí bà koṛo có lì mítí Mbíṛì ji ndoo.
45015005	Ye kû 'deke tí ye ji Mbíṛì tí mbe kû je bà zèè njembí, delè tí mbe kû je wotí ji ndâ 'duù, máa, yí 'ví si yo 'ví 'vala ta gbí òkò tí yo nìkì maa go có mì Bìndi-Mbíṛì tí Jézù,
45015006	tacó wàa, có gbí muu yo 'dáá gî 'ví dù ká gbaànjé, wàa yo 'ví ùlù Mbíṛì tí nó tí Bu Mbe tí ndoo Jézù tí Bìndi-Mbíṛì nó ta kòcò yo toko gbaànjé.
45015007	Yo te wiṛi mítí yo gbí òkò tí yo, go bà te wiṛi mì Bìndi-Mbíṛì mítí yo, tacó bà ùlù Mbíṛì.
45015008	Tacó ye kû 'dè có ji yo máa, Bìndi-Mbíṛì táánò gì tí bòò mì ndâ 'duù mì ndâ Ìzìrìyélì ŋìnó mbe ya gí gbí gàzâ gî nó, tacó bà tùbà yúcó mì Mbíṛì, tacó bà tùbà~ máa, cí tí nó náa Mbíṛì táánò ci ta ndâ ká gù ndâ Ìzìrìyélì nó a yúcó.
45015009	Yí gì delè tacó wàa ndâ 'duù ŋìnó ta ŋa ndú me ndâ Ìzìrìyélì lá nó 'ví ùlù Mbíṛì gítí nambeè mì wó, á go có tí nó náa à cu mí gbí wáràgà mì Mbíṛì máa, «À má énò, ye bà ùlù ṛè lo tí Mbíṛì mí gbí òkò tí ndâ 'duù ŋìnó ta ŋa ndú me ndâ Ìzìrìyélì lá; ye bà be ṛè lo gbí cè,» nô.
45015010	À giì cu 'bí~ káká'i máa, «Yo tí ndâ 'duù ŋìnó ta ŋa yo me ndâ Ìzìrìyélì lá nó 'dáá gî 'ví dùlù tí yo toko ta ndâ 'duù mì wó.»
45015011	À giì cu 'bí~ máa, «Yo tí ndâ 'duù ŋìnó náa ŋa yo me ndâ Ìzìrìyélì lá nó 'dáá gî 'ví ùlù Mbíṛì; wàa, ndâ 'duù 'dáá gî 'ví ùlù yí.»
45015012	Káa kòcò Ìzáyà máa, «'Viì-gù Jésì kèjì, yí bà gì tí gba mbe zogo ndâ 'duù ŋìnó ta ŋa ndú me ndâ Ìzìrìyélì lá nô, ndâ 'duù ŋìnó ta ŋa ndú me ndâ Ìzìrìyélì lá nó 'ví koṛo có lì a i mítí wó.»
45015013	Ye kû 'deke tí ye máa, Mbíṛì tí nó náa yo kû koṛo có lì mítí wó nó, 'ví je líkí'o ji yo túkà'i, yí delè 'ví je 'dê njembí ji yo 'do gbí có bà ùnje mì yo, tacó wàa, wotí mì Bèṛi-mì-Mbíṛì 'ví si yo 'ví koṛo có lì mítí Mbíṛì.
45015014	Ye ŋò ni ngbáṛángà'i gî, ndâ ná'vindí, máa, yo a ndâ tó 'duù ngé ndii gî, yo delè a ndâ 'duù ta muu tí yo me gbolò, ta wotí bà nìbà i gbí òkò tí yo kuu tí yo.
45015015	Káa ye kû cu wáràgà tí nó ji yo ta gúku tí ye wálá, tacó bà 'va mbí yo gítí ndâ 'bí i, tacó nambeè tí nó náa Mbíṛì bàkà ji ye,
45015016	ta bà bàkà ye tí mbe bàkà nèté mì Bìndi-Mbíṛì tí Jézù, tí bu-Mbíṛì mbe kû ma Banga-Ngú-Có mì Mbíṛì ji ndâ 'duù ŋìnó náa ndú me ndâ Ìzìrìyélì lá nó, tacó wàa, Mbíṛì 'ví lì ta 'bì wó gí tà i-cí-ci mì ndâ 'duù ŋìnó náa ndú me ndâ Ìzìrìyélì lá, náa Bèṛi-mì-Mbíṛì bàkà tí ngbáṛángà'i gî nô.
45015017	Ye kû mòò ṛo ye gbí nèté mì ye náa ye kû bàkà tacó tí Mbíṛì nó ta ṛè mì Bìndi-Mbíṛì tí Jézù.
45015018	Tacó ye bà yaka 'bì ye yee gbí 've~ ta bà 'dè 'bí tende có wálá, ye bà 'dè có ká gítí bà bàkà ye mì Bìndi-Mbíṛì tí mbe bàkà ndâ 'duù ŋìnó náa ndú me ndâ Ìzìrìyélì lá, mbe 'di có mì Mbíṛì lá nó, tí ndâ mbe 'di có mì Mbíṛì, ta nje ye, delè ta cè bà bàkà i mì ye,
45015019	ta ndâ wotí mì ndâ kpo-kpò i-seṛè náa ye bàkà ndú, ta wotí mì Bèṛi-mì-Mbíṛì. Tacó énò, ye ma Banga-Ngú-Có mì Bìndi-Mbíṛì ta kábà~ 'do Jèrùzàlémè di gbí ndâ to Ìlìríkù.
45015020	À gbí njembí ye ta o 'dáá gî a go bà ma Banga-Ngú-Có gbí ndâ to ŋìnó náa ndâ 'duù kà jé 'di ṛè Bìndi-Mbíṛì gî nó lá, tacó wàa ye 'ví bì 'bá mí pí tà 'bá ŋìnó náa 'bí 'duù sè sàà kùṛo gî nò lá,
45015021	á go có tí nó náa à cu mí gbí wáràgà mì Mbíṛì máa, «Ndâ 'duù tí nó náa à jé 'dé có tí wó ji ndú lá nó bà ŋò yí. Káa ndâ 'duù tí nó jé mbe 'di có tí wó lá nó bà 'di gbí có mì wó» nô.
45015022	Ŋìnò a i tí nó mbe kû tii ye cóó-cóó 'do tí bà ya gí mì yo kà nô.
45015023	Káa nèté mì ye gbí ndâ to tí nó kàá nó lê kpónó wálá, ye lê bàkà có bà ya gí mì yo kà ta mbè ndoò,
45015024	káa ye kpónó kû koṛo có bà có mì yo Rómà kà ta o bà ya ye gí Ìsìpánìyà, ye má zò i-wiṛi mì yo gàà gî, yo 'ví konì ye muu nó mì ye gí kùṛo kà.
45015025	Káa ye kpónó kû ya a i gí Jèrùzàlémè ta ndâ i-bà-konì-tí ji ndâ 'duù mì Mbíṛì kà má kózò gi.
45015026	Tacó a ndâ mbe kû kili ta ṛè mì Bìndi-Mbíṛì gbí ndâ to Mèsìdónìyà ta ndâ to Àkáyà ká tuu ye ta ndâ i-nambeè náa ndú kili 'do gbí 'dóó nambeè mì ndú, máa, ye ya tí~ ji ndâ mbe yê gbí òkò tí ndâ 'duù mì Mbíṛì gbí gbata Jèrùzàlémè.
45015027	Ndú bàkà énò ta pétékè tàkòcò ndú, káa à má ta bà 'dè ta yúcó, i mì ndâ Ìzìrìyélì kuu muu ndú. Tacó ndâ 'duù tí nó náa ndú me ndâ Ìzìrìyélì lá nó kpónó má kû gbo gbí ndâ i-nambeè mì Mbíṛì ta ndâ Ìzìrìyélì, kózò tí ndú delè bà konì ndâ Ìzìrìyélì ta ndâ i muu to tí nô.
45015028	Ye má ya ta i tí nó náa à tuu ta ye nó ji ndâ mbe~ gî, ye bà ya gí Ìsìpánìyà có mì yo kà;
45015029	káa ye ŋò ni gî máa, ta o tí nó náa ye bà yee mì yo kà nó, ye bà yee ji yo ta ndâ tó i me gbolò 'do mì Bìndi-Mbíṛì.
45015030	Ye kû 'deke tí ye ji yo, ta ṛè mì Mbe tí ndoo Jézù tí Bìndi-Mbíṛì, delè ta ṛè mì Bèṛi-mì-Mbíṛì tí mbe zè yo nìkì ma, ndâ ná'vindí máa ndoo 'deke tí ndoo tí kpoò ji Mbíṛì, tacó wàa, yí 'ví konì ye gbí nèté mì ye.
45015031	Yo 'deke tí yo ji Mbíṛì tacó tí ye, máa, yí 'ví si ndâ mbe ùnje gítí Bìndi-Mbíṛì lá 'bá mì ndâ Ìzìrìyélì 'ví dooko gítí ye ta vò i lá, delè tacó wàa, ndâ 'duù mì Mbíṛì gbí gbata Jèrùzàlémè 'ví ù ta nje gítí ndâ nèté mì ye.
45015032	Bìndi~ ye 'ví ya gí mì yo ká ta pétékè tàkòcò ye gí bà tè wó ye mí mì yo kà, náa Mbíṛì má je nó ji ye gî nò.
45015033	Mbíṛì tí mbe 'dê njembí 'ví dù ta yo 'dáá gî. Go-i-tí-nò.
45016001	Ye kû ùlù námì ndoo tí Fòyébè ji yo; yí a mbe konì ndâ mbe kû kili ta ṛè mì Bìndi-Mbíṛì gbí gbata Kèngèréyè.
45016002	Yo te wiṛi mítí wó ta ṛè mì Mbe tí ndoo go bà te wiṛi mítí ndâ 'duù mì Mbíṛì. Yo konì yí ta ndâ 'bí ŋa i ŋìnó mbe nìkì tí wó, tacó yí konì ndâ 'duù me mbè, à kpêtí káa 'dóó ye nó, yí delè konì ye gî.
45016003	Ye 'vee ndâ Pìrìsílà ta Àkùyílà, tí ndâ ka ye mbe bàkà nèté mì Bìndi-Mbíṛì tí Jézù,
45016004	ndú táánò pà ku gítí ndú ta ṛè ye; ze ta ndâ 'duù ŋìnó ta ŋa ndú me ndâ Jùdéyà lá mbe kû kili ta ṛè mì Bìndi-Mbíṛì nó 'dáá gî, 'dè nìkì maa ji ndú.
45016005	Ye 'vee ndâ mbe kû kili ta ṛè mì Bìndi-Mbíṛì á mí 'bá mì ndâ Pìrìsílà ta Àkùyílà. Ye 'vee tó 'duù mì ye Èpàyìnétù tí kpédélé 'duù mbe gì tí 'duù mì Bìndi-Mbíṛì gbí to Ásìyà.
45016006	Ye 'vee Màríyà tí mbe kû bàkà nèté tí kpoò gbí òkò tí yo.
45016007	Ye 'vee ndâ Àndòròníkò ta Jónìyà tí ndâ nambe ye ndâ Jùdéyà, delè tí ndâ ka ye náa ze táánò ta ndú gbí zàà; ndú a ndâ 'duù ŋìnó náa ndâ 'duù ŋò ndú ni ngbáṛángà'i gbí òkò tí ndâ mbe kû mì Bìndi-Mbíṛì gî; a ndú delè ká gì tí ndâ 'duù mì Bìndi-Mbíṛì á kùṛo ji ye.
45016008	Ye 'vee Àmbìlìyátù tí tó 'duù mì ye ta ṛè mì Bìndi-Mbíṛì.
45016009	Ye 'vee Ùrùbánò tí ka ndoo mbe kû bàkà nèté ta ṛè mì Bìndi-Mbíṛì. Ye delè 'vee tó 'duù mì ye Ìsìtákì.
45016010	Ye 'vee Àpélè tí mbe kû bàkà nèté mì Bìndi-Mbíṛì ta njembí wó gbaànjé ngé ma. Ye 'vee ndâ 'duù 'bá mì Àrìsìtòbúlù ngé ma.
45016011	Ye 'vee Èròdìyónà tí nambe ye. Ye 'vee ndâ Nàrìkísù, ta nawù wó, ta ndâ 'viì mì ndú, ta ṛè mì Bìndi-Mbíṛì.
45016012	Ye 'vee ndâ niì tí nó ta ṛè ndú a ndâ Tìrìfósà ta Tìrìfénà tí ndâ mbe kû bàkà nèté ta ṛè mì Mbe tí ndoo nô. Ye delè giì 'vee tó 'duù mì ye tí niì tí nó tí Pérísì tí mbe bàkà nèté tí kpoò ta ṛè mì Mbe tí ndoo nô.
45016013	Ye 'vee Rúfò tí gbolò mbe nèté mì Mbe tí ndoo. Ye delè 'vee nawu Rúfò tí mbe tègàṛà ye ká go 'dóó 'viì mì wó.
45016014	Ye 'vee ndâ Àsìngìrítù, ta Fèlègónì, ta Èrèmésì, ta Pàtòróbà, ta Èrémà, ta ndâ ná'vindí ŋìnó mbe kû dù ta ndú kà.
45016015	Ye 'vee ndâ Fìlòlógu, ta Júlìyà, ta ndâ Nèréwù, ta námì wó, ta Òlímbà, ta ndâ mbe kû kili ta ṛè mì Bìndi-Mbíṛì á mì ndú kà.
45016016	Yo 'vee tí yo gbí òkò tí yo ta bà òlò gbí tù yo go i mì ndâ ná'vindí. Ndâ mbe kû kili ta ṛè mì Bìndi-Mbíṛì mì ze kàá 'vee yo.
45016017	Ye kû 'deke tí ye ji yo, ndâ ná'vindí, máa, yo kpolo ṛo yo mítí ndâ mbe kû njèè gbí òkò tí yo ta bà ŋònòkò muu yo 'do tí yúcó tí nó náa à nìbà~ ji yo nó gî, yo mò tí yo 'do tí ndú gî.
45016018	Tacó ndâ mbe bàkà ŋa i tí nò kû bàkà me nèté mì Mbe tí ndoo Jézù tí Bìndi-Mbíṛì lá, ndú kû bàkà káa 'dóó ndâ i mì ndú mbe nìkì tí ndú; ndú kû eendi ndâ 'duù ŋìnó ta muu ndú me njí'dí nó ta banga nje, ta bà toṛo bàà mítí có.
45016019	Káa ndâ 'duù 'dáá gî 'di tàwo bà zèè Banga-Ngú-Có mì yo ta njembí yo gbaànjé gî. Tacó énò, tàkòcò ye peteke gítí yo ngé ndii gî. Có gbí njembí ye énó máa, muu yo 'ví dù ta o 'dáá gî ká gítí i ŋìnó dú nô, wàa có mì yo 'ví dù ta vò i wálá.
45016020	Mbíṛì tí mbe 'dê njembí bà si yo 'ví 'dò Gba-wàtà mí to ta kò yo. Mbe tí ndoo Jézù tí Bìndi-Mbíṛì 'ví cù 'dê ngo cù wó mítí yo.
45016021	Tìmàtéyò tí ka ye mbe nèté 'vee yo ngé ma. Ndâ Lúcìyò, ta Jàsónì, giì je Sòsìpàtérè, tí ndâ nambe ye, delè 'vee yo ngé ndii gî.
45016022	Ye tí Tèrètíyò, tí mbe kû cu wáràgà tí nó tacó tí Páwòlò, kû 'vee yo ta ṛè mì Mbe tí ndoo.
45016023	Gáyù tí 'duù tí nó náa ye kpónó kû dù a i 'bá mì wó nó, delè náa ndâ mbe kû kili ta ṛè mì Bìndi-Mbíṛì kû kili mí 'bá mì wó nó, 'vee yo ngé ma. Èrásìtù tí mbe kû kpolo tí ndâ i-mírì gbí gbata, ta ná'vindí ndoo Kùwàrítò 'vee yo. (
45016024	Ye kû 'deke tí ye máa, Mbe tí ndoo Jézù tí Bìndi-Mbíṛì 'ví cù 'dê ngo cù wó á mítí yo 'dáá gî. Go-i-tí-nò) Páwòlò ùlù Mbíṛì ta bà 'deke tí wó
45016025	À ùlù Mbíṛì! Wotí bà je wotí bà tee njembí yo mítí Mbe tí ndoo tí kpoò ji yo go Banga-Ngú-Có mì ye náa ye kû ma tí có gítí Jézù tí Bìndi-Mbíṛì nó, kuu tí wó. Có tí nò gbí ndâ ká o táánò sàà a có kóó.
45016026	Káa à kpónó 'dè gbí~ á gí sè gî. A ndâ mbe 'dòkò có mì Mbíṛì ká cu có tí nò mí gbí ndâ wáràgà mì ndú, náa à kpónó kû ma ji ndâ 'duù muu to tí nó 'dáá gî, a go có mì Mbíṛì tí nó mbe kû 'vala ká dúú bà ya tí~ nô. Tacó wàa, ndâ 'duù 'dáá gî 'ví tee njembí ndú mítí Bìndi-Mbíṛì, ndú delè 'ví 'di ta có mì wó.
45016027	À ùlù Mbíṛì tí gbèe mbe 'di gbí-o dúú bà ya tí~ ta ṛè mì Jézù tí Bìndi-Mbíṛì. Go-i-tí-nò.
46001001	Ŋìnó a ye tí Páwòlò, náa a Mbíṛì ká cu 'bì wó mítí ye 'do gbí 'dóó có mì wó tí Mbíṛì, máa ye dù tí tú mì Bìndi-Mbíṛì tí Jézù, ká kû cu wáràgà tí nô. Ze kû gbo gbí bà cu wáràgà tí nó ta ná'vindí ndoo Sòsìténè,
46001002	ji yo tí ndâ 'duù mì Mbíṛì mbe kû kili ta ṛè mì Bìndi-Mbíṛì gbí gbata Kòríndì. Yo tí ndâ 'duù tí nó náa Mbíṛì toṛo ndâ vò i mì yo ta ṛè mì Bìndi-Mbíṛì gî nô, yo tí ndâ 'duù tí nó náa Mbíṛì tè'é tí yo tacó bà kaa yo mò gí mì wó tí Mbíṛì toko ta ndâ 'duù tí nó mbe kû 'deke tí ndú tí ndâ bàndò 'dáá gî ta ṛè mì Mbe tí ndoo Jézù tí Bìndi-Mbíṛì, énó máa yí a Mbe tí ndoo ta ndâ yì 'dáá gî nô.
46001003	Ze kû 'deke tí ze ji Bu ndoo tí Mbíṛì, ze delè kû 'deke tí ze ji Jézù tí Bìndi-Mbíṛì énó máa, ndú 'ví toko nambeè ta yo, ndú delè 'ví si yo 'ví dù nìkì maa.
46001004	Ye kû 'dè nìkì maa ji Mbíṛì ta o 'dáá gî tacó tí yo, tacó nambeè mì wó tí Mbíṛì náa yí bàkà ji yo ta ṛè mì Bìndi-Mbíṛì tí Jézù nô.
46001005	Mbíṛì wu bà 'dè có mí gbí nje yo me gbolò, yí delè giì je muu ji yo me gbolò ta ṛè mì Bìndi-Mbíṛì.
46001006	Yúcó tí nó náa ye 'dè ji yo gítí Bìndi-Mbíṛì nó kpónó bàkà kudu mí gbí njembí yo
46001007	tí ŋa ŋìnó náa yo kpónó kû ùndi o bà tùbà tí Mbe tí ndoo Jézù tí Bìndi-Mbíṛì ta gbèe i-nambeè mì Mbíṛì Mbe gboo 'do mì yo wálá.
46001008	Mbíṛì bà je wotí ji yo tacó wàa, yo 'ví dù tí ndâ 'duù ŋìnó ta i-nô mì yo wálá nó yee tí ndòngbú o tí nó, tí o bà gì Mbe tí ndoo Jézù tí Bìndi-Mbíṛì nô.
46001009	Mbíṛì tí nó tí mbe tè'é tí yo gí bà dù toko ta 'Viì mì wó, Jézù tí Bìndi-Mbíṛì tí Mbe tí ndoo nó, a mbe kû ṛu káa ndi ngo nje wó.
46001010	Ye kû yù 'do mì yo 'dáá gî a nambeè ta ṛè mì Mbe tí ndoo Jézù tí Bìndi-Mbíṛì, énó máa, yo 'dáá 'ví eṛe gba có mì yo ká gbaànjé, ndâ ná'vindí ye. Yo ùnje énó máa, yo bà si gbínje 'ví dù gbí òkò tí yo wálá, ŋa bà koṛo có mì yo delè ta ndeṛè bà bàkà i mì yo 'dáá gî 'ví dù ká gbaànjé.
46001011	Ye kû 'dè có tí nò ji yo tacó ye 'di có 'do mì ndâ 'duù mì niì tí nó tí Kèlèyónè nó énó máa, gbí òkò tí yo kà nìkì ngé gî lá, ndâ ná'vindí ye.
46001012	Có tí nó ta go bà 'dè ji yo tí ye nó a ŋìnó máa, à gbí òkò tí yo kà a 'bè: 'duù ŋìnó máa, «Ye a 'duù mì Páwòlò,» ŋìnó máa, «Ye a 'duù mì Àpólò,» 'duù ŋìnó máa, «Ye a 'duù mì Kéfà,» ŋìnó máa, «Ye a 'duù mì Bìndi-Mbíṛì.»
46001013	À njèè gbí Bìndi-Mbíṛì gî? Àá táánò gbì a Páwòlò mítí njèèkpè mû? Àá táánò caka tí yo ta ṛè Páwòlò?
46001014	Ye kû 'dè nìkì maa ji Mbíṛì tacó ye táánò caka 'do gbí òkò tí yo cuki káa tí ndâ Kìrísìpù ta Gáyù.
46001015	À má énó, 'bí 'duù gbí òkò tí yo bà 'de wotí bà 'dè có énó máa, àá táánò caka tí yì ta ṛè ye nò wálá.
46001016	Ye koṛo có énó máa, ndâ 'bí 'duù náa ye táánò caka tí ndú káa ndâ 'dakò tí nó tí Ìsìtèfánà nó ta ndâ 'duù mì wó. À má ta bà 'dè có ta yúcó, mbí ye káká'i tí 'bí 'duù náa ye caka tí wó bìndi ndâ 'duù tí nò ta bà muu ndú náa ye 'deke ndú nò lá,
46001017	tacó Bìndi-Mbíṛì táánò tuu ye me tacó bà caka tí ndâ 'duù lá, yí tuu ye a i tacó bà ma Banga-Ngú-Có. Yí delè táánò tuu ye nò me tacó bà gì gí bà ma Banga-Ngú-Có ta bà 'vanda có kpènjèngè'vèè, tí ndâ có bà 'di gbí-o mì ndâ 'duù muu to tí nó, nò lá. Tacó ndâ có bà 'di gbí-o tí nò kpènjèngè'vèè nò kû bàkà có gítí bà cì Bìndi-Mbíṛì mítí njèèkpè mû tí có ta gbí~ wálá.
46001018	Có gítí bà cì Jézù mítí njèèkpè mû gbí tù ndâ 'duù tí nó mbe giṛi'o gî nó go mòngò gbí tù bô, káa à gbí tù ndoo tí ndâ 'duù tí nó mbe kû co tí kpokèjì mì 'válá nó, a có gítí wotí mì Mbíṛì.
46001019	Tacó à cu mí gbí wáràgà mì Mbíṛì énó máa, Mbíṛì máa, «Ye bà voloko gbí kpokèjì bà 'di gbí-o mì ndâ mbe 'di gbí-o gî. Ye bà bàkà bà ŋò'o mì ndâ mbe kpo-ṛo tí i ta gbí~ wálá.»
46001020	À má énò, ndâ mbe 'di gbí-o kpónó ngò? Ndâ kpo-kpò mbe ŋò wáràgà, ta ndâ kpo-kpò mbe kû 'viiki gbí có kpónó gbí to ngàyi? Mbíṛì kpónó yù gbí ndâ i-ŋónókó mì ndâ mbe 'di gbí-o muu to tí nó gí sè lá?
46001021	Káa có gbí muu Mbíṛì má lê énó máa ndâ 'duù muu to tí nó 'ví ŋò yì tí Mbíṛì ni 'do gbí 'dóó bà 'di gbí-o mì ndú lá, yí bàkà énò tacó à gbí njembí wó a có bà 'vala ndâ 'duù, ta «có ŋónókó» tí nó náa ndoo kû ma nô.
46001022	Ndâ Jùdéyà kû ù a ndi bà ŋò ndâ seṛè, ta ndâ mbó ndi 'bì Mbíṛì, ndâ Ìgìrígì kû ù a ndi bà 'di kòcò ndâ mbe 'di gbí-o.
46001023	Káa ndoo kû ma a có gítí Bìndi-Mbíṛì náa à gbì yí mítí njèèkpè mû, tí có mbe kû pèè njembí ndâ Jùdéyà, káa ndâ Ìgìrígì kû si a i tí có ŋónókó.
46001024	Káa à má ji ndâ 'duù tí nó náa Mbíṛì tè'é tí ndú gî, tí ndâ Jùdéyà ta ndâ Ìgìrígì, có ŋónókó tí nò náa ndoo kû ma nò a Bìndi-Mbíṛì tí wotí mì Mbíṛì, a Bìndi-Mbíṛì tí bà 'di gbí-o mì Mbíṛì.
46001025	Có ŋìnó náa àá mì Mbíṛì a có ŋónókó nó a có ta gbí~ me gbolò ndii gbí có mì ndâ mbe 'di gbí-o muu to tí nó gî. Bìndi~ i ŋìnó tí jó'dókò i mì Mbíṛì nó a i mbe kpolo ndii 'bilì ndâ mbe wotí muu to tí nó gî.
46001026	Yo koṛo muu yo á gítí o bà tè'é tí yo mì Mbíṛì táánò gi, ndâ ná'vindí; ndâ 'duù muu to tí nó táánò ŋò ndâ 'duù me mbè gbí òkò tí yo tí ndâ mbe 'di gbí-o ṛo ndú lá, ndâ 'duù me mbè gbí òkò tí yo táánò me ndâ mbe wotí lá, ndâ 'duù me mbè 'do gbí òkò tí yo táánò delè me ndâ 'viì mì ndâ 'duù ŋìnó ta ṛè ndâ mbe jò ndú a ṛè nó lá.
46001027	Káa Mbíṛì táánò cu 'bì wó mítí mbe ŋónókó, tacó bà te nô mí ṛo ndâ mbe 'di gbí-o, Mbíṛì cu 'bì wó mítí jó'dókò 'duù tacó bà te nô mí ṛo ndâ mbe wotí,
46001028	Mbíṛì giì cu 'bì wó mítí i ŋìnó ta gbí wó wálá, náa ndâ 'duù muu to tí nó si tí có lá, yí delè kû cu 'bì wó mítí 'bí i, kpêtí i tí nò má wálá, tacó bà bàkà ndâ i ŋìnó náa ndú kuu tí~ nó tí ndâ i lá.
46001029	Tacó wàa, 'bí 'duù muu to tí nó 'ví cè ta cè-'bì máa, yì ma kùṛo Mbíṛì nò lá,
46001030	tacó a Mbíṛì ká toko yo ta Bìndi-Mbíṛì tí Jézù, à delè káa Mbíṛì ká bàkà Jézù tí ṛèngbó bà 'di gbí-o mì yo, tí mbe si ndoo 'ví dù tí ndâ jáá 'duù á kùṛo wó tí Mbíṛì, tí ndâ 'duù ŋìnó náa yí tí Mbíṛì kaa ndoo mò gí mì wó gî, delè tí ndâ 'duù ŋìnó náa à toṛo ndâ vò i mì ndoo gî nô.
46001031	Tacó énò, à giì cu mí gbí wáràgà mì Mbíṛì énó máa, «Go bà cè cè-'bì má tí 'duù, yí 'ví cè a i ta ṛè Mbíṛì.»
46002001	Ta o tí nó náa ye táánò ya tí~ gí mì yo kà nó, ye ya me ta bà ma yúcó mì Mbíṛì ji yo ta ndâ kpo-kpò có lá, ye delè ma me ta bà 'dè ndâ có mì ndâ mbe 'di gbí-o lá, ndâ ná'vindí ye.
46002002	Tacó ta o tí nó náa ye táánò kuu mì yo kà nó, ye eṛe muu ye cuki ká gítí bà 'dè có gítí Jézù tí Bìndi-Mbíṛì, ta có gítí bà gbì yí mítí njèèkpè mû.
46002003	Ye táánò ya gí mì yo kà ta wotí tí ye wálá. Ye ya ta gúku ká tí ye. Ye ta o tí nò kû gu ká kpùṛù-kpùṛù énô.
46002004	Ye ta o tí nò toṛo me bàà mítí có mì ye náa ye 'dè ji yo nó lá, ye te me banga mítí có tí nó náa ye ma ji yo nó go i mì ndâ mbe 'di gbí-o muu to tí nó lá. Ye tù ji yo káa bà wotí mì Bèṛi-mì-Mbíṛì.
46002005	Tacó wàa, ndeṛè bà tee njembí yo mítí Mbíṛì 'ví dù me 'do gbí có bà 'di gbí-o mì ndâ 'duù muu to tí nó lá, à 'ví dù a i 'do gbí wotí mì Mbíṛì.
46002006	Ta ndâ ŋa ŋìnò 'dáá gî, ze ma có bà 'di gbí-o a ji ndâ 'duù tí nó náa gbí dìì ndú yù gítí có mì Mbíṛì gî nó. Káa bà 'di gbí-o tí nò me bà 'di gbí-o mì ndâ 'duù tí nó kpónó kuu muu to tí nó nó lá. À delè me ŋìndi ndâ mbe wotí mbe kû zogo to tí nó, náa wotí mì ndú bà mìì gî nó, lá.
46002007	Ze kû ma a có kóó, tí có bà 'di gbí-o mì Mbíṛì náa yí táánò ngùù 'do tí ndâ 'duù gî, tí tó có náa yí koṛo si mí to tacó tí ndoo sàà táánò kùṛo bà suu to tí nô.
46002008	Gbèe 'duù 'do gbí òkò tí ndâ gba muu to tí nó mbe 'di gbí có tí nó wálá, tacó ndú má 'di gî, ndú táánò bà gbì 'duù tí nó tí mbe tí ngba'o nó mítí njèèkpè mû wálá.
46002009	Káa à cu mí gbí wáràgà mì Mbíṛì énó máa, «'Bí i náa 'bí 'duù jé mbe ŋò ta ṛo wó wálá, tí i náa 'bí 'duù jé mbe 'di có gítí~ ta tù wó wálá, tí i náa 'bí 'duù jé mbe koṛo có gítí~ wálá, ŋìnò a i tí nó náa Mbíṛì bàkà si mí to tacó tí ndâ mbe zè yí nìkì ma nô.»
46002010	Mbíṛì tuu a Bèṛi mì wó tí Mbíṛì gí bà 'dè gbí i tí nò ji ndoo, tacó Bèṛi-mì-Mbíṛì a mbe pà gbí ndâ i lézé-lézé yee ngé ṛèngbó ndú, à kpêtí káa ndâ kpóló-kpolo có kóó ŋìnó mì Mbíṛì.
46002011	'Bí 'duù ta wotí bà 'di gbí ndâ có gbí njembí 'bí ka wó tí wó wálá, à káa bèṛi mì 'duù ká 'di gbí ndâ kóṛó-koṛo có gbí njembí wó. À má énò, 'bí 'duù delè mbe 'di gbí ndâ kóṛó-koṛo có mì Mbíṛì wálá, à káa Bèṛi-mì-Mbíṛì.
46002012	Bèṛi tí nó náa Mbíṛì kpónó je ji ndoo nó me bèṛi mì ndâ 'duù muu to tí nó lá. Yí je ji ndoo a Bèṛi mì wó tí Mbíṛì, tacó wàa, ndoo 'ví 'di ta gbí ndâ i-nambeè tí nó náa yì tí Mbíṛì kaa ji ndoo sínò nô.
46002013	Ndoo kû 'dè gbí ndâ yúcó mì Mbíṛì ji ndâ 'duù tí nó náa Bèṛi-mì-Mbíṛì kuu gbí njembí ndú nó me ta ndâ có náa a ndâ mbe 'di gbí-o muu to tí nó ká nìbà ndú ji ndoo nò lá, ndoo kû 'dè a i ta ndâ có náa a Bèṛi-mì-Mbíṛì ká nìbà ndú ji ndoo.
46002014	'Duù ŋìnó ta Bèṛi-mì-Mbíṛì gbí njembí wó wálá nó ùnje gítí bà 'de ndâ i-nambeè 'do mì Bèṛi-mì-Mbíṛì lá, tacó ŋa 'duù tí nò 'di gbí ndâ i-nambeè tí nó lá. Ndâ i-nambeè tí nò ṛo wó 'dáá gî káa ndâ i ta gbí ndú wálá, tacó à kû ŋò i gbí ndâ i tí nò ni ká ta wotí mì Bèṛi.
46002015	'Duù tí nó ta Bèṛi-mì-Mbíṛì kuu gbí njembí wó nó 'viiki káa gbí ndâ i 'dáá gî, káa 'duù mbe 'viiki gbí njembí wó wálá.
46002016	Tacó à cu mí gbí wáràgà mì Mbíṛì énó máa, «A 'di ká 'di gbí có gbí njembí Mbíṛì gî, tacó wàa 'duù tí nò 'ví nì ta bà i ji Mbíṛì?» Káa njembí ndoo a njembí Bìndi-Mbíṛì.
46003001	Bà 'dè có ji yo go bà 'dè có ji ndâ 'duù ŋìnó náa Bèṛi-mì-Mbíṛì kuu gbí njembí ndú nó táánò kpò ye gî, ndâ ná'vindí ye. Tacó énó ye giì 'dè có ji yo ká go bà 'dè có ji ndâ 'duù ŋìnó mbe kû 'vala ká gbí ŋa kpokèjì bà 'vala ndò mì ndâ 'duù muu to tí nô. Ye 'dè có ji yo go bà 'dè có ji ndâ dó 'viì gbí òkò tí ndâ mbe kû kili ta ṛè mì Bìndi-Mbíṛì.
46003002	Ye táánò ko yo ta ngo kí, ye ko yo me ta ndâ kùùkpò i-zó-zò lá, tacó yo ta o tí nò 'viindi tí yo gítí bà zò ndâ kùùkpò i-zó-zò lá. À kpêtí ká kpónó, yo 'viindi tí yo kálásê,
46003003	tacó yo kû 'vala go có mì ndâ 'duù muu to tí nó kálásê. Yo lê má kû tò kiì, yo delè má kû 'dèèkè mà, gbí có tí nó me énó máa, yo kû 'vala káa cè ŋa bà 'vala ndò mì ndâ sè ndâ 'bí 'duù muu to tí nó lá?
46003004	Tacó 'bí 'duù má 'dè có énó máa, «Ye a 'duù mì Páwòlò,» bìndi~ 'bí ka wó giì 'dè có énó máa, «Ye a 'duù mì Àpólò,» yo kû bàkà nò me cè bà bàkà i mì ndâ 'duù muu to tí nó lá?
46003005	À má énó, Àpólò tí nò a yè? Páwòlò delè a yè? Ze a ndâ bòò mì Mbíṛì, náa Mbíṛì táánò tuu ze ji yo tacó bà konì yo wàa yo 'ví ù ta nje gítí yì tí Mbíṛì. Mbíṛì táánò tuu 'duù ŋìnò ká ta ŋa nèté mì wó, yí giì tuu ka wó ká ta ŋa nèté mì wó.
46003006	Ye táánò ṛò a njì ŋa, bìndi~ Àpólò giì ja ngo mítí kû i, káa a Mbíṛì ká giì si kú i tí nò 'ví uu gí yaà.
46003007	À má énó, mbe ṛò i me i lá, mbe ja ngo gítí kú i delè me có lá, i káa Mbíṛì tí mbe je bà uu ndò ji kù i.
46003008	'Bè gbí òkò tí ndâ mbe ṛò i, ta mbe ja ngo gítí kú i wálá, Mbíṛì bà ko mboo nèté mì ndú ji ndú 'vii ká ta ŋa nèté mì ndú.
46003009	Tacó ze a ndâ kaà gbí nèté mbe kû bàkà nèté tacó tí Mbíṛì. Káa yo a njí mì Mbíṛì. Yo delè a 'bá mì Mbíṛì.
46003010	À má go nambeè tí nó náa Mbíṛì bàkà ji ye nó, ye a gbolò 'duù kùṛo ndâ mbe bì 'bá. A ye ká sè tà 'bá, bìndi~ 'bí 'duù giì bì kû ya tí~ gí yaà. Káa wò tí mbe kû bì 'bá tí nò ya tí~ gí yaà nò 'ví koṛo muu lo gítí cè ŋa bà bì i mì lo.
46003011	Tacó 'bí 'duù bà sè tà 'bí 'bá bìndi ŋìnò náa à sè gî nò wálá. Ṛè ŋìnò náa à sè gî nò a Jézù tí Bìndi-Mbíṛì.
46003012	'Bí 'duù má bì i kû ya tí~ gí yaà mì pí tà 'bá tí nó ta dâ'bì, 'bí 'duù 'ví bì ta fádà, 'bí 'duù 'ví bì ta ndâ banga ŋa díí ta i gbí ndú me gbolò, 'bí 'duù 'ví seke a ndâ njí-mû mí pí~, 'bí 'duù 'ví po a mbílì, 'bí 'duù 'ví po a kùngbó cû.
46003013	Àá bà tùbà cè ŋa mbó ndi 'bì ndâ 'duù tí nò gbaànjé-gbaànjé gî. Yé tí nó kèjì gí bà too ta wu nó bà gbaa ndâ i 'dáá mí gbí ngbàà ṛi, bìndi~ a wu tí nò ká bà tùbà cè ŋa nèté mì 'duù gí sè.
46003014	I tí nó náa 'duù bì mí pí tà 'bá tí nò nó má doo lá, àá bà ko mboo nèté mì 'duù tí nò ji yí.
46003015	Káa nèté mì 'duù má doo gî, yí bà bè gbí nèté mì wó gî, káa yí bà 'vala go 'duù mbe 'vala 'do gbí wu nó gî.
46003016	Yo ŋò ni lá máa yo a ndâ 'bá mì Mbíṛì? Yo delè ŋò ni lá máa Bèṛi-mì-Mbíṛì kû 'vala gbí njembí yo?
46003017	'Duù má ki'viki 'bá mì Mbíṛì, Mbíṛì bà ki'viki 'duù tí nó, tacó 'bá mì Mbíṛì a 'bá náa Mbíṛì kaa mò gí mì wó tí Mbíṛì gî. Káa 'bá-Mbíṛì tí nò a yo.
46003018	'Duù 'ví eendi tí wó ta kpéétí wó lá. 'Bí 'duù 'do gbí òkò tí yo má kû koṛo có máa, ndâ 'duù muu to tí nó kpónó kû si yì tí mbe 'di gbí-o, si 'duù tí nò má gì tí ŋónókó má kózò gî, yí 'ví giì 'di gbí-o a 'do ndiì.
46003019	Tacó i tí nó náa ndâ 'duù muu to tí nó kû si tí bà 'di gbí-o nó a i-ŋónókó kùṛo Mbíṛì. Tacó à cu mí gbí wáràgà mì Mbíṛì énó máa, «Yí zèè ndâ mbe 'di gbí-o gbí tiṛì mì ndú.»
46003020	À giì cu 'bí~ káká'i énó máa, «Mbíṛì ŋò ni gî máa, có gbí ndâ kóṛó-koṛo có mì ndâ mbe 'di gbí-o wálá.»
46003021	À má énò, 'bí 'duù 'ví cè cè-'bì ta ṛè ndâ 'duù muu to tí nó lá, tacó ndâ i 'dáá gî a ndâ i mì yo:
46003022	à má a Páwòlò, à má a Àpólò, à má a Kéfà, à má a to tí nó, à má a 'válá, à má a ku, à má a kpónó, à má a taàbé, ndâ i 'dáá gî a ndâ i mì yo,
46003023	káa yo a ndâ i mì Bìndi-Mbíṛì, bìndi~ Bìndi-Mbíṛì a i mì Mbíṛì.
46004001	Yo kùtàá bà si ze tí ndâ bòò mì Bìndi-Mbíṛì mbe kû kpolo tí ndâ có tí nó táánò tí ndâ có kóó mì Mbíṛì nô.
46004002	Káa kpóló-kpolo có mì 'duù tí nó mbe kû 'dè có kóó ji yí nó a ŋìnó máa, yí 'ví dù me mbe fílí nje lá.
46004003	Káa a má gítí bà miṛi ye, bà 'viiki ye mì yo, ta bà 'viiki ye gbí ngbàngà mì ndâ 'duù muu to tí nó, bàkà i ta ye gbaànjé lá. À má ta bà 'dè ta yúcó, ye ngbá 'viiki tí ye lá.
46004004	Njembí ye ká ngbáṛángà'i. Kpêtí ká énò, ye kû 'dè me có máa, ye co jóró 'do gbí vò i gî nò lá. À káa Mbíṛì ká bà 'viiki ye.
46004005	À má énò, ndoo co kpónó gí bà waa có mítí 'bí 'duù á kùṛo o bà co ṛi bà waa có á kùṛo bà gì Mbe tí ndoo lá. Yí kèjì gí bà tùbà ndâ i ŋìnó náa ndoo bàkà ndú gbí 'dí'di'o nó gí ṛo ngba'o; yí kèjì gí bà 'dè gbí ndâ có kóó tí nó gbí njembí ndoo nó 'dáá gî gí sè, bìndi~ Mbíṛì bà giì ko mboo ndâ tó i mì ndâ 'duù gbaànjé-gbaànjé go ŋìnó náa à tí~ nó ji ndú.
46004006	Ye kpónó 'dè có tí nò ta ṛè ze ta Àpólò nó ká go cè tiṛì nô, ndâ ná'vindí, tacó wàa yo 'ví mèlè ta ndi ze, wàa yo 'ví 'di ta gbí có tí nó máa, «Ndii muu có tí nó náa à cu mì gbí wáràgà mì Mbíṛì nó lá,» nô. Tacó yo bà giì luguu tí yo ta bà wu gbí 'bí 'duù, bìndi~ yo giì cònje gítí 'bí 'duù.
46004007	Tacó a 'di ká bàkà 'bè mí gbí òkò tí yo? A yè ká mì yo náa à je ji yo me jé-je lá? Káa à má je i ji yo jé-je, yo kû cè cè-'bì muu~ goòlá à me i-nambeè náa à je ji yo me sínò lá nò, tacó yè?
46004008	Yo kpónó a ndâ mbe yéŋì gî! Yo kpónó gì tí ndâ mbe i gî! Yo gì tí ndâ kpo-kpò gba si ze mí to gî! Có gbí njembí ye máa, yo kùtàá 'ví dù tí ndâ kpo-kpò gba ta yúcó, tacó wàa ndoo 'ví dù ta ndoo tí ndâ kpo-kpò gba.
46004009	Tacó ye ŋò goòlá Mbíṛì waa có mítí ze tí ndâ mbe kû ma có mì wó, máa, à 'ví zi ze mí gbí njì ṛo ndâ 'duù 'dáá gî, tacó wàa, ndâ 'duù muu to tí nó 'dáá gî, ta ndâ basìlì 'ví ŋò ta ṛo ndú.
46004010	Ze dù tí ndâ mbe ŋónókó ta ṛè mì Bìndi-Mbíṛì, káa yo dù tí ndâ mbe 'di gbí-o ta bà dù toko ta Bìndi-Mbíṛì! Wotí tí ze wálá, káa yo a ndâ mbe wotí! Ndâ 'duù te duù mítí ze lá, káa ndú kû te duù mítí yo!
46004011	Ze yee tí o tí nó kpónó go có tí nó gbí nje ye nó kû kònò go, ze kû kònò go ngo, ze kû nò ta zì bòngo tí ze káṛákà-káṛákà, à kû gbì ze; dúú bàndò tí ze wálá,
46004012	ze kû zò i 'do gbí bà ka wu'o. 'Duù má kû be ze, ze kû cù 'dê ngo cù mítí 'duù tí nò; à má kû mèèkè'i tí ze, ze kû kònò ndâ vò i tí nò náa à kû me mítí ze nò;
46004013	à má kû 'dè ndâ vò có mítí ze, ze kû 'vìsì gí tàkò ndú káa tó có. Ze kpónó ká go zùkùmèè mì ndâ 'duù á muu to tí nô, ze kpónó a ndâ pù muu ndâ i 'dáá gî.
46004014	Ye kpónó kû cu wáràgà tí nó ji yo me tacó bà te nô mí ṛo yo lá. Ye kû cu ji yo a i tacó bà kpo-gbí-tà-tù yo tí ndâ 'dóó 'viì mì ye, tí ndâ wú-gbí-ṛé ye.
46004015	Tacó kpêtí ndâ mbe kû nìbà i ji yo ta ṛè mì Bìndi-Mbíṛì tí Jézù má me mbè ká go tùmèṛè, bu yo ta ṛè mì Bìndi-Mbíṛì tí Jézù gbí òkò tí ndú 'dáá gî gbaànjé káa ye tacó a ye ká ya ta Banga-Ngú-Có ji yo.
46004016	À má énò, ye kû je wotí ji yo máa yo mèlè ndi ye.
46004017	Ŋìnò a gbí ndeṛè có tí nó náa ye kû tuu tí~ ta Tìmàtéyò ji yo nó ká nò. Yí a 'dóó 'viì mì ye, tí tó 'viì mì ye, mbe kû 'vala toko ta Mbe tí ndoo ta njembí wó gbaànjé. Yí bà 'va mbí yo gítí cè ŋa bà 'vala ye toko ta Bìndi-Mbíṛì, náa ye má kû nìbà i ji ndâ mbe kû kili ta ṛè mì Bìndi-Mbíṛì tí ndâ bàndò 'dáá gî.
46004018	Ndâ 'bí 'duù gbí òkò tí yo kà kû luguu tí ndú máa ndâ yì ma, goòlá ye kèjì gí mì yo kà wálá nô.
46004019	Káa ye kèjì gí mì yo kà kpónó-kpónó, náa Mbíṛì má je nó ji ye gî nò. Àá bà dù gbí muu ye ta o tí nò náa ye bà ya tí~ gí mì yo kà nò, me káa có gítí bà 'dè ndâ có gítí ndâ 'duù tí nó mbe kû luguu tí ndú máa ndâ yì ma nó cuki lá. Có bà ŋò énó máa, wotí kuu tí ndú wè, delè kuu gbí muu ye.
46004020	Tacó Mbíṛì kû zogo to tí nó me ká ta có cuki lá, yí kû zogo ta wotí.
46004021	À tí yo a go ngàyi? Máa, ye gì gí mì yo kà ta kpo-'bilì, wèè, ta pétékè 'bì?
46005001	Ye 'di có énó máa yo kû gbètèkè tí yo gbí òkò tí yo kà tí vò ŋa ŋìnó náa à kpêtí káa ndâ 'duù tí nó mbe ŋò dúú kpokèjì bà bàkà nambeè ta Mbíṛì nì lá nó, ndú bà gbètèkè tí ndú gbí òkò tí ndú yee tàkò ŋa ŋìndi yo nò wàlà. Yo volo ŋìndi yo ká ngé tí ŋa ŋìnó náa 'duù kû tèṛì cìkii nawù bu wó.
46005002	Ŋa i tí nò kùtàá má volo tí yo volo, wàa yo 'ví mò ta 'duù tí nò mbe kû bàkà nó 'do gbí òkò tí yo gî, à nìkì ma, káa yo ndí~ kû giì si tí i bà mba tí yo.
46005003	Ye tà kpêtí kpónó má me mì yo kà lá, njembí ye ká gá'dáá tí yo kà. Ye delè kàá waa có mítí 'duù ŋìnó gbí òkò tí yo mbe kû bàkà ŋa vò i tí nó ta ṛè mì Mbe tí ndoo tí Jézù sàà gî.
46005004	Yo kili ta bà muu yo tí ndâ mbe kû kili ta ṛè mì Jézù, wàa ye delè 'ví dù á kàá kû 'deke tí ye ji Mbe tí ndoo tí Jézù,
46005005	tacó bà je wotí bà je 'duù tí nò mbe kû bàkà ŋa vò i tí nò gbí òkò tí yo nó ji Gba-vò-i, wàa Gba-vò-i 'ví nìbà vò i ji yí, tacó wàa lilí wó 'ví 'vala ta o bà co ṛi mì Mbe tí ndoo tí Jézù.
46005006	Bà mba tí yo nò nìkì lá! Yo ŋò ni lá máa, gbèe kínì kû volo yâ?
46005007	À má énò, yo mò vò 'duù tí nó gbí òkò tí yo, mbe kû volo yo go gbèe kínì mbe kû volo yâ nó gî, tacó wàa yo 'ví dù tí ndâ cèe 'duù go ŋìnó náa à tí~. Tacó à waa mbelè Bìndi-Mbíṛì tí 'viì-rómbo mì ndoo tí i-cí-ci á gítí o bà Ndii-ta-muu-ndâ-Ìzìrìyélì-mì-Mbíṛì gî.
46005008	À má énò, ndoo bàkà gbolò o tí nò me ká ta bà zò káa yâ ŋìnó ta kínì gbí~, tí kínì bà mbè ndâ ka tí, delè tí kínì sogote nó lá. Ndoo zò ta ngbáṛángà njembí ndoo, ndoo zò ta tiṛì gbí njembí ndoo lá, ndoo delè 'ví zò ta yúcó.
46005009	Ye táánò cu wáràgà ji yo énó máa, yo 'ví nì kaà ta ndâ 'duù ŋìnó mbe kû bàkà ndâ i ŋìnó mbe 'vii ṛo 'bá lá nó lá.
46005010	Káa ye ta o tí nò nì me ndâ 'duù ŋìnò mbe ŋò dúú kpokèjì bà bàkà nambeè ta Mbíṛì ni lá mbe kû sì tí ndú ká sàkàmàà, tí ndâ mbe gàmàtà mbe kû zò 've i mì ndâ 'duù, delè tí ndâ mbe kû kùmùkù ndâ i mì ndâ 'duù, tí ndâ mbe kû bàkà i ji ndâ sú mbíṛì nó lá.
46005011	Gbí có mì ye nò táánò a i énó máa, yo 'ví nì kaà ta 'duù ŋìnó mbe kû 'dè có máa yì a ná'vindí yo tí ndâ 'duù mì Bìndi-Mbíṛì káa yí kû sì tí wó ká sàkàmàà nò lá; yo 'ví nì káa ta yí lá, náa yí má a mbe gàmàtà, náa yí má a mbe kû bàkà i ji ndâ sú mbíṛì, náa yí má a mbe kû 'dè vò có, náa yí má a vò mbe njù pe, náa yí delè má a mbe ngbà nò. À kpêtí káa bà toko 'bí yo mí gbí i-zó-zò ta ŋa 'duù tí nò, yo 'ví bàkà là.
46005012	Ye táánò 'dè có tí nò me gítí ndâ 'duù ŋìnó mbe ŋò dúú kpokèjì bà bàkà nambeè ta Mbíṛì ni lá nó lá. Tacó nèté mì ye ta bà 'viiki ndâ 'duù ŋìnó náa ndú me ndâ mbe kû kili ta ṛè mì Bìndi-Mbíṛì lá nó a yè? Nèté mì yo me a i ta bà 'viiki ndâ 'duù tí nó mbe kû kili to ṛè mì Bìndi-Mbíṛì nó lá?
46005013	À káa Mbíṛì ta kpéétí wó ká bà 'viiki ndâ 'duù ŋìnó náa ndú me ndâ 'duù mì Bìndi-Mbíṛì lá nô. «Yo mò vò 'duù tí nò á 'do gbí òkò tí yo gî,» á go có tí nó náa à cu mí gbí wáràgà mì Mbíṛì nô.
46006001	Có má kuu gbí òkò tí ndâ 'bí 'duù ta ná'vindí wó gbí òkò tí yo, 'duù tí nò bà koṛo a cè gbí kò có yè, wàa yí 'ví o tí~ ta muu yo tí ndâ tó 'duù mì Mbíṛì ya gí bà kpì ngbàngà tí ná'vindí wó mí kùṛo ndâ gba ŋìnó mbe kû co me tí jáá kpokèjì mì Mbíṛì lá nó?
46006002	Yo ŋò ni lá máa, ndâ 'duù ŋìnó tí ndâ tó 'duù mì Mbíṛì nó kèjì gí bà dù tí ndâ mbe waa có mítí ndâ 'duù muu to tí nó 'dáá gî? Káa yo má a ndâ mbe waa có mì ndâ 'duù muu to tí nó 'dáá gî, bà pà làyì gítí ndâ víí có gbí òkò tí yo bà kpò yo gî?
46006003	Yo ŋò ni lá máa, a ndoo wúnò ká bà waa ndâ có mì ndâ basìlì? À má énò, à kpónó 'ví giì kpò tí, tí ndoo nó a bà waa có mì ndâ 'duù mbe kû 'vala muu to tí nó?
46006004	Káa, à má énò, yo kû kaa ndâ có gbí òkò tí yo tí ndâ mbe kû kili ta ṛè mì Bìndi-Mbíṛì, ya tí~ gí gbí ngbàngà kùṛo ndâ 'duù tí nó ta ṛè ndú gbí òkò tí ndâ mbe kû kili ta ṛè mì Jézù wálá nó, tacó yè?
46006005	Nô ṛo yo wálá tacó yè? Gbí có mì yo nò énó máa, gbèe 'duù gbí òkò tí yo tí ndâ mbe kû kili ta ṛè mì Bìndi-Mbíṛì tí mbe 'di gbí-o, tacó wàa yí 'ví dù tí mbe kû 'viiki gbí ndâ có gbí òkò tí yo wálá?
46006006	Yo kû zò tí yo gbí òkò tí yo go ndâ sè! 'Duù loko ká mítí ná'vindí wó ta ngbàngà mí kùṛo ndâ mbe ùnje gítí có mì Jézù lá!
46006007	Gbí bà jaka tí yo gbí òkò tí yo ta kpéétí yo ya tí~ gí gbí ngbàngà nò énó máa, 'bí i mbe lè gî kuu gbí òkò tí yo. À wálá nìkì mì yo a bà gbì gbí njembí yo gítí bà kònò ndâ vò i tí nó náa à kû me mítí yo nó? À wálá nìkì a bà kùmùkù ndâ i mì yo mì ndâ 'duù?
46006008	Káa à kpónó giì dù gàá nó a yo ká giì loko kû bàkà vò i gbí òkò tí yo tí ndâ ná'vindí!
46006009	Yo ŋò ni lá máa, ndâ 'duù tí nó mbe kû co me tí jáá kpokèjì mí Mbíṛì lá nó bà dù tí ndâ bòò gba mì Mbíṛì wálá nò lá? Yo si 'bí 'duù 'ví eendi yo lá; ŋìnó a ndâ mbe kû gbètèkè tí ndú, ta ndâ mbe kû bàkà i ji ndâ sú mbíṛì, ta ndâ mbe bàkà bangbaya, ta ndâ mbe kû sì ta ndâ ka ndú 'dakò,
46006010	ta ndâ mbe ngbà, ta ndâ mbe gbolò njembí, ta ndâ vò mbe njù pe, ta ndâ mbe 'dè vò có, giì je ndâ mbe kùmùkù i mì ndâ 'duù; ndâ ŋa ndâ 'duù tí nò bà 'de bà dú tí ndâ i-zógó-zogo mì Mbíṛì wálá.
46006011	Ndâ 'bí 'duù gbí òkò tí yo táánò a ndâ 'duù 'do gbí òkò tí ndâ vóló-volo 'duù tí nò náa ye 'deke ndú nò. Káa à giì caka tí ndú gî, à kaa ndú mò gí mì Mbíṛì gî, à giì bàkà ndú tí ndâ 'duù jáá kùṛo Mbíṛì ta ṛè mí Jézù tí Bìndi-Mbíṛì, delè ta ṛè mì Bèṛi-mì-Mbíṛì mì ndoo gî.
46006012	«Ndâ i 'dáá gî kùṛo ye káa ndâ i mbe 'vii ṛo 'bá,» káa ndâ i 'dáá gî me ndâ i mbe konì 'duù lá. «Ndâ i 'dáá gî kùṛo ye káa ndâ i mbe 'vii ṛo 'bá,» káa 'bí i gbaànjé mbe 'vìsì ye tí i-zógó-zogo mì wó nò wálá.
46006013	«I-zó-zò a i tacó bà zò gí gbí yì 'duù, yì 'duù delè a i tacó tí i-zó-zò,» káa Mbíṛì bà voloko gbí ndú só gî. Dìì 'duù me i tacó bà gbètèkè~ lá. Dìì 'duù a i tacó tí Mbe tí ndoo, bìndi~ Mbe tí ndoo a i tacó tí dìì 'duù, me i tacó bà bàkà ndâ i ŋìnó mbe 'vii ṛo 'bá lá nó lá.
46006014	Mbíṛì táánò 'vala Mbe tí ndoo 'do gbí muu'dú wó ta wotí mì wó gî; yí delè wúnò bà 'vala ndoo 'do gbí muu'dú ndoo ta gbèe wotí tí nò náa yí 'vala ta Mbe tí ndoo nò gî.
46006015	Yo ŋò ni lá máa dìì yo a ndâ bà to tí Bìndi-Mbíṛì? À má énò, ye kaa yo tí ndâ bà to tí dìì Bìndi-Mbíṛì nó wàa ye 'ví bàkà yo tí ndâ mbe kû sì tí yo sàkàmàà, wàà? Gbaànjé lá!
46006016	Yo ŋò ni lá máa, dìì 'dakò ŋìnó mbe nanaka mí cìkii niì ŋìnó mbe kû dù ta ndâ 'dakò ká sàkàmàà nó, gì tí gbèe dìì ta niì tí nò gî nò, gî? Tacó à cu mí gbí wáràgà mì Mbíṛì ngbáṛángà'i énó máa, «Ndú só bà gì tí gbèe dìì.»
46006017	Káa 'duù mbe nanaka mítí Mbe tí ndoo, njembí ndú bà dù ta yí ká gbaànjé.
46006018	Yo kìì'bà 'do tí bà gbètèkè tí yo. Ndâ 'bí ŋa vò i 'dáá gî náa 'duù bàkà ndú kû dù a i kapí kû wó. Káa bà gbètèkè tí a vò i ŋìnó mbe ya ngéé gí gbí 'dóó dìì wó.
46006019	Yo ŋò ni lá máa, dìì yo a ndùúṛù mì Bèṛi-mì-Mbíṛì, tí Bèṛi tí nó náa Mbíṛì je yí ji yo nó? Dìì yo me 'dóó i mì yo lá.
46006020	Yo a ndâ 'duù ŋìnó náa àá táánò sì tàkò yo ta mboo waa gî. À má énò, yo si dìì yo tí i bà ùlù Mbíṛì.
46007001	À má gítí ndâ i tí nó náa yo cu wáràgà gítí ndú ji ye nó, a tó có tacó tí 'duù bà gàà 'bì wó mítí niì lá.
46007002	Káa, tacó wàa yo 'ví gbètèkè tí yo gbí òkò tí yo lá, à nìkì énó máa, 'dakò 'ví kò 'dóó niì mì wó, wàa niì 'ví kò 'dóó 'dakò mì wó.
46007003	'Dakò 'ví biya niì mì wó gbí kpâ-sili lá, wàa niì delè 'ví biya 'dakò mì wó gbí kpâ-sili lá.
46007004	Nawù 'dakò me i ta muu wó tacó wàa yí 'ví biya tí~ ta kù wó gbí kpâ-sili nò lá. Mbe tí wó gbí kpâ-sili a kù wó. Kù niì delè 'ví biya nawù wó gbí kpâ-sili lá, tacó mbe tí wó gbí kpâ-sili a nawù wó.
46007005	'Bí 'duù gbaànjé 'do gbí òkò tí ndâ 'duù tí nó mbe kò tí ndú gî nó 'ví nè-gbí-yì tí ka wó gbí kpâ-sili lá. Sè~ káa ŋìnó máa, ndú má toko a có énó máa, ndâ yì njèè gbí bà sili gî ta làmbu o, tacó bà si muu ndâ yì gítí bà koṛo có gítí bà 'deke tí ndâ yì ji Mbíṛì má kózò gî, ndâ yì 'ví giì toko ndi bà sili. À má me énò lá, Gba-vò-i bà ŋònòkò muu ndú, náa njembí ndú má me fúlà-fúlà nò.
46007006	Ye kû zèè yo gítí bà 'di có tí nò náa ye 'dè ji yo nò me ta gó lá, ye 'dè ká goòlá 'duù ŋò vò i gî káa yí kû kpo-gbí-tà-tù ndâ nambe wó nô.
46007007	Ye kùtàá má go Mbíṛì, wàa ye 'ví suu ta ndâ 'dakò 'dáá gî ká go ye, à nìkì ngé ma. Káa có a ŋìnó máa, Mbíṛì njèè ndâ i-nambeè mí wó ji ndâ 'duù 'dáá gî tende-tende; yí je ji ndâ 'bí 'duù a ŋìnô, bìndi~ yí giì je ji ndâ 'bí 'duù a ŋa ŋìzô.
46007008	Ye kû 'dè có ji ndâ banga, ta ndâ nawù ku, máa, à nìkì káa bà dù ndú ta kpéétí ndú, a go bà dù ye nô.
46007009	Káa bà dù ndú ta kpéétí ndú má kpò ndú gî, ndú 'ví kò tí ndú. Tacó à nìkì a bà kò tí á co tí bà si njembí ndú kû doo ta go bà 'de ka-sili.
46007010	Có kuu mì ye tacó bà 'dè ji ndâ 'duù ŋìnó mbe kò tí ndú gî nó, káa có tí nò me 'dóó có mì ye lá, a kòcò Mbíṛì náa yí 'dè énó máa, nawù 'dakò 'ví njè kù wó lá;
46007011	káa yí má njè gî, yí 'ví kò 'bí ngú 'dakò lá, káa bà dù yí ta kpéétí wó má kpò yí gî, yí 'ví dele ndi wó gí 'bá mì ká 'dakò mì wó. 'Dakò delè 'ví njè nawù wó lá.
46007012	Ye kpónó kû 'dè ji sè ndâ 'duù ŋìnó gbí òkò tí yo nó a 'dóó có mì ye gbí njembí ye. Ye kû 'vanda gbí ŋìnó me ndi kòcò Mbe tí ndoo lá. Ye kû 'dè có ji yo máa, 'bí 'duù gbaànjé 'do gbí òkò tí yo tí ndâ ná'vindí mbe kû kili ta ṛè mì Bìndi-Mbíṛì má kò niì ŋìnó mbe ùnje gítí có mì Jézù lá nó, káa niì tí nò má ùnje bà sì 'bá ta yí gî, yí 'ví njè niì tí nò lá.
46007013	'Bí niì gbaànjé 'do gbí òkò tí yo delè má kò 'dakò ŋìnó mbe ùnje gítí có mì Jézù lá, káa 'dakò tí nó má ùnje gítí bà sì 'bá ta yí gî, yí 'ví njè 'dakò tí nò lá.
46007014	Tacó ndâ-'bî-lá, 'dakò tí nò mbe ùnje gítí Jézù lá nò ká kèjì gí bà ùnje gítí Jézù 'do gbí có mì nawù wó. Delè ndâ-'bî-lá, niì tí nò ká kèjì gí bà ùnje gítí Jézù 'do gbí có mì kù wó. À má me énò lá, ndâ 'viì mì yo bà dù me tí ndâ 'viì-ṛo-'bá lá.
46007015	Káa gbí ŋa bà kò tí tí nò, go bà sì 'bá má cee 'do tí 'duù ŋìnó náa yí ùnje gítí Jézù lá nó gî, wò tí mbe ùnje gítí Jézù 'ví si yí 'ví ya~, tacó 'bí i mbe eṛe yo ta yí wálá. Káa Mbíṛì tè'é tí ndoo tacó wàa ndoo 'ví dù ta 'dê njembí ndoo.
46007016	Tacó wò tí niì ŋò ni ta yè máa wò bà 'vala kù lo gî?
46007017	Káa 'duù 'ví 'vala ká go ŋìnó náa Mbe tí ndoo cu mí gbí mbelè wó gî nô. Yí delè 'ví lì 'bì wó gí tà ŋa i ŋìnó náa Mbíṛì táánò tè'é tí wó gítí~ nô. Ŋìnó a có mì ye náa ye kû 'dè ji yo tí ndâ mbe kû kili ta ṛè mì Bìndi-Mbíṛì gbaànjé-gbaànjé 'dáá gî.
46007018	'Bí 'duù gbí òkò tí yo náa Mbíṛì táánò tè'é tí wó si yí ya gí gbí gàzâ gî 'ví nì nikalaká máa, «Ye táánò má ŋò ni sàà ye bà ya gí gbí gàzâ wálá,» nò lá. Káa 'duù ŋìnó mbe ya gí gbí gàzâ lá nó má ùnje gí tà é mì Mbíṛì gî, gbí ndeṛè bà ya yí gí gbí gàzâ káká'i wálá.
46007019	Tacó có ŋìnó náa à tí~ nó, a có bà kpolo tí ndâ có mì Mbíṛì, à me có bà ya gí gbí gàzâ lá, à delè me có bà ya gí gbí gàzâ lá nò lá.
46007020	'Duù 'ví dù ká go bà dù yí ta o tí nó náa yí táánò ù ta nje gí tà é mì Mbíṛì nô.
46007021	Wò táánò a i-zógó-zogo ta o tí nó náa Mbíṛì tè ta é tí lo nó? Mù mbí lo lá; wò má 'de kèjì bà njaanga miṛi lo 'do gbí bà dù tí i-zógó-zogo gî, njaanga miṛi lo.
46007022	Tacó 'duù ŋìnó táánò tí i-zógó-zogo náa Mbe tí ndoo tè'é tí wó nó, a 'duù mì Mbe tí ndoo náa yí njaanga wú 'do tí miṛi wó gî. Káa 'duù ŋìnó náa yí táánò ta o bà tè'é tí wó me i-zógó-zogo lá nó, gì tí i-zógó-zogo mì Bìndi-Mbíṛì gî.
46007023	Bìndi-Mbíṛì táánò sì tàkò yo waa gî; à má énò, yo dù tí ndâ i-zógó-zogo mì ndâ 'duù muu to tí nó lá.
46007024	À má énò, wò 'ví dù ká tí wò tí nó táánò kùṛo bà tè'é tí lo mì Mbíṛì nô.
46007025	À má gítí ndâ niì ŋìnó tí ndâ kùnga niì nó, có gítí ndú náa ye 'di 'do gbí nje Mbe tí ndoo náa ye 'ví 'vanda ndí~ ji ndú nò wálá. Có tí nó náa ye kpónó bà 'dè ji ndú nó, a 'dóó có mì ye gbí njembí ye tí 'duù tí nó náa a Mbíṛì ká ŋò yê ṛo ye, bìndi~ yí giì bàkà ye tí 'duù ŋìnó náa 'duù bà 'di có mì ye gî.
46007026	Ye má zeke cè bà volo ndâ i kpónó kpòò, ye koṛo có máa, à nìkì máa 'duù 'ví dù ká tí ŋa i tí nó náa yí kpónó a yí~ nô.
46007027	Wò tí 'dakò má kò niì gî, wò 'ví pà kpokèjì bà njè niì tí nò lá. Káa niì má mì lo gbí vò o tí nó kpónó nó má wálá, wò 'ví pà bà kò niì lá.
46007028	Káa 'dakò má kò niì, yí bàkà me vò i lá. Niì delè má kò 'dakò, yí bàkà me vò i lá. Káa yí delè má dù tí kùnga niì, yí delè bàkà me vò i lá. Káa ndâ i mbe kû ba muu ndâ ndâ mbe kò tí me mbè. Tacó énò, go bà yòòngò yo gítí bà kò tí tí ye wálá.
46007029	Ndâ ná'vindí, gbí có tí nò náa ye 'dè ji yo nò énó máa, sè o gítí bà 'vala ndâ bu niì go ndâ banga dooko gî;
46007030	ndâ mbe wa gbí goòlá sé có tí ndú wálá; ndâ mbe kû ŋo 'dì goòlá tàkòcò ndú peteke lá; ndâ mbe sì i, goòlá ndâ i tí nò náa ndú sì nò me ndâ i mì ndú lá;
46007031	ndâ mbe kû mà 'vélè goòlá ndâ i yè ṛo ndú lá. Tacó cè tí to tí nó bà ya gí kùṛo ta kôndi~ wálá.
46007032	Có gbí njembí ye énó máa, njembí yo 'ví mù gbaànjé lá. Njembí 'duù ŋìnó tí banga nó kû mù a i gítí nèté mì Mbe tí ndoo, tacó yí kû pèè a i ta bà peteke tàkòcò Mbe tí ndoo.
46007033	Káa njembí 'duù ŋìnó mbe kò niì gî nó kû mù a i gítí ndâ i muu to tí nô. Yí kû pà kpokèjì a i gítí bà peteke tàkòcò nawù wó.
46007034	Ndâ kóṛó-koṛo có mì wó nje bá sósò'ô. À delè ká énò ta ndâ niì. Njembí niì ŋìnó mbe kò 'dakò lá nó, ta njembí ngbutu 'vinî, kû mù ká gítí có mì Mbe tí ndoo cuki. Káa njembí nawù 'dakò kû mù a i gítí ndâ i muu to tí nô, ta có gítí bà peteke tàkòcò kù wó.
46007035	Ye 'dè có tí nò ji yo a i gítí miṛi yo, ye 'dè me tacó bà ba muu yo lá. Ye 'dè a i tacó wàa kpokèjì mì yo 'ví dù ká jáá, wàa yo 'ví si ta njembí yo 'ví dù gítí bà koṛo có gítí Mbe tí ndoo ká gbaànjé.
46007036	'Dakò má 'vee có tí ngbutu 'vinî tacó bà kò yí, káa 'dakò tí nò má ŋò énó máa yì kû co ta 'vinî tí nò me tí jáá kpokèjì lá, yí má ŋò ni gî máa njembí yì me fùlà-fùlà, yí má 'dè có máa ndâ yì kò tí ndâ yì, ndú má kò tí ndú, à me vò i lá.
46007037	Káa 'duù ŋìnó ta njembí wó a yú njembí, ta có mì wó ká gbaànjé nó, má eṛe muu wó gî, máa yì bà kò niì wálá, yí bàkà a tó i.
46007038	Gbí có tí nò énó máa, 'duù mbe kò 'vinî tí nò náa yí 'vee có tí wó nò bàkà a tó i. Káa 'duù ŋìnó mbe dù tí banga nó bàkà tó i me gbolò ndii mbe kò 'vinî tí nò gî.
46007039	Nawù 'dakò me ta muu wó tacó bà kò 'bí 'dakò si kù wó káa wuù nò lá. Káa ku má je kù wó gî, à káa có mì wó bà kò 'bí 'dakò. Káa 'dakò tí nò 'ví dù a mbe ùnje gítí Mbe tí ndoo.
46007040	Káa ye koṛo có énó máa, àá bà nìkì tacó tí nawù ku tí nò káa bà dù ta kpéétí wó bìndi ku 'dakò mì wó. Ye delè koṛo có máa, có gbí muu Bèṛi-mì-Mbíṛì ká go énò.
46008001	À má gítí có bà zò i-zó-zò ŋìnó náa à ci ji ndâ 'bí sú i tí nó náa ndâ 'duù bàkà tí ndâ mbíṛì mì ndú nó, «ndoo 'dáá gî ŋò ni gî». Káa bà ŋò i ni~ kû bàkà 'duù kû luguu tí wó máa yì ma. Káa à káa tó bà zè tí ká kû banda i.
46008002	'Duù má kû koṛo có máa yì ŋò i ni gî, yí ŋò i tí nó ni tè go có tí nò náa yí kû koṛo nò lá.
46008003	Káa 'duù má zè Mbíṛì ta tó njembí wó, Mbíṛì ŋò 'duù tí nò ni gî.
46008004	À má gítí có bà zò i ŋìnó náa ndâ 'duù bàkà ji ndâ sú mbíṛì mì ndú nó, ndoo ŋò ni gî máa, 'bí yúcó i kapí ndâ sú mbíṛì tí nò wálá. Tacó ndoo ŋò ni gî máa, cèe Mbíṛì ká gbaànjé.
46008005	Ndâ ŋò-go-mbíṛì tí nò tà má gbíṛì, ndú tà má muu to tí nó, ndâ mbíṛì tí~ mì ndâ mbe~, ta ndâ mbe tí ndâ mbe~ me a mbè,
46008006	káa Mbíṛì mì ndoo tí Bu ndoo ká gbaànjé, tí mbe suu ndâ i 'dáá gî. Mbe tí ndoo delè ká gbaànjé, tí Jézù tí Bìndi-Mbíṛì, náa Mbíṛì suu ndâ i 'dáá gî ta ṛè wó, náa ndoo delè kû 'vala ká ta ṛè wó.
46008007	Kpêtí ká énò, ndâ 'bí mbe ùnje gítí Jézù ŋò yúcó tí nò ni kálásê. Có tí nò, máa ndâ sú mbíṛì tí nò a ndâ wu i nò, nanaka mí gbí muu ndú yee ká tí o bà cì ndú. Ndâ 'bí 'duù yee gbí ṛi tí nó wúnó nó má zò i náa à ci ji ndâ sú mbíṛì, ndú kû koṛo có máa ndâ yì zò bèjò mítí ndâ yì gî.
46008008	Káa à me i-zó-zò ká kû 'viindi nambeè gbí òkò tí ndâ 'duù ta Mbíṛì lá. Ndoo má zò lá, 'bí i mbe ba muu ndoo wálá. 'Bí i delè náa ndoo bà 'de 'do gbí bà zò~ ngé má nò wálá.
46008009	Yo kpolo tí yo. Yo má kpolo tí yo lá, bà bàkà ndâ i mì yo go có mì yo gbí muu yo nò bà volo muu ndâ 'duù ŋìnó ta wotí tí ndú njí'dí nô.
46008010	'Bí 'duù ŋìnó ta njembí wó yù lá nó má ŋò wò tí 'duù ŋìnó mbe ŋò'o ni gî nó kû zò i bàndò bà ci i ji ndâ sú mbíṛì, yí bà koṛo có máa yè?
46008011	À má énò, ná'vindí lo ŋìnó mbe ŋò'o ni lá, náa Bìndi-Mbíṛì cì tacó tí wó nó, giṛi'o gî 'do gbí có mì lo tí mbe ŋò'o.
46008012	Bà bàkà vò i mítí ndâ ná'vindí lo gbí ŋa kpokèjì tí nò, ta bà bàkà sé'i mí gbí njembí ndú, káa wotí tí ndú wálá, a bà bàkà vò i mítí Bìndi-Mbíṛì.
46008013	Tacó énò, ṛè i mbe si ná'vindí ye 'ví bàkà vò i má a i-zó-zò, ye káká'i bà zò yâ wálá, tacó wàa ná'vindí ye 'ví bàkà vò i lá.
46009001	Ye me 'duù ŋìnó mbe kû bàkà i go có mì ye náa à gbí muu ye nó lá? Ye me tú mì Jézù lá? Ye táánò ŋò Jézù tí Mbe tí ndoo ta ṛo ye lá? Yo me ndâ i gbí bà ka wu'o mì ye náa ye ka ta ṛè mì Mbe tí ndoo nó lá?
46009002	Ndâ 'bí 'duù kpêtí má biya bà ŋò ye ni tí tú mì Jézù gî, vòó yo ŋìndi yo nò bà 'boo bà dù ye tí tú mì Jézù wálá, tacó yo a ndâ i gbí po ndi bà nò tú mì ye, náa ye nò ta ṛè mì Mbe tí ndoo.
46009003	Ŋìnó a có náa ye bà 'vìsì ji ndâ mbe kû 'vee gbí nje ye, énó máa,
46009004	yúcó mì ze tacó bà zò i ta bà njù pe tàkò nèté mì ze wálá?
46009005	Ndâ nawù ze má a ndâ 'duù mì Bìndi-Mbíṛì, yúcó mì ze tacó bà bala ndú wàa ze 'ví kû nò ta ndú a go ŋìndi ndâ 'bí ka ze mbe kû nò tú mì Jézù, ta ndâ 'bí ná'vindí Mbe tí ndoo, ta ndâ Kéfà, náa ndú kû me nó wálá?
46009006	Àá tóó káa ze ta Bàrànábà cuki ká 'ví dù kû bàkà nèté gítí gùù nje ze wàà?
46009007	A àsìkérì 'di jé ká kû pà 'dóó kpokèjì bà ko mboo nèté mì wó ta kpéétí wó? A mbe ji njí ngàyi jé ká zò i 'do gbí 'dóó po njí mì wó lá? À mbe ko nò ngàyi jé ká njù ngo kí ndâ nò mì wó lá?
46009008	A 'bí 'duù 'do muu to tí nó ká je wotí bà 'dè có tí nó náa ye kpónó kû 'dè nó ji ye? Ŋìnó me gbèe có tí nó mì Mòze nó lá?
46009009	Tacó à cu mí gbí wáràgà mì Mòze máa, «'Duù 'ví eṛe nje mò'dú tí nó mbe kû gbì cû nó lá.» À kpónó kpolo mì Mbíṛì me có tí mò'dú cuki?
46009010	Mòze 'dè có tí nò 'dáá gî me tacó tí ndoo lá? Mòze cu có tí nò mí gbí wáràgà a i tacó tí ndoo, tacó mbe ji njí kû koṛo có lì a i mítí i gbí po njí mì wó; bìndi~ mbe gbì cû kû koṛo có lì a i mítí bà ŋìnó náa mbe njí bà je ji yí gí tàkò nèté mì wó nô.
46009011	Káa à má a ze ká ṛò njì ŋa mì Mbíṛì mí gbí njembí yo, bà je ndâ tó i muu to tí nó ji ze giì kpolo ji yo ta ŋa kpokèjì ngàyi?
46009012	À má mì ndâ 'bí ka ze mbe kû ma có mì Mbíṛì ji yo a yúcó tacó bà 'de ndâ i tí nò 'do mì yo, yúcó mì ze me gbolò ndii ŋìndi ndú lá? Ta ndâ ŋa ŋìnò 'dáá gî, ze 'vee bà yúcó mì ze nò lá. Ze kû kònò ndâ i 'dáá gî, tacó wàa ze 'ví volo ta kpokèjì bà ma Banga-Ngú-Có mì Bìndi-Mbíṛì ji yo lá.
46009013	Yo ŋò ni ngbáṛángà'i gî, máa, ndâ 'duù tí nó mbe kû bàkà nèté gbí ndùgù 'bá-Mbíṛì nó kû 'de i-zó-zò mì ndú 'do ká gbí ndùgù 'bá-Mbíṛì, káa ndâ mbe kû waa mbelè mí bàndò bà ci i ji Mbíṛì kû 'de i-zó-zò mì ndú 'do ká bàndò bà waa mbelè ji Mbíṛì.
46009014	Bìndi-Mbíṛì delè giì 'dè káa gbèe ŋa có tí nò máa, ndâ 'duù tí nó mbe kû ma Banga-Ngú-Có nó 'ví zò i 'do gbí bà ma Banga-Ngú-Có.
46009015	Káa ye kpónó kû zò i me 'do gbí nèté bà ma Banga-Ngú-Có go có tí nò náa Bìndi-Mbíṛì 'dè nò lá. Ye delè kpónó kû cu wáràgà ji yo me tacó bà yù i-zó-zò 'do tí yo nò lá. Tacó a nìkì káa bà cì ye ta go á co tí bà ma Banga-Ngú-Có mì ye ji yo tacó i-zó-zò.
46009016	Ye bà wu gbí tí ye máa ye a mbe ma Banga-Ngú-Có nò wálá. Tacó bà ma Banga-Ngú-Có a nèté náa a Bìndi-Mbíṛì ká cu nanaka mítí ye.
46009017	Ye kùtàá má kû bàkà nèté bà ma Banga-Ngú-Có 'do gbí 'dóó có mì ye gbí njembí ye, ye bà zò i 'do gbí~ gî. Káa à me énò lá. Có a ŋìnó máa, bà ma Banga-Ngú-Có a nèté náa Mbe tí ndoo ká le mítí miṛi ye go wú, náa kpokèjì bà ja miṛi ye 'do gbí~ wálá nô.
46009018	À má énò, ye bà 'de gbí bà ma Banga-Ngú-Có a yè? Ye bàkà nèté bà ma Banga-Ngú-Có ji ndâ 'duù ká sínò. Ye bà 'vee bà i gbí bà ka wu'o mì ye wálá.
46009019	Ye me i-zógó-zogo mì ndâ 'duù lá, káa ye giì si tí ye tí i-zógó-zogo mì ndâ 'duù, tacó wàa, ye 'ví 'de ta tó lì'vì gítí bà zaa ndú ji Bìndi-Mbíṛì.
46009020	Ze má ta ndâ Jùdéyà, ye kû bàkà tí ye tí Jùdéyà, tacó wàa ye 'ví 'de ta lì'vì gítí ndú. Ze má ta ndâ mbe kû bàkà go có mì Mòze, káa ye me mbe kû ṛu ndi có mì Mòze lá, ye delè kû bàkà go có mì Mòze, tacó wàa ye delè 'ví 'de ta lì'vì gítí ndâ mbe kû bàkà go có mì Mòze.
46009021	Ze má ta ndâ 'duù ŋìnó mbe kû bàkà nèté me ta có mì Mòze lá nó, ye bàkà nèté ta có mì Mòze lá.
46009022	Ze má ta ndâ 'duù ŋìnó ta wotí tí ndú wálá nó, ye bàkà tí ye tí mbe wotí lá. Ye kû me ndâ i tí nó 'dáá gî tacó bà 'de ta lì'vì gítí bà 'vala ndâ 'bí 'duù 'do gbí òkò tí ndú.
46009023	Ye kû bàkà ndâ i tí nò 'dáá gî ta ṛè mì Banga-Ngú-Có, tacó wàa ye 'ví 'de ta tó i gbí Banga-Ngú-Có.
46009024	Yo ŋò ni gî máa, ndâ 'duù má kû gbòò'bè, à kû je i ká ji 'duù ŋìnó mbe kpò ndâ ka wó 'dáá gî nó?
46009025	Ndâ mbe kû gbòò'bè 'dáá gî kû ṛu káa ndi có tí nó náa à 'dè ji ndú, máa ndú 'ví bàkà go yí~ nô. Ndú kû bàkà go có tí nò tacó bà 'de i ŋìnó mbe dù tí ká lá nô. Káa ndoo kû 'de gbí bà gbòò'bè ŋìndi ndoo a i ŋìnó mbe dù tí ká nô.
46009026	Tacó énò, ze má kû gbòò'bè bà ì ngèlè ta 'duù, ye kû ì ngèlè me ká maa énò gí kà lá. Ze delè má kû dòmò tí ze ta 'duù, ye dòmò kùnga to lá.
46009027	Ye kû kpolo tí dìì ye, tacó wàa ye ta o 'dáá gî 'ví bàkà tí~ go có mì ye gbí muu ye. Tacó ndâ-'bî-lá, ye kû ma Banga-Ngú-Có ji ndâ 'bí ka ye káa i ta ṛè ye gbí Banga-Ngú-Có tí nò náa ye kû ma nò wálá.
46010001	Go bà 'va mbí yo á gítí ŋa i tí nó mbe 'de ndâ ká gù ndoo dígísèé si ndú gbí kángáá nga ngoò nó kuu tí ye, ndâ ná'vindí. Mbíṛì dígísèé kû tùbà kpokèjì ji ndú ta bà si kùlù mù kû tè kùṛo ndú; Mbíṛì delè giì si ndú 'dáá gî di Bí-bi Kàpá gí tìto ta o bà njè nó mì ndú 'do Másìrì ta vò i tí ndú wálá.
46010002	Mbíṛì táánò caka tí ndú 'dáá gî ta ṛè mì Mòze mí gbí kùlù mù, delè mí tà ngo gbí pù Bí-bi Kàpá.
46010003	Ndú táánò 'dáá gî zò gbèe i-zó-zò tí nó mbe gì ji ndú 'do mì Mbíṛì nó gî.
46010004	Ndú delè 'dáá gî njù gbèe ngo tí nó mbe gì ji ndú 'do mì Mbíṛì nó gî. Ndú táánò kû njù ngo 'do gbí díí mì Mbíṛì mbe kû ko tàkò ndú muu nó nô. Díí tí nò táánò a Bìndi-Mbíṛì.
46010005	Kpêtí ká énò, tàkòcò Mbíṛì táánò peteke gítí ndâ 'duù me mbè gbí òkò tí ndú lá. Tacó énò, ndâ 'duù tí nò náa tàkòcò Mbíṛì peteke gítí ndú lá nò, giì cì ká kpàsìlàà ta muu nó gbí kángáá nga ngoò.
46010006	Ndâ vò i tí nò táánò mbe 'de ndâ 'duù tí nò náa tàkòcò Mbíṛì peteke gítí ndú lá nó kû tùbà~ ji ndoo, máa, ndoo 'ví dù ta go ndâ vò i go ŋìndi ndú dígísèé nò lá.
46010007	Ndoo delè 'ví kucuku muungbó ndoo mí kùṛo ndâ 'bí sú mbíṛì, go i mì ndâ 'bí 'duù gbí òkò tí ndú dígísèé á go có tí nó náa à cu mí gbí wáràgà mì Mbíṛì máa, «Ndâ 'duù giì ki tí ndú to, ndú giì zò i, ndú giì njù pe, bìndi~ ndú giì a gí yaà gí bà dù ṛu kùṛo ndâ sú mbíṛì,» nó lá.
46010008	Ndoo 'ví gbètèkè tí ndoo gbí òkò tí ndoo, go ŋa i mì ndâ 'bí 'duù 'do gbí òkò tí ndú dígísèé náa ku giì zi ta ndâ 'duù 'do tí ndú 23,000 gbí gbèe ṛi, nó lá.
46010009	Ndoo 'ví tala wotí mì Mbe tí ndoo, go i mì ndâ 'bí 'duù 'do gbí òkò tí ndâ ká gù ndoo dígísèé nó lá, tacó ndâ kpoo giì mìì ndâ mbe tala yí nò léé gî.
46010010	Yo 'ví 'dè ngùṛù-ngùṛù có gítí Mbíṛì lá, tacó ndâ 'bí 'duù gbí òkò tí ndâ ká gù ndoo dígísèé bàkà énò, bìndi~ mbe voloko gbí ndâ i giì voloko gbí ndú léé gî.
46010011	Ndâ i tí nò bàkà tí mítí ndú dígísèé tacó bà tùbà~ ji ndâ 'bí 'duù. Bìndi~ à giì cu ndú mí gbí wáràgà tacó bà ci ndoo tí ndâ 'duù tí nó mbe kû 'vala kpónó jé'déé gí nje o kùṛo ndòngbú o nô.
46010012	À má énò, 'duù ŋìnó mbe kû koṛo có énó máa, yì kpónó a i gbí òkò tí yo nó, 'ví kpolo tí wó, má wálá yí bà 'va tí wó to.
46010013	Ndâ i ŋìnó mbe kû yòòngò wò gítí vò i nó káa gbèe ndâ i tí nó mbe kû yòòngò ndâ 'bí 'duù go wò nò 'dáá gî gítí vò i. Káa wò 'ví tee mí gbí muu lo énó máa, Mbíṛì bà si 'bí i 'ví yòòngò wò gítí vò i ndii muu wotí mì lo wálá. Tacó ta o tí nó náa 'bí i má kû yòòngò 'duù gítí vò i nó, Mbíṛì bà tùbà kpokèjì bà kpò muu i tí nò ji yí gî.
46010014	À má énò, ye kû kpo-gbí-tà-tù yo, máa, yo dù janga-jàngá gí ndiì 'do tí ndâ sú mbíṛì, ndâ tó kómbe ye.
46010015	Ye kû 'dè có ji yo tí ndâ 'duù ŋìnó ta muu kuu tí yo nô. À má énò, yo 'viiki gbí có tí nò náa ye 'dè ji yo nò.
46010016	Ndoo má kû zèè 'visî tí nó náa Mbíṛì je ji ndoo tí i-nambeè, náa ndoo kû 'dè nìkì maa ji Mbíṛì ta o tí nó náa ndoo kû zèè nó, ndoo kû gbo nó me gbí bà njù mbelè Bìndi-Mbíṛì lá? Káa kù kô tí nó náa ndoo kû ki'viki gbí~ nó, ndoo kû gbo nò me gbí bà zò dìì Bìndi-Mbíṛì lá?
46010017	Kù kô tí nó náa ndoo ta ŋa mbè muu ndoo nó kili gí bà zò nó lê má ká gbaànjé, gbí~ énó máa, ndoo 'dáá gî a gbèe dìì. Tacó ndoo 'dáá gî gbo ká mí gbí gbèe kù kô.
46010018	Yo koṛo muu yo á gítí ndâ Ìzìrìyélì gi. Bàndò bà ci i ji Mbíṛì mì ndâ 'duù tí nó táánò mbe kû kili kû zò gbèe nò tí nó náa à waa mbelè wó ji Mbíṛì nó me ká gbaànjé lá?
46010019	Gbí có tí nò kpónó náa ye 'dè nò máa yè? À gbí tù yo énó máa, mbelè tí nó náa à waa ji sú mbíṛì nó a cèe i, wèè, sú mbíṛì tí nò a cèe i?
46010020	Gbí có tí nò náa ye kû 'dè ji yo nò gbaànjé me énò lá. Gbí~ a i énó máa, à kû ci ndâ nò tí nó náa ndâ 'duù tí nó mbe ŋò dúú kpokèjì bà bàkà nambeè ta Mbíṛì ni lá waa mbelè ndú nó, a i mítí ndâ bàndò bà ci i ji ndâ sú mbíṛì, me ji Mbíṛì lá. Káa go bà nì kaà mì yo ta ndâ sú mbíṛì tí ye wálá.
46010021	Yo bà zèè 'visî mì Mbe tí ndoo ká tí tó, bìndi~ yo giì zèè 'visî mì ndâ sú mbíṛì ká tí tó nò wálá. Yo delè bà zò i mì Mbe tí ndoo ká tí tó, bìndi~ yo giì zò i mì ndâ sú mbíṛì ká tí to nò wálá.
46010022	À tí ndoo a go bà tanga Mbíṛì gítí bà tò kiì? Wotí tí ndoo ndii yí gî?
46010023	Ndâ 'duù kû 'dè có máa, «À ká go có mì ndoo bà bàkà ndâ i ŋìnó 'dáá gî náa à gbí njembí ndoo.» Káa ndâ i 'dáá gî me káa ndâ tó i lá. «À ká go có mì ndoo bà bàkà go ŋìnó á gbí njembí ndoo.» Káa ndâ i 'dáá me káa ndâ i mbe konì ndoo lá.
46010024	Káa 'duù 'ví koṛo tó i me ká gítí miṛi wó cuki lá. Yí 'ví koṛo ji ndâ 'bí ka wó delè.
46010025	'Duù 'ví me kpììkì-kpììkì gítí bà zò yâ ŋìnó náa yí sì 'do bàndò bà waa nò nó lá.
46010026	Tacó à cu mí gbí wáràgà mì Mbíṛì, máa, «To tí nó, ta ndâ i muu to tí nó 'dáá gî, a ndâ i mì Mbíṛì.»
46010027	'Bí 'duù ŋìnó náa yí me mbe ùnje gítí Bìndi-Mbíṛì lá nó má tè'é tí lo gítí i-zó-zò á 'bá mì wó, wò má ya gí kà, wò 'ví 'vee ṛè ŋa i-zó-zò tí nó mbe yee kùṛo lo gî nó lá.
46010028	Káa 'bí 'duù tí ka lo mbe ùnje gítí Bìndi-Mbíṛì, náa njembí wó yù lá, má 'dè có ji wó máa, «À ci i-zó-zò tí nò ji ndâ sú mbíṛì gî,» wò 'ví zò i-zó-zò tí nó lá, tacó tí wó, delè gítí có mì njembí.
46010029	Ye kû nì me njembí lo lá. Ye kû nì a njembí ka lo tí nò. Tacó ṛè i tí nò bà si ye 'ví bàkà nèté ta có mì 'bí ka ye nò 'ví dù a yè?
46010030	Ye lê má 'dè nìkì maa ji Mbíṛì tacó i-zó-zò tí nó náa ye zò nó gî, à je 'bí 've 'duù gítí bà 'vee gbí nje ye tacó bà zò i tí nó náa ye 'dè nìkì maa ji Mbíṛì tacó~ gî nó a yè?
46010031	Wò má kû zò i, zò ta bà ùlù Mbíṛì. Wò má kû njù i, njù ta bà ùlù Mbíṛì.
46010032	Wò 'ví kpolo tàkòcò ndâ Jùdéyà lá; wò 'ví kpolo tàkòcò ndâ 'duù ŋìnó náa ndú me ndâ Jùdéyà lá nó lá; wò delè 'ví kpolo tàkòcò ndâ 'duù mì Mbíṛì mbe kû kili ta ṛè Bìndi-Mbíṛì nó lá.
46010033	Yo 'ví tala bà peteke tàkòcò ndâ 'duù 'dáá gî gbí ŋa ndâ i 'dáá gî á go ŋìnó náa ye kû bàkà nô. Ye kû pà tó i me ká gítí miṛi ye cuki lá. Ye kû pà tacó tí ndâ 'duù 'dáá gî, tacó wàa, ndú 'ví 'de ta 'válá.
46011001	Yo dù tí ndâ mbe mèlè ndi ye, á go bà dù ye tí mbe mèlè ndi Bìndi-Mbíṛì nô.
46011002	Ye kû ùlù yo, tacó mbí yo kuu tí ye ta o 'dáá gî, delè tacó yo kû ṛu káa ndi kpokèjì tí nó náa ye táánò tùbà~ ji yo nô.
46011003	Káa à gbí njembí ye a go bà 'dè có ji yo máa, yo 'ví ŋò ni énó máa, Bìndi-Mbíṛì a gba mì ndâ 'dakò 'dáá gî, káa 'dakò a gba mì nawù wó, bìndi~ Mbíṛì a gba mì Bìndi-Mbíṛì.
46011004	Tacó énò, 'dakò má 'deke tí wó ji Mbíṛì ta i tí muu wó, yí delè má ma có mì Mbíṛì kùṛo ndâ mbè 'duù ta i tí muu wó, gbí~ énó máa, yí si Mbíṛì tí i lá.
46011005	Káa niì má 'deke tí wó ji Mbíṛì ta i tí muu wó wálá, yí delè má ma có mì Mbíṛì mí kùṛo ndâ mbè 'duù mbe kili kû bàkà i-Mbíṛì, gbí~ énó máa, niì tí nò si kù wó tí i ṛo wó lá. Ŋìnò ká goòlá niì tí nò ta kùsu muu wó nô.
46011006	Tacó niì má gala bòngo mítí muu wó lá, à 'vii ta yí káa bà 'dii muu wó gî. Káa bà 'dii muu niì lê má a có nô, bà waa tí se muu wó gí to delè má a có nô, à nìkì énó máa yí gala bòngo mítí muu wó.
46011007	'Dakò 'ví te i mítí muu wó ta o tí nó náa yí má kû 'deke tí wó ji Mbíṛì nó lá, tacó 'dakò a ngba Mbíṛì, yí delè a cè kózò tí Mbíṛì, káa niì a ngba 'dakò.
46011008	Tacó Mbíṛì táánò suu 'dakò me 'do tí niì lá, yí suu a niì 'do tí 'dakò.
46011009	Mbíṛì delè táánò suu 'dakò me tacó tí niì lá, yí suu a niì tacó tí 'dakò.
46011010	À má énò, niì 'ví gala bòngo mítí muu wó, delè tacó tí ndâ basìlì mì Mbíṛì.
46011011	Kpêtí ká énò, à má kùṛo Mbíṛì, 'bè gbí òkò tí ndâ 'dakò ta niì wálá.
46011012	Tacó Mbíṛì táánò suu niì 'do tí 'dakò, káa a niì kpónó ká kû jò 'dakò. Káa ndâ i 'dáá gî gì 'do mì Mbíṛì.
46011013	Yo koṛo muu yo ta kpéétí yo gi; à me có nô tacó tí niì bà 'deke tí wó ji Mbíṛì ta bòngo tí muu wó wálá nò lá?
46011014	Gbàyì-gbàyì se muu a i mì ndâ 'dakò?
46011015	Káa à má tí muu niì, à me i banga mì wó lá? Káa Mbíṛì je gbàyì-gbàyì se muu ji niì tacó bà ngùù kùsu muu wó.
46011016	Káa à má nje 'duù a kponje gítí có tí nò, có náa ye bà 'vìsì gí tàkò có mì 'duù tí nó máa, ze ŋò 'bí tàkìì gítí kpokèjì bà ùlù Mbíṛì ni kapí ŋìnò lá. Ndâ 'duù mì Mbíṛì mbe kû kili ta ṛè mì Bìndi-Mbíṛì delè ŋò ni ká lá.
46011017	Káa à má gítí có tí nó náa ye kèjì gí bà 'dè ji yo nó, ye bà ùlù yo wálá. Tacó bà kili yo ta bà muu yo tí ndâ mbe kû kili ta ṛè mì Bìndi-Mbíṛì kû gì je ta vò i me gbolò ndii tó i gî.
46011018	Kpédélé có náa ye bà 'dè ji yo a ŋìnó máa, ye 'di có énó máa, à lá gbí òkò tí yo kà a 'bè ta o tí nó náa yo má kû kili ta bà muu nò. Káa ye koṛo có máa, kòcò yúcó kuu gbí có tí nò náa ye 'di nò.
46011019	'Bè bà dù kuu gbí òkò tí yo ta 'véṛè tí~ wálá. Tacó wàa, à 'ví ŋò ta ndâ 'duù ŋìnó gbí òkò tí yo tí ndâ mbe yúcó nó ni ngbáṛángà'i.
46011020	Ta o tí nó náa yo má kili ta bà muu yo nó, yo kû zò ndi yo me kô-njewu mì Mbe tí ndoo lá.
46011021	Tacó ye 'di có máa, ndâ 'bí 'duù gbí òkò tí yo ta o 'dáá gî kû sì go, tacó yo kû jòò i-zó-zò jóó-jòò, káa ndâ 'bí 'duù ŋìndi ndú kû sa ta pe.
46011022	A yè ká tí yo! 'Dóó 'bá mì yo, tí bàndò bà zò i ta bà njù i, ká mì yo wálá, wèè, à gbí njembí yo a có bà te nô mí ṛo ndâ 'duù mì Mbíṛì mbe kû kili ta ṛè mì Bìndi-Mbíṛì nó, ta ndâ 'duù ŋìnó gbí òkò tí yo tí ndâ mbe yê nó?
46011023	Tacó ye táánò nìbà~ ji yo káa có tí nó náa Mbe tí ndoo táánò nìbà~ ji ye nô, máa, Mbe tí ndoo tí Jézù, ta bèbìlì tí nó táánò náa à ba ta ngbù wó nó, je kù kô,
46011024	yí giì 'dè nìkì maa ji Mbíṛì, yí giì ki gbí~, bìndi~ yí giì 'dè có máa, «Ŋìnó a dìì ye tí nó tacó tí yo nô, yo zò tacó bà 'va mbí yo tí ye.»
46011025	Yí giì je 'visî á bìndi bà zò kô-njewu gbí gbèe ŋa kpokèjì tí nò, bìndi~ yí giì 'dè có, máa, «'Visî tí nó a 'visî bà njù ngú mùká mì Mbíṛì ta yo ta mbelè ye. Ta o tí nó náa yo má kû njù 'visî tí nó, yo 'ví njù tacó bà 'va mbí tí ye.»
46011026	Tacó ta o tí nó náa yo má kû zò kù kô tí nò, yo delè má kû njù 'visî tí nò nó, yo kû ma nò a có ku Mbe tí ndoo yee tí o bà gì yí.
46011027	À má énò, 'duù má zò kù kô mì Mbe tí ndoo, yí delè má njù 'visî mì wó me gbí ŋa kpokèjì ŋìnó náa à tí~ nó lá, 'duù tí nò bàkà i-nô gítí ndâ dìì ta mbelè Mbe tí ndoo gî.
46011028	À má énò, 'duù 'ví koṛo gbí kongbó wó kùṛo bà zò kù kô tí nò, delè kùṛo bà njù 'visî tí nò.
46011029	Tacó 'duù má 'viiki gbí kongbó wó kùṛo bà zò kù kô tí nò lá, yí delè má 'viiki gbí kongbó wó kùṛo bà njù 'visî tí nò lá, yí zò nò a bà waa có mítí wó, yí delè njù nò a bà waa có mítí wó.
46011030	Ŋìnò a gbí ndeṛè có tí nò náa ndâ 'duù me mbè gbí òkò tí yo ká zô-zô ta nò'o tí ndú; ku delè kû mìì ndâ 'duù me mbè 'do gbí òkò tí yo nò ká nò.
46011031	Ndoo kùtàá má 'viiki gbí kongbó ndoo léé énó kùṛo bà zò i-zó-zò mì Mbe tí ndoo, yí bà waa có mítí ndoo wálá.
46011032	Káa Mbe tí ndoo má waa có mítí ndoo, yí bàkà énò tacó bà je muu ji ndoo, tacó wàa, à 'ví waa có mítí ndoo go i mì ndâ 'bí 'duù lá.
46011033	À má énò, yo má kili tacó bà zò i-zó-zò mì Mbe tí ndoo, yo 'ví ù ndi ndâ 'bí ka yo kùṛo bà 'bìtà bà zò i, ndâ ná'vindí.
46011034	Káa à má a go ká tí 'duù, si yí 'ví yè yì wó 'do 'bá mì wó kùṛo bà kili yo gítí i-zó-zò mì Mbe tí ndoo. Tacó wàa, Mbe tí ndoo 'ví waa có mítí ndoo tacó bà zò gàmàtà lá. Ye bà 'dè có gítí sè ndâ 'bí i ji yo ta o tí nó náa ye má ya gí mì yo kà gî.
46012001	À má gítí ndâ i-nambeè mì Mbíṛì, go bà ngùù có 'do tí yo tí ye wálá, ndâ ná'vindí.
46012002	Yo ŋò ni gî, máa, ta o tí nó táánò si yo ŋò dúú kpokèjì bà bàkà nambeè ta Mbíṛì ni lá nó, ndâ sú mbíṛì ta nje tí ndú tacó bà 'dè có wálá nó soloko yo 'do tí jáá kpokèjì gî.
46012003	Káa ye kpónó kû bàkà yo 'ví ŋò ni énó máa, 'bí 'duù mbe kû 'dè có ta wotí mì Bèṛi-mì-Mbíṛì jé mbe 'dè có máa, «Mbíṛì ì njà mítí Jézù gî,» nò wálá. 'Bí 'duù delè jé mbe 'dè có máa, «Jézù a Mbe tí ndoo,» nò wálá, sè~ káa ŋìnó máa a Bèṛi-mì-Mbíṛì ká je wotí bà 'dè énò ji yí.
46012004	Ŋa ndâ i-nambeè mì Mbíṛì tende-tende, náa gbèe Bèṛi tí nò kû njèè ji ndâ 'duù.
46012005	Ŋa ndâ kpokèjì bà bàkà nèté tende-tende, káa ndoo kû bàkà ndú 'dáá ká ji gbèe Mbíṛì.
46012006	Ndâ cè bà bàkà i tende-tende, káa à káa gbèe Mbíṛì ká kû bàkà ndâ i tí nò ji ndâ 'duù.
46012007	Mbíṛì tùbà tí Bèṛi mì wó ji ndâ 'duù gbaànjé-gbaànjé 'dáá gî, tacó wàa ndâ 'duù 'dáá gî 'ví 'de i gbí wó.
46012008	Bèṛi-mì-Mbíṛì kû je ji 'bí 'duù a bà 'di gbí-o tacó bà kpo-gbí-tà-tù ndâ 'duù. Gbèe Bèṛi tí nò giì je ji 'bí 'duù a muu tacó bà ma Banga-Ngú-Có ji ndâ 'duù.
46012009	Yí giì je ji 'bí 'duù a bà tee njembí mítí Mbíṛì, bìndi~ ji 'bí 'duù a wotí bà 'vala ndâ 'duù 'do gbí nò'o.
46012010	Yí giì je ji 'bí 'duù a wotí bà bàkà ndâ seṛè, ji 'bí 'duù a wotí bà ma có mì Mbíṛì, ji 'bí 'duù a muu tacó bà ŋò 'bè gbí òkò tí ndâ bèṛi ni~, ji 'bí 'duù a wotí bà 'dè ndâ tende ŋa nje có, bìndi~ ji 'bí 'duù a muu tacó bà 'dè gbí ndâ tende ŋa nje có.
46012011	Gbèe Bèṛi tí nò gbaànjé nò bàkà nèté bà njèè ndâ i tí nò gbaànjé-gbaànjé ká 'do gbí 'dóó có mì wó gbí njembí wó.
46012012	Dìì 'duù ká gbaànjé, káa ndâ bà to tí~ me mbè, káa ndâ bà to tí nò mbe me mbè nò 'dáá káa gbèe dìì. À delè go énò ta Bìndi-Mbíṛì; yí a gbèe dìì, ta ndâ bà to tí wó me mbè.
46012013	Tacó gbèe Bèṛi tí nó táánò mbe caka tí ndoo nó, caka tí ndoo tacó bà bàkà ndoo tí gbèe dìì Bìndi-Mbíṛì. Ndoo má a ndâ Jùdéyà, ndoo má a ndâ Ìgìrígì, ndoo máa ndâ i-zógó-zogo, ndoo má me ndâ i-zógó-zogo lá, àá táánò je ji ndoo 'dáá gî káa gbèe Bèṛi wàa ndoo 'ví njù~.
46012014	Dìì 'duù me káa gbèe bà to tí wó lá, a ndâ bà to me mbè.
46012015	Kpázà kò 'duù kpónó má 'dè có máa, «Ye me 'bì 'duù lá, à má énò ye me bà to tí dìì 'duù lá,» ŋìnò bà dù me có mbe si yí 'ví dù tí bà to tí dìì 'duù lá ká nò lá.
46012016	Tù 'duù delè má 'dè có máa, «Ye me bà to tí dìì 'duù lá, tacó ye me ṛo 'duù lá,» ŋìnò bà dù me có mbe tii yí 'do tí bà dù tí bà to tí dìì 'duù ká nò lá.
46012017	Ndâ bà to tí dìì 'duù táánò 'dáá má káa ṛo wó, 'duù tí nò bà 'di có ta yè? Káa ndâ i tí dìì 'duù táánò 'dáá má káa tù, 'duù tí nò bà ŋò ndâ i ta yè?
46012018	Káa Mbíṛì kpoko ndâ bà to tí dìì ndoo mítí ndoo ká go có mì wó gbí njembí wó.
46012019	Yí táánò má suu ndâ bà to tí dìì ndoo 'dáá ká tí gbèe ŋa i, dìì ndoo táánò bà dù go yè?
46012020	À má go ŋìnó kpónó nó, ndâ bà to tí dìì 'duù me mbè, káa dìì 'duù ká gbaànjé.
46012021	Wotí bà 'dè có mì ṛo 'duù ji 'bì wó máa, «Nèté mì ye ta wò wálá,» nò wálá. Wotí bà 'dè có mì muu delè ji ndâ kpázà kò máa, «Nèté mì ye ta yo wálá,» nò wálá.
46012022	Có kpónó giì dù a ŋìnó máa, ndâ bà to ŋìnó tí dìì ndoo mbe me délékè nó, a ndâ bà to ŋìnó náa ndú má wálá, káa ndoo wálá nô;
46012023	bìndi~ ndâ bà to ŋìnó náa ndoo si ndú tí cèe i lá nó, a ndâ ŋìnó náa ndoo kû kpolo tí ndú tí kpoò; káa ndâ bà to ŋìnó tí ndâ bà nô nó, a ndâ bà to ŋìnó náa ndoo kû ngùù ndú 'do ṛè ṛo ndâ 'duù,
46012024	ndii ndâ banga bà to gî.
46012025	Káa Mbíṛì suu dìì ndoo, bìndi~ yí giì te duù mítí ndâ bà to ŋìnó náa có tí ndú kpolo maa-maa lá nô. À má énò, 'bè 'ví dù gbí òkò tí ndâ bà to tí dìì 'duù lá, tacó wàa ndú 'dáá gì 'ví bàkà nèté toko gbaànjé.
46012026	'Bí bà to tí ndoo gbaànjé má kû mìlìsé, sè ndâ 'bí bà to tí ndoo 'dáá gî delè kû mìlìsé. Káa à má kû ùlù 'bí bà 'bí to gbaànjé, sè ndâ 'bí ŋìnó 'dáá gî ta líkí'o tí ndú.
46012027	Yo kpónó toko gbaànjé 'dáá gî bàkà a gbèe dìì Bìndi-Mbíṛì. Káa yo gbaànjé-gbaànjé a ndâ tende bà to tí wó.
46012028	Bìndi~ gbí òkò tí ndâ mbe kû kili ta ṛè mì Bìndi-Mbíṛì, Mbíṛì bàkà ndâ 'bí 'duù tí ndâ tú mì Jézù, ndâ 'bí 'duù tí ndâ mbe ma có mì wó tí Mbíṛì, ndâ 'bí 'duù tí ndâ mbe nìbà i, ndâ 'bí 'duù tí ndâ mbe bàkà seṛè, ndâ 'bí 'duù tí ndâ mbe 'vala ndâ 'duù 'do gbí nò'o, ndâ 'bí 'duù tí ndâ mbe konì ndâ 'duù, ndâ 'bí 'duù tí ndâ mbe bàkà ndâ 'duù 'ví bàkà nèté toko gbaànjé, bìndi~ ndâ 'bí 'duù tí ndâ mbe 'dè có gbí ndâ 'bí tende ŋa nje có.
46012029	Yo 'dáá gî a ndâ tú? Yo 'dáá gî a ndâ mbe ma có mì Mbíṛì? Yo 'dáá gî a ndâ mbe nìbà i? Àá mì yo 'dáá gî a wotí bà bàkà ndâ seṛè?
46012030	Yo 'dáá a ndâ mbe 'vala ndâ 'duù 'do gbí ndâ nò'o? Yo 'dáá gî a ndâ mbe 'dè ndâ 'bí tende nje có? Yo 'dáá gî a ndâ mbe 'dè gbí ndâ tende nje có?
46012031	Yo koṛo có gítí ndâ i-nambeè ŋìnó á gàà gí yaà nô. Ye kpónó bà tùbà kpokèjì ŋìnó mbe nìkì ngé ndii gî nó ji yo.
46013001	Ye kpêtí má ni bà 'dè ndâ kpíkpà'dà ŋa nje có mì ndâ 'duù muu to tí nó 'dáá gî, bìndi~ ye giì 'dè nje có mì ndâ basìlì toko mítí ndú, káa njembí ye me njembí ba zè Mbíṛì lá, Mbíṛì nìkì lá, ndâ có tí nò náa ye kû 'dè nò gbí tù Mbíṛì ká go mòngò gbí tù bô.
46013002	Ye kpêtí káa mbe 'dè kòcò ta wotí mì Bèṛi-mì-Mbíṛì, Bèṛi kpêtí má je ji ye káa muu tacó bà 'di gbí ndâ có kóó mì Mbíṛì 'dáá gî, yí delè kpêtí má je ji ye káa bà tee njembí ye mítí Mbíṛì tí ŋa ŋìnó náa ye kû mèṛèkè a ndâ kpo-kpò gú 'do tí bàndò mì ndú nó, káa njembí ye má me njembí bà zè Mbíṛì lá, ye jéé kùṛo Mbíṛì me i lá.
46013003	Ye kpêtí má njèè ndâ i mì ye 'dáá gî ji ndâ mbe yê, ye kpêtí má si à 'ví doo ye ta wu, wàa ye 'ví cì gî, káa njembí ye me njembí bà zè Mbíṛì lá, ndâ i tí nò náa ye bàkà nò me tó i ji ye gbaànjé lá.
46013004	Njembí bà zè Mbíṛì a bà kònò tí, ta bà bàkà nambeè. Njembí bà zè Mbíṛì me kiì lá, njembí bà zè Mbíṛì me bà wu gbí tí 'duù ta kpéétí wó lá,
46013005	njembí bà zè Mbíṛì me bà 'dè mbè có lá, à delè me ju njembí lá. Njembí bà zè Mbíṛì me bà nanaka muu mítí i ŋìnó mbe nìkì ká tí lo ta kpéétí lo nó lá; à me bà dù tí gírí'dú lá, à delè me bà mò ndâ 'duù 'do tí lo gí 'dè lá.
46013006	Njembí bà zè Mbíṛì me bà dù ta líkí'o bà bàkà vò i lá; njembí bà zè Mbíṛì a bà dù ta líkí'o bà bàkà i ŋìnó dú nô.
46013007	Njembí bà zè Mbíṛì tì muu ndâ i 'dáá gî, ùnje gítí ndâ i 'dáá gî, koṛo có lì mítí ndâ i 'dáá gî, kònò ndâ i 'dáá gî.
46013008	Bà ma có mì Mbíṛì bà cee gî, bà 'dè ndâ tende ŋa nje có bà cee gî, bà dù ta muu tí 'duù bà cee gî, káa ndòngbú bà dù ta njembí bà zè Mbíṛì wálá.
46013009	Tacó mbe ŋò Mbíṛì ni cee jé wálá, mbe ma có mì Mbíṛì ta kábà~ delè jé wálá.
46013010	Káa ta o tí nó náa i ŋìnó ta bà lê tí~ wálá nó bà gì nó, i ŋìnó ta bà lê tí~ nó bà cee gî.
46013011	Si ye táánò gbí 'viì nó, ye kû 'dè có ká go i mì 'viì, ye kû koṛo có ká go i mì 'viì, ye kû 'viiki gbí có ká go i mì 'viì. Káa ye kpónó mâ giì gì tí 'dakò gî, ye giì si ndâ i-'viì 'dáá gî mí to gî.
46013012	Ndoo kpónó kû ŋò cè tí Mbíṛì me ngbáṛángà'i lá; ndoo kû ŋò yí ká tùṛúwàà go i gbí 'dèèngàmbé nô. Káa ndoo kèjì gí bà zeke gbíṛo ndoo ta ndú. Ye kpónó ŋò yí ni cee lá, káa ye kèjì gí bà ŋò yí ni cee a go ŋìnó náa yí kpónó ŋò ye ni cee ta ndâ có gbí njembí ye 'dáá gî nô.
46013013	Káa ndâ i ŋìnó náa ndú kpónó kuu tí~ nó, a bà tee njembí mítí Mbíṛì, ta bà koṛo có lì mítí Mbíṛì, giì je njembí bà zè Mbíṛì; káa kpóló-kpolo i gbí òkò tí ndâ i tí nò ta'ô nò 'dáá gî a njembí bà zè Mbíṛì.
46014001	Yo ka wu'o tacó bà 'de njembí bà zè Mbíṛì. Yo delè 'ví koṛo có tí kpoò gítí ndâ i-nambeè mì Mbíṛì. Káa yo 'ví koṛo có gítí bà ma có mì Mbíṛì ndii ndâ 'bí i 'dáá gî.
46014002	'Duù ŋìnó mbe kû 'dè ndâ tende ŋa nje có nó kû 'dè có me ji ndâ 'duù lá, yí kû 'dè có a i ji Mbíṛì. Tacó 'duù mbe 'di gbí có tí nò náa yí kû 'dè nò wálá, tacó yí kû 'dè a ndâ có kóó mì Mbíṛì ta wotí mì Bèṛi.
46014003	Káa mbe kû ma có mì Mbíṛì kû 'dè có a i ji ndâ 'duù, yí kû konì a ndâ 'duù, yí kû je a wotí ji ndâ 'duù, yí delè kû 'dèè a njembí ndâ 'duù.
46014004	'Duù ŋìnó mbe kû 'dè ndâ tende ŋa nje có nó kû konì káa tí wó ta kpéétí wó cuki, káa mbe kû ma có mì Mbíṛì kû konì a ndâ mbe kû kili ta ṛè mì Bìndi-Mbíṛì 'dáá gî.
46014005	Có gbí njembí ye ji yo énó máa, yo 'dáá gî 'ví dù tí ndâ mbe 'dè có gbí ndâ tende ŋa nje có. Káa yo kùtàá má dù 'dáá tí ndâ mbe ma có mì Mbíṛì, àá bà nìkì ndii bà 'dè ndâ tende ŋa nje có gî. Tacó mbe ma có mì Mbíṛì a gbolò 'duù ndii mbe 'dè ndâ tende ŋa nje có tí nò gî, sè~ káa ŋìnó 'bí 'duù mbe 'dè gbí ndâ tende ŋa nje có tí nò 'ví dù kuu tacó bà konì ndâ mbe kû kili ta ṛè mì Bìndi-Mbíṛì má kuu tí~.
46014006	Ye kpónó má ya gí mì yo kà kû 'dè có ji yo gbí ndâ tende ŋa nje có, káa mbe 'dè gbí ndâ có tí nò náa ye kû 'dè nò ji yo wálá, tó i mì ye bà dù ji yo a yè, ndâ tó kómbe ye? Có tí nó bà 'dè gbí có kóó mì Mbíṛì ji yo wálá, có tí nò bà je muu ji yo wálá, có tí nò bà ma có mì Mbíṛì ji yo wálá, có tí nò delè bà nìbà i ji yo wálá.
46014007	Yo koṛo có gítí ndâ ṛòngo gi, yo delè 'ví koṛo có gítí mòngò gi, ndú me ndâ wu i lá, káa 'bè má gbí òkò tí kòcò ndâ njì ṛòngo 'dáá gî má wálá, ŋa ṛòngo tí nò bà gbì ji yo a ŋa cè yè?
46014008	Káa mbe o mòngò má o me tí mòngò-gó lá, a 'di ká bà 'vee bà zí'i-gó?
46014009	Yo delè ká go énò; yo má 'dè có gbí tende ŋa nje có náa ndâ 'duù 'di gbí ndâ nje có tí nò ngbáṛángà'i lá, ndú bà 'di gbí ndâ có mì yo nò ée? Tacó yo kû 'dè có gí gbí pípìṛi sínò.
46014010	Ndâ ŋa ndâ nje có muu to tí nó me mbè; káa 'bí nje có ta gbí~ wálá nò wálá.
46014011	Káa 'duù má 'di gbí ŋa tende nje có tí nó náa wò kû 'dè nó lá, yí a tende 'duù ji wò, wò delè a tende 'duù ji yí.
46014012	À má énò, yo ka wu'o a i tacó bà 'de ndâ i-nambeè ŋìnó mbe kû konì ndâ mbe kû kili ta ṛè mì Bìndi-Mbíṛì túkà'i nô, lê náa go i-nambeè 'do mì Bèṛi-mì-Mbíṛì ká tí yo nò.
46014013	Tacó énò, 'duù má kû 'dè có gbí tende ŋa nje có, yí 'ví 'deke tí wó ji Mbíṛì máa, Mbíṛì 'ví wu 'bí 'duù mbe 'dè gbí nje có tí nò ji ndâ 'duù.
46014014	Tacó ye má 'deke tí ye ji Mbíṛì gbí tende ŋa nje có, gbí~ énó máa, ye kû 'deke tí ye ta njembí ye, káa ye 'di gbí có tí nò lá.
46014015	Có a ŋìnó máa ye 'ví 'deke tí ye ji Mbíṛì gbí ŋa nje có ngàyi wè? Ye bà 'deke tí ye ji Mbíṛì gbí ŋa nje có ŋìnó náa ndâ 'duù 'dáá 'di gbí~ gî nô. Bìndi~ ye 'ví cè cè gbí ndâ tende ŋa nje có, ta nje có ŋìnó náa ye 'di gbí~ gî nó, só gî.
46014016	Tacó wò má kû ùlù Mbíṛì gbí tende ŋa nje có mí ṛègbà tí 'bí 'duù ŋìnó mbe 'di gbí ŋa nje có tí nò lá nó, 'duù tí nò bà nì «À go-i-tí-nò» gí tàkò bà ùlù Mbíṛì mì lo nò ta ŋa kpokèjì ngàyi?
46014017	Tacó wò kpêtí má kû ùlù Mbíṛì ta banga tí~, káa 'duù tí nó ṛègbà tí lo nó 'di gbí ŋa nje có mì lo nò lá, banga bà ùlù Mbíṛì mì lo nò bà konì 'duù tí nò wálá.
46014018	Ye 'dè nìkì ma ji Mbíṛì tacó ye ni bà 'dè có gbí tende ŋa nje có ndii yo 'dáá gî.
46014019	Káa ta ndâ ŋa ŋìnò 'dáá gî, ye má gbí òkò tí ndâ mbe kû kili ta ṛè mì Bìndi-Mbíṛì, à nìkì tí ye káa bà 'dè kpêtí káa ndâ njì có vô cuki gbí ŋa nje có ŋìnó náa ndâ 'duù 'dáá gî 'di gbí~ gî tacó bà nìbà i ji ndú, á có tí bà 'dè mbè có kárú-karu-kàrù gbí tende ŋa nje có ŋìnó náa ndú 'di gbí~ lá nô.
46014020	Yo koṛo có go i mì ndâ 'viì lá; ndâ kómbe ye. Yo dù go ndâ dó 'viì tí ndâ mbe bàkà vò i lá, káa yo 'ví bàkà i go i mì ndâ 'duù ŋìnó náa muu ndú njaanga gî nô.
46014021	À cu mí gbí wáràgà mì Mòze máa, kòcò Mbíṛì máa, «Ye bà si a ndâ tende 'duù 'ví 'dè có gbí nje ye ji ndâ 'duù mì ye gbí ndâ tende ŋa nje có.»
46014022	À má énò, bà 'dè có gbí ndâ tende ŋa nje có me i mbe tùbà wotí mì Mbíṛì a ji ndâ mbe ùnje gítí Bìndi-Mbíṛì gî nó lá, à a i tacó tí ndâ mbe ùnje gítí Bìndi-Mbíṛì lá. Káa bà ma Banga-Ngú-Có me i tacó tí ndâ mbe ùnje gítí Bìndi-Mbíṛì lá lá, à a i tacó tí ndâ mbe ùnje gítí Bìndi-Mbíṛì gî.
46014023	Tacó énò, yo tí ndâ mbe kû kili ta ṛè mì Bìndi-Mbíṛì má kili ta bà muu yo 'dáá gî, bìndi~ yo kû 'dè có gbí ndâ cèe ŋa nje có, 'bí tende 'duù, tí 'duù ŋìnó mbe ùnje gítí Bìndi-Mbíṛì lá nó, má 'de yo tí~, yí bà go mâ tí yo wálá?
46014024	Káa yí má 'de yo kili ta bà muu yo énò kû ma a có mì Mbíṛì, yí bà ŋò tí wó gî, máa ndâ yì a mbe bàkà vò i. Bìndi~ ndâ có tí nò náa yí 'di 'do gbí nje yo nò bà si yí 'ví 'vìsì muu wó 'do tí ndâ vò kpokèjì mì wó gî.
46014025	Ndâ có tí nò náa yí 'di 'do mì yo nò bà yù gbí ndâ vo-vò có kóó tí nó gbí njembí wó nó 'dáá gí sè gî. Bìndi~ yí bà 'bu gbíṛo wó mí to kû ùlù Mbíṛì ta nje wó, máa Mbíṛì dú kuu ta yo.
46014026	À má énò, yo tí ndâ mbe kû kili ta ṛè mì Bìndi-Mbíṛì má kili ta bà muu yo 'dáá gî gî, ndâ muu cè 'ví cè cè, ndâ mbe nìbà i 'ví nìbà i, ndâ mbe 'dè gbí có kóó mì Mbíṛì gí sè 'ví 'dè~, ndâ mbe 'dè có gbí ndâ tende ŋa nje có 'ví 'dè~, ndâ mbe ni bà 'dè gbí ndâ tende ŋa nje có tí nó náa ndâ 'bí ka ndú kû 'dè nó ji ndâ 'duù 'ví 'dè~. Yo 'ví bàkà ndâ i tí nò 'dáá gî tacó bà konì tí yo.
46014027	Ndâ mbe 'dè có gbí ndâ tende ŋa nje có gbí òkò tí yo 'ví dù ká go ndâ 'duù go só, go ta'ô. Wàa ndâ mbe kû 'dè gbí ndâ tende ŋa nje có tí nò náa ndú kû 'dè nò 'ví dù kuu tí~.
46014028	Káa ndâ mbe 'dè gbí ndâ tende ŋa nje có tí nò náa ndú kû 'dè nò ji ndâ 'duù máa wálá, ndú 'ví dù ngbìì, wàa ndâ mbe kili ta ṛè mì Bìndi-Mbíṛì má kili gî, 'duù 'ví 'deke tí wó ji Mbíṛì ta ŋa nje có ŋìnó náa yí ŋò ni gbí njembí wó gî nô.
46014029	Yo 'ví si ndâ 'duù go só, go ta'ô 'do gbí òkò tí yo 'ví kò-kò ta có mì Mbíṛì, wàa sè ndâ 'duù 'ví koṛo gbí có tí nò náa ndú kû kò-kò tí~ nò.
46014030	Káa Mbíṛì má wu bà 'dè có mì wó ji 'bí 'duù gbí òkò tí yo ta o tí nó náa 'bí ka wó kû kò-kò ta có mì Mbíṛì nó, 'duù tí nó mbe kû kò-kò nó 'ví le wo wó gî, wàa ka wó 'ví 'dè ngú có ŋìnó náa à tí~ nô.
46014031	Yo jòò gbí bà 'dè có lá. Tacó wàa yo 'dáá gî 'ví ni bà 'dè có, wàa yo 'dáá gî 'ví konì ta tí yo gbí òkò tí yo.
46014032	Tacó mbe ma có mì Mbíṛì a 'duù ŋìnó mbe ŋò o bà 'dè có ni gî, yí delè a 'duù ŋìnó mbe ŋò o bà sè tù wó ni gî.
46014033	Tacó Mbíṛì me mbe ŋònòkò gbí ndâ i lá, yí a mbe 'viindi ndâ i. Yo tí ndâ 'duù mì Mbíṛì má kili ta ṛè mì Bìndi-Mbíṛì gî, yo 'ví bàkà go ŋìnó náa ndâ 'bí ka yo mbe kû kili ta ṛè mì Bìndi-Mbíṛì 'dáá gî kû bàkà nô.
46014034	Ndâ niì 'ví dù ngbìì. Ndú 'ví 'di có mì ndâ kù ndú á go có tí nó náa à cu mí gbí wáràgà mì Mòze, máa ndú 'ví dù tí ndâ kùṛo ndâ i lá nô.
46014035	'Bí i ta go bà 'vee gbí~ má tí ndú, ndú 'ví 'vee ndâ kù ndú ta o tí nó náa ndú má ya ta ndú gí 'bá gî. Tacó a có nô tacó tí niì bà 'dè kòcò wó gí yaà ta o tí nó náa ndâ mbe kû kili ta ṛè mì Bìndi-Mbíṛì má kili gî nô.
46014036	Yo kû koṛo có máa, có mì Mbíṛì 'bì bà gì a i 'do mì yo? À gì ká tacó tí yo cuki?
46014037	'Bí 'duù gbí òkò tí yo má koṛo có énó máa yì lá a mbe ma có mì Mbíṛì, 'bí 'duù delè má koṛo có máa yì 'de ndâ ŋa i-nambeè 'do mì Bèṛi-mì-Mbíṛì me mbè, ŋa 'duù tí nò 'ví te mí gbí muu wó énó máa, có tí nó náa ye kû cu ji yo nó a có mì Mbíṛì.
46014038	Káa yí má si có tí nó náa ye kû cu ji yo nó á tí có lá, yo delè 'ví si yí tí có lá.
46014039	À má énò, yo tí ndâ ná'vindí ye, yo 'ví dù ta go bà ma có mì Mbíṛì, yo delè 'ví ṛò ndâ 'duù 'do tí bà 'dè có gbí ndâ 'bí tende ŋa ndâ nje có lá;
46014040	yo delè 'ví bàkà ndâ i 'dáá gî gbí cèe kpokèjì, á go ŋìnó náa à tí~.
46015001	Go bà 'va mbí yo á gítí Banga-Ngú-Có tí nó náa ye táánò ma ji yo nó kuu tí ye, ndâ ná'vindí ye, Banga-Ngú-Có tí nó náa yo táánò ùnje gítí~, bìndi~ yo giì zèè tí kpoò nô.
46015002	Ŋìnò a Banga-Ngú-Có tí nó náa ye táánò ma ji yo, mbe 'vala yo á do gbí ndâ vò i, náa yo má zèè có tí nò kácá-kácá nò. Káa yo má zèè kácá-kácá lá, gbí~ énó máa, gbí bà ùnje mì yo gítí Mbíṛì wálá.
46015003	Ye táánò nì ji yo káa bà gbèe có tí nó náa àá táánò nìbà~ ji ye, tí kpóló-kpolo có ngé ndii gî nô, tí có tí nó máa, Bìndi-Mbíṛì táánò cì tacó ndâ vò i mì ndoo, go có tí nó náa à cu mí gbí wáràgà mì Mbíṛì nô.
46015004	Máa, àá táánò giì duu yí gî, káa bìndi sili ta'ô, Mbíṛì giì te yí tí wu wó 'do gbí muu'dú wó gí yaà, á go có tí nò gbí wáràgà mì Mbíṛì nó gî.
46015005	Máa, yí tùbà tí wó ji Kéfà, bìndi~ yí giì tùbà tí wó ji ndâ tú mì wó muu'bì-nje~só.
46015006	Bìndi~ yí giì tùbà tí wó ji ndâ ná'vindí wó zi'duù-vô ta bà~ vô (500). Ndâ 'bí 'duù 'do gbí òkò tí ndú kpêtí kpónó má ya gí bà sili mì ndú gî, sè ndâ 'bí~ kû 'vala kálásê.
46015007	Bìndi~ yí giì tùbà tí wó ji Jákòmò, bìndi ŋìnó, yí giì tùbà tí wó ji ndâ tú mì wó 'dáá gî.
46015008	Ndòngbú bà tùbà tí wó giì dù a i ji ye á go 'viì náa à jò yí me gbí o mì wó lá nô.
46015009	Tacó ye a ndòngbú 'duù gbí òkò tí ndâ tú mí wó, mbe 'vii tí 'duù ŋìnó náa à 'ví nì ta ṛè tú mì wó mí muu ye lá. Tacó ye táánò a mbe kû mèèkè'i tí ndâ 'duù mì Mbíṛì mbe kû kili ta ṛè mì Bìndi-Mbíṛì nô.
46015010	Káa nambeè mì Mbíṛì náa yí táánò bàkà ji ye nó ká bàkà ye tí ye tí nó á kpónó kuu nó nô. Káa nambeè mì Mbíṛì náa yí táánò bàkà ji ye nò ya me sínò lá. Ye bàkà nèté tí kpoò ndii sè ndâ 'bí tú mì Jézù 'dáá gî. Káa ye bàkà nèté tí nò 'do me gbí 'dóó wotí mì ye lá, a nambeè mì Mbíṛì ká je wotí ji ye.
46015011	À mà táánò a ndú ká ma Banga-Ngú-Có ji yo wèè, à mà a ye wèè, ze ma Banga-Ngú-Có ji yo gî, káa ŋìnò a có náa yo 'dáá ùnje gítí~ gî.
46015012	Có kpónó a ŋìnó máa, ze lê má 'dè có ji yo énó máa, Mbíṛì 'vala ndi Bìndi-Mbíṛì 'do gbí muu'dú wó gî, ndâ 'bí 'duù gbí òkò tí yo kû 'dè có máa, ndâ ku bà 'vala ndi ndú 'do gbí muu'dú ndú wálá, tacó yè?
46015013	Có tí nó náa yo 'di énó máa, ndâ ku bà 'vala ndi ndú á 'do gbí muu'dú ndú wálá nò, má dú káa yúcó, gbí~ énó máa, Bìndi-Mbíṛì 'vala ndi wó 'do gbí muu'dú wó lá.
46015014	Káa Bìndi-Mbíṛì má 'vala ndi wó á 'do gbí muu'dú wó lá, gbí~ énó máa, i tacó bà ma có~ mì ze ji yo nò wálá, i tacó bà ùnje gítí~ mì yo nò delè wálá.
46015015	Ze delè kû waaka a 'véṛè ta ṛè Mbíṛì, tacó ze kû ma có énó máa, Mbíṛì 'vala ndi Bìndi-Mbíṛì á 'do gbí muu'dú wó gî, káa yí 'vala yí lá náa yí má 'vala ndi ndâ ku á 'do gbí muu'dú ndú lá nò.
46015016	Tacó Mbíṛì má bà 'vala ndi ndâ ku 'do gbí muu'dú ndú wálá, gbí énó máa, yí 'vala Bìndi-Mbíṛì 'do gbí muu'dú wó delè lá.
46015017	Káa Mbíṛì má 'válá ndi Bìndi-Mbíṛì 'do gbí muu'dú wó lá, gbí~ go énó máa, nje wú tí bà tee njembí yo á mítí Bìndi-Mbíṛì wálá, yo delè kpónó kû 'vala ká kpòò gbí ndâ vò i mì yo.
46015018	Gbí~ delè go énó máa, ndâ 'duù ŋìnó mbe ùnje gítí Bìndi-Mbíṛì mbe cì gî nó mìì gî.
46015019	Káa ndoo má kû koṛo có lì mítí Bìndi-Mbíṛì ká tacó bà 'vala ndoo muu to tí nó cuki, gbí~ énó máa, 'bí 'duù ta yê ṛo wó gbí òkò tí ndâ 'duù muu to tí nó mbe ndii yê ṛo ndoo wálá.
46015020	Káa yúcó a ŋìnó máa, Mbíṛì 'vala Bìndi-Mbíṛì 'do gbí muu'dú wó tacó bà tùbà máa, ndâ 'duù tí nó náa ku ṛuka ndú gî nó bà 'vala ndi ndú 'do gbí muu'dú ndú gî.
46015021	Tacó, ku lê táánò má gì gí muu to tí nó 'do gbí có mì gbèe 'dakò nó, ndâ ku delè bà 'vala ndi ndú 'do gbí muu'dú ndú 'do ká gbí có mì gbèe 'dakò.
46015022	Tacó ndâ 'duù 'dáá gî kû cì 'do gbí có nambeè gbí òkò tí ndú ta Ádàmà, ndâ 'duù 'dáá gî delè bà 'vala ndi ndú 'do gbí muu'dú ndú 'do gbí có nambeè gbí òkò tí ndú ta Bìndi-Mbíṛì.
46015023	Káa ndâ o bà 'vala ndi Bìndi-Mbíṛì 'do gbí muu'dú wó, ta o bà 'vala ndi ndâ 'duù 'do gbí muu'dú ndú 'dáá ká tende-tende. A Bìndi-Mbíṛì, tí kpédélé i gbí njí, ká 'vala ndi wó 'do gbí muu'dú wó kùṛo, bìndi~ ndâ 'duù mì wó 'dáá gî kèjì gí bà 'vala ndi ndú 'do gbí muu'dú ndú ta o bà gì yí wúnò.
46015024	Bìndi~ ndòngbú o, náa Bìndi-Mbíṛì bà giì dele ndi gba mì Mbíṛì tí Bu wó ji yí si yí voloko gbí ndâ có mì ndâ kpo-kpò gba, ta ndâ mbe wotí muu to tí nó, gbaànjé-gbaànjé 'dáá gî.
46015025	Tacó Bìndi-Mbíṛì bà gì gí bà zogo to tí nó yee tí o tí nó náa yí bàkà ndâ ku'dì tí wó tí ndâ i-tà-tàmà mì wó gî.
46015026	Káa ndòngbú ku'dì tí wó náa yí bà cee o mì wó bà dù a ku.
46015027	Tacó à cu mí gbí wáràgà mì Mbíṛì énó máa, «Mbíṛì bàkà Bìndi-Mbíṛì tí gba mì ndâ i 'dáá gî.» Káa gbí có tí nò máa, «Mbíṛì bàkà Bìndi-Mbíṛì tí gba mì ndâ i 'dáá gî» nò me énó máa Bìndi-Mbíṛì delè a gba mì Mbíṛì tí mbe je gba ji yí nò lá.
46015028	Mbíṛì má giì bàkà ndâ i 'dáá gî tí ndâ i-tà-tàmà mì 'Viì mì wó gî, 'Viì-mì-Mbíṛì bà giì si tí wó 'ví dù tí ndâ i-tà-tàmà mì Bu wó, tacó wàa Mbíṛì 'ví dù tí mbe zogo ndâ i 'dáá gî.
46015029	Có gítí ndâ 'duù tí nó mbe caka tí ndú tacó tí ndâ ku nó máa yè? Ndú kû koṛo có máa ndâ yì bà 'de gbí bà caka tí ndâ yì ta ṛè mì ndâ ku nò a yè, náa Mbíṛì jé má 'vala ndi ndâ ku 'do gbí muu'dú ndú lá nò?
46015030	Ye kpónó kû gbaa tí ye mì nje ku ta o 'dáá gî nó tacó yè?
46015031	Ye kû ŋò ku ta ṛo ye ta ṛi 'dáá gî, ndâ ná'vindí! Ye kû dùlù tí ye tacó tí yo, ta ṛè mì Bìndi-Mbíṛì, tí Jézù tí Mbe tí ndoo.
46015032	Có gbí nje ndâ 'duù gbí gbata Éfàsù lá, ye táánò má 'vala a 'válá mì ndâ «Nò gbí jìlì», ye bà 'de gbí~ a yè? Káa Mbíṛì má bà 'vala ndi ndâ ku 'do gbí muu'dú ndú wálá, «Ndoo zò i, wàa ndoo 'ví njù pe, wàa ndoo 'ví ù ta ku taàbé,» á go có tí nó náa ndâ 'duù kû 'dè nô.
46015033	Yo si 'bí 'duù 'ví eendi yo lá: «A vò kaà ká kû volo 'duù.»
46015034	Yo koṛo muu yo nìkì maa, wàa yo 'ví si vò i mí bàndò mì wó. Ye kû 'dè có tí nò ji yo, tacó ndâ 'bí 'duù 'do gbí òkò tí yo ŋò Mbíṛì ni lá, káa ŋìnò a có nô tacó tí yo.
46015035	Ndâ 'bí 'duù 'do gbí òkò tí yo ndâ-'bî-lá bà 'vee 'vé máa, «Mbíṛì bà 'vala ndi ndâ ku 'do gbí muu'dú ndú ta ŋa kpokèjì ngàyi wè? Cè tí ndú bà dù go ŋa yè?»
46015036	Ŋìnó a ndâ 'vé mì ndâ 'duù ŋìnó ta muu tí ndú wálá nó ká nò. Yo ma 'va njì ŋa mí tà to, njì ŋa tí nò má cì lá, kú i 'va 'do tà to lá.
46015037	Káa yo ṛò mí tà to káa bétéṛé njì ŋa; à mà a njì cû, à mà njì wàzê, yo ṛò me kú i tí nó mbe kû kù ta kùngbó wó, ta kpâ wó nó lá.
46015038	Káa a Mbíṛì ká wu bà kù ndò ji ndâ ŋa ndâ njì ŋa 'dáá gî. Cû kû kù káa cû, wàzê kû kù káa wàzê.
46015039	Ŋa dìì ndâ i mbe kû 'vala muu to tí nó 'dáá gî delè ká tende-tende. Dìì ndâ 'duù tende 'do tí dìì ndâ nò, bìndi~ dìì ndâ nuù tende 'do tí dìì ndâ sè.
46015040	Ndâ i gbíṛì kuu tí~, ndâ i muu to tí nó delè kuu tí~. Cè banga mì ndâ i gbíṛì ká tende, cè banga mì ndâ i muu to tí nó delè ká tende.
46015041	Cè banga mì ṛi ká tende, cè banga mì pì delè ká tende, bìndi~ cè banga mì ndâ yii ká tende. Káa cè banga mì ndâ yii gbí òkò tí ndú delè 'dáá gî ká tende-tende.
46015042	À delè ká énò ta bà 'vala ndi ndâ ku 'do gbí muu'dú ndú. À má duu dìì 'duù mí tà to, dìì tí nò kû zò to, káa dìì 'duù má 'vala 'do tà to, dìì tí nò bà zò to káká'i wálá.
46015043	A vò ká tí dìì tí nó náa à duu mí tà to nô, káa a banga ká tí dìì tí nó mbe 'vala 'do tà to nô.
46015044	Dìì tí nó náa à duu mí tà to nó je a tú 'duù, káa dìì tí nó mbe 'vala 'do gbí muu'dú nó je a tú Mbíṛì.
46015045	Á go có tí nó náa à cu mí gbí wáràgà mì Mbíṛì énó máa, «Kpédélé Ádàmà gì tí 'duù mbe kû 'vala~, káa ndòngbú Ádàmà gì tí Bèṛi mbe kû je 'válá,» nô.
46015046	Àá táánò me Ádàmà tí nó ta tú wó a tú Mbíṛì nó ká gì kpédélé'i lá. À gì kpédélé'i a Ádàmà tí nó ta tú wó a tí tú 'duù nô.
46015047	Mbíṛì táánò suu kpédélé a Ádàmà 'do tí to, káa bà só Ádàmà gì 'do gbíṛì.
46015048	Ndoo tí ndâ 'duù muu to tí nó go Ádàmà tí nó náa à suu yí 'do tí to nó nô, káa ndâ 'duù gbíṛì go Ádàmà tí nó mbe gì 'do gbíṛì nô.
46015049	Ndoo bà je kózò tí 'dakò tí nó mbe gì 'do gbíṛì nó jé ká go bà je kózò tí 'dakò tí nó náa à suu yí 'do tí to tí nó mì ndoo. Ndoo kpónó a kózò tí Ádàmà tí nó náa à suu yí 'do tí to tí nó nô.
46015050	Ndâ ná'vindí, gbí có tí nò náa ye 'dè ji yo nò énó máa, wu 'duù ta mbelè gbí dìì wó bà dù tí mbe zèè mbèlè mì Mbíṛì wálá. Tú 'duù, tí tú mì ku nó, delè, náa à 'vìsì tí, tí tú ŋìnó mbe cì lá nó, wálá.
46015051	Yo sè tù yo gítí có kóó tí nó tí yúcó náa ye kû 'dè ji yo nô: ndoo 'dáá bà cì wálá.
46015052	Káa ta o bà o ndòngbú mòngò nó, àá bà 'vìsì ndoo 'dáá gî gbí làmbu o, á go bà kì ṛo nô. Tacó ta o bà o ndòngbú mòngò tí nò, ndâ ku bà 'vala ndi ndú 'do gbí muu'dú ndú ngbé, bìndi~ àá kèjì gí bà 'vìsì ndoo.
46015053	Tacó tú ndoo tí nó kpónó tí i mbe céé-cee nó bà cee wálá, tú ndoo tí nó kpónó tí tú mì ku nò bà jì'vì tí, tí mbe ŋò ku lá.
46015054	Tacó ŋa i ŋìnó tí i mbe dù tí ká lá nó má jì'vì tí tí i mbe dù tí ká, bìndi~ ŋa ŋìnó tí ŋa ku nó má 'vìsì tí tí ŋa ŋìnó mbe cì lá nó gî, ŋìnò a o bà giì bàkà tí mì có tí nó náa à cu mí gbí wáràgà mì Mbíṛì máa, «Ku 'de 'bí ngbílí mbe da gbí ka wó ngbílí mítí wó gî.»
46015055	«Àá ku, njì gìṛì bà na go mì lo ya gí kòtí 'di?»
46015056	Njì gìṛì bà na go mì ku a vò i, bìndi~ vò i giì 'de wotí 'do tí có mì Mòze.
46015057	Káa ndoo 'dè nìkì ma ji Mbíṛì tí mbe je wotí bà kpò nje ku ji ndoo ta ṛè mì Mbe tí ndoo Jézù tí Bìndi-Mbíṛì.
46015058	À má énò, yo 'dò kò yo mí to tí kpoò, ndâ ná'vindí, yo lò muu gìṛì ngé lá. Yo 'ví bàkà nèté mì Mbe tí ndoo ta o 'dáá gî, ta bà te mí gbí muu yo máa, bà bàkà nèté ta ṛè mì Mbe tí ndoo me bà bàkà 've nèté lá.
46016001	À má gítí bà toko i-'bì yo tacó bà konì ta ndâ mbe kû kili ta ṛè mì Bìndi-Mbíṛì gbí gbata Jèrùzàlémè, yo 'ví bàkà go có tí nó náa ye táánò 'dè ji ndâ mbe kû kili ta ṛè mì Bìndi-Mbíṛì ta ndi tí ndâ bàndò gbí to Gàlátì nô.
46016002	Ta ndâ ṛi-bà-wotí 'dáá gî, yo gbaànjé-gbaànjé 'dáá gî 'ví gò làmbu i 'do tí i ŋìnó náa à kuu 'bì yo ta o tí nò nô. Tacó wàa, ye má ya gí mì yo kà, ye 'ví 'de yo kili i ŋìnó náa à tí~ nó tè gî.
46016003	Ye má yee mì yo kà gî, ye bà cu wáràgà mí 'bì ndâ 'duù tí nó náa yo bà cu 'bì yo mítí ndú nó wàa ye 'ví tuu ta ndú ta ndâ i-nambeè tí nò náa yo kili nò, ya tí~ ji ndâ mbe kû kili ta ṛè mì Bìndi-Mbíṛì gbí gbata Jèrùzàlémè.
46016004	Káa à má nìkì a bà ya káa 'dóó ye ta ndâ i tí nò, ndâ 'duù mì yo náa yo bà cu 'bì yo mítí ndú nò 'ví ko ye.
46016005	Ye bà ya gí mì yo kà a i bìndi bà co ye gbí to Mèsìdónìyà, tacó a gbí muu ye a có bà ya gí mì yo kà có gbí to Mèsìdónìyà.
46016006	Ye bà dù á mì yo kà ta làmbu kôndi o, ndâ-'bî-lá ye bà cì ndâ pì cô'o 'dáá gî mí mì yo kà. Tacó wàa, yo 'ví konì ye ta bà ko ye ya gítí ndâ 'bí bàndò tí nó kùṛo kà nó 'dáá gî.
46016007	À gbí muu ye me có bà cu káa ṛo ye mítí yo gî, wàa ye 'ví ndii ya gí kùṛo nò lá, ye kû koṛo a có bà dù ta yo ta kôndi o, náa Mbe tí ndoo má ùnje gî nò.
46016008	Káa ye bà dù gbí gbata Éfàsù kàá yee tí o bà ci ndâ ngú i gbí njí.
46016009	Tacó njekèjì bà ma có mì Mbíṛì njaanga ji ye kàá gî, káa ndâ 'duù mbe kû jòò gbí có ta ye kàá me a mbè.
46016010	Tìmàtéyò má có mì yo kà, yo 'ví te wiṛi mítí wó nìkì maa, tacó yí kû me nèté mì Mbe tí ndoo ká go ye.
46016011	'Bí 'duù 'do gbí òkò tí yo 'ví si yí tí vò i lá; yo konì yí muu nó mì wó nìkì maa, tacó wàa yí 'ví dele ndi wó gì gí mì ye; tacó ṛo ze ta ndâ sè ná'vindí kàá 'dáá ká kpokèjì tí wó.
46016012	À má gítí ná'vindí ndoo Àpólò, ye cóó-cóó kû yòòngò yí, máa ndú ya ta ndâ 'bí ná'vindí gí bà gala yo, káa có bà ya gí mì yo kà nò gì gí gbí muu wó kálásê. Káa yí má 'de o gî, yí bà ya gí mì yo kà gî.
46016013	Yo dù tí zò'o, yo tee njembí yo mítí Mbíṛì tí kpoò, yo dù ta yú njembí yo, yo 'do kò yo mí to tí kpoò,
46016014	yo 'ví bàkà ndâ i 'dáá gî ta njembí bà zè Mbíṛì.
46016015	Yo ŋò ndâ Ìsìtèfánà ta ndâ 'viì mì wó ni gî? Ndú a ndâ kpédélé 'duù mbe ùnje gítí Bìndi-Mbíṛì gbí to Àkáyà, dú delè gbì gbí njembí ndú gítí bà bàkà nèté ta ndâ mbe kû kili ta ṛè mì Bìndi-Mbíṛì gî.
46016016	Ye kû yù 'do mì yo a nambeè máa, yo 'ví 'di có mì ŋa ndâ 'duù tí nò, yo delè 'ví 'di có mì ndâ 'bí ka yo ŋìnó mbe kû bàkà nèté go i mì ndú nò.
46016017	Tàkòcò ye peteke gítí bà gì ndâ Ìsìtèfánà ta Fòròtùnátò, giì je Àkàyíkùsù ngé ma; tacó ndú dù ji ye ká goòlá ndoo ta ndoo nô.
46016018	Bà gì ndú nò te mbá-mbá mítí ye ká go ŋìnó náa ndú me ta yo kà nô. Bà te duù mítí ŋa ndâ 'duù tí nò me vò i lá.
46016019	Ndâ mbe kû kili ta ṛè mì Bìndi-Mbíṛì gbí ndâ to Ásìyà 'vee yo ma. Ndâ Àkùyílà ta Pìrìsílà ta ndâ 'duù tí nó mbe kû kili ta ṛè mì Bìndi-Mbíṛì mbe kili mí ndú nó delè 'vee yo ta ṛè mì Mbe tí ndoo ngé ma.
46016020	Ndâ ná'vindí mì ze kàá 'dáá gî 'vee yo ma. Yo 'vee tí yo ta bà òlò gbí tù yo go i mì ndâ ná'vindí.
46016021	A 'dóó ye tí Páwòlò ká kû cu ndâ 'vé tí nó gbí wáràgà tí nó nó ji yo ta 'bì ye.
46016022	'Duù má zè Mbe tí ndoo nìkì lá, Mbíṛì 'ví ì njà mítí wó! Ye kû 'deke tí ye máa Mbe tí ndoo 'ví gì gálá!
46016023	Ye kû 'deke tí ye máa Mbe tí ndoo Jézù 'ví bàkà nambeè ji yo.
46016024	Ye zè yo 'dáá gî nìkì maa ta ṛè mì Bìndi-Mbíṛì. Go-i-tí-nò.
47001001	Ŋìnó a ye tí Páwòlò, tí mbe gì tí tú mì Bìndi-Mbíṛì tí Jézù 'do gbí có mì Mbíṛì, ká kû cu wáràgà tí nó ji yo tí ndâ mbe kû kili ta ṛè mì Jézù á gbí gbata Kòríndì, delè ta ndi 'bá mì ndâ Ìgìrígì 'dáá gî. Ze kû gbo gbí bà cù wáràgà tí nó ji yo ta ná'vindí ndoo Tìmàtéyò.
47001002	Ze kû 'deke tí ze ji Mbíṛì tí Bu ndoo, ze delè kû 'deke tí ze ji Mbe tí ndoo Jézù tí Bìndi-Mbíṛì máa ndú 'ví cù 'dê ngo cù ndú mítí yo, ndú delè 'ví si yo 'ví dù ta 'dê njembí yo.
47001003	Ndoo ùlù Mbíṛì, tí Bu Mbe tí ndoo Jézù tí Bìndi-Mbíṛì, tí Bu ndoo mbe kû ŋo yê ṛo ndoo, tí Mbíṛì tí mbe 'dê njembí,
47001004	mbe kû yìì ndoo gbí o ŋa ndâ vò i 'dáá gî, tacó wàa ndoo delè 'ví yìì ndâ 'bí ka ndoo ta o tí nó náa ndú má gbí vò i ta ŋa bà yìì tí tí nó náa yí tí Mbíṛì yìì ta ndoo nô.
47001005	Nje bà kònò sé'i tí nó táánò mì Bìndi-Mbíṛì nó kpónó 'de ndoo me gbolò. Tacó énò, Mbíṛì delè bà je wotí bà kònò ndâ vò i tí nò á go ŋìndi Bìndi-Mbíṛì táánò ta ṛè mì Bìndi-Mbíṛì ji ndoo gî, tacó wàa ndoo delè 'ví yìì ndâ 'bí ka ndoo ta o tí nó náa ndú má gbí vò i ta ŋa bà yìì tí tí nó náa yí tí Mbíṛì yìì ta ndoo nô.
47001006	Ze má kònò sé'i muu yo, ze kònò a i tacó bà 'vala yo. Káa Mbíṛì má konì ze 'do gbí bà kònò sé'i, yí konì ze nò a i tacó wàa ze 'ví konì ta yo á gbí bà kònò gbèe ŋa sé'i tí nó mì ze náa yo kû kònò nô.
47001007	Njembí ze jé mù gítí yo lá, tacó ze ŋò ni gî máa, yo kû kònò sé'i ta ṛè mì Bìndi-Mbíṛì ká go ze. Tacó énò, Mbíṛì bà konì yo á go ŋìnó náa yí kû konì ta ze nó gî.
47001008	Go bà 'va mbí yo á gítí ŋa kpo-se-muu tí nó náa ze táánò 'de gbí to Ásìyà nó kuu tí ze, ndâ ná'vindí ze. Ze táánò gbí o tí nò koṛo có énó máa, ze bà 'de 'válá káká'i wálá.
47001009	Ze ta o tí nò koṛo có énó máa, à waa có ku mítí ze gî. Ŋa tende vò i tí nò táánò bàkà ze tacó wàa ze 'ví ŋò tí~ ni énó máa wotí bà 'vala miṛi ze me 'bì ze lá, à a i 'bì Mbíṛì tí mbe kû 'vala ndâ ku cuki.
47001010	A yí táánò ká 'vala ze 'do gbí ŋa tende vò i tí nò mbe 'de ze nò. Yí delè káká'i bà 'vala ze 'do gbí ndâ vò i ŋìnó kèjì nó gî.
47001011	Yo 'dáá gî 'ví konì ze ta bà 'deke tí yo ji Mbíṛì tacó tí ze, tacó wàa à 'ví dù a ndâ 'duù me mbè ká kû 'deke tí ndú ji Mbíṛì tacó tí ze, wàa Mbíṛì 'ví cù ta 'dê ngo cù wó mítí ze. Bìndi~ ndâ 'duù me mbè 'ví 'dè nìkì maa ji Mbíṛì tacó bà cù 'dê ngo cù wó mítí ze nò.
47001012	'Bí i gbaànjé mbe kû mba ze, ta kponje nje ze gítí~ wálá a ŋìnó máa, ze ta o 'dáá gî kû 'vala ta ndâ 'duù, cotí ndâ i 'dáá gî, ze kû 'vala ta yo, ká ta bà bàkà ndâ i ŋìnó mbe 'vii ṛo 'bá nô. Ze kû bàkà ndâ i tí nò ta njembí ze gbaànjé, ta tiṛì gbí~ wálá, go có mì Mbíṛì. Ze kû bàkà ndâ i tí nò me 'do gbí bà 'di gbí-o mì ze tí ndâ 'duù á muu to tí nó lá. Ze bàkà a i 'do gbí nambeè mì Mbíṛì.
47001013	Ze kû cu ji yo gbí ndâ wáràgà mì ze káa ndâ có ŋìnó náa yo bà ni bà 'deke ndú gî, tí ndâ có ŋìnó náa yo delè bà 'di gbí ndú gî nô. Ye koṛo có máa yo bà 'di gbí ndú ngbáṛángà'i gî.
47001014	Yo kpónó 'di gbí ze ngbáṛángà'i lá. Káa ye koṛo có máa, yo bà 'di gbí ze cee a i ta ṛi bà gì Mbe tí ndoo Jézù tí Bìndi-Mbíṛì wúnò gí bà waa có mítí ndâ 'duù muu to tí nó 'dáá gî. Ŋìnò a ṛi tí nó náa yo bà giì mba tí yo ta ṛè ze, bìndi~ ze delè bà giì mba tí ze ta ṛè yo nó ká nò.
47001015	Ye táánò bàkà kpédélé'i a có bà co wiṛi ya gí mì yo gbí gbata Kòríndì kà, tacó wàa yo 'ví 'de i gbí nó mì ye nò 'vìlì sósò'ô.
47001016	Tacó à kpédélé'i táánò gbí njembí ye a có bà gala yo ta o bà ndii ye kû ya gí gbí to Mèsìdónìyà. Wàa ta o bà dele ye 'do Mèsìdónìyà, ye 'ví co ndi ye káká'i mì yo, tacó wàa yo 'ví konì ye ta ndâ 'bí i tacó bà ya gí Jùdéyà.
47001017	Ŋa bà koṛo có mì ye nò gbí muu yo go i mì 'duù ŋìnó mbe kû koṛo có ká gítí ndâ i muu to tí nó, mbe me kpììkì-kpììkì gítí bà jì'vì tí wó tí ó mbô, bè mbô lá, nó?
47001018	Ye kû be tí ye ji yo ta ṛè mì Mbíṛì, tí mbe 'vìsì có mì wó lá, énó máa, kòcò ze ji yo jé gítí bà 'vìsì tí wálá.
47001019	Tacó Jézù tí Bìndi-Mbíṛì, tí 'Viì mì Mbíṛì, náa ndâ Sìlìvánò, ta Tìmàtéyò, giì je ye, ma có tí wó ji yo nó ta o 'dáá gî káa gbèe Jézù tí nò.
47001020	Tacó énò, ndâ cí tí nó náa Mbíṛì ci ta ndâ 'duù nó gì tí yúcó ta ṛè mì wó tí Jézù. Ŋìnò a gbí ndeṛè có tí nó náa ndoo kû nì ta «À go-i-tí-nò» ta ṛè mì Jézù tí Bìndi-Mbíṛì ta o tí nó náa ndoo má kû ùlù Mbíṛì nó ká nò.
47001021	Káa, à káa 'dóó yí tí Mbíṛì ká bàkà ndoo tí ndâ mbe ṛu ndi Bìndi-Mbíṛì ta njembí ndoo gbaànjé. À delè káa 'dóó yí tí Mbíṛì ká ṛuka ndoo gí gbí nèté mì ndoo.
47001022	Yí ka mbó mì wó mítí ndoo, tacó bà bàkà ndoo tí ndâ 'duù mì wó. Bìndi~ yí giì je Bèṛi mì wó mí gbí njembí ndoo, tacó bà tùbà~ ji ndoo énó máa, sè ndâ i ŋìnó gbí gálá mì yì nó 'dáá gî a ndâ i tacó tí ndoo.
47001023	Ye kû be ji yo a tí Mbíṛì máa, ye táánò 'vìsì muu ye 'do tí bà ya gí Kòríndì nó a i tacó go bà pèèmbí yo tí ye wálá.
47001024	À gbí muu ze me có bà yòòngò yo ta wotí máa yo tee njembí yo mítí Mbíṛì nò lá. Có gbí njembí ze énó máa, ndoo bàkà nèté toko gbaànjé, tacó wàa yo 'ví dù ta líkí'o tí yo, tacó kponje nje yo gítí có bà tee njembí yo mítí Mbíṛì nò wálá.
47002001	Tacó énò, ye giì 'vìsì muu ye 'do tí có bà co wiṛi káká'i ya gí mì yo gbí gbata Kòríndì kà, tacó go bà ya gí bà kpolo tàkòcò yo tí ye wálá.
47002002	Tacó ye má kpolo tàkòcò yo gî, a 'di ká bà giì peteke tàkòcò ye á bìndi yo tí ndâ 'duù tí nó náa ye kpolo tàkòcò ndú nó?
47002003	Tacó énò, ye giì cu wáràgà tí nó ji yo. Tacó go bà ya gí bà kpolo tàkòcò yo tí ndâ 'duù tí nó náa a ndú ká bà peteke tàkòcò ye nó tí ye wálá. Tacó ye ŋò ni ngbáṛángà'i gî máa, tàkòcò ye má pétékè'i, tàkòcò yo delè 'dáá gî bà dù ká pétékè'i.
47002004	Ye táánò cu wáràgà tí nò ji yo ta sé có gbí njembí ye, delè ta ngo-ṛo tà ṛo ye me tacó bà kpolo tàkòcò yo lá. Ye cu tacó wàa yo 'ví ŋò ni énó máa, ye zè yo 'dáá gî nìkì ta njembí ye gbaànjé.
47002005	'Bí 'duù gbaànjé gbí òkò tí yo má kpolo tàkòcò 'bí ka wó, 'duù tí nò kpolo me tàkòcò ye lá. Yí kpolo a tàkòcò yo 'dáá gî. Yí má kpolo me tàkòcò yo 'dáá gî lá, yí kpolo a tàkòcò ndâ 'bí 'duù gbí òkò tí yo.
47002006	Bà waa có mì ndâ mbè 'duù gbí òkò tí yo mítí 'duù tí nò nò tè ta yí gî.
47002007	À má énò, yo káká'i 'ví koṛo có gítí vò i mì ŋa 'duù tí nò lá. Yo yìì yí, tacó wàa yí 'ví giṛi miṛi wó ta sé có lá.
47002008	À má énò, ye kû 'deke a tí ye ji yo máa, yo zè ŋa 'duù tí nò nìkì maa, ta bà tùbà~ ji yí, máa, «Gó 'viì-naà uu còngò bàà lá.»
47002009	Ye táánò cu wáràgà tí nò ji yo tacó bà ŋò muu yo, máa yo 'di ndâ có mì ye ta o 'dáá gî, gî wè?
47002010	Yo má 'vee 'bì mbe bàkà vò i gítí yo gî, ye delè 'vee 'bì wó gî. Káa ye má 'vee 'bì mbe bàkà vò i gítí yo, gbí~ énó máa ye 'vee 'bì wó ta ṛè mì yo kùṛo Bìndi-Mbíṛì,
47002011	tacó bà mò Gba-vò-i gí ndiì 'do tí ndoo, tacó ndoo ŋò có gbí muu wó ni gî.
47002012	Ta o bà gì ye táánò gí bà ma Banga-Ngú-Có gítí Bìndi-Mbíṛì ji ndâ 'duù gbí gbata Tòrówà nó, a Mbe tí ndoo Jézù tí Bìndi-Mbíṛì ká njaanga kpokèjì ji ye.
47002013	Káa ye mâ giì 'de ná'vindí ndoo Títò gbí gbata Tòrówà lá, gúku giì bàkà ye ngé ndii gî. Tacó énò, ye giì nì «Yo 'ví dùú ndì» á ji ndâ 'duù gbí gbata Tòrówà, bìndi~ ye giì njè nó ya gí gbí to Mèsìdónìyà.
47002014	Ndoo ùlù Mbíṛì tí mbe bàkà ndoo tí ndâ mbe kpò nje ndâ 'duù ta o 'dáá gî ta ṛè mì Bìndi-Mbíṛì, ta bà je muu ji ndoo tacó bà ma Banga-Ngú-Có gítí Bìndi-Mbíṛì cee to 'dáá gî, go banga pó bàà gbí pípìṛi ngbùù.
47002015	Tacó ndoo go banga pó ngûwu dì náa Bìndi-Mbíṛì kû gbo ji Mbíṛì, mbe kû pì gítí ndâ 'duù ŋìnó mbe kû co tí kpokèjì mì 'válá ŋìnó mbe cee lá nó, ta ndâ mbe kû co tí kpokèjì mì ku.
47002016	Pó ngûwu dì tí nò gbí ŋò ndâ mbe giṛi kpokèjì mì Mbíṛì gî a vò pó i mbe kû zi ku. Káa à gbí ŋò ndâ mbe kû co tí kpokèjì mì Mbíṛì a banga pó i mbe kû je 'válá ji ndú. Káa wotí bà bàkà nèté tí nò tí 'di?
47002017	Tacó ze me go ndâ mbè 'duù tí nó mbe kû bàkà có mì Mbíṛì tí i-'vélè tacó bà zò-nje ndú nó lá. Ze kû ma có mì Mbíṛì ta njembí ze gbaànjé, go ndâ 'duù ŋìnó náa a Mbíṛì ká tuu ze ta ṛè mì Bìndi-Mbíṛì, á mí kùṛo wó tí Mbíṛì.
47003001	Ze kpónó kû 'bì a tà bà wu gbí tí ze ji yo, go i mì ndâ mbe kû bàkà có mì Mbíṛì tí i-'vélè nó? À tí ze a go bà cu wáràgà tacó bà tùbà tí ze máa ze ma ji yo? Ze kû yù 'do mì yo énó máa yo cu wáràgà tacó bà tùbà tí ze máa ze a ndâ 'di (ji) ndâ 'duù wè?
47003002	'Dóó yo nò 'dáá gî a wáràgà mì ze náa à cu tacó bà tùbà tí ze. Ze cu mbó có tí nò a i mí gbí njembí yo; tacó wàa ndâ 'duù 'dáá gî 'ví ŋò ni~, wàa ndú delè 'ví 'deke~.
47003003	Yo ŋò ni ngbáṛángà'i gî, máa, à káa 'dóó Bìndi-Mbíṛì ta 'bì wó ká cu wáràgà tí nò, bìndi~ yí giì tuu ji ndoo. Yí cu ndâ có mì wó nò me ta ngo bèṛíkpà mítí díí lá. Yí cu ta Bèṛi-mì-Mbíṛì tí nó tí wu Mbíṛì nó mí gbí njembí ndâ 'duù.
47003004	Ze 'dè có tí nò tacó gúku tí ze kùṛo Mbíṛì wálá, ta ṛè mì Bìndi-Mbíṛì.
47003005	'Dóó 'bí i mì ze mbe si ze 'ví koṛo có énó máa, ze 'vii tí ndâ mbe bàkà nèté tí nó mì Mbíṛì nó gî nò wálá. Wotí mì ze gì 'do a i mì wó tí Mbíṛì,
47003006	tí mbe je wotí bà bàkà nèté ngú nambeè tí nó náa yí bàkà ta ndâ 'duù nô. Yí cu có ngú nambeè mì wó nò ji ndâ 'duù me mí gbí wáràgà lá. A Bèṛi mì wó tí Mbíṛì ká kû nìbà ndâ có tí nò. Ndâ ká có mì Mbíṛì náa yí táánò cu ndú cú-cu ji Mòze nó a ndâ có mbe kû gì ta ku. Káa ndâ ngú có mì wó náa Bèṛi mì wó kû nìbà ndú nó a ndâ có mbe kû je 'válá ji ndâ 'duù.
47003007	Ta o tí nó táánò náa Mbíṛì kû kaa tí~ ta ndâ díí tí nó sósò'ô náa yí cu ndâ có mì wó mítí ndú ji Mòze nó, Mbíṛì ta o tí nò kû tòngbaà ngbézé-ngbeze-ngbèzè. Gbíṛo Mòze ta o tí nò delè kû giì tòngbaà gbí ngba Mbíṛì nò. Ngba gbíṛo Mòze, kpêtí mâ giì me méṛè-méṛè gî, bà zeke tí méṛè-méṛè ngba wó gbáṛájáá giì kpò ndâ Ìzìrìyélì giì. Káa ngba Mbíṛì ta o tí nó náa yí táánò kû je ta ndâ có mbe zi ku ji Mòze nó má énò,
47003008	wàa ngba wó ta o bà je Bèṛi mì wó tí mbe nìbà ngú nambeè mì wó ji ndâ 'duù nó 'ví dù go ŋa yè?
47003009	Mbíṛì lê táánò má je có tí nó, tí có mbe zi ku nó, ji Mòze gbí ngba'o, gbí~ énó máa, yí je có tí nó mbe je 'válá nó gbí ngba'o ngbéré-ngbere-ngbèrè ndii ŋìnò gî.
47003010	Ngba có mì Mòze kpónó wálá, tacó ngba Banga-Ngú-Có gítí Bìndi-Mbíṛì me gbolò ndii ngba có mì Mòze ngé me 'dú.
47003011	Tacó i tí nó táánò mbe dù tí ká lá nó má gì ta ngba wó, i ŋìnó mbe dù tí ká nó bà gì ta ngba wó me gbolò ndii ngba ŋìnó mbe dù tí ká lá nó gî.
47003012	Gúku bà ma Banga-Ngú-Có gítí Bìndi-Mbíṛì kpónó tí ze wálá, tacó ze kû koṛo có lì a i mítí ngba'o ŋìnó mbe kû dù tí ká nô.
47003013	Ze me go Mòze táánò mbe gò bòngo mí gbíṛo wó tacó wàa ndâ Ìzìrìyélì 'ví ŋò ta ndòngbú ngba'o tí nó mbe kû me méṛè-méṛè á gbíṛo wó nó lá nò, lá.
47003014	Muu ndú ta o tí nò biya bà koṛo có gî, tacó yee gbí ṛi tí nó wúnó nó, ndú má 'deke wáràgà gítí ká kpokèjì bà bàkà nambeè mì Mbíṛì ta ndâ 'duù, njembí ndú ká kuu tà gbèe bòngo tí nò, tacó à káa Bìndi-Mbíṛì ká ja bòngo tí nò.
47003015	Kpêtí ká gbí ṛi tí nó wúnó nó, ndâ Ìzìrìyélì má 'deke wáràgà mì Mòze, à gbí muu ndú káa có máa, bòngo tí nò ká kácáá kuu gbíṛo Mòze kálásê.
47003016	Káa à ja bòngo tí nò gî ta o tí nó náa 'duù má 'vìsì tí wó gí mì Mbe tí ndoo gî.
47003017	Mbe tí ndoo kpónó a Bèṛi, káa bàndò tí nó náa Bèṛi mì Mbe tí ndoo kû dù tí~ nó, à zogo 'duù tí nò ta có mì Mòze lá.
47003018	Káa ndoo 'dáá gî kpónó kû zeke ngba Mbe tí ndoo ta bòngo gbíṛo ndoo wálá, à kû 'vìsì cè bà tòngbaà mì ndoo njí'dí-njí'dí á go bà tòngbaà mì Mbe tí ndoo. Bà 'vìsì cè tí ndoo nò a nèté mì Mbe tí ndoo, tí Bèṛi.
47004001	A Mbíṛì ta 'dóó nambeè mì wó ká bàkà ndoo tí ndâ mbe ma Banga-Ngú-Có gítí Bìndi-Mbíṛì, tacó énò, njembí ndoo mù lá.
47004002	Ze mò bà bàkà ndâ i-nô gbí 'dí'di'o gí nje seè gî; ze biya bà bàkà tiṛì gî, ze delè bàkà có mì Mbíṛì tí sú có lá. Ndâ 'duù ŋìnó mbe ŋò ze ni gî nó 'dáá gî delè bà ùnje gî, máa, ze kû 'dè có ta yúcó kùṛo Mbíṛì.
47004003	Banga-Ngú-Có mì Bìndi-Mbíṛì náa ze kû ma nó kpêtí káa kpùṛù có, à dù tí kpùṛù có ká gbí tù ndâ 'duù ŋìnó mbe giṛi'o gî nô.
47004004	Ndâ 'duù tí nò mbe giṛi'o gî nò ùnje gítí Banga-Ngú-Có tí nó náa ze kû ma nó lá, tacó Vò-'duù-tí-nò, mbe bàkà tí wó tí mbíṛì mì ndâ 'duù muu to tí nó nó, yoo ṛo ndú 'do tí bà ŋò ngba Bìndi-Mbíṛì, tí mbe je kózò tí Mbíṛì teke-tèkè, náa ndâ mbe ùnje gítí Banga-Ngú-Có kû ŋò nó gî.
47004005	Tacó Banga-Ngú-Có tí nó náa ze kû ma nó me có gítí ze lá. Ze kû ma a có gítí Jézù tí Bìndi-Mbíṛì; énò máa, yí a Mbe tí ndoo, káa ze kû bàkà nèté yo á ta ṛè mì wó.
47004006	Tacó à káa gbèe Mbíṛì tí nó táánò mbe 'dè có ta o bà suu to tí nó máa, «O tòngbaà gbí 'dí'di'o,» nó, ká si ngba wó tí Mbíṛì kû tòngbaà gbí njembí ze, wàa ze 'ví ŋò ta ngba yì tí Mbíṛì, mbe kû tòngbaà gbíṛo Bìndi-Mbíṛì nó ni~.
47004007	Ze ŋìndi ze nó káa ndâ káṛà náa à suu 'do tí tú, náa Mbíṛì ká kû kpolo tí ndâ kpóló-kpolo i mì wó mí gbí ze. Tacó bà tùbà~ énó máa, wotí ŋìnó mbe me gbolò ngé ndii gî nó kû gì a i 'do mì wó tí Mbíṛì, à me 'do mì ze lá.
47004008	Vò i kû pèṛèkè 'bì ze tí vò bà i, káa vò i bà toṛo nje ze ta to wálá; ze ta ndâ 'bí o ŋò 'dóó i tí nó náa ze 'ví bàkà nó ni lá, káa ze gítí bà jaaka wu á 'do tà káṛà mì ze wálá;
47004009	à kû mèèkè'i tí ze, káa à bè ze lá, à kû toṛo ze ta to, káa à ja woò gbí yì ze lá.
47004010	Ze kû ùnje gítí ku go i mì Jézù ta o 'dáá gî, tacó wàa ze 'ví 'vala muu to tí nó go bà 'vala Jézù.
47004011	Ze kû ŋò ku ta ṛo ze ta o 'dáá gî ta ṛè mì Jézù; tacó wàa, ndâ 'duù 'ví ŋò ta cè 'válá mì wó ni mítí ŋa cè bà 'vala ze muu to tí nó go bà 'vala yí tí Jézù.
47004012	Gbí có tí nò énó máa, ze a ndâ i mì ku, káa yo a ndâ i mì 'válá.
47004013	À cu mí gbí wáràgà mì Mbíṛì énó máa, «Ye 'dè có tacó ye ùnje gî.» À má énó, ze delè kû 'dè có tacó ze ùnje gî.
47004014	Ze ŋò ni gî, máa, Mbíṛì tí nó mbe 'vala Jézù 'do gbí muu'dú wó nó bà 'vala ze 'do gbí muu'dú ze ta ndâ Jézù, yí delè bà kaa ndoo ta ndoo ya tí~ gí kùṛo wó gî.
47004015	Ye kû kònò ndâ sé'i tí nó 'dáá gî tacó tí yo; tacó wàa, nambeè mì Mbíṛì má yee mì ndâ 'duù me mbè, ndâ 'duù me mbè 'ví ùlù ngba Mbíṛì.
47004016	Tacó énò, ze jé jaaka wu 'do tà nèté mì ze lá; wotí kpêtí má kû cee 'do tí ze, njembí ze gítí Mbíṛì ta ṛi 'dáá gî káa ngú njembí.
47004017	Tacó ndâ làmbu sé'i tí nó náa ze kpónó kû kònò nó bà dù tí ká wálá, káa ndú kû 'vii a ndi ndoo gítí bà dù gbí gbolò ngba'o ŋìnó ta ŋa~ wálá mbe dù tí ká nô.
47004018	Tacó ndoo kû zeke'o me gítí ndâ i ŋìnó náa à kû ŋò ndú ta ṛo nó lá; ndoo kû zeke a ndâ i ŋìnó náa à ŋò ndú ta ṛo lá nô, tacó ndâ i ŋìnó náa à kû ŋò ndú ta ṛo nó dù tí ká lá, káa ndâ i ŋìnó náa à ŋò ndú ta ṛo lá nó ká dù tí ká.
47005001	Tacó ndoo ŋò ni gî, máa, à má njè gbí ndùúṛù tí nó náa ndoo kpónó kû 'vala tà~ á muu to tí nó nó gî, Mbíṛì bà je 'bá ŋìnó mbe dù ká dúú kû ya tí~, náa à me 'duù ká gèè lá nó, mí gbíṛì ji ndoo gî.
47005002	Ndoo kpónó kû ù kpolo ma a ndi bà gèè 'bá mì ndoo gbíṛì nò mí muu ndoo,
47005003	tacó wàa à 'ví 'de ndoo sè ta só lá.
47005004	Tacó à má gítí ŋìnó kpónó si ndoo kû 'vala tà ndùúṛù tí nó muu to tí nó nó, ndoo kû 'dè kòlòwò me ta go bà jaka bòngo 'do tí ndoo gî lá, ndoo kû 'dè kòlòwò a i ta go bà yuu bòngo mí pí ka wó bòngo, tacó wàa, bòngo tí nó tí bòngo 'válá nó 'ví yuuku muu bòngo ku gî, ndoo kû 'dè kòlòwò a i ta go bà yuu bòngo mí pí ka wó.
47005005	A Mbíṛì ká bàkà ndoo tí ndâ mbe dù kû ù bà 'vìsì tí mì ndâ bòngo tí nò; bìndi~ yí giì tùbà~ ji ndoo máa, àá bà bàkà tí gî ta bà je Bèṛi mì wó ji ndoo.
47005006	À má énò, gúku tí ndoo ta o 'dáá gî wálá, ndoo delè ŋò ni gî máa, ndoo má kálásê kû 'vala muu to tí nó, ndoo me 'dú 'do tí 'bá mì Mbe tí ndoo,
47005007	tacó ndoo kû 'vala a i ta bà tee njembí ndoo mítí Mbíṛì, ndoo kû 'vala me ta bà ŋò ndâ i gbíṛì ta ṛo ndoo lá.
47005008	Gúku tí ndoo gbaànjé wálá, à delè giì nìkì tí ndoo a bà cì ndoo, wàa ndoo 'ví ya gí 'bá mì Mbe tí ndoo á co tí bà 'vala ndoo muu to tí nô.
47005009	Tacó énò, à tí ndoo ta o 'dáá gî a go bà peteke tàkòcò Mbe tí ndoo gbí ndâ i ŋìnó náa ndoo kû bàkà ndú kpónó á si ndoo kû 'vala muu to tí nó nó, delè á bìndi ku mì ndoo.
47005010	Tacó ndoo 'dáá gî wúnò bà ṛò tíyò gbí ngbàngà kùṛo Bìndi-Mbíṛì. Ta o tí nò, ndoo 'dáá gî gbaànjé-gbaànjé bà 'de ŋa i ŋìnó náa à tí~ nó mbe 'vii ta ŋa cè bà 'vala ndoo táánò á muu to tí nô.
47005011	Ndoo ŋò ni gî máa bà te duù mítí Mbe tí ndoo a yè wè, tacó énò, ndoo kû yìì ndâ 'bí 'duù gítí bà 'di có mì wó; káa Mbíṛì ŋò ndoo ni ngbáṛángà'i gî, ye delè koṛo có máa, yo ŋò ni gbí njembí yo gî.
47005012	Ze kpónó kpòò kû pèè me ta bà ùlù tí ze ji yo lá, ze kû 'dè ji yo a cèe ndeṛè bà mba tí yo tacó tí ze. Tacó wàa, yo 'ví ni tí~ ta bà 'vìsì có ji ndâ ŋa ndâ 'duù ŋìnó mbe kû wu gbí ndâ 'duù gítí cè kózò tí ndú, me gítí cè ŋa i mì ndú lá nô.
47005013	Tacó à má tí ze a mâ, mâ tí nò kû te ze a i tacó tí Mbíṛì, káa mâ má tí ze wálá, mâ tí ze wálá a i tacó tí yo.
47005014	Tacó à kû si ze kû bàkà ndâ i a bà zè Bìndi-Mbíṛì ta tó njembí, tacó ze ùnje ta njembí ze gî, máa, a gbèe 'dakò ká cì tacó tí ndâ 'duù 'dáá gî; gbí có tí nò énó máa, ndâ 'duù 'dáá gî gbo gbí bà cì ndò mì wó nò ta yí gî.
47005015	Yí cì tacó tí ndâ 'duù 'dáá gî, tacó wàa, ndâ 'duù tí nó mbe kû 'vala nó 'ví 'vala káká'i me ká gítí 'dóó miṛi ndú cuki lá; ndú 'ví 'vala a i tacó tí 'duù tí nò mbe cì tacó tí ndú káa Mbíṛì giì 'vala ndi wó 'do gbí muu'dú wó gî nô.
47005016	À má énò, 'do tí kpónó kû ya gí kùṛo, ndoo 'ví waa có mítí 'bí 'duù go i mì ndâ 'duù muu to tí nó nó lá. Ndoo kpêtí táánò má waa có mítí Bìndi-Mbíṛì go i mì ndâ 'duù muu to tí nó gî, ndoo kpónó waa ŋa bà waa có tí nò mítí wó lá.
47005017	'Duù má kaa tí wó ji Bìndi-Mbíṛì gî, yí gì tí ngú 'duù gî; ká tí wó tí nó sàà kùṛo nó ya gî, ngú tí wó gì gî.
47005018	À 'vìsì yí tí ngú 'duù nò a Mbíṛì tí mbe 'vìsì ndoo tí ndâ ku'dì tí wó tí ndâ kómbe wó ta ṛè mì Bìndi-Mbíṛì, bìndi~ yí giì je nèté bà bàkà ndâ 'bí 'duù tí ndâ kómbe wó ji ndoo.
47005019	Có mì ze ji yo kpónó énó máa, Mbíṛì táánò kû bàkà ndâ 'duù tí ndâ kómbe wó ta ṛè mì Bìndi-Mbíṛì. Mbíṛì táánò ki 'bì wó gítí ndâ vò i mì ndâ 'duù lá, bìndi~ yí giì bàkà ndoo tí ndâ mbe kpolo tí có mì wó, tí có tí nó mbe tùbà kpokèjì bà zèè kómbeè mì wó ta ndâ 'duù nô.
47005020	Ze kpónó a ndâ bìndi Bìndi-Mbíṛì. Kòcò ze kpónó ká goòlá à káa 'dóó yí tí Mbíṛì ká kû 'deke tí wó ji yo. Ze kû 'deke tí ze ji yo ta ṛè mì Bìndi-Mbíṛì, máa, Mbíṛì 'ví 'vìsì muu yo 'do tí bà dù tí ndâ ku'dì tí wó gítí bà dù tí ndâ kómbe wó.
47005021	Vò i mì Bìndi-Mbíṛì táánò wálá, káa Mbíṛì giì yuu yí gí gbí ndâ vò i mì ndoo, tacó wàa, bà toko yí ta ndoo 'ví si ta ndoo 'ví dù ta ndú tí ndâ 'duù jáá á kùṛo Mbíṛì.
47006001	Ze kû 'deke tí ze ji yo go ndâ ka nèté mì Mbíṛì, máa yo 'ví si nambeè mì Mbíṛì náa yí bàkà ji yo nó tí i-lê lá.
47006002	Tacó kòcò Mbíṛì náa yí 'dè nó énó máa, «Ye táánò ŋò bà 'deke tí yo ta o tí nó náa à tí~ nó gî; Ye táánò konì yo ta ṛi bà 'vala ndâ 'duù gî.» Yo njaanga ṛo yo, tacó à kpónó nó a o tí nó náa à tí~ nô. Yo njaanga ṛo yo, tacó à wúnó nó a ṛi bà 'vala yo ká nô.
47006003	Ze ŋò 'bí ŋa i-nô náa ze bàkà~ tacó wàa 'bí 'duù 'ví volo tí~ ta ṛè nèté mì ze nò lá.
47006004	Káa, ze kû tùbà tí ze ji ndâ 'duù máa, ze a ndâ mbe kû bàkà nèté mì Mbíṛì gbí ndâ i tí nó náa ze kû bàkà nó gbaànjé-gbaànjé 'dáá gî. Ze kû tùbà~ ji ndâ 'duù máa, ze a ndâ mbe kû bàkà nèté mì Mbíṛì ta o bà kònò sé'i, ta o tí nó náa ze má gbí mbugo, delè ta o tí nó náa ndâ i má kpóló-kpolo kùṛo ze nô.
47006005	Ze kû tùbà tí ze, máa, ze a ndâ mbe kû bàkà nèté mì Mbíṛì ta o tí nó náa à má kû gbì ze, ta o tí nó náa à má zèè ze mí gbí zàà, ta o tí nó náa ndâ 'duù má kû pìì wo ta ze, ta o tí nó náa ze má kû bàkà du nèté, ta o tí nó náa ṛì má bè ṛo ze ta bèbìlì gî, delè giì je o tí nó náa ze má kû ke ta go.
47006006	Ze kû tùbà tí ze, máa, ze a ndâ mbe kû bàkà nèté mì Mbíṛì ta bà 'vala ta ndâ 'duù ta ngbáṛángà njembí ze, ta bà dù ta muu tí ze, ta bà konì ndâ 'bí 'duù, ta bà bàkà nambeè ji ndâ 'bí 'duù, ta bà bàkà ndâ i 'do gbí wotí mì Bèṛi-mì-Mbíṛì, giì je bà zè ndâ 'duù nìkì ta yúcó.
47006007	Ze kû tùbà tí ze tí ndâ mbe kû bàkà nèté mì Mbíṛì ta bà ma Banga-Ngú-Có ta wotí tí nó náa Mbíṛì je ji ze nô, giì je bà 'vala tí ndâ 'duù jáá kùṛo Mbíṛì go zí'i bà kpolo tí ze.
47006008	Ze kû tùbà tí ze tí ndâ mbe kû bàkà nèté mì Mbíṛì ta o tí nó náa ndâ 'duù má kû te duù mítí ze, delè ta o tí nó náa ndâ 'duù má te duù mítí ze lá; ta o tí nó náa à má kû ùlù ṛè ze, delè ta o tí nó náa à má kû volo ṛè ze, delè ta o tí nó náa à má kû go 'véṛè mítí ze, káa ze kû 'dè a yúcó.
47006009	Ze kû tùbà tí ze tí ndâ mbe kû bàkà nèté mì Mbíṛì ta o tí nó náa à má kû si ze goòlá à ŋò ze ni lá, káa à ŋò ze ni ngbáṛángà'i gî, ta o tí nó náa à má kû si ze tí ndâ 'duù ŋìnó mbe cì gî, káa yo kû ŋò nó a ze tí ndâ wu 'duù kuu nô; delè ta o tí nó náa à má kû bàkà ze goòlá à waa có ku mítí ze gî, káa à zi ze kálásê.
47006010	Ze kû tùbà tí ze tí ndâ mbe kû bàkà nèté mì Mbíṛì ta o tí nó náa à má kû si ze tí ndâ 'duù ŋìnó ta sé có ká gbí njembí ze, káa tàkòcò ze ta o 'dáá gî ká pétékè'i; ta o tí nó náa à má kû si ze tí ndâ mbe yê, káa ze a ndâ mbe i, delè ta o tí nó náa à má kû si máa i ze wálá, káa ndâ i 'dáá gî kuu mì ze.
47006011	Ze kû 'dè có ngbàrá-ngbàrá ji yo tí ndâ 'duù gbí gbata Kòríndì; ze 'boo có 'do tí yo lá.
47006012	Ze mò yo 'do tí ze lá, a yo ká kû mò tí yo á 'do tí ze.
47006013	Kpêtí ká énó, ye kpónó kû 'dè có ji yo ká go bà 'dè có mì bu ndâ 'viì ji ndâ 'dóó 'viì mì wó; má énò, yo delè 'ví tùbà~ ji ze máa yo zè ze nìkì ma.
47006014	Yo 'ví nì kaà ta ndâ vò 'duù lá, tacó ndâ tó i nì kaà ta vò i lá. 'Dí'di'o delè nì kaà ta ngba'o lá.
47006015	Bìndi-Mbíṛì bà toko có ta Mbe-wàtà ta ŋa kpokèjì ngàyi? A yè ká bà toko ndâ mbe ùnje gítí Bìndi-Mbíṛì ta mbe ùnje gítí Bìndi-Mbíṛì lá?
47006016	À yè ká toko 'bá-Mbíṛì ta ndâ sú mbíṛì? Tacó ndoo a ndâ 'bá mì wu Mbíṛì, á go kòcò Mbíṛì náa yí 'dè énó máa, «Ye bà gèè 'bá mì ye mí gbí òkò tí ndú; ye delè bà 'vala gbí òkò tí ndú. Ye bà dù tí Mbíṛì mì ndú; bìndi~ ndú bà dù tí ndâ 'duù mì ye.»
47006017	«Kòcò Mbíṛì máa, ‹À má énò, yo co 'do gbí òkò tí ndú gî, yo njèè gbí òkò tí yo ta ndú gî, yo gàà 'bì yo mítí ndâ i ŋìnó ta bètí tí ndú nó lá, bìndi~ ye bà te wiṛi mítí yo.
47006018	Ye bà dù tí bu yo, bìndi~ yo bà dù tí ndâ 'viì mì ye ta ndâ nájú ye.› Ŋìnò a kòcò Mbe tí ndoo tí Gba tí ndâ i 'dáá gî.»
47007001	À má énò, ndoo caka ndâ ŋa ndâ i ŋìnó 'dáá gî mbe kû bàkà bètí mítí ndoo nó á 'do tí ndoo gî; ndoo delè 'ví gee tí ndoo 'do tí ndâ i ŋìnó 'dáá gî mbe kû bàkà bètí mítí lilí ndoo, lê náa à 'dáá nò máa ndâ kòcò cí mì Mbíṛì ji ndoo ká nò nò, ndâ ná'vindí. Ndoo dù tí ndâ cèe tó 'duù tí ndâ mbe kû cì gúku tí Mbíṛì.
47007002	Yo zè ze ta njembí bà zè Mbíṛì, tacó ze me ndâ mbe ya gítí 'duù ta 've ndeṛè lá, ze volo 'duù lá, ze delè zò 've i mì 'duù lá.
47007003	Ye kû 'dè có tí nó ji yo me tacó bà volo ṛè yo lá, tacó ye táánò 'dè ji yo sàà kùṛo gî, máa, mbí ze ta o 'dáá gî ká kuu gá'dáá tí yo, yo a ndâ ka 'válá mì ze, yo delè a ndâ ka ku mì ze.
47007004	Ye kû koṛo có 'dáá gî lì ká mítí yo, ndâ tù ye kû uu nje-njèè tacó tí yo; gúku tí ye gbaànjé gbí bà kònò ndâ sé'i mì ndoo wálá, tàkòcò ye kû peteke ta o 'dáá gî ngé ndii gî.
47007005	Tacó à kpêtí ká bìndi bà gì ze gí gbí Mèsìdónìyà nó, pípìṛi pì ze lá, tacó ze gì ká cûmú gí gbí ndâ vò i: ndâ 'duù kû 'dèèkè mà gbí òkò tí ndú, à delè tí ye ta o 'dáá gî káa gúku.
47007006	Káa Mbíṛì tí mbe kû tò 'dê ngo mì njembí ndâ 'duù tí nó náa njembí ndú kû doo nó, giì tò 'dê ngo mí njembí ze,
47007007	me ká tacó bà gì Títò gí mì ze cuki lá, à delè giì 'dèè njembí ze a có tí nó náa yí 'dè ji ze ta ṛè yo, máa, yo 'dèè njembí yì si yì táánò mì yo kà nó ngé ma nô, giì je ndâ 'bí có tí nó náa yí 'dè ji ze énó máa, kô'o tí ye tí yo ngé ndii gî, máa, yo kû nì nikalaká gítí có bà pèè mbí ye mì yo, máa, yo ká léngé-lenge kû ù bà tì muu ye; tacó énò, tàkòcò ye kû peteke ndii ŋìnó sàà kùṛo nó gî.
47007008	Ye nì nikalaká tacó bà kpolo tàkòcò yo mì ye á gbí wáràgà tí nò lá. Káa ye kpêtí táánò má nì nikalaká ta bà ŋò bà kpolo tàkòcò yo ta làmbu kôndi o gî, ye kpónó gítí bà nì nikalaká wálá.
47007009	Káa tàkòcò ye kpónó kû peteke me tacó máa ye kpolo tàkòcò yo gî nò lá; à kû peteke a i tacó a bà kpolo tàkòcò yo nò ká sì yo 'ví 'vìsì muu yo 'do tí ndâ vo-vò kpokèjì mì yo. Ŋìnò a ŋa kpo tàkòcò tí nó mbe nìkì tí Mbíṛì nó ká nò. À má énò, ze kpolo tàkòcò yo me ta vò i lá.
47007010	Tacó tàkòcò 'duù má kpolo tacó tí Mbíṛì, ŋìnò a ŋa kpo tàkòcò ŋìnó mbe kû si Mbíṛì 'ví 'vala 'duù tí nò ta bà si yí 'ví 'vìsì muu wó 'do tí ndâ vò i mì wó; 'duù nì nikalaká gítí bà dù ta ŋa kpo tàkòcò tí nò lá. Káa bà dù ta kpo tàkòcò ká tacó ndâ i muu to tí nó cuki kû gì a i ta ku ji 'duù.
47007011	Ŋa bà te kpomuu gbí yì yo, ŋa go bà tùbà tí yo tí ndâ yê ta vò i mì yo wálá tí yo, ŋa bà kpolo tàkòcò yo gítí vò i, ŋa gúku Mbíṛì tí yo, ŋa kô'o tí ye tí yo, ŋa go bà waa có mítí ndâ mbe bàkà vò i tí yo! Gbí ndâ i tí nò 'dáá gî, yo kû tùbà tí yo máa, vò i mì yo wálá.
47007012	À má énò, ye kpêtí táánò má cu wáràgà tí nò ji yo, ye cu me tacó máa 'bí 'duù gbaànjé gbí òkò tí yo bàkà vò i gî nò lá, ye delè cu me tacó máa à bàkà vò i mítí 'bí 'duù gbí òkò tí yo gî nò lá. Ye cu a i tacó bà tùbà~ ji yo ngbáṛángà'i énó máa, Mbíṛì ŋò ŋa bà bàkà có tí ze mì yo gî.
47007013	Tacó énò, njembí ze 'dèè gî. Káa tàkòcò ze ta o tí nò giì peteke ndii ŋìnó sàà kùṛo nó gî a i gítí có bà peteke tàkòcò Títò; tacó yí 'dè có ji ze máa, a yo 'dáá gî ká mòkò gúku 'do gbí njembí yì gî.
47007014	Ye táánò wu gbí yo ji yí gî, káa yo kpónó te nô mí ṛo ye lá, jé ká go ŋìnó náa ze ta o 'dáá gî kû 'dè ji yo káa yúcó nô. Tacó énò, bà wu gbí yo mì ze ji Títò gì tí yúcó gî.
47007015	Mbí wó má 'va tí tí ŋa bà 'di có mì wó mì yo, ta ŋa bà muku tí yo, ta bà gu yo gítí bà te wiṛi mítí wó, njembí wó wálá.
47007016	Tàkòcò ye peteke gítí bà dù njembí ye gítí yo gbaànjé nò ngé ndii gî.
47008001	Ndâ ná'vindí ze, có gbí njembí ze ji yo énó máa, yo ŋò nambeè mì Mbíṛì náa yí kû bàkà ji ndâ mbe kû kili ta ṛè mì Bìndi-Mbíṛì á ta ndi tí ndâ bàndò gbí to Mèsìdónìyà nó ni~.
47008002	Vò yê táánò giì tè ndú ta ŋa~ wálá, káa tàkòcò ndú ta o 'dáá gî ká pétékè'i. Ndú táánò a ndâ vo-vò mbe yê, káa ndú ta o 'dáá gî kû je i ji ndâ 'duù.
47008003	Ye kû 'dè có ji yo ta kponje gítí~ wálá máa, ndú táánò kû je i ji ze ká go bà wotí mì ndú, delè ta ndâ 'bí o ndú kû je ndii muu wotí mì ndú gî 'do gbí 'dóó có mì ndú gbí njembí ndú.
47008004	Ndú táánò kû 'deke tí ndú ji ze ta njembí ndú gbaànjé máa, ze si ndâ yì 'ví yuu 'bì ndâ yì mí gbí nèté bà konì ndâ 'duù mì Mbíṛì gbí to Jùdéyà.
47008005	'Bí i náa ze táánò jé koṛo có gítí~ lá a ŋìnó máa, ndú táánò kpédélé'i yòò tí ndú ji Mbe tí ndoo tí Bìndi-Mbíṛì, bìndi~ ndú delè giì yòò tí ndú ji ze go có mì Mbíṛì.
47008006	Tacó énò, ze giì 'deke tí ze ji Títò máa, yí yee nje tó nèté tí nó náa yí 'bìtà bà bàkà gbí òkò tí yo nô.
47008007	Yo kpónó kpòtí gbí ndâ i 'dáá gî: Yo kpòtí gbí bà tee njembí yo mítí Bìndi-Mbíṛì gî, yo kpòtí gbí bà ma Banga-Ngú-Có gî, yo kpòtí gbí bà 'di gbí yúcó gî, yo kpòtí gbí bà dù ta go bà bàkà nèté ze 'do gbí 'dóó có mì yo gbí njembí yo, delè ta bà zè ze nìkì maa gî. À má énò, có gbí njembí ye énó máa, yo delè 'ví kpòtí gbí bà bàkà tó nèté tí nô.
47008008	Ye kû 'dè có tí nó ji yo me tacó wàa yo 'ví bàkà go kòcò ye nò lá. Ye kû tù a bà ŋa go bà konì tí mì ndâ 'bí mbe kû kili ta ṛè mì Bìndi-Mbíṛì ji yo. Ye delè kû pà a bà ŋò máa, àá mì yo dú káa cèe tó bà zè tí wè?
47008009	Tacó yo ŋò nambeè mì Mbe tí ndoo Jézù tí Bìndi-Mbíṛì ni gî; yo ŋò ni gî máa, yí táánò a mbe ndâ kpo-kpò i, káa yí giì gì tí mbe yê tacó tí yo. Tacó wàa bà dù yì tí mbe yê nò 'ví si yo 'ví gì tí ndâ mbe ndâ kpo-kpò i.
47008010	Có gbí yì ye énó máa, à nìkì máa yo kpónó 'ví cee nèté tí nó náa yo táánò 'bìtà bà bàkà gbí ndoò tí zó mbe ndii zó gî, yo táánò me káa ndâ kpédélé mbe bàkà i cuki lá, yo delè a ndâ kpédélé 'duù mbe dù ta go bà bàkà i.
47008011	Yo ya gí kùṛo ta nèté tí nò, wàa yo 'ví cee tí~ gî. Yo dù ta go bà cee~, á go go bà 'bìtà~ táánò tí yo nó, á ta i ŋìnó náa à kuu 'bì yo nô.
47008012	Go bà je i ji Mbíṛì má kuu tí 'duù, Mbíṛì bà lì 'bì wó ká gí tà ŋa i-nambeè ŋìnó náa 'duù tí nò bà tù ji yí nô, yí bà lì 'bì wó me gí tà i ŋìnó náa àá mì 'duù tí nò wálá nó lá.
47008013	Gbí có mì ye nò me énó máa ndâ 'bí 'duù ŋìndi ndú 'ví dù tí ndâ mbe 'de i gbí 'dê tí, wàa, gbímbí yo 'ví ba ta nèté gî nò lá.
47008014	Gbí có mì ye énó máa, «Wò má zò 'bò gí mì ka lo, ka lo 'ví zò 'bò gí mì lo.»
47008015	Á go có tí nó náa à cu mí gbí wáràgà mì Mbíṛì énó máa, «Sè i dù gbí gálá mì mbe da i lá, káa i jé cee 'do gbí gálá mì mbe da i lá, lá,» nô.
47008016	Ze 'dè nìkì maa ji Mbíṛì tí mbe wu go bà konì yo á go ŋìnó gbí njembí ze nó mí gbí njembí Títò.
47008017	Yí táánò ùnje gítí có bà ya gí mì yo kà nò me ká gítí có bà 'deke tí ze ji yí cuki lá, a go bà konì yo ká si yí ya gí mì yo kà, 'do gbí 'dóó có mì wó gbí njembí wó.
47008018	Ze kpónó kû tuu ndú ji yo kà ta 'bí ná'vindí, náa ndâ mbe kû kili ta ṛè mì Bìndi-Mbíṛì mì ze kàá 'dáá gî kû te duù mítí wó tacó yí a tó mbe ma Banga-Ngú-Có.
47008019	Ná'vindí tí nò náa ndú kû ya ta Títò gí mì yo kà nò delè káa gbèe 'duù tí nó náa ndâ mbe kû kili ta ṛè mì Bìndi-Mbíṛì tí ndâ tende bàndò kàá cu 'bì ndú mítí wó máa, ze nò nó banga nèté tí nó náa ze kû nò tacó bà wu ṛè Mbe tí ndoo, delè tacó bà tùbà~ máa, go bà konì tí kuu tí ze nô.
47008020	Có gbí njembí ze kpolo ma énó máa, ndâ 'duù 'ví 'dè vò có gítí ze tacó ndâ i-nambeè tí nó náa ze kû bàkà túkà'i nó lá.
47008021	Tacó ze kû jè ta bà dù tí ndâ 'duù jáá me ká kùṛo Mbe tí ndoo cuki lá, ze delè kû jè tí~ mí kùṛo ndâ 'duù.
47008022	Bà ta'ô 'duù náa ze kû kpò yí mítí ndâ Títò, wàa ze 'ví tuu ndú ji yo kà a 'bí ná'vindí ndoo náa ze ta o 'dáá gî kû ŋò muu wó káa ze giì 'de yí tí yú 'dakò, tacó njembí wó gítí yo ká gbaànjé.
47008023	À má gítí Títò, yí a ka ye náa ze kû bàkà nèté yo ta yí; káa ndâ 'duù tí nó sósò'ô tí ndâ ka wó mbe nó nó a ndâ 'duù náa ndâ mbe kû kili ta ṛè mì Bìndi-Mbíṛì kû tuu ndú, ndú a ndâ mbe kû si ṛè Mbe tí ndoo 'ví wu~.
47008024	À má énò, yo tùbà tó bà zè tí ji ndú á mí kùṛo ndâ mbe kû kili ta ṛè mì Bìndi-Mbíṛì. Tacó wàa, bà wu gbí yo mì ze ji ndâ 'duù 'ví dù me tí 'véṛè lá.
47009001	Ye ŋò 'dóó ndeṛè bà cu wáràgà mì ye ji yo gítí có bà konì ndâ 'duù mì Mbíṛì á mì yo lá,
47009002	tacó ye ŋò ni gî máa, go bà konì tí tí yo ngé ndii gî. À má ta bà 'dè ta yúcó, ye kû wu gbí yo ji ndâ 'duù gbí to Mèsìdónìyà máa, «Ndâ 'duù gbí ndâ to Àkáyà 'viindi tí ndú gítí bà konì tí 'do gbí ndoò tí nó mbe ndii nó gî.» Ŋa go bà konì tí tí nò mì yo nò kpónó tanga go bà konì tí mí gbí njembí ndâ 'duù gbí to Mèsìdónìyà gî.
47009003	Káa ye kpónó kû tuu ndâ ná'vindí ndoo ji yo, tacó wàa, bà wu gbí yo mì ze ji ndâ 'duù 'ví dù me ká tí có ta nje sínò lá. Ye kû tuu ndú ji yo, tacó wàa, yo 'ví 'vii ta ndi tí yo, á go có tí nó náa ye 'dè ji ndâ 'duù énó máa yo 'viindi tí yo cee sàà gî nô.
47009004	À má me énò lá, káa ze má ya gí mì yo kà ta ndâ 'bí 'duù 'do gbí to Mèsìdónìyà, káa ndú má 'de yo 'viindi tí yo go có tí nó náa ze 'dè ji ndú nó lá, ze tí ndâ 'duù tí nó mbe tee njembí ze 'dáá gî mítí yo nó bà te muu ze gí yaà wálá ji nô, à 'dè ŋìndi yo tí ndâ 'duù tí nó náa ze kû wu gbí yo nó lá.
47009005	Tacó énò, ye kû tuu ndâ ná'vindí ndoo ji yo kùṛo bà gì ze, tacó wàa, yo 'ví kili tí~ ta ndâ i-nambeè ŋìnó náa à kuu mì yo nó, á go 'dóó có mì yo gbí muu yo; à 'ví dù me go ŋìnó máa à kû gò 'do mì yo ta wotí nó lá.
47009006	Có a ŋìnó máa, mbe ji gbèe muuti kû kili i 'do ká gbí po gbèe muuti, káa mbe ji gbolò po njí kû kili i 'do gbí gbolò po njí.
47009007	À má énò 'duù, 'ví je káa bà wotí mì wó, yí 'ví je me ta jàmànàkà gbí dìì wó lá; à delè 'ví kùmùkù yí gítí bà je~ me kúmúkú-kùmùkù lá, tacó à nìkì tí Mbíṛì a i ŋìnó náa 'duù je ji yí ta pétékè tàkòcò wó nô.
47009008	Wotí bà je ndâ ŋa ndâ tó i 'dáá gî túkà'i ji yo ta o 'dáá gî kuu tí Mbíṛì, tacó wàa, ndâ i 'dáá gî 'ví dù kuu tí~ mì yo gítí miṛi yo, sè ndú delè 'ví dù túkà'i kuu tí~ tacó bà bàkà ndâ ŋa ndâ 'bí nèté 'dáá gî.
47009009	Á go có tí nó náa à cu mí gbí wáràgà mì Mbíṛì énó máa, «Ŋó ṛo ndâ i tí wó wálá, yí kû je i ji ndâ yê; yí bà dù tí 'duù jáá ká dúú bà ya tí~,» nô.
47009010	Mbíṛì tí mbe kû wele njì ŋa ji ndâ mbe ji njí, delè tí mbe kû je i-zó-zò ji ndâ 'duù nó, bà sa ndâ ŋa njì ŋa ŋìnó ta go ndú tí yo nó 'dáá gî ji yo túkà'i, tacó wàa yo 'ví da ta i tacó bà konì ta ndâ 'duù me mbè.
47009011	Mbíṛì bà bàkà yo tí ndâ mbe da i, tacó wàa ŋó ṛo i ta o 'dáá gî 'ví dù tí yo wálá, delè tacó wàa ndâ 'duù tí nó náa yo kû tuu ze ta ndâ i-'bì yo ji ndú nó 'ví ùlù Mbíṛì.
47009012	Tacó tó nèté tí nò náa yo kpónó kû bàkà nò kû je cuki me káa ndâ i ŋìnó ta có tí ndú gbí njembí ndâ 'duù mì Mbíṛì nó lá, à delè kû si ndâ 'duù 'ví 'dè nìkì maa ji Mbíṛì me gbolò.
47009013	Tacó tó nèté tí nó náa yo kû bàkà ji ndâ 'duù 'dáá gî nó kû tùbà~ énó máa, njembí yo a njembí ndâ 'duù mì Bìndi-Mbíṛì, delè ndâ 'bí ka yo mbe kû kili ta ṛè mì Bìndi-Mbíṛì bà ùlù Mbíṛì tacó ŋa kpokèjì bà ùnje, ta bà bàkà go có mì Banga-Ngú-Có mì Bìndi-Mbíṛì, mì yo. Ndú delè bà ùlù Mbíṛì tacó yo ŋò ŋó ṛo i lá, yo kû tù 'bì yo ji ndú, delè ji ndâ 'bí mbe ùnje gítí Bìndi-Mbíṛì 'dáá gî.
47009014	Ndú kû 'deke tí ndú ji Mbíṛì ta pétékè tàkòcò ndú tacó ŋa seṛè tende nambeè tí nó náa yí bàkà ji yo nô.
47009015	Ndoo 'dè nìkì maa ji Mbíṛì tacó ŋa gbolò i-nambeè mì wó náa yí je ji ndoo nô.
47010001	Ŋìnó a 'dóó ye tí Páwòlò ká kû 'deke tí ye ji yo. Ye tí 'duù tí nó náa yo kû 'dè có máa, ndoo má ta ndoo bà gbèe to, ye a mbe nambeè, tí 'dê 'duù, káa ye má yèè 'do tí yo á gí ndiì gî, ye me juù nô.
47010002	Ye kû 'deke tí ye ji yo ta pétékè có, delè ta nambeè mì Bìndi-Mbíṛì, máa, ye má ya gí mì yo kà, yo 'ví yòòngò ye gítí bà gbùṛùngà yo lá; tacó ta o tí nó náa ye bà ya gí mì yo kà nó, ye bà gbùṛùngà ndâ 'duù tí nó mbe kû 'dè có máa ze kû bàkà i go i mì ndâ 'duù muu to tí nó nó, ta kponje gítí~ wálá.
47010003	À dú káa yúcó máa ze kû 'vala muu to tí nô, káa cè bà dù 'bà-gó mì ze me go bà dù 'bà-gó mì ndâ 'duù muu to tí nó lá.
47010004	Ndâ zí'i-gó mì ze me go ndâ zí'i-gó mì ndâ 'duù muu to tí nó lá. Ndú a ndâ kpóló-kpolo zí'i-gó mì Mbíṛì, náa ze kû ki'viki ta ndâ mbe wotí mbe kû tè Mbíṛì ta gó. Ze kû kpò ta nje ndâ mbe kû tò kponje 'véṛè;
47010005	ze kû voloko ta gbí ndâ có bà mòò ṛo mbe kû nè muu ndâ 'duù 'do tí có mì Mbíṛì; ze kû 'vìsì muu ndâ 'duù 'dáá gî, wàa ndú 'ví koṛo có go i mì Bìndi-Mbíṛì.
47010006	Ze kpónó ká léngé-lenge kû ù bà waa có mítí ndâ mbe 'di có lá, náa yo 'dáá gî má gì tí ndâ mbe 'di có gî nò.
47010007	Yo koṛo có dí tà lá. 'Bí 'duù gbí òkò tí yo má koṛo có máa yì a 'duù mì Bìndi-Mbíṛì, yí delè 'ví koṛo muu wó máa ze ngbá káa ndâ 'duù mì Bìndi-Mbíṛì go yì.
47010008	Tacó ye kpêtí má wu gbí wotí tí nó náa Mbíṛì je ji ze nó, nô ṛo ye gítí~ wálá, tacó yí je wotí tí nò ji ze a i tacó bà bàkà yo tí ndâ 'dakò, yí je ji ze me tacó bà volo yo lá.
47010009	Go bà dù tí ŋa 'duù ŋìnó mbe kû te gúku mítí yo ta bà cu mbè wáràgà ji yo nó tí ye wálá;
47010010	tacó 'bí 'duù gbí òkò tí yo bà 'dè có máa, «Ndâ có gbí ndâ wáràgà mì Páwòlò me kpoò, ta wu ká nje ndú, káa wò má ŋò yí, yí ká jó'dókò'i ta gbí có mì wó wálá!»
47010011	'Duù ŋìnó mbe 'dè ŋa có tí nò nó 'ví koṛo muu wó máa, có tí nó náa ze kû tuu ji yo ta wáràgà si ze á kè'bî nó káa gbèe có tí nó náa ze kèjì gí bà 'dè ji yo ta o tí nó náa ndoo má ta ndoo bà gbèe to nô.
47010012	Yúcó a ŋìnó máa, ze kû 'dè me có máa ze ma nò lá; ze delè kû 'vii me tí ze ta ndâ 'duù tí nó mbe kû bàkà tí ndú máa ndâ yì ma nó lá. Ndâ 'duù tí nò mbe kû bàkà tí ndú ta kpéétí ndú máa ndâ yì ma, mbe kû ŋò tí ndú ta kpéétí ndú máa ndâ yì ma nò a ndâ 'duù ŋìnó ta muu tí ndú jé gî wálá.
47010013	Káa à má gítí ze, ze bà wu gbí tí ze ndii ŋìnó náa à tí~ nó wálá; ze bà wu káa gbí nèté tí nó náa ze yee tí~ gbí òkò tí yo nô.
47010014	Káa yo lê kpónó má kû dù a i gbí po nèté mì ze, gbí~ énó máa, ze táánò o me muu bà 'bè nèté ta o tí nó náa ze ya tí~ gí bà ma Banga-Ngú-Có mì Bìndi-Mbíṛì ji yo kà nó lá.
47010015	Tacó énò, ze wu gbí nèté mì ndâ 'bí 'duù náa ndú bàkà ndii muu bà 'bè nèté tí nó náa Mbíṛì ka ji ze gî nó lá. Có gbí njembí ze énó máa, yo 'ví tee njembí yo mítí Mbíṛì tí kpoò ndii ŋìnó sàà kùṛo nó gî; tacó wàa, po nèté mì ze 'ví dò ta gbí tí gbí òkò tí yo ta o 'dáá gî gbí po to tí nó náa Mbíṛì ka ji ze nô.
47010016	Tacó wàa ze 'ví ya tí~ gí bà ma Banga-Ngú-Có ji ndâ 'bí 'duù gbí ndâ 'bí to kapí yo kà, á co tí bà dù kû wu gbí po nèté náa à bàkà gbí njí mì 'bí 'duù cee sàà gî.
47010017	Káa à cu mí gbí wáràgà mì Mbíṛì, máa, «Go bà wu gbí tí má tí 'duù, 'duù 'ví wu gbí i tí nó náa Mbe tí ndoo bàkà nô.»
47010018	Tacó i gbí bà koṛo có mì 'duù ta kpéétí wó máa yì a i nò wálá; i a i gbí bà koṛo có mì Mbíṛì máa 'duù a i.
47011001	Yo bàkà nambeè mì yo, wàa yo 'ví zèè njembí yo, tacó làmbu ŋónókó ta ndâ 'bí o kuu tí ye.
47011002	Ye kû tò kiì muu yo, jé ká go bà tò kiì mì Mbíṛì muu yo; tacó yo a ndâ ngbutu 'vinî ta ngbáṛángà njembí yo náa à je kâ mí tàkò yo tacó tí Bìndi-Mbíṛì gî.
47011003	Káa à tí ye a gúku máa, 'bí i kèjì gí bà volo muu yo, go bà ṛì gbí tù Évà mì kpoo táánò ta tiṛì, bìndi~ njembí yo bà giì dù me ta kábà~ gítí Bìndi-Mbíṛì lá.
47011004	À tí ye a gúku tacó yo kû 'di có mì ndâ 'bí 'duù mbe ya gí mì yo kà, kû ma có gítí 'bí tende Jézù á bìndi Jézù tí nó náa ze kû ma có tí wó nô; yo kû ùnje gítí 'bí tende bèṛi á bìndi Bèṛi-mì-Mbíṛì náa yí je ji yo nô, yo delè kû ùnje gítí 'bí tende banga-ngú-có á bìndi Banga-Ngú-Có tí nó náa ze ma ji yo nô.
47011005	Ye koṛo có máa ndâ 'duù tí nó náa yo kû nì «ndâ kpo-kpò tú» mítí ndú nò ndii ye ta 'bí làmbu i njí'díí énó lá.
47011006	Ye kpêtí má me muu-có lá, muu kuu tí ye; ze kû tùbà~ ji yo ta o 'dáá gî, delè gbí ndâ i 'dáá gî.
47011007	Ye táánò je mboo 'do mì yo ta o tí nó náa ye ma ta Banga-Ngú-Có mì Mbíṛì ji yo nó lá; ye ta o tí nò si tí ye tí i lá, tacó wàa yo 'ví dù tí~ tí ndâ i. Bà bàkà énò mì ye táánò lè gî?
47011008	Àá táánò a ndâ 'bí tende mbe kû kili ta ṛè mì Bìndi-Mbíṛì ká kû ko mboo nèté tí nò náa ye ta o tí nò kû bàkà gbí òkò tí yo nò ji ye. Ye ta o tí nò gbí 'bí ŋa kpokèjì kû kùmùkù a ndâ i mì ndâ 'bí mbe kû kili ta ṛè mì Bìndi-Mbíṛì tacó bà konì ta yo.
47011009	Ta o tí nó táánò náa ye kuu mì yo kà nó, ye pèè mbí yo maa yo konì ye nò lá, tacó ndâ ná'vindí mbe gì 'do Mèsìdónìyà gì ta ndâ i ŋìnó náa à gbí njembí ye nó 'dáá gî ji ye gî. Ye táánò bàkà ṛíki mí gbí mbí yo lá, ye delè kèjì gí bà bàkà wálá.
47011010	Yúcó mì Bìndi-Mbíṛì kuu gbí njembí ye, à má énò, ye kû ci yo máa, mbe ṛò ye 'do tí bà wu gbí có tí nò gbí to Àkáyà wálá.
47011011	Ye kpónó kû 'dè có tí nò tacó náa ye zè yo nìkì lá nò? Mbíṛì ŋò ni gî máa ye zè yo nìkì ma.
47011012	Ye bà dù kû bàkà nèté tí nó náa ye kpónó kû bàkà ji yo ká sínò nó, tacó bà waa wúngbó ndâ 'duù tí nó mbe kû zò mboo tàkò nèté mì ndú, káa ndú kû wu gbí tí ndú máa, ndâ yì kû bàkà nèté mì Mbíṛì ká go ŋìndi ze nô.
47011013	Tacó ndâ ŋa ndâ 'duù tí nò me ndâ cèe tú lá, ndú a ndâ sú tú, mbe kû 'dè 'véṛè gítí nèté mì ndú ta bà bàkà tí ndú máa ndâ yì a ndâ cèe tú mì Bìndi-Mbíṛì.
47011014	Káa à me seṛè lá, tacó à kpêtí káa Gba-wàtà, yí kû 'vìsì cè kózò tí wó go cè kózò tí basìlì mì Mbíṛì.
47011015	À má énò, bà bàkà tí ndâ bòò mì Gba-wàtà, máa ndâ yì a ndâ mbe kû bàkà jáá nèté me seṛè lá; káa Mbíṛì bà waa có mítí ndú ta ndòngbú o 'vii ká ta ndâ ŋa i mì ndú náa ndú kû bàkà kpónó nô.
47011016	Ye kû ci yo máa, 'bí 'duù 'do gbí òkò tí yo 'ví koṛo có máa ye a mbe ŋónókó nò lá. Káa yo kpêtí má koṛo có máa ye a mbe ŋónókó, yo 'ví ùnje máa ye a mbe ŋónókó ká tacó wàa i tacó bà wu gbí~ mì ye 'ví dù ká njí'díí.
47011017	Ye kû 'dè có tí nó me ta wotí mì Mbe tí ndoo lá; à má gítí có bà wu gbí tí, ye kû 'dè có go i mì mbe ŋónókó.
47011018	Káa ndâ 'duù me mbè lê má kû wu gbí tí ndú tacó ndâ i muu to tí nó, ye delè bà wu gbí tí ye go ŋìndi ndú nò.
47011019	Tacó yo 'dáá gî kû kònò ndâ mbe ŋónókó, tacó yo 'dáá gî a ndâ mbe 'di gbí-o.
47011020	'Duù má kû bàkà yo tí ndâ i-zógó-zogo, yí má kû zò yo tí wuù, yí má kû bàkà tiṛì ta yo, yí má kû bàkà tí wó tí gbolò 'duù ji yo, yí delè má si yo ṛo wó tí i lá, yí delè má gbì gbíṛo yo, yo kû zèè njembí yo.
47011021	A nô ká ṛo ye tacó bà 'dè có ji yo máa wotí bà bàkà go énò táánò tí ze wálá! Káa ye kpónó bà bàkà tí ye tí mbe ŋónókó, wàa ye 'ví 'dè ta có ŋónókó, kû wu ta gbí tí ye go i mì ndâ ka ye mbe ŋónókó nô.
47011022	Ndú má a ndâ Ìbìráyò, ye delè káa Ìbìráyò. Ndú má a ndâ 'viì-gù Àbìráámò, ye delè káa 'viì-gù Àbìráámò.
47011023	Ndú má a ndâ bòò mì Bìndi-Mbíṛì, ye a kpóló-kpolo bòò mì Bìndi-Mbíṛì ndii ndú gî — ye kû 'dè có go i mì mbe mâ. Ye bàkà nèté tí kpoò ndii ndú gî, à zèè ye mí gbí zàà ta bà~ me mbè ndii ndú gî, à 'deke bà gbì ye lá, ye delè cóó-cóó kû ŋò ku ta ṛo ye.
47011024	Ndâ gba mì ndâ Jùdéyà gbì mbìtà ye ta zèè mû zi'duù-gbaànjé-nje~muu'bì nje-muu'bì~vô nje-vô~nà'ô (39) 'vìlì vô.
47011025	Ndâ gba mì ndâ Ròmánò gbì ye ta ndâ mû ta bà~ ta'ô; ndâ 'duù gbí gbata Lísítàrà bàkà có bà zi ye ta bà 'vaka ye ta díí ta bà~ gbaànjé; ndâ gbâ ki'viki gbí tí ta ye mí gbí u ngo ta bà~ ta'ô, ye too yé ta ṛi pí kù mû lâ á ṛo ngo ta bà~ gbaànjé.
47011026	Nó jé waa 'do kò ye lá; ye 'de vò i ta ndâ 'bí o muu ndâ 'bí nó tí nò 'do mì ndâ ngo ŋìnó mbe ò gî nô, ye gbí ndâ 'bí nó tí nò va tí ye 'bì ndâ mbe kû kùmùkù i mì ndâ 'duù, ye gbí ndâ 'bí~ 'de vò i ká 'do mì ndâ 'dóó 'duù mì ye tí ndâ Jùdéyà, ye gbí ndâ 'bí~ 'de 'do mì ndâ 'duù ŋìnó mbe ŋò dúú kpokèjì bà bàkà nambeè ta Mbíṛì ni lá nô, ye gbí ndâ 'bí nó 'de 'do mì ndâ 'duù gbí ndâ gbata, ye 'de gbí ndâ 'bí~ 'do mì ndâ 'duù gbí kángáá nga ngoò, ye gbí ndâ 'bí nó 'de 'do ṛo ndâ kpo-kpò ngo, ye 'de gbí ndâ 'bí~ 'do mì ndâ sú ná'vindí.
47011027	Ye kû ka wu'o ta nèté, ye delè gbí ṛíki, ṛì 'de ṛo ye ta bèbìlì lá, ye 'de ndâ i-zó-zò ta ngo lá ta bà~ me mbè, ye kû dù gbí cô'o ta 'bá muu ye wálá, bòngo delè yaka cee 'do tí ye gî.
47011028	À 'deke bà mù njembí ye ta ṛi 'dáá gî tacó tí ndâ 'duù tí nó mbe kû kili ta ṛè mì Bìndi-Mbíṛì nó mí gbí ndâ 'bí vò i tí nó mbe 'de ye nó lá?
47011029	A 'di ká me jó'dókò, káa ye jo'doko go yí lá? À ee a ndi 'di gítí vò i, káa njembí ye tù-bè-kpâ gítí 'duù tí nò mbe ee ndi wó nò lá?
47011030	Ye má wu gbí tí ye, ye bà wu a gbí ndâ i tí nó mbe tùbà ndâ i-ŋónókó mì ye gí sè nô.
47011031	Mbíṛì tí Bu Mbe tí ndoo Jézù, tí 'duù tí nó náa à 'ví kû ùlù yí dúú bà ya tí~ nó, ŋò ni gî máa, ye 'dè 'véṛè lá.
47011032	Gbolò 'duù mì gbolò gba tí nó ta ṛè wó a Àrétàsì nó táánò kaa ndâ àsìkérì gí bà ù njekèjì ndùgù gbata Dàmásìkù tí ye wàa ndú 'ví zèè ye.
47011033	Káa ye giì 'vala 'do 'bì wó ta bà yuu ye mì ndâ kómbe ye gbí kèè ta wú co tí nga gùù tí su-sú ndùgù gí sè.
47012001	Kózò tí ye bà wu gbí tí ye; i gbí bà wu gbí tí 'duù wálá, káa ye bà wu gbí bà ŋò Mbe tí ndoo ta bà 'dè gbí ndâ có kóó mì wó ji ye nó gî.
47012002	Ye ŋò 'bí 'dakò tí mbe ùnje gítí Bìndi-Mbíṛì, náa Mbíṛì táánò te yí ya tí~ ngéé gí gbí ndòngbú ṛì yaà kà, náa ndâ Jùdéyà kû nì mítí~ a «bà ta'ô ṛì,» nó gî. Mbíṛì mà te yí tí kùùkpò 'duù go ndoo nó wèè, yí mà te a lilí wó wèè, ye ŋò bà~ lá, à káa yí tí Mbíṛì ká ŋò ni~. À kpónó bìndi có tí nò a ndoò muu'bì-nje~nà'ô.
47012003	Ye ŋò ni gî máa, Mbíṛì táánò ṛa 'dakò tí nò ya tí~ gí bàndò bà dù yí tí Mbíṛì. Yí mà ṛa tí kùùkpò 'duù go ndoo nó wèè; yí mà ṛa a lilí wó wèè, ye ŋò bà~ lá, à káa yí tí Mbíṛì ká ŋò ni~.
47012004	Káa ta o tí nó si 'dakò tí nò kuu á bàndò bà dù Mbíṛì nó, yí giì 'di ndâ có náa ndú me ndâ có bà 'dé-'dè, wàa 'duù 'ví 'dè ta nje wó nò lá.
47012005	À má énò, ye bà wu gbí ndâ i tí nò náa ye ŋò ta ṛè mì 'dakò tí nò nó gî, káa ye bà wu gbí ndú ta 'dóó ṛè ye wálá, sè~ káa ŋìnó máa ye 'ví wu a gbí ndâ i ŋìnó mbe kû tùbà ndâ i-ŋónókó mì ye gí sè.
47012006	Go bà wu gbí tí ye kpêtí má tí ye, ye bà dù me còkòndé lá, tacó ye bà dù kû 'dè a yúcó. Káa ye bà wu gbí tí ye wálá, tacó 'bí 'duù bà koṛo có máa ye lá a 'bí 'duù mbe me gbolò ndii ye tí nó náa yì kû ŋò nó gî, delè ndii có tí nó náa yì kû 'di 'do gbí nje ye nò gî.
47012007	Káa tacó wàa ye 'ví mba tí ye ngé ndii gî ta ŋa tende ndâ có kóó tí nò náa Mbíṛì 'dè ji ye nò lá, à giì te 'bí ŋa sé'i mbe kû pèè mbí ye go i mì 'duù mì Gba-wàtà kû gbì ye tacó wàa ye 'ví mba tí ye lá.
47012008	Ye giì 'deke tí ye ji Mbe tí ndoo ta bà~ ta'ô kû yù nambeè 'do mì wó máa, yí je ŋa sé'i tí nò 'do tí ye gî.
47012009	Káa yí giì 'vìsì có ji ye énó máa, «I ŋìnó ta go~ tí lo kpónó nó káa nambeè mì ye. Wotí mì ye kû je wotí ji wò ngé ndii gî ta o tí nó náa wotí má tí lo wálá.» Tacó énò, tàkòcò ye peteke gítí có bà dù wotí tí ye wálá nò ngé, tacó wàa, ye 'ví ŋò tí~ ni énó máa, Bìndi-Mbíṛì kû kpolo tí ye ta wotí mì wó.
47012010	À má énò, líkí bà dù ye ta wotí tí ye wálá, ta bà go ye mì ndâ 'duù, ta bà dù gbí sé'i, ta bà dù gbí bà mèèkè'i tí ye, delè ta bà dù ye gbí ṛíki ta ṛè mì Bìndi-Mbíṛì tí ye a líkí; tacó 'dóó wotí mì ye má wálá, wotí mì Bìndi-Mbíṛì kuu tí ye.
47012011	Ye a mbe ŋónókó! Káa a yo ká bàkà ye tí mbe ŋónókó ta wotí. Tacó ye kpêtí má me i lá, ndâ 'duù mì yo náa yo kû wu gbí ndú máa ndú a ndâ kpóló-kpolo tú mì Jézù nò kpò ye ta 'bí i gbaànjé lá.
47012012	Mbíṛì táánò gu tí wó gítí bà bàkà ndâ seṛè me mbè, ta ndâ 'bí i ŋìnó náa bà 'dè có gítí ndú kpò nje ndâ 'duù gî nó, mí gbí òkò tí yo waa lá, tacó bà tùbà~ máa, ye a tú mì Bìndi-Mbíṛì dú nò lá.
47012013	Ṛè 'bí ŋa tó i ŋìnó náa ye táánò bàkà ji ndâ 'bí 'duù ŋìnó mbe kû kili ta ṛè mì Bìndi-Mbíṛì á tí ndâ 'bí bàndò gî káa ye bàkà ji yo lá nó a yè? À me káa ŋìnó náa ye bàkà yo 'ví ko mboo nèté tí nó náa ye bàkà gbí òkò tí yo nó ji ye lá nó lá? À má énò, yo je à-cee-gî ji ye gítí có bà giṛi'o mì ye nò.
47012014	Ŋìnó kpónó á bà ta'ô bà 'viindi tí ye tacó bà ya gí mì yo kà. Káa ye bà ya me tí sògo gí gbímbí yo lá, tacó ye kû ya me tacó bà yù ndâ i mì yo lá, ye kû ya a i tacó tí yo. Tacó à me ndâ 'viì ká kû kili ndâ i gítí wúnò tacó tí ndâ bu ndú ta nawu ndú lá, a ndâ bu ndâ 'viì ta ndâ nawu ndú ká kû kili ndâ i gítí wúnò tacó tí ndâ 'viì mì ndú.
47012015	Tàkòcò ye bà peteke gítí bà volo gbí ndâ i mì ye 'dáá gî tacó bà konì yo ngé ndii gî; tàkòcò ye delè bà peteke gítí bà ki'viki tí ye tacó bà 'vala lilí yo ngé ndii gî. Káa ye má zè yo nìkì ngé ndii gî go énò, yo zè ye nìkì dí tà lá tacó yè?
47012016	À má énò, yo bà ùnje énó máa, ye táánò pèè mbí yo ta o bà dù ye mì yo kà nó lá gî. Káa ndâ 'bí 'duù kû 'dè có énó máa, ye táánò 'de i gbí yo ta o bà ya ye gí mì yo kà nò lá, káa ye a mbe tiṛì.
47012017	'Bí 'duù gbaànjé 'do gbí òkò tí ndâ 'duù tí nó náa ye táánò tuu ndú ji yo kà nò ba gbímbí yo gî?
47012018	Ye táánò 'deke tí ye ji Títò máa yí ya gí mì yo kà, ye tuu ndú ta 'bí ná'vindí gbaànjé. Títò táánò ba gbímbí yo ta o tí nò náa ye tuu ta ndú gí mì yo kà nò gî? Yí co ta yo me ká tí gbèe kpokèjì tí nó náa à tí~ nó lá?
47012019	Ndâ-'bî-lá, yo 'do sàà táánò kû koṛo có máa ze kû tì a muu ndâ vò i mì ze kùṛo yo. Káa 'bí có go énò wálá. Ze kû 'dè mí kùṛo Mbíṛì káa kòcò Bìndi-Mbíṛì, ze delè kû bàkà ndâ i 'dáá ká tacó bà konì yo, ndâ tó 'duù mì ze.
47012020	Tacó à tí ye a gúku máa, ndâ-'bî-lá, ye bà ya gí bà 'de yo me tí ndâ 'duù mì ye gbí njembí ye nó lá, yo delè ndâ-'bî-lá bà 'de ye me tí 'duù mì yo gbí njembí yo nó lá; ndâ-'bî-lá ye bà 'de kùṛo ye kà a ndâ mbe kû 'dèèkè mà, ta ndâ mbe kû tò kiì, ta ndâ mbe kû ò kòlòwò, ta ndâ mbe kû koṛo có ká gítí miṛi ndú, ta ndâ mbe kû 'dè vò có, ta ndâ mbe kû fiini có, ta ndâ mbe kû luguu tí ndú, giì je ndâ mbe kû ŋònòkò gbí ndâ i.
47012021	À tí ye a gúku máa, ndâ-'bî-lá, Mbíṛì mì ye bà te nô mí ṛo ye á mí kùṛo yo ta o bà ya ye gí mì yo kà káká'i. Bìndi~ ye bà giì wa gbí tacó tí ndâ 'duù ŋìnó táánò mbe bàkà vò i, káa ndú 'vìsì muu ndú 'do tí bà nò ndâ vò ndô mì ndú, ta bà bàkà bangbaya, ta bà bàkà ndâ 'bí i ŋìnó mbe 'vii ṛo 'bá lá nó lá.
47013001	Ŋìnó kpónó a bà ta'ô bà ya ye gí mì yo kà ká nô, káa có má mì 'bí 'duù gbí òkò tí yo kà ta ka wó, yí 'ví gì ta ndâ 'bí 'duù go só, go ta'ô, náa ndú táánò kuu bà có tí nò, go có tí nó náa à cu mí gbí wáràgà mì Mbíṛì nô.
47013002	Ye táánò gbí bà só bà ya ye gí mì yo kà nó ci ndâ mbe bàkà vò i gbí òkò tí yo, ta sè yo 'dáá gî gî, káa ye kpónó káká'i kû ci nó a yo, si ye me mì yo kà lá nó, máa, ta o tí nó náa ye bà ya gí mì yo kà káká'i nó, ye bà waa có mítí ndú 'dáá gî,
47013003	lê náa à tí yo a go bà tùbà tí ye ji yo énó máa, a Bìndi-Mbíṛì ká kû 'dè có ji ye máa ye 'dè có ji yo nò. Wotí bà bàkà i ta yo kpò Bìndi-Mbíṛì me kpó-kpò lá, wotí kuu tí wó.
47013004	Tacó àá táánò gbì yí mítí njèèkpè mû ta wotí tí wó wálá, káa yí kpónó kû 'vala ta wotí mì Mbíṛì. Wotí tí ze tí ndâ mbe kû 'vala toko ta yí nó wálá, káa à má gítí cè bà 'vala ndoo ta ndoo, ze bà 'vala toko ta yí 'do gbí wotí mì Mbíṛì.
47013005	Yo koṛo muu yo gi, yo kpónó kû tee njembí yo mítí Bìndi-Mbíṛì ta yúcó? Yo ŋò ni énó máa Jézù kû 'vala gbí njembí yo nò ni gî? Yo má ŋò ni lá, gbí~ énó máa yo pasuluku gî.
47013006	Káa ye koṛo có énó máa, yo ŋò ni gî máa ze pasuluku lá.
47013007	Káa ze kû 'deke tí ze ji Mbíṛì énó máa, yí 'ví si yo 'ví bàkà i lè lá. Ye kû 'dè có tí nò me tacó máa yo kû ŋò ze go ndâ 'duù ŋìnó mbe giṛi'o lá nò lá. Có gbí njembí ze énó máa, ze tà kpêtí má pasuluku gî, yo 'ví bàkà i dú.
47013008	Tacó wotí tí ze tacó bà bàkà i ŋìnó mbe ne 'do tí kpokèjì mì yúcó gî nó wálá, ze bà co ká tí kpokèjì mì yúcó cuki.
47013009	Ze má 'di có máa wotí kuu tí yo ta o tí nó náa wotí tí ze wálá nó, tàkòcò ze pétékè'i. Ze delè kû 'deke tí ze máa, Mbíṛì 'ví si yo 'ví 'vala ta banga tí~ ndii ŋìnó kpónó nó gî.
47013010	Ye kû cu wáràgà tí nó ji yo si ye me mì yo kà lá, tacó wàa, ye má ya gí mì yo kà, ye 'ví bàkà nèté tí nó náa Mbe tí ndoo je wotí bà bàkà~ ji ye nó, tí nèté bà 'viindi ndâ i, me tí nèté bà voloko gbí ndâ i lá nó, ta 'dê njembí ye.
47013011	Ndâ ná'vindí, ndòngbú có mì ye ji yo énó máa, «Yo dùú ndì!» Yo te kpo muu tacó bà dù tí ndâ cèe 'duù, yo sè tù yo gítí ndâ có tí nó náa ye kû kpo ta gbí-tà-tù yo nô, yo toko có gbí òkò tí yo gbaànjé, yo dù ta 'dê njembí gbí òkò tí yo, bìndi~ Mbíṛì tí tó mbe zè ndâ 'duù, delè tí mbe kû je 'dê njembí ji ndâ 'duù nó bà dù toko ta yo.
47013012	Yo 'vee tí yo gbí òkò tí yo ta bà 'dò gbí tù yo go i mì ndâ ná'vindí.
47013013	Ndâ 'duù mì Mbíṛì mì ze kàá 'dáá gî 'vee yo ngé ma. Ye kû 'deke tí ye énó máa, Mbe tí ndoo Jézù 'ví bàkà nambeè ji yo me gbolò, Mbíṛì 'ví zè yo ta tó njembí, wàa Bèṛi-mì-Mbíṛì 'ví dù toko ta yo 'dáá gî.
48001001	Ŋìnó a ye tí Páwòlò, tí tú mì Jézù, náa àá táánò me ndâ 'duù ká bàkà ye tí tú mì Jézù lá. Jézù delè táánò tuu me ndâ 'duù ji ye máa ye gì tí tú mì yì nò lá. À káa 'dóó yí tí Jézù tí Bìndi-Mbíṛì, giì je Mbíṛì Buù tí mbe 'vala yí tí Jézù 'do gbí muu'dú wó, ká bàkà ye. Ŋìnó a ye ká kû cu wáràgà tí nó ji o.
48001002	Ze ta ndâ ná'vindí ye ŋìnó mbe kû dù toko ta ye nó 'vee yo tí ndâ mbe kû kili ta ṛè Bìndi-Mbíṛì ta ndi gbí ndâ gbata gbí to Gàlátì 'dáá gî ma.
48001003	Ze kû 'deke tí ze ji Mbíṛì tí nó tí Bu ndoo, delè tí Bu Mbe tí ndoo tí Jézù tí Bìndi-Mbíṛì nó, máa, yí 'ví bàkà nambeè ji yo, yí delè 'ví si yo 'ví dù nìkì maa.
48001004	Àá táánò a Jézù ká 'vala ndoo 'do gbí ndâ vò i tí nó á kpónó muu to tí nó nô. Yí ká sì có ndâ vò i mì ndoo ta miṛi wó go có mì Bu ndoo tí Mbíṛì.
48001005	À ùlù Mbíṛì kpòò ya tí~! Go-i-tí-nò.
48001006	Nje ye 'dèè gítí ŋa bà 'vìsì muu yo gî. Ye ŋò yo gàá kû 'vìsì muu yo 'do tí Mbíṛì tí mbe tè'é tí yo 'do gbí nambeè mì Bìndi-Mbíṛì, ta mò tí wálá, gítí 'bí ŋa tende banga-ngú-có.
48001007	Káa banga-ngú-có tí nò náa yo 'vìsì muu yo 'do tí Mbíṛì gítí~ nó me cèe có ta gbí~ ká tí~ nò lá. Ye 'dè có tí nò ji yo tacó ndâ 'bí vo-vò 'duù kû ŋònòkò muu yo ta ba ŋònòkò gbí Banga-Ngú-Có mì Bìndi-Mbíṛì.
48001008	Káa ye kpónó kû ci nó a yo gítí~, máa, 'bí 'duù má 'dè có ji yo máa, 'bí ŋa banga-ngú-có mbe co tende 'do tí kpédélé Banga-Ngú-Có tí nó náa ze ma ji yo nó kuu tí~, à má ma ŋa có tí nò kpêtí káa 'duù 'do gbí òkò tí ze, wàlà kpêtí káa basìlì mbe 'do tàṛì, Mbíṛì bà waa có mítí 'duù tí nò, wàlà mítí basìlì tí nò ta ŋa~ wálá.
48001009	Ye bà 'dè gbí ndi có tí nò náa ye 'dè yee to kpónó nó ji yo káká'i: Ye máa, 'bí 'duù má 'dè 'bí ŋa tende banga-ngú-có bìndi Banga-Ngú-Có mì Bìndi-Mbíṛì nó náa yo 'di 'do gbí nje ye kùṛo gî nó, Mbíṛì bà waa có mítí 'duù tí nò.
48001010	Má énò, ye kpónó kû pèè a i ta bà peteke tàkòcò 'duù, wàlà ta bà peteke tàkòcò Mbíṛì? Ye kû pèè a i ta bà peteke tàkòcò ndâ 'duù? Go bà peteke tàkòcò ndâ 'duù má ká kuu tí ye kálásê, ye kùtàá bà dù tí bòò mì Bìndi-Mbíṛì wálá.
48001011	Ye kû 'dè có ji yo ta yúcó, ndâ ná'vindí ye tí ndâ mbe ùnje gítí Jézù go ye, máa, Banga-Ngú-Có mì Bìndi-Mbíṛì náa ye kû ma nó me có mì 'bí 'duù muu to tí nó gbaànjé lá.
48001012	Ye 'di me 'do mì 'bí 'duù gbaànjé muu to tí nó lá. A delè me 'bí 'duù muu to tí nó káa nìbà~ ji ye lá. À káa 'dóó Jézù tí Bìndi-Mbíṛì ká 'dè ji ye.
48001013	Ye koṛo có máa, yo táánò 'di tàwo ye si ye kuu tèkè'dè gbí gèṛè mì ndâ Jùdéyà kùṛo bà ùnje mì ye gítí Jézù nó gî. Zu bà mèèkè'i tí ndâ mbe ùnje gítí Mbíṛì ta ṛè mì Jézù táánò tí ye njí'díí wálá. À ta o tí nò táánò gbí muu ye káa có bà 'bu ŋa ndú.
48001014	'Bí 'duù táánò gbí òkò tí ndâ ka ye 'viì Jùdéyà mbe ngaṛa ndii ye wálá, 'bí 'duù gbí òkò tí ndú delè mbe kpolo tí tàkìì mì ndâ ká gù ze go ye wálá.
48001015	Káa a Mbíṛì ta nambeè mì wó ká cu 'bì wó mítí ye si ye kálásê gbí yì nawu ye.
48001016	Yí giì tùbà tí 'Viì mì wó Jézù ji ye, máa, ye ma có tí wó ji ndâ 'duù ŋìnó náa ndú me ndâ Jùdéyà lá nô. 'Do tí bàndò bà tùbà tí Jézù mì Mbíṛì ji ye nò, ye ya gí bà 'vee 'bí 'duù máa ye 'ví bàkà ta ŋa có tí nó a yè wè gbaànjé lá.
48001017	Ye delè ya gí Jèrùzàlémè tacó bà 'vee ndâ ká mbe nò tú mì Jézù tacó ndú 'ví tùbà i tí nó náa ye 'ví bàkà nó ji ye lá. Ye ndii ká ta gbí muu ye ya gí Àrábìyà. Bìndi~ ye giì dele ndi ye gì gí Dàmásìkù.
48001018	Ye giì ya gí Jèrùzàlémè gí bà ŋò Kéfà (Pìyétòrò) a i bìndi ndoò ta'ô. Ye giì dù á mì ze ta yí ta sili muu'bì-nje~vô.
48001019	Ta o tí nò náa ye ya tí~ gí Jèrùzàlémè nò, ze 'de tí ze ta ndâ 'bí tú mì Jézù lá. Ye ŋò cuki káa Jákòmò tí nó tí ná'vindí Mbe tí ndoo nô.
48001020	Ye kû see a tí ye ji yo kùṛo Mbíṛì máa, có tí nó náa ye kû cu ji yo nó a yúcó.
48001021	Bìndi bà ŋò Kéfà, ye giì njè nó 'do Jèrùzàlémè ya gí Sírìyà, bìndi~ ye giì 'do Sírìyà ya gí Sìlísìyà.
48001022	Gbí ndâ o tí nò 'dáá gî, ndâ mbe ùnje gítí Bìndi-Mbíṛì gbí ndâ gbata mì ndâ Jùdéyà 'dáá gî jé ŋò gbíṛo ye ta ṛo ndú lá.
48001023	Ndú kû 'di káa có tí ye ta tù ndú cuki, máa, «'Dakò tí nó táánò mbe kû mèèkè'i tí ndoo nó kpónó a mbe ma yúcó tí nó táánò náa yí kû jè ta bà 'buuku muu~ nô.»
48001024	Tacó énò ndú giì ùlù Mbíṛì tacó tí ye.
48002001	Ye bàkà a ndoò muu'bì-nje~nà'ô gbí nó mì ye náa ye 'do tí~ á Jèrùzàlémè nò, bìndi~ ye bà giì 'dò ndi kò ye mí kà. Ze ta o tí nò gbí nó tí nò ta Bàrànábà, káa ye delè giì bala Títò ta ye.
48002002	A Mbíṛì ta o tí nò ká 'dè có ji ye máa ye ya gí Jèrùzàlémè. Ye mâ giì yee kà, ye giì ya gí mì ndâ kpo 'duù mì ndâ mbe ùnje gítí Bìndi-Mbíṛì á tà bèngìì. Tacó wàa ze 'ví 'viiki gbí Banga-Ngú-Có tí nó náa ye kû ma ji ndâ 'duù ŋìnó náa ndú me ndâ Jùdéyà lá nó ta kpéétí ze ta ndú. Tacó wàa ye 'ví bàkà sé nèté mítí ye sínò lá.
48002003	Ta ndâ ŋa ŋìnó 'dáá gî, ka nó mì ye Títò, náa ze gì ta yí nó a Ìgìrígì mbe ya gí gbí gàzâ go ze lá, káa ndú yòòngò yí máa yí gì gí gbí tàkìì mì ndâ Jùdéyà nò lá.
48002004	Muu ze ta o tí nò giì 'bìtà bà ba a i gbí có mì ndâ 'bí 'duù mbe bàkà tí ndú tí ndâ ná'vindí ndoo mbe ùnje gítí Jézù go ndoo mbe gì gí mí ze. Ndâ 'duù tí nò pomboo tí ndú gí gbí òkò tí ze tacó bà ṛi ze, wàa ndâ yì 'ví 'di ta gbí ndeṛè có tí nó náa ndoo tí ndâ mbe kû dù toko ta Bìndi-Mbíṛì zèè ta có gítí tàkìì mì ndâ Jùdéyà kácá-kácá lá nô. Tacó có mì ndú gbí muu ndú énó máa, ndoo dù gbí tàkìì mì ndâ Jùdéyà tacó wàa ndâ yì 'ví bàkà ta ndoo tí ndâ i mì ndâ yì.
48002005	Káa ye giì kpo tí mítí ndú gî. Máa ye bà ŋò mí to nò gbaànjé wálá. Ye bàkà go énó tacó wàa 'véṛè 'ví yuu tí mí gbí Banga-Ngú-Có ji yo lá.
48002006	Káa ye giì 'di 'bí ŋa tende có 'do mì ndâ 'duù tí nó ta ṛè ndú a «ndâ kpo 'duù» á kùṛo ndâ mbe ùnje gítí Bìndi-Mbíṛì nó gítí Banga-Ngú-Có tí nò náa ye kû ma ji ndâ 'duù ŋìnó náa ndú me ndâ Jùdéyà lá nó lá. Ye nì «ndâ kpo 'duù» mítí ndú me tacó máa bà dù ndú tí ndâ kpo 'duù á kùṛo ndâ 'duù a kpóló-kpolo có ji ye nò lá, tacó Mbíṛì njèè gbí òkò tí ndâ 'duù lá.
48002007	Ta bà 'dè ta yúcó, ndú giì ŋò ni gî máa, Mbíṛì bàkà ye tí mbe ma Banga-Ngú-Có ji ndâ 'duù ŋìnó náa ndú me ndâ Jùdéyà lá nó, á go bà bàkà Pìyétòrò mì wó tí mbe ma Banga-Ngú-Có ji ndâ Jùdéyà.
48002008	Tacó à káa gbèe Mbíṛì tí nó mbe je wotí ji Pìyétòrò máa yí ma Banga-Ngú-Có ji ndâ Jùdéyà nó ká je wotí bà ma Banga-Ngú-Có ji ndâ 'duù ŋìnó náa ndú me ndâ Jùdéyà lá nó delè ji ye.
48002009	Ndâ Jákòmò, ta Pìyétòrò, ta Jòvánì tí ndâ kpalà gálá mì ndâ mbe ùnje gítí Jézù giì 'vee 'bì ze ta Bàrànábà bà-i-nò, tacó bà tùbà~ máa, ze a ndâ ka nèté mì ndâ yì náa Mbíṛì bàkà nambeè ji ze, máa, ze ya gí bà bàkà nèté gbí òkò tí ndâ 'duù ŋìnó náa ndú me ndâ Jùdéyà lá nô, wàa ndâ yì 'ví bàkà nèté gbí òkò tí ndâ Jùdéyà.
48002010	Ndú giì nanaka muu ndú ká mítí có tí nó ta go~ tí ye gbí njembí ye nó, máa, mbí ze 'ví ò tí bà konì ndâ mbe yê mì ndâ Jùdéyà lá.
48002011	Ta 'bí o gbaànjé, Pìyétòrò mâ giì gì gí mì ze Àndìyókì, ye giì 'dè gbí bà lê tí ŋa i mì wó ji yí ká mí kùṛo wó, tacó bà lê tí ŋa i mì wó káká'i me i bà ngúú-ngùù lá.
48002012	Tacó ta kùṛo bà gì ndâ 'bí 'dakò náa Jákòmò tuu ndú 'do Jèrùzàlémè gí mí ze Pìyétòrò kû zò i ta ndâ 'bí ná'vindí ze tí ndâ 'duù mbe ùnje gítí Jézù go ze káa ndú me ndâ Jùdéyà lá nô. Ndâ 'duù tí nò mâ giì gì gî, Pìyétòrò giì biya bà zò i ta ndâ 'duù tí nó náa ndú me ndâ Jùdéyà lá nò gî, tacó yí kû ci gúku tí ndâ 'duù tí nó mbe kû nanaka muu ndú mítí có bà ya ndâ 'duù tí nó náa ndú me ndâ Jùdéyà lá nó gí gbí gàzâ.
48002013	Ndâ 'bí Jùdéyà ŋìnó gbí òkò tí ze nò giì tè gí tàkò ŋa i-nô tí nò náa Pìyétòrò kû bàkà~ go i mì nuù-gú nuù-bè'dè nò. Ye mâ giì zeke'o, ye giì ŋò Bàrànábà gbí ngo~ mì ndú.
48002014	Ye mâ giì ŋò máa ŋa i tí nó náa ndú kû bàkà nó me kpokèjì mì Banga-Ngú-Có lá, ye giì 'dè có ji Pìyétòrò si mí kùṛo ndâ 'duù 'dáá gî, máa, «À kpêtí nó káa wò tí Jùdéyà ká kû 'vala go i mì ndâ 'duù ŋìnó náa ndú me ndâ Jùdéyà lá nó, wò bà giì yòòngò ndâ 'duù ŋìnó náa ndú me ndâ Jùdéyà lá nó, máa, ndú 'ví 'vala go i mì ndâ Jùdéyà ta ŋa kèjì ngàyi?»
48002015	Káa ndoo tí ndâ 'duù tí nó náa à jò ndoo tí ndâ Jùdéyà nó táánò kû koṛo có máa ndoo me ndâ mbe bàkà vò i, tí ndâ 'duù tí nó náa ndú me ndâ Jùdéyà lá nó lá.
48002016	Ta ndâ ŋa ŋìnò 'dáá gî, ndoo tí ndâ Jùdéyà ŋìnó mbe ùnje gítí Bìndi-Mbíṛì gî nó ŋò ni gî máa, à me bà bàkà go ndâ có gbí tàkìì mì ndoo ká kû 'viindi nambeè gbí òkò tí ndâ 'duù ta Mbíṛì. Ndoo delè giì ùnje gítí Jézù tí Bìndi-Mbíṛì, tacó wàa bà tee njembí ndoo mítí wó nò 'ví 'viindi nambeè gbí òkò tí ndoo ta Mbíṛì. Tacó ṛè 'bí 'duù jé náa bà bàkà go ndâ có gbí tàkìì mì ndoo 'viindi nambeè gbí òkò tí ndú ta Mbíṛì gî nò wálá.
48002017	Káa à má 'de ndoo tí ndâ mbe bàkà vò i ta o tí nó náa ndoo kû pèè ta bà 'viindi gbí òkò tí ndoo ta Jézù nó, gbí~ 'ví dù énó máa, Jézù a mbe sè kàngá mì tà mbu mì ndâ mbe bàkà vò i? Jéé lá!
48002018	Káa ye kpónó má 'dè énó máa, ye dele ndi ye gítí bà ṛu ndi tàkìì mì ndâ Jùdéyà go ŋìnó táánò náa ye kû bàkà nó, gbí~ énó máa, ye kû kpò a có mì Mbíṛì.
48002019	Gbí có mì ye nò gbí 'bí ŋa kpokèjì énó máa, nèté mì ye káká'i ta tàkìì mì ze tí ndâ Jùdéyà wálá. Tacó Mbíṛì táánò 'vìsì kapí wó gítí ye gbí có bà ṛu ndi tàkìì mì ze mì ye.
48002020	Káa ye kpónó kû 'vala a i ta ṛè mì Mbíṛì. Àá táánò gbì ze mítí njèèkpè mû ta Bìndi-Mbíṛì. Tacó énò, ye kpónó kû 'vala me gbí 'dóó ŋa kpokèjì mì ye lá. Ye kû 'vala a i gbí ŋa kpokèjì mì Bìndi-Mbíṛì. Ye kû 'vala a i ta bà tee njembí ye mítí wó tí 'Viì-mì-Mbíṛì, tí mbe ùnje gítí bà cì á muu ye tacó yí zè ye nìkì ma.
48002021	Ye bà biya nambeè mì Mbíṛì wálá. Tacó tàkìì mì ze tí ndâ Jùdéyà táánò má a i mbe bàkà ndoo tí ndâ tó 'duù mì Mbíṛì, gbí~ énó máa, ndeṛè ku mì Bìndi-Mbíṛì wálá.
48003001	A 'bí ŋa i ká gbí muu yo tí ndâ 'duù Gàlátì! A 'di ká je kó'dú yí giì ŋonoko ta yo 'do tí có tí nó náa ye táánò 'dè ji yo ngbáṛángà'i gítí bà gbì Jézù tí Bìndi-Mbíṛì mítí njèèkpè mû nó gî?
48003002	Káa 'bí có ta go bá 'vee yo gítí~ tí ye a ŋìnó máa: Mbíṛì táánò je Bèṛi mì wó ji yo tacó yo a ndâ mbe kpolo tí tàkìì mì ndâ Jùdéyà wèè, yí je ji yo 'do gbí có bà ùnje mì yo gítí Banga-Ngú-Có tí nó náa yo 'di nó?
48003003	Yo kû ŋonoko tí yo énò tacó yè? Yo táánò 'bìtà bà 'vala go có mì Mbíṛì ta wotí mì Bèṛi-mì-Mbíṛì. Káa à kpónó gbí muu yo a có bà gbo nje~ ta 'dóó wotí mì yo?
48003004	À wâ nò, a cè gbí kò có mì yo gítí ndâ i tí nó mbe 'de yo muu Bìndi-Mbíṛì nó ká nò? A 'véṛè! Yo bà 'dè me ŋa có tí nò ji ye lá.
48003005	Mbíṛì kû je Bèṛi mì wó ji yo sínò, yí delè kû bàkà ndâ seṛè mí gbí òkò tí yo tacó yo a ndâ mbe kû bàkà go có mì Mòze wèè, yí bàkà ji yo énò 'do gbí bà 'di có tí nó táánò náa à ma ji yo nó?
48003006	Yo koṛo muu yo gítí Àbìráámò gi. À cu mí gbí wáràgà mì Mbíṛì máa, yí táánò a 'duù mbe ùnje gítí Mbíṛì ta njembí wó gbaànjé, tacó énò, Mbíṛì giì bàkà nambeè ji yí.
48003007	Yo ŋò ká gi! Ndâ 'duù ŋìnó kpónó mbe tee njembí ndú mítí Mbíṛì go i mì Àbìráámò nó 'dáá a ndâ 'viì mì Àbìráámò.
48003008	Tacó à cu mí gbí wáràgà mì Mbíṛì sàà gî, máa, Mbíṛì wúnò bà bàkà nambeè ji ndâ 'duù ŋìnó náa ndú me ndâ Jùdéyà lá nó 'do gbí bà tee njembí ndú mítí wó tí Mbíṛì. Tacó énò, à giì cu Banga-Ngú-Có tí nó náa Mbíṛì 'dè ji Àbìráámò nó mí gbí wáràgà mì Mbíṛì, énó máa, «Ye bà cù dê ngo cù mítí ndâ 'duù muu to tí nó 'dáá gî ta ṛè mì lo.»
48003009	Má énò, Mbíṛì bà cù dê ngo cù wó mítí ndâ 'duù ŋìnó mbe tee njembí ndú mítí wó nó go i mì Àbìráámò nò, ká go ŋa nambeè tí nó náa yí táánò bàkà ji Àbìráámò nô.
48003010	Káa Mbíṛì bà ì njà mítí ndâ 'duù ŋìnó mbe tee njembí ndú mítí bà ṛu ndi tàkìì mì ndâ Jùdéyà nô, go có tí nó náa à cu mí gbí wáràgà mì Mbíṛì máa, «'Duù má sè tù wó gítí ndâ có tí nó náa à cu mí gbí wáràgà mì Mòze gítí tàkìì nó 'dáá gî lá, ye bà ì njà mítí wó» nô.
48003011	Má énò, kponje kpónó gítí có tí nó máa, bà ṛu ndi tàkìì mì ndâ Jùdéyà me i mbe njaanga wú 'do tí miṛi 'duù á kùṛo Mbíṛì lá nó wálá. Tacó à cu mí gbí wáràgà mì Mbíṛì énó máa, «'Duù ŋìnó jáá kùṛo Mbíṛì nó kû 'de 'válá a i 'do gbí bà tee njembí wó mítí Mbíṛì.»
48003012	Káa ndâ có gbí tàkìì mì ndâ Jùdéyà me go bà tee njembí 'duù mítí Mbíṛì lá. Tacó 'bí có kuu gbí wáràgà mì Mbíṛì énó máa, «'Duù ŋìnó mbe kû bàkà go ndâ có tí nó gbí tàkìì mì ndâ Jùdéyà nó kû 'de 'válá a i 'do gbí ndâ có tí nò.»
48003013	Káa Bìndi-Mbíṛì sì muu ndoo 'do gbí njà tí nó náa Mbíṛì táánò ì mítí ndoo tí ndâ mbe ṛu ndi tàkìì mì ndâ Jùdéyà nó ta bà te du njà tí nò á bìndi ndoo. Go có tí nó náa a cu mí gbí wáràgà mì Mbíṛì, máa, «À má le ku 'duù mí nje mû, gbí~ énó máa ye tí Mbíṛì waa có mítí 'duù tí nò gî.»
48003014	Bìndi-Mbíṛì lì miṛi wó gí tà njà á bìndi ndoo, tacó wàa Mbíṛì 'ví bàkà ta nambeè tí nó náa yí ci Àbìráámò gítí~ nó ji ndâ 'duù ŋìnó náa ndú me ndâ Jùdéyà lá nô. Delè tacó Bèṛi-mì-Mbíṛì 'ví gì gí muu ndâ mbe tee njembí ndú mítí Mbíṛì ta ṛè mì wó tí Bìndi-Mbíṛì go cí tí nó náa Mbíṛì ci nô.
48003015	Ndâ ná'vindí ye, ye kpónó bà 'dè có ji yo gítí 'bí ŋa i mbe kû bàkà tí gbí òkò tí ndoo ta o 'dáá gî: Ku má 'dè có mì wó gî, à waa tí ngo nje ku lá. À delè suu kò mítí kòcò ku lá.
48003016	Nògí, Mbíṛì táánò ci cí tí nò ji ndâ Àbìráámò ta 'viì bìndi wó. Yo kpolo tí yo máa, à cu mí gbí wáràgà mì Mbíṛì me «ndâ 'viì bìndi wó» lá. À cu káa gbèe 'viì, tí 'viì bìndi wó, gbí~ máa, Bìndi-Mbíṛì.
48003017	Káa có mì ye a ŋìnó máa, Mbíṛì ci cí mì wó ta ndoò 430 kùṛo có mì Mòze. Má énò, kpokèjì bà mò cí mì Mbíṛì mì có mì Mòze gí nje seè wálá.
48003018	I ŋìnó tí i ndeṛè nó me go i ŋìnó náa à ci 'duù gítí~ tí i-nambeè nò lá. Káa Mbíṛì táánò ci Àbìráámò cí-ci máa, yì bà je i-nambeè ji yí.
48003019	Má énò, gbí ndeṛè tàkìì mì ndâ Jùdéyà a yè, sé náa Mbíṛì ci Àbìráámò gítí i-nambeè gî nó? Nèté mì tàkìì mì ndâ Jùdéyà a bà tùbà ndâ vò i mì ndâ 'duù ji ndú yee tí o bà gì 'viì tí nó mì Àbìráámò náa Mbíṛì ci yí gítí wó nô. Ndâ basìlì táánò ká gì ta tàkìì mì ndâ Jùdéyà 'do mì Mbíṛì ji Mòze, tí 'duù tí nó táánò mbe kû 'dòkò có mì Mbíṛì ji ndâ Jùdéyà nô.
48003020	Mbe 'dòkò có ta o 'dáá gî kû 'dòkò có a i gbí òkò tí ndâ 'duù, me gbèe 'duù lá, káa Mbíṛì káa gbaànjé.
48003021	Má énò, gbí có tí nò máa, ndâ có gbí tàkìì mì ndâ Jùdéyà ta cí tí nó náa Mbíṛì táánò ci ta Àbìráámò ta bà~ me mbè nó toko lá? À me énò lá! Tacó Mbíṛì táánò má je tàkìì mì ndâ Jùdéyà ji ndoo tí i mbe njaanga miṛi ndoo 'do gbí wú, tàkìì mì ndâ Jùdéyà bà 'vala ndoo gî.
48003022	Káa yí bàkà me énò lá. Tacó à cu mí gbí wáràgà mì wó tí Mbíṛì énó máa, vò i zogo ndâ 'duù muu to tí nó 'dáá gî. Tacó énò, 'bí 'duù náa Mbíṛì 'ví bàkà nambeè ta yí nó wálá, tacó ndâ 'duù 'dáá káa ndâ mbe bàkà vò i. Tacó énò, Mbíṛì giì ci ndâ 'duù máa, yì bà bàkà nambeè ji ndâ mbe tee njembí ndú á mítí Jézù tí Bìndi-Mbíṛì.
48003023	Tàkìì mì ze tí ndâ Jùdéyà táánò kùṛo bà gì Jézù da 'bò mítí kò ze gî. Tàkìì mì ze tí ndâ Jùdéyà táánò eṛe ze mí bà gbèe to yee tí o bà gì Jézù gí bà nìbà bà tee njembí mítí Mbíṛì ji ze.
48003024	Tàkìì mì ze tí ndâ Jùdéyà táánò go 'bí ŋa i mbe kû kpolo tí ze yee tí o bà gì Bìndi-Mbíṛì, gí bà njaanga miṛi ze tí ndâ 'duù ŋìnó mbe tee njembí ndú mítí wó nó 'do gbí wú.
48003025	Káa Bìndi-Mbíṛì kpónó gì gî. Má énò, ndoo káká'i me gbí tàkìì mì ndâ Jùdéyà lá.
48003026	Tacó à kpêtí káa yo tí ndâ 'duù Gàlátì, yo kpónó 'dáá gî a ndâ 'viì mì Mbíṛì ta ṛè mì Bìndi-Mbíṛì tí Jézù á 'do gbí có bà tee njembí yo mítí Bìndi-Mbíṛì
48003027	Tacó àá táánò caka tí yo ta ṛè mì Bìndi-Mbíṛì. Má énò, yo kpónó je ndâ cè ŋa ndâ i mì Bìndi-Mbíṛì 'dáá mítí yo gî.
48003028	Má énò, 'bè kpónó gbí òkò tí ndâ Jùdéyà ta ndâ 'duù ŋìnó náa ndú me ndâ Jùdéyà lá nó wálá. 'Bè gbí òkò tí ndâ bòò ta ndâ cèe 'duù wálá. 'Bè delè gbí òkò tí ndâ 'dakò ta ndâ niì wálá, tacó yo kpónó 'dáá gî a ndâ 'duù mì Bìndi-Mbíṛì tí Jézù.
48003029	Káa yo má a ndâ 'duù mì Bìndi-Mbíṛì, gbí~ énó máa, yo a ndâ 'viì mì Àbìráámò, tí ndâ mbe i tí nó náa Mbíṛì táánò ci Àbìráámò gítí~ ta bà~ me mbè nô.
48004001	Ye kû giì 'dè 'bí có ji yo énó máa, ta o tí nó náa ṛo 'viì olo lá nó, 'bè gbí òkò tí ndú ta i tí nó náa bu wó bàkà tacó tí wó nó wálá.
48004002	Tacó à ta o tí nò kû kpolo tí ndú ta i mì wó nò só gî ká kpolo, yee tí o tí nó náa yí gì tí 'duù gî, bìndi~ bu wó bà giì mò bà i tí nó náa yí bàkà ta ṛè wó nó ji yí.
48004003	Ndoo táánò 'dáá gî kùṛo bà gì Bìndi-Mbíṛì a ndâ i mì ndâ bààcì ta ndâ 'bí ŋa tende tàkìì muu to tí nô.
48004004	Káa Mbíṛì mâ giì ŋò o bà bàkà go cí mì wó náa yí ci nó 'vii gî, yí giì tuu 'dóó 'viì mì wó náa a jò yí a niì gí muu to tí nô. Niì tí nò jò 'viì mì Mbíṛì nò mí gbí tàkìì mì ndâ Jùdéyà,
48004005	tacó bà sì muu ndoo tí ndâ 'duù tí nó táánò mbe kû 'vala gbí tàkìì mì ndâ Jùdéyà nó, tacó wàa ndoo 'ví dù tí ndâ 'viì mì Mbíṛì.
48004006	Mbíṛì tùbà~ ji ndoo máa, ndoo a ndâ 'viì mì yì ta bà tuu Bèṛi mì 'Viì mì wó gí gbí njembí ndoo, tacó wàa ndoo 'ví nì ta «Bàbá, Bu ye» mítí yì.
48004007	Má énò, à kpónó a Bèṛi-mì-Mbíṛì náa yí tuu ji yo nò ká bàkà yo 'dáá gî tí ndâ 'viì mì Mbíṛì. Yo kpónó káká'i me ndâ bòò lá. Káa Mbíṛì má bàkà yo tí ndâ 'viì mì wó gî, gbí~ énó máa, yí bàkà yo tí ndâ mbe i tí nó náa yí cí ndâ 'viì mì wó gítí~ nó gî.
48004008	Ta o tí nó táánò si yo ŋò Mbíṛì ni lá nó, yo a ndâ bòò mì ndâ 'bí ŋa i mì yo, náa yo kû nì mítí ndú a ndâ bààcì ta gbí ndú wálá.
48004009	Káa yo kpónó ŋò Mbíṛì ni tí Mbíṛì mì yo gî. Mbíṛì delè kpónó ŋò yo ni tí ndâ 'viì mì wó gî. Káa yo kpòò kû je mbí yo mítí ŋa ndâ 'bí i ŋìnó ta gbí ndú wálá, delè ta wotí tí ndú go wotí tí Mbíṛì wálá nó tacó yè? A yè ká gì ta go bà dù tí ndâ i mì ndú káká'i gí gbí njembí yo?
48004010	Yo kpónó gbí ŋìnó mò Mbíṛì gí nje seè gî. Yo ndí~ kû tee njembí yo kpolo ma a i mítí ndâ pì, ta ndâ o bà bàkà i ji ndâ ŋa 'bí bààcì mì yo.
48004011	Ŋa kpokèjì tí nò náa yo kpónó tí~ nò kû je mí gbí muu ye a bà koṛo có máa, ye táánò volo a nje ye ta bà ma Banga-Ngú-Có ji yo sínò.
48004012	Ye kû 'deke a tí ye ji yo, ndâ ná'vindí ye, máa yo mèlè ndi ye á go bà mèlè ndi yo mì ye kpónó nô. Yo jé bàkà vò nambeè ta ye ta gbèe ṛi kùṛo lá.
48004013	Kpêtí ta o tí nó táánò náa sé'i tii ta ye mí mì yo, bìndi~ ye giì 'de ta o bà ma Banga-Ngú-Có ji yo nó,
48004014	yo jé 'dè có ŋónókó gítí ye lá. Yo delè jé kì zuù tí ye lá. Ta ndâ ŋa ŋìnò 'dáá gî, bà pò mbe nò'o me có 'dì lá. Yo ta o tí nò te wiṛi mítí ye go bà te wiṛi mítí basìlì mì Mbíṛì mbe gì 'do gbíṛì. Yo te wiṛi mítí ye goòlá ye ta o tí nò káa 'dóó Bìndi-Mbíṛì tí Jézù.
48004015	Cèṛéṛé tí nó táánò tí yo nó kpónó ya gí ngo? Àá táánò gbí ndâ o tí nò má 'dè có ji yo máa yo aaka ndâ njì ṛo yo 'do gbí kùkélè wàa yo 'ví kaa ji ye, yo bà bàkà ta kponje gítí~ wálá.
48004016	Káa ye kpónó gbí ngú ŋìnó gì tí vóló-volo 'duù ji yo gî, tacó ye kû 'dè yúcó ji yo, wálá énò gi?
48004017	Có mì ye a i ta ndâ 'duù tí nó mbe kû bàkà tí ndú máa, có tí yo kpolo mì ndâ yì ma nô. Ndú kû bàkà énò me ta tó njembí ndú lá. Ndú kû pèè ta bà njèè gbí òkò tí ndoo gî, tacó wàa yo 'ví dù tí ndâ tó 'duù mì ndâ yì.
48004018	Bà bàkà có tí yo máa yo 'ví dù tí ndâ tó 'duù mì ye gbí tó kpokèjì nìkì ma. Káa à 'ví dù me ká ta o tí nó náa ndoo ta ndoo bà gbèe to nó cuki lá. À delè 'ví dù gí tàkò~ a cèe ndeṛè.
48004019	Ndâ 'viì mì ye! Ye kpónó kèjì gí bà kònò sé'i káká'i go bà kònò sé 'viì mì niì ta o gó-káyì, yee tí o tí nó náa yo ùnje gítí Bìndi-Mbíṛì ta njembí yo gbaànjé gî.
48004020	Ndoo kùtàá má ta ndoo bà gbèe to, wàa ye 'ví ŋò ta 'dóó có ŋìnó náa ye 'ví 'dè ji yo nó, àá bà nìkì tí ye ma. Káa à má go ŋa ŋìnó kpónó nó, ye ŋò 'dóó có bà 'dé-'dè mì ye lá.
48004021	À tí yo a go bà dù tí ndâ 'duù gbí tàkìì mì ndâ Jùdéyà? Yo 'di có tí nó gbí wáràgà gítí tàkìì mì ndâ Jùdéyà nó lá?
48004022	À cu mí gbí wáràgà gítí tàkìì mì ndâ Jùdéyà énó máa, àá táánò mì Àbìráámò a ndâ 'viì sósò'ô: nawu 'bí~ gbaànjé a jú i-sí-sì, bìndi~ 'bí~ a 'viì gbí yì nájú cèe 'duù.
48004023	Niì ŋìnó tí jú i-sí-sì nó giì jò káa cèe bà jò ndò, bìndi~ ndú giì jò ta niì ŋìnó tí nájú cèe 'duù nó a 'viì ŋìnó náa a Mbíṛì ká ci yí gítí wó nô.
48004024	Gbí cè tiṛì tí nò énó máa: Ndâ niì tí nó mì Àbìráámò sósò'ô nó a ndâ bà toko có tí nó náa Mbíṛì toko ta ndâ 'duù ta bà~ só nô. Ṛè niì ŋìnó tí jú i-sí-sì nó a Àjárà ta 'bá mì ndú á Gú Sínàyì. Ndâ Àjárà ta ndâ 'viì gbí yì wó 'dáá gî a ndâ i-sí-sì.
48004025	Niì tí nó tí Àjárà náa a 'vii yí mítí Gú Sínàyì á 'bá mì ndâ Áràbì nó go gbata Jèrùzàlémè tí nó kpónó tí gbolò gbata mì ndâ Jùdéyà, náa ndâ Jùdéyà tí ndâ mbe Jèrùzàlémè 'dáá gî a ndâ i-sí-sì, bìndi~ gbolò gbata mì ndú tí Jèrùzàlémè delè káa i-sí-sì, tacó 'bí ŋa tende bà koṛo có mì ndú bìndi bà ṛu ndi tàkìì wálá.
48004026	Káa Jèrùzàlémè ŋìnó gbíṛì, tí nawu ndoo nó me i bà zogo ta tàkìì mì ndâ Jùdéyà lá.
48004027	Tacó à cu mí gbí wáràgà mì Mbíṛì énó máa, «Dù ta pétékè tàkòcò lo, ndí lo niì nó jé mbe jò 'viì lá nô! Da 'dì ta líkí'o, ndí lo niì tí nó jé mbe tala sé bà jò 'viì lá nô! Tacó niì tí nó táánò tí kázá náa 'dakò mì wó bè yí mí gî nó bà jò ndâ 'viì me mbè ndii niì tí nó náa 'dakò mì wó jé jee yí mí to lá nó gî.»
48004028	Ndâ ná'vindí ye, ndoo kpónó 'dáá gî a ndâ 'viì gbí cí mì Mbíṛì go Ìzákò tí 'viì gbí cí mì Mbíṛì ji Àbìráámò.
48004029	Káa 'viì ŋìnó náa à jò yí ká tí cèe bà jò ndò nó táánò kû mèèkè'i tí 'viì ŋìnó náa à jò yí 'do gbí có mì Bèṛi-mì-Mbíṛì nó, jé ká go ŋa i tí nó kpónó nô.
48004030	Káa à cu mí gbí wáràgà mì Mbíṛì gítí ŋa có tí nò máa yè? À cu mí gbí wáràgà mì Mbíṛì máa: Mbíṛì giì 'dè có ji Àbìráámò máa, «Mòkò ndâ jú i-sí-sì tí nò ta 'viì mì wó nò gî. I mì 'viì mì wó nò gbí mbèlè mì 'viì mì cèe niì tí nó wálá.»
48004031	À má énò, ndâ ná'vindí ye, ndoo tí ndâ 'duù ŋìnó mbe ṛu ndi tàkìì mì ndâ Jùdéyà lá nó me ndâ 'viì mì jú i-sí-sì lá. Ndoo a ndâ 'viì mì cèe niì.
48005001	Bìndi-Mbíṛì táánò njaanga miṛi ndoo 'do gbí tàkìì mì ndâ Jùdéyà tacó wàa nèté mì ndoo 'ví du ta tàkìì mì ndâ Jùdéyà káká'i wálá. Má énò, yo 'dò kò yo mí to tí kpoò, wàa yo 'ví dù tí ndâ 'dakò. Tacó wàa yo 'ví si 'bí 'duù 'ví bàkà yo tí ndâ i mì tàkìì mì ndâ Jùdéyà káká'i lá.
48005002	Má énò, kòcò ye tí Páwòlò ji yo máa, yo má ùnje gítí bà ya gí gbí gàzâ go i gbí tàkìì mì ndâ Jùdéyà gî, gbí~ máa, nambeè mì Bìndi-Mbíṛì tacó tí yo gbaànjé wálá.
48005003	Ye kpónó kû ci nó a yo káká'i, máa, 'bí 'duù 'do gbí òkò tí yo má ùnje gítí bà ya gí gbí gàzâ mì ndâ Jùdéyà á bìndi có tí nó náa ye kû 'dè ji yo nó, 'duù tí nò 'ví o muu 'bí có gbí tàkìì mì ndâ Jùdéyà gbaànjé káká'i lá.
48005004	Ndâ 'duù ŋìnó gbí òkò tí yo mbe kû jè ta bà 'viindi nambeè gbí òkò tí ndú ta Mbíṛì ta bà ṛu ndi tàkìì mì ndâ Jùdéyà nó mò tí ndú 'do tí Bìndi-Mbíṛì gî. Ndú delè bè gbí nambeè mì Mbíṛì gî.
48005005	Káa à má gítí ndoo tí ndâ 'duù mì Bìndi-Mbíṛì, a Bèṛi-mì-Mbíṛì ká 'dè có ji ndoo máa, ndoo bà 'de ndâ tó i tí nó náa ndâ tó 'duù mì Mbíṛì kû ù nó a i 'do gbí bà tee njembí ndoo mítí Bìndi-Mbíṛì.
48005006	Tacó ndâ mbe ya gí gbí gàzâ go tàkìì mì ndâ Jùdéyà ta ndâ mbe ya gí gbí gàzâ mì ndâ Jùdéyà lá 'dáá 'vii ká 'vii, náa ndoo má gbí nambeè ta ndâ Bìndi-Mbíṛì tí Jézù nò. Kpóló-kpolo có gbaànjé káa bà ùnje gítí Bìndi-Mbíṛì ta njembí ndoo gbaànjé, náa à kû ŋò ni mítí banga nambeè gbí òkò tí ndoo.
48005007	Yo táánò kû 'di có mì Bìndi-Mbíṛì ta banga tí~, káa a 'di kpónó ká kû volo muu yo 'do tí~?
48005008	Àá bà dù me Mbíṛì tí mbe tè'é tí yo ká kû volo muu yo lá.
48005009	Ndâ 'duù kû 'dè dú káa yúcó, máa, «Gbèe kínì volo yâ.»
48005010	Káa ye bà ŋò me mítí yo lá. Tacó ye ŋò ni ngbáṛángà'i gî máa, ŋa nambeè tí nó gbí òkò tí ndoo ta Bìndi-Mbíṛì nò bà si yo 'ví koṛo 'bí ŋa tende có wálá. Ye delè ŋò ni ta kponje gítí~ wálá gî, máa, à kpêtí má káa 'di wè ká kû ŋònòkò muu, yo Mbíṛì bà waa có mítí wó gî.
48005011	Káa à má gítí kùùkpò dìì ye, ndâ ná'vindí ye, ye kùtàá nò má kpòò kû ma có bà ya gí gbí gàzâ mì ndâ Jùdéyà ji ndâ 'duù, a 'di kpónó ká bà mèèkè'i tí ye? À má dú káa yúcó máa ye kpónó ká kpòò kuu nje nèté bà ma có bà ya gí gbí gàzâ mì ndâ Jùdéyà ji ndâ 'duù, bà ma có gítí njèèkpè mû mì Bìndi-Mbíṛì kùtàá bà gì ji ye a i ta kpo-se-muu.
48005012	Àá kùtàá má go có gbí muu ye, má wálá wàa ndâ mbe kû ŋònòkò muu yo 'do tí bà 'di Banga-Ngú-Có mì Bìndi-Mbíṛì, máa, ṛè 'bí kpóló-kpolo i má a bà ya gí gbí gàzâ mì ndâ Jùdéyà nò, 'ví ba kpuu ndú á gí tàkò bà waaka nje kû nò tí ndú nò kpêkù gî.
48005013	À má gítí yo tí ndâ ná'vindí ye, Mbíṛì táánò tè'é tí yo a i tacó bà njaanga miṛi yo á 'do gbí tàkìì mì ndâ Jùdéyà gî. Káa gbí bà tè'é tí yo tacó bà njaanga miṛi yo. Káa yo 'ví si bà njaanga miṛi yo mì Mbíṛì nò 'ví dù tí ndeṛè bà legee miṛi yo gí tàkò có mì go ndâ i muu to tí nó nò lá. Yí bàkà énò tacó wàa yo 'ví konì tí yo gbí òkò tí yo go i mì ndâ mbe tó nambeè.
48005014	Tacó ndò có tí nó máa, «Zè 'bí ka lo nìkì go bà zè 'dóó tí lo nìkì mì lo» nó kili sè ndâ có tí nò 'dáá gî.
48005015	Káa má énò lá, wàa yo má dù kû ka'vaka tí yo gbí òkò tí yo ta bà bàkà sé'i mítí yo gbí òkò tí yo go i mì ndâ kàzà nó, yo 'bu nò a ŋa yo gî.
48005016	Káa có mì ye gbí njembí ye ji yo máa, yo 'vala go có mì Bèṛi-mì-Mbíṛì. Yo si bà 'vala go 'dóó có mì yo gbí njembí yo mí to.
48005017	Tacó i ŋìnó ta go~ tí ndâ 'duù nó, go~ ta o 'dáá gî tí Bèṛi-mì-Mbíṛì wálá. Bìndi~ i ŋìnó ta go~ tí Bèṛi-mì-Mbíṛì nó, go~ ta o 'dáá gî tí ndâ 'duù wálá. Gbí có tí nò énó máa, yo má kû 'vala go có mì Bèṛi-mì-Mbíṛì, kpokèjì bà 'vala yo go i mì ndâ 'duù nè gî. Tacó ndâ kpokèjì mì Bèṛi-mì-Mbíṛì toko ta kpokèjì mì ndâ 'duù lá.
48005018	Yo má kû 'vala go có mì Bèṛi-mì-Mbíṛì, có mì tàkìì mì ndâ Jùdéyà káká'i ta yo wálá.
48005019	Ŋa ndâ i mì ndâ 'duù jé giṛi tí lá. Go bà-nò-vò-ndô, ta bà bàkà gìlìnì, ta bà gbètèkè tí ndú go i mì ndâ nò,
48005020	ta ba te duù mítí ndâ 'bí tende i go bà te duù mítí Mbíṛì, ta bà bàkà go có mì ndâ mbe kó'dú, ta bà sogo tí, ta bà toko có lá, ta vò njembí, ta bà dù ta go ndâ tó i 'dáá ká gítí miṛi 'duù, ta bà bàkà 'bè mì gbí òkò tí ndâ 'duù,
48005021	ta bà bàkà ndâ 'bí ŋa i mbe lè gî káká'i, a go bà tò kiì, ta bà sa ta pe, ta bà bàkà vò muu ta pe, ta bà bàkà ndâ 'bí ŋa i mbe nìkì lá. Ye táánò ci yo sàà á kùṛo gî. Káa ye kpónó bà ci ndi yo ká gítí gbèe có tí nò káká'i máa, ndâ 'duù mbe kû bàkà ŋa ndâ zu i tí nò náa ye 'deke ndú ji yo nò bà dù tí ndâ mbe zèè 'bá mì Mbíṛì wálá.
48005022	Káa nambeè mì Bèṛi-mì-Mbíṛì náa yí bàkà ji ndoo tí ndâ 'duù mì Bìndi-Mbíṛì a ŋìnó máa, ndoo 'ví zè tí ndoo nìkì gbí òkò tí ndoo; máa, ndoo 'ví dù ta líkí'o tí ndoo; ndoo 'ví dù ta 'dê njembí ndoo; ndoo 'ví dù tí ndâ mbe du njembí; máa, ndoo 'ví dù tí ndâ 'duù ta nambeè ká gbí yì ndoo, ndoo 'ví dù tí ndâ 'duù; ndoo 'ví dù tí ndâ 'duù ŋìnó náa àá bà ngùù i ji ndoo gî;
48005023	ndoo 'ví dù tí ndâ 'duù ŋìnó ta njembí ndoo lèè; delè ndoo 'ví dù me tí ndâ mbe bàkà i gí tàkò có mì sé njembí lá. Ndoo má 'vala go có mì Bèṛi-mì-Mbíṛì nò, 'bí có gítí ndoo gbaànjé wálá.
48005024	Ndâ 'duù mì Bìndi-Mbíṛì woo go ndâ i muu to tí nó 'do gbí njembí ndú 'dáá gî gbaa gî.
48005025	Bèṛi-mì-Mbíṛì je ngú 'válá ji ndoo gî. Má énò, ndoo si yí 'ví tùbà tó kpokèjì bà 'vala ndò ji ndoo.
48005026	Ndoo 'ví si bà bàkà tí ndoo tí ndâ i mí to. Ndoo 'ví si bà go na-ngò vò i ji ndâ 'bí ka ndoo mí to. Ndoo delè 'ví si bà tò kiì gbí òkò tí ndoo mí to.
48006001	Ndâ ná'vindí ye mbe, 'bí 'duù gbí òkò tí yo má bàkà i lè gî, yo tí ndâ 'duù ŋìnó mbe kû 'vala ta wotí mì Bèṛi-mì-Mbíṛì nó 'ví tùbà cèe kpokèjì ji yí ta pétékè có. Tacó bà bàkà vò i ká go bà ja 'duù mì gbàtàkà to. Káa yo wúnò má yaaka?
48006002	Má énò à nìkì énó máa, yo bàkà go có mì Bìndi-Mbíṛì ta bà te koṛi vò i 'do pààpì ndú gî.
48006003	Tacó a ta o 'dáá gî káa ndâ ŋa 'duù ŋìnó ta gbí ndú wálá nó ká kû ndunduuku tí ndú, máa, ndâ yì ma, ji ndâ 'bí ka ndú.
48006004	Má énò, 'duù má kû bàkà i ta ndâ 'bí ka wó, à nìkì máa yí 'viiki gbí kongbó léé kùṛo má kózò gi. Bà lê má kapí wó wálá, bìndi~ yí 'ví giì cè cè-'bì. Káa yí 'ví cè cè-'bì énó máa, yì me tó i gî; me énó máa, yì kpò ndâ 'bí ka yì gî nò lá.
48006005	Tacó 'duù 'dáá gî ká ta ŋa 'dóó du ká'i mì wó muu wó.
48006006	Ndâ 'duù ŋìnó náa à kû nìbà Banga-Ngú-Có mì Bìndi-Mbíṛì ji ndú nó 'ví bàkà nambeè ji 'duù tí nò mbe kû nìbà i ji ndú nô.
48006007	Yo si bà eendi tí yo mí to. Tacó 'bí 'duù jé mbe eendi Mbíṛì ta 'bí gbèe ṛi wálá. 'Duù kû kili 'do gbí njí mì wó káa ŋa i ŋìnó náa yí ṛò nô.
48006008	Má énò, 'duù má 'dè có máa, yì si njembí yì tí njí, wàa yì 'ví je wotí a i gítí bà ṛò njì ndâ 'bí ŋa i ŋìnó mbe kû konì yì gítí bà bàkà ndâ i ŋìnó mbe nìkì tí Mbíṛì lá muu to tí nó mí gbí~, ndâ i tí nò ta ndòngbú o wúnò bà dù tí ndâ 'bilì sè á tàkòcò wó. Káa 'duù má si a ndâ có mì Bèṛi-mì-Mbíṛì tí ndâ njì ŋa mì wó, bìndi~ yí 'ví ṛò ndú mí gbí njembí wó, go bà ṛò ndâ tó njì ŋa mì mbe ji njí, 'duù tí nò ta ndòngbú o wúnò bà 'de a 'válá ŋìnó mbe cee lá nô.
48006009	Má énò, wo ndoo 'ví si bà co ta bà bàkà tó i mí to. Tacó ndoo má te kpo muu gítí~ yee bà ndòngbú~, ndoo bà bè gbí bà 'de mboo tàkò~ wálá.
48006010	Má énò, kpokèjì gítí bà bàkà tó i má kuu mì ndoo, ndoo 'ví bàkà ji ndâ 'duù 'dáá gî. Káa ndoo 'ví bàkà ji ndâ ka ndoo mbe ùnje gítí Bìndi-Mbíṛì ndii sè ndâ 'bí 'duù 'dáá gî.
48006011	Yo ŋò ndâ kpo-kpò mbó wáràgà tí nó wálá gî? A ye ta 'bì ye ká kû cu ji yo.
48006012	Ndâ 'duù tí nò mbe kû pèè ta bà yòòngò yo, máa yo ya gí gbí gàzâ go i gbí tàkìì mì ndâ Jùdéyà nò, kû bàkà ndâ i tí nò cuki ká tacó bà mòò ṛo ndú, delè tacó bà wu gbí ndâ i ŋìnó náa ndâ 'duù kû ŋò ta ṛo ndú nô. Ndú kû bàkà énò cuki ká tacó wàa à 'ví mèèkè'i tí ndâ yì á muu njèèkpè mû mì Bìndi-Mbíṛì lá.
48006013	Kpêtí ká énò, 'dóó ndâ mbe kû yòòngò ndâ 'duù máa ndú ya gí gbí gàzâ go có gbí tàkìì mì ndâ Jùdéyà nò ngbá kpolo tí ndâ tàkìì mì ndâ Jùdéyà lá. Ndú kû bàkà káa tí ndú tacó wàa yo 'ví mèlè ta ndi ndâ yì.
48006014	Káa à má gítí bà miṛi ye, 'bí i mì ye káká'i muu to tí nó náa ye 'ví wu gbí~ bìndi ndeṛè bà cì Mbe tí ndoo Jézù tí Bìndi-Mbíṛì mítí njèèkpè mû nò wálá. Tacó ŋìnò a i ŋìnó mbe zi njembí ye 'do tí ndâ i muu to tí nó 'dáá gî nô.
48006015	Kpóló-kpolo có mì ndoo kpónó me ŋìnó máa, «'Duù ŋìnó ya gí gbí gàzâ go i gbí tàkìì mì ndâ Jùdéyà gî, káa ŋìzó ya lá,» nò lá. Cèe kpo có tí nó náa ndoo kpónó nje~ nó a ŋìnó máa, Mbíṛì suu ndi ndoo tí ndâ ngú 'duù gî wè?
48006016	Ye kû 'deke tí ye máa, Mbíṛì 'ví si ndâ 'duù ŋìnó mbe kû 'vala go có tí nó náa ye 'dè nó 'ví dù nìkì maa. Mbíṛì delè 'ví ŋò yê ṛo ndú ta ndâ sè ndâ 'duù mì wó tí Mbíṛì 'dáá gî.
48006017	Ndòngbú có mì ye ji yo máa, 'bí 'duù 'ví pèè mbí ye káká'i ta ṛè 'bí i máa, gàzâ mì ndâ Jùdéyà nò, lá, tacó ndâ 'bèè kà muu Jézù kuu tí kû ye.
48006018	Ye kû 'deke tí ye ji Mbe tí ndoo Jézù tí Bìndi-Mbíṛì, máa, yí 'ví bàkà nambeè ji yo 'dáá gî, ndâ ná'vindí ye. Go-i-tí-nò.
49001001	Ŋìnó a ye tí Páwòlò, náa a Mbíṛì ká bàkà ye tí tú mì Bìndi-Mbíṛì tí Jézù nó ká kû cu wáràgà tí nó á ji yo tí ndâ 'duù mì Mbíṛì mbe kû 'vala toko ta Bìndi-Mbíṛì tí Jézù ta njembí yo gbaànjé gbí gbata Éfàsù.
49001002	Ye kû 'deke a tí ye énó máa, ndâ Bu ndoo tí Mbíṛì, ta Mbe tí ndoo Jézù tí Bìndi-Mbíṛì, 'ví bàkà nambeè ji yo, ndú 'ví si yo 'ví dù nìkì maa.
49001003	Ndoo ùlù Mbíṛì, tí Bu Mbe tí ndoo Jézù tí Bìndi-Mbíṛì, tí mbe cù 'dê ngo cù wó tí Mbíṛì mítí ndoo, tí mbe je ndâ tó i 'dáá gî 'do gbíṛì ji ndoo ta ṛè mì Bìndi-Mbíṛì.
49001004	Mbíṛì ṛuka ndoo á kùṛo bà suu to tí nô, yí ṛuka ndoo ta ṛè mì Bìndi-Mbíṛì. Yí ṛuka ndoo, tacó bà kaa ndoo mò gí mì wó tí ndâ 'duù jáá kùṛo wó.
49001005	Mbíṛì bàkà ndoo tí ndâ 'viì mì wó náa a yí ká ko ndoo ta njembí wó gbaànjé ta ṛè mì Bìndi-Mbíṛì, 'do ká gbí 'dóó nambeè mì wó.
49001006	Tacó wàa ndoo 'ví ùlù ta ŋa nambeè tí nò náa yí bàkà ji ndoo sínò nó ta ṛè mì Wú-gbí-ṛé wó tí Mbíṛì.
49001007	Wú-gbí-ṛé wó tí nó mbe njaanga miṛi ndoo 'do gbí vò i, ta bà cì yí muu ndoo, náa ndoo giì 'de tí~ ta à-cee-gî gítí ndâ vò i mì ndoo nô. Ŋìnò a gbolò nambeè mì Mbíṛì,
49001008	náa yí si à nì gí muu ndoo á go bà nì mù, mbe je bà 'di gbí-o, ta muu ji ndoo.
49001009	Mbíṛì nì tà'dóó wó ji ndoo, á go có mì wó mbe nìkì tí wó, náa yí koṛo sàà si mí to ta ṛè mì Bìndi-Mbíṛì énó máa,
49001010	o tí nò má gì gî, wàa, Bìndi-Mbíṛì 'ví gì gí bà bàkà go có tí nò. Có tí nò énó máa: Bìndi-Mbíṛì 'ví kili ndâ i gbíṛì, ta ndâ i muu to tí nó 'dáá gî á mí bà gbèe to, wàa yí 'ví dù tí gba mì ndú.
49001011	Mbíṛì tí mbe bàkà ndâ i 'dáá gî bàkà ndoo tí ndâ 'viì-'bá mì wó ta ṛè mì Bìndi-Mbíṛì, á go có mì wó náa à sàà kuu gbí muu wó á kùṛo bà suu to tí nô.
49001012	Mbíṛì ṛuka ze tacó wàa, ze tí ndâ kpédélé 'duù tí nó mbe tee njembí ze á mítí Bìndi-Mbíṛì nó 'ví dù tí ndâ mbe ùlù ngba yì.
49001013	Yo delè kpónó gì tí ndâ 'duù ta ṛè mì Bìndi-Mbíṛì, tacó Bèṛi-mì-Mbíṛì náa Bìndi-Mbíṛì ci cí tí wó nó gbì ndi 'bì wó mítí yo tí ndâ mbe ùnje gítí Bìndi-Mbíṛì, mbe 'di yúcó tí nó tí Banga-Ngú-Có mbe njaanga wú 'do tí miṛi yo gî, nó gî.
49001014	Bèṛi-mì-Mbíṛì a mbó tacó bà tùbà~ máa, ndoo bà dù tí ndâ 'viì-'bá yee tí o bà njaanga miṛi ndâ 'duù tí nó náa Mbíṛì ṛuka ndú tí ndâ 'duù mì wó nó gî nô, tacó bà ùlù ngba Mbíṛì.
49001015	Tacó énó, ye mâ giì 'di có bà tee njembí yo mítí Mbe tí ndoo tí Jézù, ta có bà zè ndâ 'duù tí nó mbe kaa tí ndú ji Mbíṛì gî nó nìkì maa mì yo,
49001016	ye giì dù ta o 'dáá gî kû ùlù Mbíṛì ta pétékè tàkòcò ye tacó tí yo.
49001017	Ye kû 'deke tí ye ta o 'dáá gî ji Mbíṛì mì Mbe tí ndoo Jézù tí Bìndi-Mbíṛì, Mbíṛì tí Bu wotí, máa, yí 'ví si Bèṛi mì wó 'ví je bà 'di gbí-o, ta muu, ji yo. Tacó wàa, yo 'ví ŋò ta yí ni gbáṛájáá énô.
49001018	Mbíṛì kùtàá má si ṛo yo 'ví dù go ṛo ṛi, wàa yo 'ví ŋò ta ndâ ŋa i tí nó náa yí ci yo á gítí ndú nó, ta ŋa nambeè tí nó náa yí ci ndâ 'viì-'bá á gí tí~ nó,
49001019	ta ŋa wotí tí nó náa yí kû bàkà ji ndoo tí ndâ mbe tee njembí ndoo mítí wó nó, àá bà nìkì tí yo ma. Káa yo bà ŋò wotí tí nò ni a i mítí
49001020	bá 'vala ndi Bìndi-Mbíṛì 'do gbí muu'dú wó, ta bà ya yí gí bà ki tí wó gbí kù'bì mì Mbíṛì á gbíṛì,
49001021	tí gbolò gba ta ŋa wó wálá, tí mbe wotí, tí mbe zogo to, tí 'duù náa ṛè wó kû wu me ká kpónó lá, ṛè wó delè bà wu bìndi bà 'vala ndi ndâ 'duù 'do gbí muu'dú ndú ta ndòngbú o.
49001022	Yí je wotí ji yí gítí ndâ i 'dáá gî, yí giì bàkà yí tí mbe zogo ndâ i 'dáá gî, tí kùṛo ndâ mbe kili ta ṛè wó tí Bìndi-Mbíṛì.
49001023	Ndâ mbe kû kili ta ṛè mì Bìndi-Mbíṛì a dìì wó tí ndâ mbe bàkà yí tí 'duù ta 'bí i mbe gboo 'do tí wó wálá cee to tí nó 'dáá gî.
49002001	Yo táánò sàà kùṛo Mbíṛì a ndâ ku i, tí ndâ tù-ká-kpò-có mbe bèè ṛò Mbíṛì.
49002002	Yo ta o tí nò kû ṛu a ndi ndâ vò 'duù muu to tí nô. Yo ta o tí nò kû 'di a có mì gba mì ndâ i gbí bèṛi, tí vò i tí nó gbí bèṛi mbe zèè ndâ mbe kpò có mì Mbíṛì gî nó.
49002003	Káa àá tóó táánò ṛò 'dâ a ze, náa ye kû 'dè tí~ ta ŋìndi yo nó? Ndoo táánò 'dáá gî káa ndâ tù-ká-kpò-có go ndâ vò 'duù tí nò. Ndoo táánò 'dáá gî a ndâ 'duù mbe kû 'vala gbí ŋa 'dóó kpokèjì mì ndoo mbe nìkì tí ndoo gbí muu ndoo. Ndoo ta o tí nò kû bàkà káa ndâ i mbe te líkí'o mítí ndoo á muu to tí nó cuki. Ndoo delè táánò ngbá kû 'vala ká gbí kpo-tàkòcò mì Mbíṛì 'vii ká 'vii ta sè ndâ 'bí 'duù muu to tí nô.
49002004	Káa Mbíṛì zè ndoo nìkì tí tó ŋa bà zè tí ŋìnó náa yê ṛo ndoo giì dù tí wó ngé ndii gî.
49002005	Ta o tí nó táánò náa ndâ vò i mì ndoo ziki tí~ ta ndoo 'dáá gî nó, yí giì 'vala ndoo ta bà je Bìndi-Mbíṛì ji ndoo. Mbíṛì táánò 'vala yo a i 'do gbí nambeè mì wó.
49002006	Mbíṛì kaa ndoo ya tí~ gí mì wó, bìndi~ yí giì je bàndò ji ndoo á mí mì ndoo ta ndú gbíṛì ta ṛè mì Bìndi-Mbíṛì tí Jézù.
49002007	Mbíṛì bàkà énò tacó bà tùbà~ ji ndâ 'duù dúú bà ya tí~ máa, ndòngbú bà bàkà nambeè mì yì ji ndoo ta ṛè mì Bìndi-Mbíṛì tí Jézù wálá.
49002008	Mbíṛì táánò 'vala yo ta bà wu bà tee njembí yo mítí wó tí Mbíṛì 'do ká gbí 'dóó nambeè mì wó.
49002009	Yo ka me wu'o ji yí má kózò gî, bìndi~ yí giì 'vala yo gbí kà có~ nò lá, a nambeè náa a Mbíṛì ká bàkà ji yo sínò. À má énò, 'bí 'duù gbí òkò tí yo mbe cè cè-'bì, máa, a yì ká 'vala tí yì nò wálá.
49002010	A Mbíṛì ká bàkà ndoo tí ndoo tí nó kpónó nô. Yí suu ndoo ta ṛè mì Bìndi-Mbíṛì tí Jézù, máa, ndoo 'ví 'vala tó bà 'vala ndò, á go ŋìnó náa yí cu sàà mí to gî, máa, ndoo 'vala go yí~ nô.
49002011	Yo 'vee tí yo máa, yo táánò sàà a ndâ 'di wè, gî? Yo táánò me ndâ Jùdéyà lá. Ŋa yo tende, náa ndâ Jùdéyà mbe ya gí gbí gàzâ gî, náa a 'duù ká waa «kû» tí ndú táánò kû go yo, máa, yo a ndâ «mbe kû».
49002012	Yo táánò ta o tí nò me ta ndâ Bìndi-Mbíṛì lá. Yo táánò a ndâ mbe 'dó-'do, náa à 'deke yo toko ta ndâ Ìzìrìyélì tí ndâ 'duù mì Mbíṛì nó lá. Ṛè yo delè ngbá táánò gbí «cí» tí nó náa Mbíṛì ci ta ndâ 'duù mì wó tí ndâ Ìzìrìyélì ta o bà njù mùká mì wó ta ndú nó wálá. Yo táánò a ndâ 'duù ta nje wú tí yo wálá, ta Mbíṛì mì yo wálá, mbe kû 'vala ká ta ṛè mì ndâ i muu to tí nô.
49002013	Káa à kpónó yèè yo tí ndâ 'duù tí nó náa àá táánò 'deke yo toko ta ndâ 'duù mì Mbíṛì lá nó gì tí~ dê gî. À delè kpónó kû 'deke yo toko ta ndú ta ṛè mì Bìndi-Mbíṛì tí Jézù. A bà cì Bìndi-Mbíṛì muu yo ká yèè yo gì tí~ dê.
49002014	Tacó Bìndi-Mbíṛì a làyì gbí òkò tí ndoo. Yí toko ze tí ndâ Jùdéyà, ta ndâ 'duù ŋìnó náa ndú me ndâ Jùdéyà lá nó, ta bà njè gbí bà 'bè tí nó táánò náa à me mí gbí òkò tí ndoo nó gî.
49002015	Yí njè gbí bà 'bè tí nó mbe bàkà sogote mí gbí òkò tí ndâ Jùdéyà, ta ndâ 'duù ŋìnó ta ŋa ndú me ndâ Jùdéyà lá nó ta bà ṛò có mì ndâ Jùdéyà náa ndú kû zogo ta ndâ 'duù nó gî, ta bà bàkà ndâ Jùdéyà, ta ndâ 'bí tende ŋa ndâ 'duù tí ndâ gbèe ŋa tacó bà si gbí òkò tí ndú 'ví dù ká nìkì maa.
49002016	Bìndi-Mbíṛì toko ndâ Jùdéyà ta ndâ ŋa ndâ 'bí 'duù tí gbèe dìì ta bà cì yí mítí njèèkpè mû, bìndi~ yí giì 'viindi nambeè gbí òkò tí ndâ 'duù ta Mbíṛì káká'i.
49002017	Bìndi-Mbíṛì toko ndâ Jùdéyà tí ndâ 'duù tí nó dê ta Mbíṛì nó, ta ndâ 'bí ŋa 'duù ŋìnó mbe dooko ta Mbíṛì lá nó, wàa, có mì ndú 'ví dù ká gbaànjé má kózò gî, yí 'ví giì ma Banga-Ngú-Có gítí «'dê njembí» ji ndú toko gbaànjé.
49002018	A Bìndi-Mbíṛì ká tuu Bèṛi-mì-Mbíṛì, máa, yí gì gí bà konì ndoo 'dáá gî, ndâ Jùdéyà, ta ndâ 'duù ŋìnó ta ŋa ndú me ndâ Jùdéyà lá nô. Tacó wàa, ndoo 'dáá gî 'ví yèè dê gí mì Bu ndoo tí Mbíṛì.
49002019	À má énò, yo kpónó kpòò me ndâ mbe 'dó-'do lá, yo delè kpòò me ndâ wiṛi lá. Yo a ndâ 'viì-'bá ta ndâ 'duù tí nó náa Mbíṛì kaa ndú mò gí mì wó gî nô. Yo a ndâ 'viì-nje-wu mì Mbíṛì.
49002020	Ndâ kpalà 'bá tí nò a ndâ tú mì Jézù, ta ndâ mbe 'dè-kòcò ta wotí mì Bèṛi-mì-Mbíṛì, bìndi~ Jézù a kpalà kù jìì gbí òkò ndâ kpalà tí nò.
49002021	Du 'bá tí nò 'dáá gî a i pí tí wó tí mbe te 'bá tí nò gí yaà, tí 'dóó 'bá mì Mbíṛì.
49002022	Bèṛi-mì-Mbíṛì delè kpòò kû bàkà yo toko ta ndâ 'bí ka yo tí 'bá bà du Mbíṛì ta ṛe mì Bìndi-Mbíṛì.
49003001	À má énò, ye kpónó tí Páwòlò kuu gbí zàà muu Bìndi-Mbíṛì tí Jézù á tacó tí yo tí ndâ 'duù ŋìnó náa yo me ndâ Jùdéyà lá nô.
49003002	Ye koṛo có máa, yo 'di có ŋa gbolò nambeè tí nó náa Mbíṛì táánò bàkà ji ye á tacó tí yo nó ngbáṛángà'i gî.
49003003	Mbíṛì táánò ja kpâ 'do nje còngò có kóó mì wó ji ye, á go có tí nó náa ye táánò kùtù nje~ ji yo mí gbí wáràgà ndò i nô.
49003004	Yo má 'deke wáràgà mì ye náa ye cu ji yo táánò nò gî, yo bà ŋò ni gî máa, ye 'di gbí có kóó mì Bìndi-Mbíṛì gî.
49003005	Mbíṛì táánò sàà 'dè gbí có kóó tí nò ji ndâ 'duù lá, káa Bèṛi-mì-Mbíṛì kpónó 'dè gbí có tí nò ji ndâ tú mì Jézù, tí ndâ mbe kû 'dè-kòcò ta wotí mì wó tí Bèṛi-mì-Mbíṛì, náa Mbíṛì kaa ndú mò gí mì wó gî, nó gî.
49003006	Gbí có tí nò énó máa, ndâ 'duù tí nó náa ndú me ndâ Jùdéyà lá nó kpónó a ndâ 'viì-'bá 'vii ká 'vii ta ndâ Jùdéyà. Ndú ta ndâ Jùdéyà 'dáá gî a gbèe dìì, tí dìì Bìndi-Mbíṛì tí Jézù. Banga-Ngú-Có tí nó náa à ma ji yo ta ṛè mì Bìndi-Mbíṛì nó gbo ndú ta ndâ Jùdéyà mí gbí gbèe «cí» tí nó náa Mbíṛì ci ta ndâ Jùdéyà nó gî.
49003007	Mbíṛì táánò je ye tí mbe bàkà nèté bà ma Banga-Ngú-Có á 'do gbí 'dóó nambeè mì wó náa yí bàkà ji ye, ta bà je wotí ji ye.
49003008	Ye a 'duù ŋìnó, náa 'bí 'duù gbí òkò tí ndâ 'duù tí nó náa Mbíṛì kaa ndú mò gí mì wó tí Mbíṛì gî nó mbe me njí'dí ndii ye gî wálá. Káa Mbíṛì giì bàkà 'bí ŋa nambeè mì wó ji ye ta bà je ye tí mbe ma Banga-Ngú-Có ji ndâ 'duù ŋìnó náa ndú me ndâ Jùdéyà lá nó gítí ŋa seṛè tó i tí nó náa ndú bà 'de gbí Bìndi-Mbíṛì dúú bà ya tí~ nó,
49003009	ta wotí bà 'dè tà'dóó ndâ nèté mì wó náa yí tí Mbíṛì, tí mbe suu ndâ i 'dáá gî, táánò sàà ngùù 'do tí ndâ 'duù 'dáá gî nó ji ye.
49003010	Mbíṛì bàkà énò, tacó wàa, ndâ kpo-kpò 'duù á kùṛo ndâ basìlì 'dáá gî, ta ndâ vo-vò i gbí bèṛi mbe kû volo ndâ 'duù muu to tí nó 'dáá gî, 'ví ŋò ta ŋa bà 'di gbí-o mì yì tí Mbíṛì ni 'do mì ndâ mbe kû kili ta ṛè mì Bìndi-Mbíṛì.
49003011	Mbíṛì bàkà nò jé ká go có tí nó náa yí koṛo kùṛo o bà suu to tí nó, máa, Bìndi-Mbíṛì tí Jézù tí Mbe tí ndoo 'ví bàkà nô.
49003012	Ŋìnò a ndeṛè có tí nó náa gúku bà yèè dê gítí Mbíṛì ta ṛè mì Jézù tí ndoo tí ndâ mbe kû tee njembí ndoo mítí Jézù wálá nó ká nò.
49003013	À má énò, ye kû 'deke a tí ye ji yo máa, njembí yo 'ví mù tacó tí ye énó máa, ye kû mbu muu yo nò lá, tacó yo bà 'de i a i 'do gbí bà mbu ye nò.
49003014	Ŋìnò a ndeṛè có tí nó náa ye kû 'deke tí~ ta tí ye ta wotí tí~ ji Bu ndoo tí nó
49003015	ta ṛè wó mbe cee muu ndâ 'duù gbíṛì, ta ndâ 'duù muu to tí nó 'dáá gî nó,
49003016	máa, yí tí Mbíṛì tí nó ta ngba wó ká ngbèzèè á dúú bà ya tí~ nó 'ví tuu Bèṛi mì wó ji yo, tacó wàa, njembí yo 'ví yù tí~,
49003017	delè tacó Bìndi-Mbíṛì 'ví gèè 'bá mì wó mí gbí njembí yo tí ndâ mbe kû tee njembí mítí Mbíṛì. Delè tacó wàa, Mbíṛì 'ví si yo 'ví zè tí yo gbí òkò tí yo nìkì tí kpoò ká dúú bà ya tí~.
49003018	Tacó wàa, yo ta ndâ 'duù tí nó náa Mbíṛì kaa ndú mò gí mì wó gî nó 'dáá gî 'ví 'de ta wotí bà ŋò tà wúlú, ta tì gángá, giì je gbí kpàṛo, ta yendi, bà zè ndoo nìkì ma mì Bìndi-Mbíṛì,
49003019	delè ta bà ŋò ŋa tó ŋa bà zè tí tí nó náa Bìndi-Mbíṛì kû zè ta yo, náa bà 'di gbí~ kpêtí má kpò tí gî nô. Wàa, Mbíṛì 'ví gèè bè wó mí gbí njembí yo.
49003020	À ùlù Mbíṛì tí mbe wotí, náa a wotí mì wó ká kû si ndoo kû bàkà i me gbolò ndii ŋìnó náa ndoo yù 'do tí wó nó gî, delè giì ndii ŋìnó náa ndoo kû koṛo gbí njembí ndoo nó gî.
49003021	Ndâ mbe kû kili ta ṛè mì Bìndi-Mbíṛì 'ví ùlù yí dúú bà ya tí~ ta ṛè mì Bìndi-Mbíṛì. Go-i-tí-nò.
49004001	Ye kpónó kuu gbí zàà á tacó tí Mbe tí ndoo, kû 'deke tí ye ji yo, máa yo 'ví 'vala 'vii ta ŋa 'válá tí nó náa Mbíṛì je ji yo nô.
49004002	Yo si tí yo tí i kùṛo Mbíṛì lá. 'Duù 'ví si bà koṛo có ká gítí miṛi wó cuki mí to. Yo zèè tí yo gbí òkò tí yo á ta pétékè 'bì. Yo 'ví dù ta ndò njembí gbí òkò tí yo lá.
49004003	Yo ta o 'dáá gî 'ví jè ta bà toko có gbaànjé ta ṛè mì Bèṛi-mì-Mbíṛì, bìndi~ yo 'ví dù toko gbaànjé ta 'dê njembí yo.
49004004	Yo 'dáá gî a gbèe dìì, Bèṛi-mì-Mbíṛì delè ká gbaànjé, ká go bà tè'é tí yo mì Mbíṛì táánò gí bà koṛo có lì mítí gbèe i,
49004005	Mbe tí ndoo ká gbaànjé, Banga-Ngú-Có ká gbaànjé, bà Caka tí ká gbaànjé,
49004006	Mbíṛì tí Bu ndâ 'duù 'dáá gî ká gbaànjé, Mbíṛì tí Mbe tí ndâ 'duù 'dáá gî, tí mbe co gbí ndâ i 'dáá gî, delè tí mbe dù gbí ndâ i 'dáá gî, ká gbaànjé.
49004007	Bìndi-Mbíṛì táánò bàkà nambeè ji ndoo gbaànjé-gbaànjé 'dáá gî, á go ŋìnó náa yí ŋò à 'vii gbí muu wó.
49004008	Go có tí nó náa à cù mí gbí wáràgà mì Mbíṛì énó máa, «Ta o bà ya yí táánò ngéé gí yaà, yí zèè ndâ zà-za gó ta yí, yí giì njèè ndâ i ji ndâ 'duù,» nô.
49004009	Gbí có tí nò náa à 'dè énó máa, «Yí ya ngéé gí yaà,» nò máa yè? Gbí có tí nò énó máa, yí táánò gì 'do ngéé gbíṛì yaà káa yí delè giì ya ngéé gí tà to tí nô.
49004010	'Duù tí nó mbe ya ngéé gítí ndòngbú ṛì kà, mbe jèjèèkè tí wó cee gbí ndâ i 'dáá gî nó, káa gbèe 'duù tí nó táánò mbe gì gí muu to tí tí nó nô.
49004011	Àá táánò delè káa yí ká njèè ndâ i-nambeè ji ndâ 'duù. Yí bàkà ndâ 'bí 'duù tí ndâ mbe tí ndâ mbe nò tú mì wó tí Bìndi-Mbíṛì, ndâ 'bí 'duù tí ndâ mbe 'dòkò có mì Mbíṛì, ndâ 'bí 'duù tí ndâ mbe ma Banga-Ngú-Có, ndâ 'bí 'duù tí ndâ mbe kpo-gbí-tà-tù ndâ mbe kû kili ta ṛè mì Bìndi-Mbíṛì, bìndi~ ndâ 'bí 'duù tí ndâ mbe nìbà Banga-Ngú-Có ji ndâ 'duù, tacó wàa, ndú 'ví 'vala go có mì Mbíṛì.
49004012	Yí bàkà énò, tacó wàa ndâ 'duù tí nó náa Mbíṛì kaa ndú mò gí mì wó tí Mbíṛì gî nó 'ví dù toko gbaànjé, wàa ndú 'ví konì tí ndú gbí òkò tí ndú, wàa ndú 'ví dù tí gbèe dìì Bìndi-Mbíṛì ta wotí ká tí ndú.
49004013	Tacó wàa ndoo 'dáá gî 'ví dù toko gbaànjé gbí bà tee njembí ndoo mítí 'Viì-mì-Mbíṛì, delè gbí bà ŋò yí ni~ mì ndoo, yee tí o tí nó náa ndoo gì tí ndâ 'dakò ta 'bí i mbe gboo 'do tí ndoo wálá, ta gbí dìì ndoo yù ngbácúú go ŋìndi Bìndi-Mbíṛì gî nó gî.
49004014	Ndoo ta o tí nò bà dù kpòò me ká tí ndâ 'viì, tacó wàa, ndâ pípìṛi bà nìbà i mì ndâ mbe kpóló-kpolo ṛo tacó bà bàkà tiṛì bà eendi ndâ 'duù 'ví tooko ta ndoo ká sàkàmàà nò lá.
49004015	Ndoo má a ndâ mbe 'dè yúcó, ndoo delè má a mbe zè tí ndoo gbí òkò tí ndoo nìkì maa, ndoo kùtàá bà bàkà i go i mì Bìndi-Mbíṛì tí kùṛo ndoo,
49004016	tí mbe 'deeke ndâ bà 'deeke bà to tí ndoo gbaànjé-gbaànjé ta ndâ yèlè 'dáá gî. Bìndi~ yí giì njèè ŋa ndâ nèté mì ndâ bà to tí dìì ndoo ji ndú. Ndâ bà to tí ndoo 'dáá gî má kû bàkà nèté mì ndú ta banga tí~, ndú bàkà dìì ndoo kû uu ta banga tí~ pètè-pètè-pètè ta tó njembí.
49004017	Co tí ndâ i 'dáá gî, ye kû 'deke tí ye ji yo ta ṛè mì Mbe tí ndoo, máa, yo 'ví si bà 'vala ŋa bà 'vala ndò tí nó ta gbí~ wálá, go i mì ndâ 'duù ŋìnó mbe ùnje gítí Bìndi-Mbíṛì lá nó mí to.
49004018	Ndâ ŋa ndâ 'duù tí nò kû 'vala gbí 'dí'di'o ta kpéétí ndú. Ndú mò tí ndú ta ŋónókó 'do gbí bà 'vala toko ta Mbíṛì gî. Tacó njembí ndú go duù.
49004019	Ndi nô káká'i tí ṛo ndú wálá. Ndú si bà bàkà vò i, ta bà dù ta go bà bàkà ndâ i ŋìnó mbe 'vii ṛo 'bá lá nó, tí nèté mì ndú.
49004020	Káa ŋìnò táánò me ndâ i ŋìnó náa à nìbà ndú ji yo gítí Bìndi-Mbíṛì nó ká nò lá.
49004021	Sè~ káa ŋìnó yo táánò má 'di gbí yúcó tí nó náa à nìbà~ ji yo gítí Jézù nó nìkì maa lá.
49004022	Yo da kpeṛè, wàa, yo 'ví nè ká ŋa kpokèjì bà 'vala yo tí nó táánò, tí vò kpokèjì mbe kû eendi yo gítí bà dù ta go ndâ i nó gî.
49004023	Yo koṛo ngú có, yo co tí ngú kpokèjì.
49004024	Tacó wàa, yo 'ví dù tí ndâ ngú 'duù náa à suu yo je kózò tí Mbíṛì, náa à kû ŋò ni mítí bà kaa tí yo mò gí mì Mbíṛì, tí ndâ mbe kû bàkà i go có mì wó.
49004025	À má énò, 'do tí kpónó kû ya gí kùṛo, ndâ 'véṛè káká'i 'ví dù lá. Yo 'dè yúcó gbí òkò tí yo, tacó yo 'dáá gî toko gbaànjé a gbèe dìì Bìndi-Mbíṛì.
49004026	Tàkòcò yo má kpolo~, yo 'ví bàkà vò i lá. Yo delè 'ví si ṛi 'ví ta tí yo ta kpo-tàkòcò lá,
49004027	tacó Gba-vò-i bà 'de kpokèjì gítí yo.
49004028	'Bí 'duù gbí òkò tí yo táánò má a mbe ngbà, yí kpónó 'ví pà 'bí cèe nèté wàa yí 'ví bàkà á bìndi bà ngbà i, wàa yí 'ví konì ta ndâ mbe yê.
49004029	Yo kpolo tí yo 'do tí bà 'dè nje ŋónókó. Yo 'dè káa ndâ có ŋìnó jáá, tí ndâ có mbe konì ndâ mbe 'di ndú.
49004030	Yo si bà kpolo tàkòcò Bèṛi-mì-Mbíṛì mí to, tacó Bèṛi-mì-Mbíṛì a kpâ mì Mbíṛì náa yí ki mítí yo, tacó bà tùbà~ máa, yì tí Mbíṛì wúnò bà njaanga miṛi yo 'do gbí ndâ vò i, náa o tí nò má gì gî nò.
49004031	Yo mbè ndâ 'bí ka yo lá, yo gu ṛèkpè-ṛèkpè ta sé njembí gítí ndú lá. Yo gbì 'bê lá. Yo delè 'ví ŋonoko ndú lá. Yo dù ta go bà bàkà vò i mítí ndâ 'bí ka yo lá.
49004032	I ŋìnó náa yo 'ví bàkà gbí òkò tí yo nó 'ví dù a bà zèè kómbeè gbí òkò tí yo, ta bà si có gítí vò i mì ndâ 'bí ka yo mí to, á go ŋìnó náa Mbíṛì je ta à-cee-gî gítí ndâ vò i mì yo ta ṛè mì Bìndi-Mbíṛì nô.
49005001	À má énò, yo tala bà mèlè ndi Mbíṛì á go ndâ tó 'viì mì wó náa yí zè yo nìkì maa.
49005002	Yo delè 'ví zè tí yo gbí òkò tí yo nìkì maa, á go bà zè yo mì Bìndi-Mbíṛì nìkì maa, náa yí giì je ta tí wó tí banga i-cí-ci ji Mbíṛì tacó bà sì muu ndoo nô.
49005003	Yo tí ndâ 'duù tí nó mbe kaa tí yo ji Mbíṛì gî nó 'ví nì ṛè 'bí i máa, bà-nò-vò-ndô, ta bà gbètèkè tí, ta bà ŋò ndâ niì 'dáá ká tí tó mí gbí nje yo lá.
49005004	Bà lòkò zu lókó, ta bà 'dè ndâ có ŋónókó, 'ví dù me ndâ i bà báká-bàkà mì yo lá. À nìkì énó máa, yo ùlù Mbíṛì.
49005005	Yo te mí gbí muu yo máa, ŋìnó a kúkúwà-'duù, giì je ŋa 'duù ŋìnó náa ndâ cè bà bàkà i mì wó 'vii ṛo 'bá lá nó, giì je mbe gbolò njembí, ŋìndi mbe gbolò njembí a bà si ndâ i muu to tí nó tí ndâ mbíṛì mì wó; ŋa ndâ 'duù tí nò gí bà dù tí ndâ 'viì-'bá mì Bìndi-Mbíṛì wálá. Ndú delè gí bà dù tí ndâ 'viì-'bá mì Mbíṛì wálá.
49005006	Yo si 'bí 'duù 'ví eendi yo ta 'bí ŋa tiṛì ŋónókó gítí bà bàkà ndâ i tí nò lá. Kpo tàkòcò mì Mbíṛì kû tè ndâ mbe kpò có a i 'do gbí bà bàkà ŋa ndâ vò i tí nò náa ye 'deke ndú ji yo nò.
49005007	À má énò, yo 'ví tè gí tàkò có mì ndâ tù-ká-kpò-có lá.
49005008	Tacó ta o tí nó táánò náa yo kû dù ta kpéétí yo nó, yo gbí 'dí'di'o. Káa yo kpónó a i gbí ngba'o, tacó yo kpónó kû dù a i ta Mbe tí ndoo. À má énò, yo 'vala go bà 'vala ndò mì ndâ 'duù gbí ngba'o.
49005009	Tacó bàndò ŋìnó ta ngba'o kuu tí~ nó, a bàndò mì ndâ tó i, à delè a bàndò bà 'vala jáá, tí bàndò yúcó.
49005010	Nò gí, yo mèlè bà 'vala gbí ŋa kpokèjì ŋìnó náa tàkòcò Mbe tí ndoo 'ví peteke tí~ gítí yo nô.
49005011	Yo yuu tí yo gí gbí ndâ nèté mì 'dí'di'o, ta i gbí ndú wálá nò lá. Yo tùbà bà lê mì ndú gí sè.
49005012	Tacó ndâ i ŋìnó náa a kû bàkà ndú gbí kóó nó a ndâ i ŋìnó náa a kpêtí káa bà 'dè có gítí ndú, àá ṛo ndâ 'duù gítí~ a nô.
49005013	Káa ngba'o má yee tí i gî, à kû ŋò i tí nò,
49005014	tacó i ŋìnó náa à kû ŋò nó a ngba'o. Tacó énò, à kû 'dè có máa, «Ndí lo mbe kû tè ṛì, ziya 'do tí ṛì, 'vala 'do gbí muu'dú lo. Wàa Bìndi-Mbíṛì bà tòngbaà muu lo.»
49005015	À má énò, yo kpolo tí yo, wàa yo 'ví 'vala go bà 'vala ndò mì ndâ 'duù ŋìnó ta muu ká tí ndú nô. Yo 'vala go bà 'vala ndò mì ndâ sú 'duù lá.
49005016	'Bá kpónó 'bu gî, káa, àá kùtàá a yo ká bà duu ndi ndâ kpalà.
49005017	Yo dù tí ndâ gbà'dá lá, yo dù tí ndâ 'duù mbe ŋò có tí nó náa à kuu gbí muu Mbe tí ndoo nó ni~.
49005018	Yo njù pe ndii muu yo lá, tacó pe bà volo yo vóló-volo. Yo si a Bèṛi-mì-Mbíṛì ká 'ví zèè 'bì tí yo tí kpoò.
49005019	Ta o tí nó náa yo má kili ta bà muu yo gî nó, yo 'ví cè ndâ cè wàa yo 'ví be ta ṛè Mbíṛì. Yo cè ndâ cè ta bà be ṛè Mbe tí ndoo Jézù tí Bìndi-Mbíṛì gbí njembí yo ji Mbíṛì.
49005020	Yo ta o 'dáá gî 'ví 'dè nìkì maa ji Mbíṛì tí Bu ndoo tacó ndâ i 'dáá gî ta ṛè mì Mbe tí ndoo Jézù tí Bìndi-Mbíṛì.
49005021	Yo te duù mítí yo gbí òkò tí yo ta ṛè mì bà te duù mítí Bìndi-Mbíṛì.
49005022	Ndâ niì 'ví te duù mítí ndâ 'dakò mì ndú, á go bà te duù mì ndú mítí Mbe tí ndoo,
49005023	tacó 'dakò mì niì a gba mì wó, á go ŋìnó náa Bìndi-Mbíṛì tí~ a gba mì ndâ mbe kû kili ta ṛè wó, tí ndâ dìì wó, káa yí delè a mbe 'vala ndú nô.
49005024	Ndâ niì 'ví te duù mítí ndâ 'dakò mì ndú gbí o i 'dáá gî, á go bà te duù mì ndâ mbe kû kili ta ṛè mì Bìndi-Mbíṛì mítí wó gbí o ndâ i 'dáá gî.
49005025	Wàa yo tí ndâ 'dakò, yo 'ví zè ndâ nawù yo nìkì maa, á go bà zè ndâ mbe kû kili ta ṛè mì Bìndi-Mbíṛì mì wó nìkì maa, náa yí giì cì tí~ muu ndú,
49005026	tacó bà kaa ndú mò gí mì Mbíṛì, á bìndi bà caka tí ndú ngbáṛángà'i ta ngo, delè ta có gbí nje wó.
49005027	Yí bàkà ndú énò, tacó wàa, ndú 'ví dù tí~ kùṛo yì go ngbáṛángà bòngo, ta ndi bètí tí~ wálá, mbe kamundu tí njí'dí lá, delè ta 'bí i go kà kpeṛè nó gbí~ gbaànjé wálá.
49005028	À má énò, yo tí ndâ 'dakò 'ví zè ndâ nawù yo nìkì á go bà zè tí 'duù nìkì mì wó ta kpéétí wó. Gbí có tí nò énó máa, 'duù mbe zè nawù wó nìkì maa, kû zè nò a 'dóó miṛi wó nìkì maa.
49005029	Tacó 'bí 'duù jé mbe sogo 'dóó miṛi wó wálá. Yí ta o 'dáá gî kû kpolo tí 'dóó miṛi wó ta bà zò i. Ŋìnò a gbèe ŋa i tí nó náa Bìndi-Mbíṛì kû bàkà ta ndoo tí ndâ mbe kû kili ta ṛè wó nó ká nò,
49005030	tacó ndoo a ndâ dìì wó.
49005031	Ŋìnò a gbí ndeṛè có tí nó náa 'dakò 'ví si tí~ ta ndâ bu wó ta nawu wó mí to, wàa yí 'ví zèè nawù wó wàa ndú sósò'ô 'ví dù tí gbèe 'duù nó ká nò.
49005032	Ŋìnò a gbolò có, tí có seṛè. Káa ye kû nì a Bìndi-Mbíṛì ta ndâ mbe kû kili ta ṛè mì Bìndi-Mbíṛì.
49005033	Ndò có mì ye náa ye bà ki ji yo énó máa, wò tí 'dakò 'ví zè nawù lo nìkì á go bà zè 'dóó tí lo nìkì maa mì lo. Wàa wò tí nawù 'dakò 'ví 'di có mì kù lo.
49006001	Ndâ 'viì, yo 'di có mì ndâ mbe jò yo ta ṛè mì Mbe tí ndoo. Ŋìnò a nèté mì yo.
49006002	Tacó có tí nó máa, «Tègàṛà ndâ bu lo ta nawu lo» nó a kpédélé có náa Mbíṛì 'dè ta cí ká tàkò~ énó máa,
49006003	«'Duù má tègàṛà ndâ bu wó ta nawu wó, yê bà tè 'duù tí nò wálá. 'Duù tí nò delè bà tù undù mì muu to tí nô.»
49006004	Wàa ndâ bu ndâ 'viì, ta ndâ nawu ndâ 'viì, yo 'ví bàkà ndâ i ŋìnó mbe kû kpolo tàkòcò ndâ 'viì mì yo nó lá. Yo nìbà ndâ tó kpokèjì ji ndú gbí pétékè có á go ŋìndi Mbe tí ndoo.
49006005	Yo tí ndâ bòò, yo 'di có mì ndâ 'duù tí nó ta ṛè ndú a ndâ mbe tí yo á muu to tí nó nó, tí yúcó bà 'di có ta tiṛì gbí~ wálá, á go bà 'di có mì Bìndi-Mbíṛì mì yo.
49006006	Yo 'ví 'di có mì ndú me ká mítí ṛo ndú cuki tacó bà peteke tàkòcò ndú nò lá. Yo bàkà 'do gbí njembí yo, tacó a Mbíṛì ká 'dè có ji yo tí ndâ bòò mì Bìndi-Mbíṛì, máa, yo bàkà énò.
49006007	Yo bàkà nèté ta cèṛéṛé tí yo, ta ṛè mì Mbe tí ndoo, me ta ṛè mì ndâ 'duù lá.
49006008	Yo te mí gbí muu yo máa, bòò má bàkà tó nèté, Mbíṛì bà si yí sínò wálá. Gba delè má bàkà tó nèté, Mbíṛì bà si yí sínò wálá.
49006009	Wàa yo tí ndâ mbe tí ndâ bòò 'ví tègàṛà ndâ bòò mì yo, á go bà tègàṛà yo mì ndú. Yo 'ví koṛo muu yo máa, Mbe tí yo ta ndú 'dáá gî ká gbaànjé gbíṛì, ndâ 'duù kùṛo wó delè 'dáá gî 'vii ká 'vii.
49006010	Ndòngbú có mì ye ji yo énó máa, yo je mbí yo mítí bà dù toko ta Mbe tí ndoo kácá-kácá, yo delè 'ví je mbí yo mítí wotí mì wó mbe me gbolò nô.
49006011	Yo 'viindi tí yo ta ndâ zí'i-gó tí nó náa Mbíṛì njèè ji yo nó tí kpoò, wàa yo 'ví ù ta Gba-vò-i.
49006012	Tacó ndâ ku'dì tí nó kpónó náa ndoo kû jòò tí ndoo gbí gó ta ndú nó me ndâ 'duù lá. Ndoo kû jòò tí ndoo gbí gó a i ta ndâ kpo-kpò gba, tí ndâ ṛèngbó 'dí'di'o muu to tí nô, tí ndâ vo-vò lilí mbe kû dù gbí bèṛi.
49006013	À má énò, yo yuu bòngo gó mì Mbíṛì! Tacó wàa ku'dì tí nò má tè yo ta gó tí bàndò, yí 'ví 'de yo tí ndâ 'dakò, yo má gò gó ta ndú cee gî, yo bà zèè bàndò mì yo.
49006014	Nò wélé gí, yo 'viindi tí yo, yo eṛe yúcó tí wú'dè á mì ṛè'dè yo, wàa yo 'ví le bà bàkà ndâ i go ŋìnó náa à tí~ nó tí i-tàkòcò.
49006015	Tàmà tí kò yo 'ví dù a go bà ma Banga-Ngú-Có gítí bà dù nìkì maa ji ndâ 'duù.
49006016	Yo ta o 'dáá gî 'ví te bà tee njembí mítí Mbíṛì tí kùngù tacó bà lì gìṛì mì Vò-'duù-tí-nò náa yí gba ta kpìṛì nò 'do tí yo gî.
49006017	Yo 'ví te bà njaanga miṛi yo mì Mbíṛì 'do gbí vò i mítí muu yo tí tàgíyà, wàa có mì Mbíṛì náa Bèṛi-mì-Mbíṛì 'dè ji ndoo nó 'ví dù tí sìzò á tà 'bì yo.
49006018	Yo 'deke tí yo ji Mbíṛì ta wotí mì Bèṛi-mì-Mbíṛì ta o 'dáá gî á tacó ndâ i ŋìnó ta go ndú tí yo nô. Wo yo 'ví co ta bà dù tí zò'o kû 'deke tí yo ji Mbíṛì á tacó tí ndâ 'duù tí nó mbe kaa tí ndú ji Mbíṛì gî nó lá.
49006019	Yo delè 'ví 'deke tí yo ji yí máa, yí 'ví wu có tí nó náa ye 'ví 'dè nó á mí gbí nje ye. Yí delè 'ví je njembí bà 'dè có ta gúku gbí~ wálá ji ye, wàa ye 'ví 'dè ta gbí ngìì Banga-Ngú-Có ji ndâ 'duù.
49006020	Tacó ye a 'duù ŋìnó náa à kû tuu ye ta Banga-Ngú-Có. Ye delè kpónó kuu gbí zàà á muu có bà ma Banga-Ngú-Có. À má énò, yo 'deke tí yo á tacó tí ye ji Mbíṛì, máa, ta o tí nó náa ye má kû ma Banga-Ngú-Có nó, gúku 'ví bàkà ye lá.
49006021	Yo má 'vee có tí ye, ta ndâ i ŋìnó náa ye kpónó kû bàkà nó, Tìkíkùsù tí nó tí kpóló-kpolo ná'vindí ndoo, á mbe kû konì ye ta njembí wó gbaànjé ta ṛè mì Bìndi-Mbíṛì nó, bà 'dè ndâ có tí nò gbaànjé-gbaànjé ji yo gî.
49006022	Ye kpónó kû tuu yí nó, tacó bà ya gí bà 'dè ndâ ŋa ŋìnó tí ze kàá nó ji yo kà, tacó wàa, yo 'ví zèè ta njembí yo.
49006023	Ye kû 'deke tí ye ji Bu ndoo tí Mbíṛì, ye delè kû 'deke tí ye ji Mbe tí ndoo Jézù tí Bìndi-Mbíṛì, máa, ndú 'ví si yo 'ví dù ta njembí yo 'dèè kpóó; 'bí i delè 'ví ba muu yo lá; máa, ndú 'ví si yo 'ví zè tí yo gbí òkò tí yo nìkì maa, ndú delè 'ví si yo 'ví tee njembí yo mítí Mbíṛì, ndâ ná'vindí.
49006024	Mbíṛì 'ví bàkà nambeè mì wó ji yo, tí ndâ mbe kû zè Mbe tí ndoo Jézù tí Bìndi-Mbíṛì nìkì dúú bà ya tí~.
50001001	A ze tí ndâ Páwòlò ta Tìmàtéyò, tí ndâ bòò mì Bìndi-Mbíṛì tí Jézù ká kû cu wáràgà tí nó ji ndâ tó 'duù mì Mbíṛì mbe 'vala toko ta Bìndi-Mbíṛì tí Jézù gbí gbata Fìlípì. Ze kû cu wáràgà tí nó ji yo ta ndâ kpo-kpò 'duù kùṛo yo, ta ndâ 'duù tí nó mbe kû konì ndâ kpo 'duù kùṛo yo ta nèté yo, tí ndâ mbe kû kili ta ṛè mì Bìndi-Mbíṛì kà nó 'dáá gî.
50001002	Ze kû cu wáràgà tí nó ta bà 'deke tí ze ji Mbíṛì tí Bu ndoo, delè ta bà 'deke tí ze ji Mbe tí ndoo Jézù tí Bìndi-Mbíṛì, máa, ndú 'ví bàkà nambeè ji yo, ndú delè 'ví si 'bí i 'ví ba muu yo lá.
50001003	Ye tí Páwòlò ta o 'dáá gî kû 'dè nìkì maa ji Mbíṛì mì ye ta o tí nó náa ye má kû koṛo có tí yo.
50001004	Ye ta o 'dáá gî kû 'deke tí ye ji Mbíṛì tacó tí yo ta líkí'o tí ye.
50001005	Tàkòcò ye delè peteke gítí yo ngé ma, tacó bà dù yo tí ndâ mbe konì ye ta bà je wotí ji ye gítí bà ma Banga-Ngú-Có 'do tí o bà 'bìtà bà 'di Banga-Ngú-Có mì yo, yee gbí ṛi tí nó wúnó nô.
50001006	Ye ŋò ni gî, máa, Mbíṛì tí mbe 'bìtà bà tè kùṛo yo tí kpokèjì tí nò nó bà tè kùṛo yo yee tí o bà gì yo tí ndâ 'dóó ŋìnó mì wó ta ṛi bà gì Bìndi-Mbíṛì tí Jézù wúnò gî.
50001007	Àá mì ye a yúcó tacó bà dù ta tàkòcò ye pétékè'i gítí yo énò, tacó có tí yo ta o 'dáá gî kuu gbí njembí ye, tacó yo a ndâ ka ye, náa Mbíṛì kû bàkà nambeè ji ndoo ta ndoo kpónó si ye kuu gbí zàà nô. Yí delè táánò bàkà nambeè ji ndoo ta ndoo ta o tí nó náa ye táánò kuu sè, kû tì muu Banga-Ngú-Có, ta bà 'dè ndâ có ŋìnó náa à tí~ á gítí~ nô.
50001008	Mbíṛì ŋò ni gî, máa, kô'o tí yo 'dáá gî bà zi ye gî. Tàkòcò ye peteke gítí yo 'dáá gî ká go bà peteke tàkòcò Bìndi-Mbíṛì tí Jézù gítí yo.
50001009	Ye kû 'deke tí ye tacó tí yo ji Mbíṛì énó máa, yo ta o 'dáá gî 'ví zè tí yo gbí òkò tí yo nìkì túkà'i. Yí delè 'ví je cèe muu tacó bà 'viiki gbí có ji yo.
50001010	Tacó wàa, yo 'ví dù tí ndâ 'duù ŋìnó ta bà lê tí yo wálá nó kû ù ta ndi o bà co Ṛi bà gì Bìndi-Mbíṛì,
50001011	tí ndâ 'duù mbe 'de tó i tí nó náa Jézù bà gì tí~ nó me gbolò. Tó i tí nó tí bà dù jáá kùṛo Mbíṛì, tacó bà wu ṛè Mbíṛì, ta bà ùlù yí nô.
50001012	Có tí nó ta go bà 'dè ji yo tí ye nó a có gítí i tí nó mbe 'de ye nô, ndâ ná'vindí. I tí nó tí bà te ye mí gbí zàà nó njaanga a kpokèjì bà ma Banga-Ngú-Có ji ndâ 'duù.
50001013	Tacó ndâ àsìkérì mbe kû kpolo tí 'bá mì ngáángbá gba mì ndâ Ròmánò 'dáá gî, ta sè ndâ 'duù gbí gbata Rómà 'dáá gî, kpónó ŋò ni gî, máa, à te ye mì gbí zàà nó a i muu Bìndi-Mbíṛì.
50001014	Bà dù ye gbí zàà nó kû yù a njembí ndâ 'bí ná'vindí ndoo gítí bà koṛo có lì mítí Mbe tí ndoo. Ndú kpónó kû ma có mì Bìndi-Mbíṛì ta gúku tí ndú wálá.
50001015	À dú káa yúcó, máa, a go bà tò kiì, ta go bà gbòò'bè ta ye ká kû te ndâ 'bí 'duù gítí nèté bà ma có gítí Bìndi-Mbíṛì. Káa ndâ 'bí 'duù kû bàkà 'do gbí có mì tó njembí.
50001016	Ndâ 'duù ŋìnó mbe kû bàkà 'do gbí có mì tó njembí nó kû bàkà tacó ndú zè ye nìkì maa. Ndú delè kû bàkà tacó ndú ŋò ni gî, máa, à te ye mí gbí zàà nó a i tacó bà tì muu Banga-Ngú-Có.
50001017	Káa ndâ 'duù tí nó mbe kû ma có gítí Bìndi-Mbíṛì tacó bà tò kiì ta ye, delè tacó bà gbòò'bè ta ye nó, kû bàkà káa 'dóó nèté mì ndú gítí miṛi ndú. Ye tà kpêtí má kû 'de gbí zàà kàá káa kpo se muu gbí ndâ i tí nò náa ndú kû bàkà nò, ŋìnò a i ŋìnó mbe nìkì tí ndú.
50001018	Káa à 'dáá nò me có ji ye ká nò lá! Tacó 'bè gbí òkò tí ndâ mbe tiṛì ta ndâ mbe tó njembí kùṛo ye wálá. Tàkòcò ye kû peteke gítí ndú 'dáá gî ká dúú kû ya tí~, tacó ndú 'dáá kû bàkà káa nèté bà ma có gítí Bìndi-Mbíṛì. À énò! Tàkòcò ye ta o 'dáá gî ká pétékè'i,
50001019	tacó ye ŋò ni gî, máa, bà 'deke tí yo ji Mbíṛì, giì je bà konì tí mì Bèṛi-mì-Jézù tí Bìndi-Mbíṛì, bà 'vala ye gî.
50001020	I ŋìnó ta go~ tí ye ngé má, tí i ŋìnó náa ye kpónó kû koṛo có lì mítí~ nó, a có máa, 'bí i 'ví te gúku mítí ye lá, ye 'ví dù ta yú njembí ye kpónó á go ŋìnó cóó-cóó nô. Tacó wàa, ndâ 'duù 'ví ùlù ta Bìndi-Mbíṛì á 'do gbí có mì ye. À má a ku, a ku! À má a 'válá, a 'válá!
50001021	Káa à má gítí ye, i tí nó náa a kû nì 'válá mítí~ nó, tacó tí ye a Bìndi-Mbíṛì. Káa ye bà 'de i gbí bà cì ye me gbolò.
50001022	Káa 'bí có a ŋìnó máa, ye má kû bàkà a nèté ŋìnó náa à tí~ nó, ye 'ví je a 'válá, wèè, ye 'ví je a ku wè?
50001023	Ye kpónó yee tí bà njèè kpokèjì mì ndâ 'válá ta ku gî, káa ye ŋò 'dóó kpokèjì ŋìnó náa ye 'ví co tí~ nó ni lá. Go bà co tí kpokèjì mì ku, wàa ye 'ví ya gí mì ze ta Bìndi-Mbíṛì tí ye ndii go bà co tí kpokèjì mì 'válá gî.
50001024	Káa ye koṛo có máa, yo bà 'de i me gbolò a i 'do gbí bà 'vala ye.
50001025	Ŋìnò a i ŋìnó náa ye ŋò ni ngbáṛángà'i gî nó ká nò. À má énò, ye bà co tí kpokèjì mì 'válá. Ye ŋò ni gî, máa, ye bà dù tí wuù tacó bà konì yo 'dáá gî, tacó wàa yo 'ví tee njembí yo mítí Bìndi-Mbíṛì ta peteke tàkòcò yo dúú kû ya tí~.
50001026	Bà dù ye tí wuù, tacó wàa ye 'ví dele ta ndi ye ya gí mì yo nò, 'ví dù ji yo tí gbolò ndeṛè bà ùlù Bìndi-Mbíṛì tí Jézù.
50001027	Yo ta o 'dáá gî 'ví kìì'bà á 'do tí ndâ i ŋìnó mbe kû co ta yo me tí kpokèjì mì Banga-Ngú-Có mì Bìndi-Mbíṛì lá nô. Tacó wàa, ye kpêtí má ya gí mì yo kà lá, ye 'ví dù me 'dú kû 'di có tí yo, máa, yo kû ṛò tíyò tí ndâ 'dakò ta có mì yo ká gbaànjé kû konì tí yo tacó bà ṛu ndi kpokèjì mì Banga-Ngú-Có.
50001028	Yo 'ví cì gúku tí ndâ mbe kû jòò gbí có ta yo tacó bà 'vìsì muu yo 'do tí kpokèjì mì Bìndi-Mbíṛì nò lá. Yo dù ta o 'dáá gî ká tí ndâ yú 'dakò. Bà eṛe gba có mì yo gbaànjé nò 'ví dù ji ndú tí seṛè, náa Mbíṛì bàkà tacó bà tùbà bà mìì ndú ji ndú, káa à 'ví dù tí i bà tùbà~ ji yo énó máa, yo bà dù tí ndâ 'válá.
50001029	À wu ji yo sàà gî, máa, yo bà dù me ká tí ndâ mbe ùnje gítí Bìndi-Mbíṛì cuki lá. Yo delè bà mbu muu wó.
50001030	Yo kpónó yuu tí yo mí gbí gó tí nó náa yo táánò ŋò ye kû gò nó gî. Ye delè kpónó kpòò kû gò káa gó, á go có tí nò náa yo kû 'di nò.
50002001	Bà 'vala ta ṛè mì Bìndi-Mbíṛì dú má káa i ŋìnó mbe kû je wotí ji yo, bà zè yo nìkì maa mì Bìndi-Mbíṛì dú má káa i mbe kû yìì yo, gbèe Bèṛi tí nó mì Mbíṛì nó má kuu gbí njembí yo 'dáá gî, njembí yo dú má káa 'dê njembí, tí njembí ndâ mbe ŋò yê ṛo 'duù,
50002002	yo tò muu líkí'o tí nó tí ye nó ta bà koṛo gbèe có. Yo 'vala toko gbaànjé ta tó njembí yo. Ndeṛè bà 'vala yo ta ŋa bà koṛo có mì yo 'ví dù ká gbaànjé.
50002003	Yo 'ví tò kiì gbí òkò tí yo lá. Yo delè 'ví bàkà 'viya gbí òkò tí yo lá. 'Bí 'duù gbí òkò tí yo 'ví bàkà tí wó máa yì ma nò ji ndâ 'bí ka wó lá, yí 'ví si ndâ 'bí ka wó ta o 'dáá gî tí ndâ kpóló-kpolo 'duù ndii yí gî.
50002004	'Duù 'ví koṛo có me ká gítí miṛi wó cuki lá, yí 'ví koṛo có gítí ndâ 'bí ka wó.
50002005	À 'ví dù gbí muu yo káa gbèe ŋa có tí nó gbí muu Bìndi-Mbíṛì tí Jézù nô:
50002006	Tú Jézù táánò a tú Mbíṛì, káa yí zèè có gítí bà dù yí tí Mbíṛì nò me kácá-kácá lá.
50002007	Yí giì jee bà dù tú wó tí tú Mbíṛì nó mí to, yí giì je tú bòò. À giì jò yí je cè kózò tí ndâ 'duù.
50002008	Yí mâ giì 'de tú wó tí tú 'duù, yí giì si tí wó tí i kùṛo Mbíṛì lá, ta bà 'di có mì Mbíṛì gí mì ku, náa à kpêtí káa bà cì yí mí tí njèèkpè mû, yí giì ùnje gítí~ gî.
50002009	Tacó énò, Mbíṛì giì te yí ngéé gí yaà, bìndi~ yí giì gbì ṛè ŋìnó mbe wu co tí ndâ 'bí ṛè 'dáá gî nó mí muu wó.
50002010	Tacó wàa, ndâ i tàṛì, ta ndâ i muu to tí nó, ta ndâ i tà to 'dáá gî 'ví ùlù ṛè Jézù.
50002011	Delè tacó wàa, ndâ 'duù 'ví 'dè có ta nje ndú gbí ŋa ndâ nje có 'dáá gî, máa, Bìndi-Mbíṛì tí Jézù a Mbe tí ndoo, tacó bà wu ta ṛe Mbíṛì tí Bu ndoo.
50002012	Yo 'do sàà káa ndâ mbe kû 'di có mì ye ta o 'dáá gî, ndâ tó 'duù mì ye. Káa yo 'ví dù tí ndâ mbe 'di có mì ye nò me ká ta o tí nó náa ndoo má kuu ta ndoo a bà gbèe to nó lá. Yo dù kácáá nje nèté, tacó bà 'vala miṛi yo 'do gbí vò i ta 'dì á nje yo wálá.
50002013	Tacó a Mbíṛì ká kû bàkà nèté gbí njembí yo, tacó wàa yo 'ví dù ta go bà bàkà i tí nó mbe kû peteke tàkòcò wó nô.
50002014	Yo 'ví bàkà ndâ i 'dáá gî me ta bà 'dè ngùṛù-ngùṛù có lá. Yo delè 'ví bàkà ndú me ta bà 'dè kòlòwò lá,
50002015	tacó wàa, yo 'ví tù ta bà tí yo tí ndâ yê ta vò i mì yo wálá, ta njembí yo ngbáṛángà'i, tí ndâ 'viì mì Mbíṛì ta bà lê tí yo wálá, gbí òkò tí ndâ vóló-volo 'duù tí nó kpónó mbe kû co tí lókó-loko kpokèjì nô. Yo koṛo muu yo énó máa, yo kû 'vala gbí òkò tí ndú go ngba'o.
50002016	Yo zèè có tí nó mbe kû je 'válá ji yo nó tí kpoò. Tacó wàa, à má wúnò ta o bà co ṛi tí nó tí ṛi bà gì Bìndi-Mbíṛì gí bà waa có nó, ye 'ví cè ta cè-'bì énó máa, ye táánò ì me kù ngèlè lá. Ye delè ka wu'o me sínò lá.
50002017	À kpêtí kpónó má 'dè có énó máa, à ci mbelè ye ji Mbíṛì á go bà ci njembí yo ji yí nò, tàkòcò ye bà peteke gî. Có gbí njembí ye delè énó máa, tàkòcò yo 'ví peteke á go bà peteke tàkòcò ye.
50002018	À má énò, tàkòcò yo delè 'ví dù pétékè'i, wàa tàkòcò ndoo 'dáá gî 'ví peteke toko gbaànjé.
50002019	Ye kû koṛo có lì mítí Mbe tí ndoo Jézù énó máa, yí 'ví si ye 'ví tuu Tìmàtéyò ya tí~ gí mì yo kà gálà, tacó wàa ye má 'di vò ŋa ŋìnó náa à tí yo kà nó gî, njembí ye 'ví ki ta tí to.
50002020	Ye ŋò 'bí 'duù káká'i ta tó njembí wó, mbe kû koṛo có ta njembí wó gbaànjé gítí yo bìndi wó, wàa ye 'ví tuu yí ji yo nò lá,
50002021	tacó ndâ 'duù mì ze kàá 'dáá gî kû bàkà káa ndâ 'dóó nèté mì ndú. Ndú kû bàkà me ndâ nèté mì Jézù lá.
50002022	Káa yo ta kpéétí yo ŋò ni gî máa, Tìmàtéyò me có 'dì lá. Yí kû bàkà nèté toko ta ye gítí Banga-Ngú-Có, go 'viì mbe kû bàkà nèté ta bu wó.
50002023	À má énò, ye má ŋò ŋa ŋìnó náa à tí ye nó gî, ye ngé kû tuu yí ji yo.
50002024	'Dóó ye ta miṛi ye ngbá kû koṛo có bà ya gí mì yo kà, náa Mbe tí ndoo má je nó ji ye gî nò.
50002025	Káa à kpêtí ká énò, ye kû koṛo có énó máa, bà tuu Èpàfòròdítù mì ye ji yo a kpóló-kpolo có ngé ndii gî. Yí a ná'vindí ye, yí a ka nèté mì ye, yí a ka ye àsìkérì, yí delè a 'duù tí nó náa a yo táánò ká tuu yí gì tí~, tacó bà kpolo tí ndâ 'bí i ŋìnó náa à tí~ nó tacó tí ye.
50002026	Ye kû tuu yí ji yo, tacó kô'o tí yo tí wó ngé. Njembí wó delè wálá ta go bà ŋò yo, tacó yo 'di có sé'i tí nó táánò mbe bàkà yí nó gî.
50002027	Sé'i tí nò dú me yí tí vò bà i. Yí ŋò ndâ ku ta ṛo wó, káa Mbíṛì giì ŋò yê ṛo wó gî. Tacó bà cì yí táánò bà zi a ndi mbugo tí nó náa ye kpónó kuu gbí~ nô.
50002028	Ye kû tuu yí ji yo gálà tacó wàa njembí ye 'ví 'dèè tí~ gàà, wàa njembí yo delè 'ví 'dèè ta bà ŋò yí.
50002029	À má énò, yo te wiṛi mítí wó ta líkí'o tí yo. Yo tègàṛà ŋa ndâ 'duù ŋìnó go yí nò tí kpoò,
50002030	tacó yí táánò ŋò ndâ ku ta ṛo wó tacó bà bàkà nèté mì Mbe tí ndoo. Yí delè giì yuu miṛi wó mí gbí kpalà kû konì ta ye tacó tí yo.
50003001	Ndòngbú có mì ye ji yo go énó máa, yo dù ta tàkòcò yo pétékè'i tacó yo a ndâ 'dóó ŋìnó mì Mbe tí ndoo, ndâ ná'vindí ye. Bà cu wáràgà ji yo káká'i gítí gbèe ndâ i tí nó me nèté mbe te ṛíki mí gbímbí ye lá. Káa àá bà dù a nèté tacó bà kpolo tí yo.
50003002	Yo kpolo tí yo 'do tí ndâ bô tí nó tí ndâ mbe bàkà vò i, tí ndâ mbe kû waaka nje kú tí ndú nô.
50003003	Tacó ndoo me go ndú lá. A ndoo ká ya gí gbí cèe gàzâ, a ndoo ká kû bàkà i-Mbíṛì ta wotí mì Bèṛi-mì-Mbíṛì. Ndoo delè kû cè cè-'bì a i ta ṛè mì Bìndi-Mbíṛì tí Jézù, ndoo tee njembí ndoo mítí dìì ndoo lá.
50003004	Ta ndâ ŋa ŋìnó 'dáá gî, àá kùtàá bà dù á mì ye a ndeṛè tacó bà tee njembí ye mítí dìì ye. 'Bí 'dakò má 'dè có énó máa, àá mì yì a ndeṛè tacó bà tee njembí yì mítí dìì yì, ndeṛè mì wó nò bà ndii ndeṛè mì ye wálá.
50003005	Tacó à má gítí ye, à ya ta ye gí gbí gàzâ ta sili bìndi bà jò ye vô-nje~ta'ô, go i gbí tàkìì mì ndâ Jùdéyà gî. Ŋa ye a Ìzìrìyélì, tí 'viì kòtí Bènjàmínò, tí Ìzìrìyélì gbúú-gbuu, náa ndâ bu ye ta nawu ye só káa ndâ Ìzìrìyélì. À má gítí có bà ṛu ndi tàkìì mì ndâ Jùdéyà, ye táánò a mbe kpolo tí tàkìì mì ndâ Jùdéyà
50003006	À má gítí có bà tì muu tàkìì mì ndâ Jùdéyà, ye táánò a mbe kû mèèkè'i tí ndâ mbe kû kili ta ṛè mì Bìndi-Mbíṛì. À mâ giì gì gítí có bà co jáá tí kpokèjì mì có mì Mòze, bà lê táánò tí ye gbaànjé wálá.
50003007	Ye táánò sàà kùṛo bà 'de tí ze ta Bìndi-Mbíṛì kû si ndâ i tí nò tí ndâ tó i mbe konì ye, káa ye kpónó giì ŋò ni gî máa, ndú a ndâ i mbe kû ya ta ye gí nje vò i.
50003008	Ye kpónó ŋò 'bí i gbaànjé 'do gbí òkò tí ndâ i tí nò 'dáá gî ṛo ye tí i mbe konì ye lá, tacó ye ŋò Bìndi-Mbíṛì tí Jézù tí Mbe tí ye ni ngé ndii gî. Ye ùnje gítí bà bè gbí ndâ i 'dáá gî tacó tí wó gî. Ye kpónó kû ŋò ndâ i ṛo ye 'dáá gî ká go ndâ zùkùmèè, i gbí bà ŋò Bìndi-Mbíṛì ni mì ye ndii i gbí ndâ i 'dáá gî gî; ye delè giì ŋò ndâ i ṛo ye 'dáá gî tí i lá,
50003009	tacó wàa ye 'ví 'de tí~ ta bàndò bà dù ye ngbé mì ze ta Bìndi-Mbíṛì. Ye kû pà me 'dóó kpokèjì mì ye, tí kpokèjì tí nó mbe si ye kû ṛu a ndi có mì Mòze, tacó wàa ye 'ví dù tí~ tí 'duù jáá kùṛo Mbíṛì nó lá. À tí ye kpónó káa go bà dù tí 'duù jáá kùṛo Mbíṛì 'do gbí bà tee njembí ye mítí Bìndi-Mbíṛì. Ŋìnò a ŋa kpokèjì bà dù tí 'duù jáá kùṛo Mbíṛì, mbe 'bì 'do tí bà tee njembí 'duù mítí Mbíṛì.
50003010	Ye kùtàá má ŋò Bìndi-Mbíṛì ni go có tí nó gbí njembí ye nó gî! Ye má ŋò wotí tí nó mbe 'vala yí 'do gbí muu'dú wó nó ni gî! Ye má kònò ŋa bà kònò sé'i tí nó náa yí táánò kònò nó, bìndi~ ye 'ví cì ŋa ku mì wó nò gî, 'bí có mì ye bà dù káká'i wálá.
50003011	Ŋìnò a kpokèjì tí nó náa ye kû koṛo có gítí bà 'vala ndi ye 'do gbí muu'dú ye go i mì Bìndi-Mbíṛì lì mítí~ nó ká nò.
50003012	Ye kpónó kû bàkà me tí ye, máa, bà lê cee 'do tí ye gî nò lá; ye kû kpòkò a tí ye tacó bà 'de tó i tí nó náa Bìndi-Mbíṛì zèè ye tí 'duù mì wó, wàa ye 'ví dù go yì nô.
50003013	Ye kû bàkà me tí ye, máa, ye 'de i tí nò gî nò lá, ndâ ná'vindí ye. Káa gbèe i ŋìnó náa ye kû bàkà nó a bà ò-bà-mbí ndâ i ŋìnó mbe ndii gî nô. Ye kpónó kû bàkà wotí a i gítí ndâ i ŋìnó kùṛo ye nô.
50003014	Ye kû jòò tí ye a i gítí bà ya gí kùṛo tacó bà yee tà é tí nó mì Mbíṛì, náa yí kû tè ta é tí ndoo ta ṛè mì Bìndi-Mbíṛì tí Jézù gítí 'válá tí nó gbíṛì nô.
50003015	Ŋìnò a có náa à 'ví dù gbí muu ndoo tí ndâ 'duù ŋìnó ta gbí dìì ndoo mbe yù gî nó ká nò. Káa ndâ 'bí có mbe co tende má kuu gbí muu yo, Mbíṛì bà 'dè gbí ndú ji yo gî.
50003016	Káa ndoo 'ví ṛu káa ndi kpokèjì tí nó náa ndoo kpónó kuu tí~ nô.
50003017	Yo mèlè ndi ŋa 'válá mì ye nó toko gbaànjé, ndâ ná'vindí ye. Yo delè 'ví kpolo ṛo yo mítí ndâ 'duù ŋìnó mbe kû 'vala go ŋìnó náa yo ŋò 'do mì ze nô.
50003018	Ye 'dè có tí nó ji yo 'vílí-'vìlì, káa ye kpónó kû bùù nó a gbí ndí~ ta ngo-ṛo tà ṛo ye ji yo, máa, a ŋa bà 'vala ndâ 'duù me mbè ká kû njèè gbí òkò tí ndú ta njèèkpè mû mì Bìndi-Mbíṛì.
50003019	Ndòngbú i tacó tí ndâ mbe kû 'vala gbí ŋa kpokèjì tí nò káa bà mìì ndú. Mbíṛì mì ndú káa i-zó-zò. Ndú kû cè cè-'bì ká ta ṛè ndâ i-nô mì ndú náa ndú kû bàkà nô. Njembí ndú delè ká tí ndâ i muu to tí nô.
50003020	Káa à má gítí ndoo, 'bá mì ndoo a i gbíṛì. Mbe 'vala ndoo, tí Mbe tí ndoo Jézù tí Bìndi-Mbíṛì bà gì a i 'do gbíṛì. Ndoo kpónó léngé-lenge kû ù nó a ndi bà gì yí
50003021	gí bà 'vìsì jó'dókò dìì ndoo tí nó tí i mì ku nó tí wu dìì á go dìì wó, á ta wotí tí nó mbe si yí 'ví dù tí Mbe tí ndâ i 'dáá gî nô.
50004001	À má énò, yo tí ndâ ná'vindí ye, ye zè yo nìkì ma, kô'o tí yo bà zi ye gî! Yo a ndâ mbe kû peteke tàkòcò ye! Yo a ndâ mbe kû njè muu ye! Yo tee njembí yo mítí Mbe tí ndoo tí kpoò, ndâ tó kómbe ye.
50004002	Ye kû 'deke tí ye ji ndâ Èvódìyà ta Síndìkè máa, ndú 'viindi gbí òkò tí ndú ta ṛè mì Mbe tí ndoo.
50004003	Ye delè kû 'deke tí ye ji wò tí Sìzìgúsù tí 'dóó ka ye mbe te koṛi á go gbí ṛè lo tí nò, máa, wò 'ví konì ndâ niì tí nò náa ye nì ṛè ndú sósò'ô nò, tacó a ndú táánò ká ṛò tíyò seè tí ye gbí gó muu Banga-Ngú-Có, ndú sósò'ô nò, giì je Kèlèméndè, giì je ndâ 'bí ka nèté mì ye 'dáá gî. Ṛè ndú nò 'dáá gî kû gbí wáràgà mì ndâ 'válá.
50004004	Có gbí njembí ye ji yo énó máa, yo 'vala ta Mbe tí ndoo ta pétékè tàkòcò yo. Ye bà bùù gbí ndi có tí nò ji yo. Có mì ye ji yo énó máa, yo dù ta pétékè tàkòcò yo.
50004005	Yo 'ví 'vala ta ndâ ŋa ndâ 'duù 'dáá gî ta tó njembí yo, tacó Mbe tí ndoo kpónó-kpónó kèjì.
50004006	Njembí yo 'ví mù tacó 'bí ŋa i ngé gî lá. I má mì yo wálá, yo 'ví 'deke tí yo ji Mbíṛì, yo tù 'bì yo ji yí, yo 'deke ṛè ndâ i tí nó náa ndú mì yo wálá nó ji yí, yo 'dè nìkì maa ji yí.
50004007	Bìndi~ ŋa 'dê njembí tí nó mì wó tí Mbíṛì náa ŋa~ mì 'bí 'duù muu to tí nó ngé gî wálá nó 'ví kpolo tí njembí yo, yí delè 'ví kpolo tí bà koṛo có mí yo tacó yo a ndâ ŋìnó mì Bìndi-Mbíṛì tí Jézù.
50004008	Ndòngbú có mì ye ji yo énó máa, yo 'ví si à 'ví yè gbí njembí yo káa yúcó, ndâ ná'vindí ye. Yo si à 'ví dù gbí muu yo káa cèe có, ta có ŋìnó jáá, ta có ŋìnó tí tó có, ta ngbáṛángà có, ta tó ṛè. Yo 'ví koṛo có ká gítí ndâ i ŋìnó mbe 'vii tí ndâ i náa à 'ví ùlù ndú nô.
50004009	Yo ya gí kùṛo ta bà bàkà ndâ i tí nó náa yo táánò tala bà bàkà ndú 'do mì ye, ta ndâ i ŋìnó náa ye nìbà ndú ji yo nô. Yo bàkà go ndâ có ŋìnó náa yo 'di 'do gbí nje ye, ta ndâ i ŋìnó náa yo táánò ŋò ye kû bàkà nô, bìndi~ Mbíṛì tí mbe je 'dê njembí ji yo bà si yo 'ví dù nìkì maa dúú bà ya tí~.
50004010	'Bí có mì ye tacó bà 'dè ji yo a ŋìnó máa, tàkòcò ye peteke gítí yo tacó bà konì ye mì yo ngé ndii gî. Tàkòcò ye delè giì peteke gítí Mbe tí ndoo ngé ndii gî, tacó yo kpónó 'bìtà bà koṛo có gítí bà tù 'bì yo ji ye káká'i gî. Yo táánò kû koṛo có tí ye, káa a i náa yo 'de kpokèjì bà tùbà tí yo tí~ gí sè lá.
50004011	Ye kû 'dè có tí nò me tacó máa ye kû ce a célè yê tí ye á ji yo nò lá. Tacó ye ni bà 'vala miṛi ye ta ŋa i ŋìnó náa à kuu mì ye nó gî.
50004012	Ye ni bà 'vala gbí yê gî. Ye delè ni bà 'vala gbí dà gî. Ye a ká gàzâ, ye ŋò tiṛì gítí bà 'vala tí ndâ bàndò 'dáá gî ni gî. Ye giì ŋò tiṛì gítí bà 'vala gbí tó o, ta bà 'vala gbí vò o ni gî. Ye má ta yéŋì, có mì ye wálá. Ye delè má ta go tí ye, có mì ye wálá. I má mì ye wálá, ye ŋò lì'vì gítí bà 'vala ye gî. I delè má jee tí mítí ye á to, ye ŋò lì'vì gítí bà 'vala ye delè gî.
50004013	Wotí bà bàkà ndâ i 'dáá ta ṛè 'Duù tí nò mbe je wotí á ji ye nó kuu tí ye.
50004014	Kpêtí ká énò, yo táánò bàkà ji ye a nambeè, náa yo konì ta ye gbí vò i tí nò mbe 'de ye, náa ye kpónó tí~ kuu gbí zàà nô.
50004015	Yo tí ndâ 'duù gbí gbata mì Fìlípò ŋò ta kpéétí yo ni gî, máa, ta o tí nó náa ye táánò kû njè nó 'do gbí to Mèsìdónìyà ta o bà 'bìtà bà ma Banga-Ngú-Có mì ye kà nó, ndâ 'bí mbe kû kili ta ṛè mì Bìndi-Mbíṛì 'do bà 'bí to jé mbe tù 'bì ndú ji ye, máa, «À nô» káa ye giì lì 'bì ye gí tà 'bì ndú gî nò, wálá. Àá táánò káa yo ká kû ŋò yê tí ye.
50004016	Tacó à kpêtí ká ta o tí nó táánò náa ye tí~ kuu gbí gbata Tèsàlónìkà nó, ye kì 'bì ye gítí bà konì ye mì yo yee gbí sósò'ô.
50004017	Gbí có tí nò me énó máa, ye kû mòkò a tàkò i-nambeè nò lá; ye kû mòkò a tàkò i ŋìnó mbe kû jò mboo ji yo nô.
50004018	Ndâ i ŋìnó ta go ndú tí ye nó kpónó 'dáá gî kuu mì ye. Yì ye kpónó yè ngé yee tàkòcò ye. Tacó ndâ i-nambeè tí nó náa yo tuu ta Èpàfòròdítù á ji ye nó yee tí ye gî. Ndú go ndâ i ta banga pó ndú, náa à kû ci ji Mbíṛì, tí ndâ i-cí-ci mbe nìkì tí Mbíṛì, náa yí lì 'bì wó gí tà ndú gî.
50004019	Mbíṛì mì ye bà ko mboo nambeè mì yo náa yo bàkà ji ye nò ji yo me gbolò ta ṛè mì Bìndi-Mbíṛì tí Jézù, tacó Mbíṛì kû 'va 'bì wó ká mí gbí i.
50004020	À ùlù Mbíṛì tí Bu ndoo kpòò ya tí~. Go-i-tí-nò.
50004021	Ye 'vee ndâ 'duù ŋìnó mì yo kà tí ndâ tó 'duù mì Mbíṛì nó gbaànjé-gbaànjé 'dáá gî. Ndâ ná'vindí ndoo ŋìnó mbe kû dù toko ta ye kàá nó delè 'vee yo ma.
50004022	Ndâ 'duù mì ze kàá 'dáá gî, 'dóó ndâ 'duù 'bá mì ngáángbá gba mì ndâ Ròmánò, 'vee yo ngé ndii gî.
50004023	Ye kû 'deke tí ye ji Mbíṛì máa, nambeè mì Mbe tí ndoo Jézù tí Bìndi-Mbíṛì 'ví dù gbí njembí yo 'dáá gî.
51001001	Ŋìnó a ye tí Páwòlò, mbe gì tí tú mì Bìndi-Mbíṛì tí Jézù 'do gbí có mì Mbíṛì ká kû cu wáràgà tí nô; ze kû gbo gbí bà cu wáràgà tí nó ta ná'vindí ndoo Tìmàtéyò
51001002	ji ndâ 'duù mì Mbíṛì gbí gbata Kòlósìyà, tí ndâ ná'vindí mbe kû 'vala toko ta Bìndi-Mbíṛì ta njembí ndú gbaànjé. Ze kû 'deke tí ze máa Mbíṛì tí bu ndoo 'ví bàkà nambeè ji yo, yí delè 'ví si yo 'ví dù ta 'dê njembí yo.
51001003	Ze ta o 'dáá gî kû 'dè nìkì maa ji Mbíṛì tí Bù mbe tí ndoo Jézù tí Bìndi-Mbíṛì ta o tí nó náa ze má kû 'deke tí ze ji Mbíṛì á tacó tí yo.
51001004	Tacó ze 'di tàwo bà tee njembí yo mítí Bìndi-Mbíṛì tí Jézù, ta tàwo bà zè ndâ 'duù mì Mbíṛì 'dáá gî nìkì maa mì yo gî.
51001005	Tacó à kû kpolo tí i tí nó náa yo kû koṛo có lì mítí~ nó á mí gbíṛì. Yo 'di có gítí i tí nò náa yo kû koṛo có lì mítí~ nò kpédélé'i ta o tí nó náa yo ù ta nje á gítí yúcó tí nó tí Banga-Ngú-Có nô.
51001006	Banga-Ngú-Có kû jò 'vèè cee muu to tí nó 'dáá gî, jé ká go bà 'vèè có tí nò gbí òkò tí yo 'do tí kpédélé o tí nó náa yo táánò 'di ta gbí yúcó gítí nambeè mì Mbíṛì,
51001007	á go ŋìnó náa yo 'di 'do mì Èpàfáràsì tí tó ka ze, náa ze kû bàkà nèté ta ndú. Yí a 'duù ŋìnó mbe kû bàkà nèté mì Bìndi-Mbíṛì ta njembí wó gbaànjé bìndi ze.
51001008	À delè a yí ká dìtà tó njembí bà zè tí tí nó náa Bèṛi-mì-Mbíṛì je ji yo nó ji ze.
51001009	'Do tí o tí nó náa Èpàfáràsì 'dè ta có ji ze nó, ze yee tí wúnó jé waa 'do tí bà 'deke tí ze ji Mbíṛì tacó tí yo lá. Ze ta o 'dáá gî kû yù nambeè á 'do mì wó, máa, yí 'ví je muu tacó bà bàkà go có mì wó ji yo me gbolò. Ze delè kû yù 'do mì Mbíṛì, máa, yí 'ví je bà 'di gbí-o gítí ndâ có mì wó ji yo.
51001010	Ze delè kû 'deke tí ze ji Mbíṛì máa, yí 'ví si yo 'ví 'vala go có mì Mbe tí ndoo, tí ŋa 'válá ŋìnó mbe kû peteke tàkòcò wó ta o 'dáá gî nô. Tacó wàa, 'válá mì yo 'ví dù a 'válá ŋìnó ta i ká gbí~ gbí ndâ ŋa ndâ tó nèté 'dáá gî, wàa muu yo 'ví njaanga gítí bà ŋò Mbíṛì ni~.
51001011	Ze delè kû 'deke tí ze ji Mbíṛì máa, yí 'ví dù gbí ngba wó 'ví je wotí ji yo me gbolò, tacó wàa yo 'ví zèè njembí yo, ta wotí bà kònò ndâ i 'dáá gî túkà'i ta tàkòcò yo pétékè'i ta o 'dáá gî.
51001012	Yo 'ví 'dè nìkì maa ji Buù tí mbe bàkà yo tí ndâ 'viì-'bá 'vii ká 'vii ta ndâ 'duù tí nó náa yí tí Mbíṛì kaa ndú mò gí mì wó gbí ngba'o gî nô.
51001013	Yí 'vala ndoo 'do gbí wotí mì 'dí'di'o mì vò i, bìndi~ yí giì 'dòkò ndoo gí 'bá mì kpóló-kpolo 'Viì mì wó
51001014	mbe njaanga miṛi ndoo 'do gbí vò i, ta bà je à-cee-gî ji ndoo gítí ndâ vò i mì ndoo.
51001015	Bìndi-Mbíṛì je a kózò tí Mbíṛì náa ndoo ŋò yí lá. Yí a 'viì-kíṛi, tí kùṛo ndâ i tí nó náa Mbíṛì suu ndú nó 'dáá gî.
51001016	Tacó a yí ká suu ndâ i tàṛì, ta ndâ i muu to tí nó 'dáá gî. A yí ká suu ndâ i ŋìnó náa ndoo kû ŋò ndú ta ṛo ndoo nó, ta ndâ i ŋìnó náa ndoo ŋò ndú ta ṛo ndoo lá nô. A yí ká suu ndâ gba, ta ndâ mbe to. A yí ká suu ndâ mbe zogo 'bá, ta ndâ mbe wotí. Mbíṛì je wotí bà suu ndâ i 'dáá gî a i ji yí. Mbíṛì suu ndâ i 'dáá gî tacó tí wó.
51001017	Yí táánò sàà kuu tí~ kùṛo o bà suu ndâ i 'dáá gî. A wotí mì wó ká kû eṛe ndâ i 'dáá gî toko gbaànjé.
51001018	A Bìndi-Mbíṛì ká kû tùbà kpokèjì bà co tí~ ji ndâ 'duù tí nó mbe kû kili ta ṛè mì wó tí Bìndi-Mbíṛì nô. Yí a ṛèngbó 'válá. Àá táánò jò yí tí 'viì-kíṛi mì ndâ ku, tí kpédélé ku mbe 'vala 'do gbí muu'dú wó tacó wàa yí 'ví dù tí kpédélé 'duù gbí ndâ i 'dáá gî.
51001019	Mbíṛì bàkà énò tacó wàa ndâ i tí nó 'dáá gbí tú yì tí Mbíṛì nó 'ví dù kuu gbí tú 'Viì mì yì.
51001020	Mbíṛì tuu a 'Viì mì wó gí bà 'viindi kpokèjì gbí òkò tí ndú ta ndâ i muu to tí nó, ta ndâ i tàṛì. A bà cì 'Viì-mì-Mbíṛì mítí njèèkpè mû ká si njembí Mbíṛì 'ví 'dèè gítí ndâ i 'dáá gî.
51001021	Káa yo, yo ta 'bí o táánò kû dù me 'dú 'do tí Mbíṛì, yo gbí ndâ o tí nò táánò a ndâ ku'dì tí Mbíṛì tacó njembí yo gbí o tí nò táánò a vò njembí, yo delè gbí ndâ o tí nò táánò a ndâ mbe bàkà vò i,
51001022	káa yí kpónó 'viindi nambeè gbí òkò tí yo ta ndú ta 'dóó dìì wó ta bà cì 'Viì mì wó. Mbíṛì bà kaa yo mò gí mì wó tí ndâ ngbáṛángà 'duù ta vò i mì yo wálá kùṛo wó,
51001023	náa yo má ùnje gítí yúcó ta njembí yo gbaànjé, yo 'ví 'dò kò yo mí to tí kpoò toko ta Bìndi-Mbíṛì, yo 'ví koṛo có ta njembí yo sósò'ô gítí i tí nó náa Banga-Ngú-Có ci yo gítí~ nó lá nò, Banga-Ngú-Có tí nó náa à ma ji ndâ 'duù muu to tí nó 'dáá gî, náa ye tí Páwòlò a bòò mbe kû ma~ nô.
51001024	Tàkòcò ye kpónó peteke gítí bà kònò sé'i mì ye muu yo gî. Tacó bà kònò sé'i mì ye cee sè ndâ bà kònò sé'i mì Bìndi-Mbíṛì á muu dìì wó, tí ndâ mbe kû kili ta ṛè mì wó tí Bìndi-Mbíṛì nó gî.
51001025	Káa àá táánò bàkà ye tí bòò mì ndâ mbe kû kili ta ṛè mì Bìndi-Mbíṛì; Mbíṛì je nèté tí nó ji ye, máa ye bàkà tacó tí yo. Nèté tí nò a bà ma Banga-Ngú-Có mì wó ji yo.
51001026	Banga-Ngú-Có tí nò táánò a có kóó náa Mbíṛì ngùù 'do tí ndâ 'duù gbí ndâ ká o gî, káa yí kpónó 'dè gí sè ji ndâ 'duù mì wó gî.
51001027	Mbíṛì 'dè có kóó tí nò gí sè ji ndâ 'duù mì wó, 'do ká gbí 'dóó có mì wó gbí njembí wó, tacó wàa, yo tí ndâ 'duù ŋìnó náa yo me ndâ Jùdéyà lá nó 'ví 'di ta seṛè banga có kóó tí nò. Có kóó tí nò énó máa, Bìndi-Mbíṛì kuu gbí njembí yo, tí 'duù náa yo kû koṛo có gítí bà dù gbí ngba Mbíṛì lì mítí wó.
51001028	Tacó énò, ze kû ma có tí Bìndi-Mbíṛì, ze kû ci ndâ 'duù 'dáá gî ta muu tí ze náa Mbíṛì ká je ji ze, delè kû nìbà i ji ndâ 'duù 'dáá gî ta gbèe ŋa muu tí nò, tacó wàa ze 'ví ya ta ndâ 'duù 'dáá gî gí kùṛo Mbíṛì tí ndâ yú 'duù mbe kû dù toko ta Bìndi-Mbíṛì.
51001029	Ŋìnò a gbí ndeṛè có tí nó náa ye kû bàkà ta nèté tí kpoò ta gbolò wotí tí nó náa Bìndi-Mbíṛì je ji ye nó ká nò.
51002001	Go bà si yo 'ví ŋò ni énó máa, ye kû bàkà nèté tí kpoò tacó tí yo, ta ndâ 'duù gbí gbata Làwòdésìyà, delè tacó tí ndâ 'bí 'duù ŋìnó jé mbe ŋò ye ta ṛo ndú lá nó, kuu tí ye.
51002002	Ye kû bàkà nèté tí kpoò nò, tacó bà je wotí mí gbí njembí ndú, tacó wàa ndú 'ví zè tí ndú gbí òkò tí ndú nìkì maa, wàa ndú 'ví dù toko gbaànjé. Tacó wàa muu ndú 'ví dù ngbáṛángà'i gítí bà 'di gbí có kóó mì Mbíṛì. Có kóó tí nò mì Mbíṛì tí Bìndi-Mbíṛì,
51002003	tí mbe njaanga njekèjì gálá bà 'di gbí-o ta muu mì Mbíṛì.
51002004	Ye 'dè có tí nò ji yo, tacó wàa yo 'ví si 'bí 'duù 'ví eendi yo ta bà toṛo bàà mítí ndâ mbù 'véṛè mì wó lá.
51002005	Tacó ye kpêtí me mì yo kà lá, njembí ye ká gá'dáá tí yo, tàkòcò ye delè kû peteke gítí có bà eṛe gba có mì yo tí kpoò kû tee ta njembí yo mítí Bìndi-Mbíṛì nô.
51002006	Yo lê má ùnje gítí Bìndi-Mbíṛì, tí Jézù tí Mbe tí ndoo gî, yo 'vala toko ta yí.
51002007	Yo 'ví nanaka mítí wó go cá tí ngbù tìítìí; yo sì 'bá mítí wó, yo tee njembí yo mítí wó tí kpoò, á go có tí nó náa à nìbà~ ji yo nô, wàa yo 'ví 'dè nìkì maa ji Mbíṛì ta njembí yo gbaànjé.
51002008	Yo 'ví kpolo ṛo yo, máa, 'bí 'duù 'ví bàkà yo tí ndâ i mì wó ta bà eendi yo ta ndâ sú bà nìbà i ta ṛèngbó ndú 'do ká mì ndâ 'duù muu to tí nó, ta ndâ kpo-kpò bààcì, á bìndi bà nìbà i tí nó mbe gì 'do mì Bìndi-Mbíṛì nó lá.
51002009	Tacó ndâ i tí nó 'dáá gbí tú Mbíṛì nó 'dáá gî kû 'vala gbí dìì Bìndi-Mbíṛì.
51002010	Tacó énò, ndâ i 'dáá gî kuu mì yo tacó yo kû 'vala toko ta Bìndi-Mbíṛì. Yí a gba mì ndâ bààcì ta ndâ gba 'dáá gî.
51002011	Àá táánò ya ta yo gí gbí gàzâ 'do gbí có bà dù yo toko ta Bìndi-Mbíṛì, káa à me 'duù ká waaka nje kú tí yo gbí gàzâ tí nò lá. Gàzâ tí nò a bà too dìì yo tí nó mbe yè ta vò i gî nó 'do tí yo gî, tí gàzâ náa a Bìndi-Mbíṛì ká bàkà~.
51002012	Tacó bà caka tí yo táánò 'vii ká 'vii go bà duu yo toko ta Bìndi-Mbíṛì, Mbíṛì delè táánò 'vala yo 'do gbí muu'dú yo ta ndú, á 'do gbí có bà tee njembí yo mítí wotí mì wó tí Mbíṛì tí mbe 'vala Bìndi-Mbíṛì 'do gbí muu'dú wó.
51002013	Yo táánò a ndâ ku, náa ndâ vò i mì yo, giì je bà ya yo gí gbí gàzâ tacó bà 'dii kû a 'do tí yo lá mì yo gî, káa Mbíṛì giì 'vala yo toko ta ndâ Bìndi-Mbíṛì ta bà je à-cee-gî ji ndoo gítí ndâ vò i mì ndoo 'dáá gî gî.
51002014	Mbíṛì si có gítí i tí nó táánò muu ndoo náa kózò tí ndoo 'ví sì có~ nó mí to, ta bà gbì i tí nò mítí njèèkpè mû.
51002015	Bìndi-Mbíṛì kpò nje ndâ kpo-kpò gba ta ndâ bààcì mítí njèèkpè mû, ta bà si ndâ 'duù muu to tí nó 'dáá gî kû ŋò bà ko tàkò ndú go bà ko tàkò ndâ 'duù gbí zàà ta o tí nó náa ndâ 'duù kû ko yí ta o bà kpò nje ndú mì wó nô.
51002016	À má énò, yo si 'bí 'duù 'ví 'viiki yo gítí có i-zó-zò, ta có gítí pe lá. Yo delè 'ví si 'duù 'ví 'viiki yo gítí có ndâ kpo-kpò o, ta có gítí ngú pì, ta có gítí Ṛi bà wotí gbí tàkìì mì ndâ Jùdéyà lá.
51002017	Ndâ i tí nò 'dáá káa ndâ tàzo i tí nó kèjì nô; cèe i tí nó kèjì nó a i mì Bìndi-Mbíṛì.
51002018	Yo 'ví si ndâ 'duù tí nó mbe kû kpomozo tí ndú ta bà mà tí ndú, máa ndâ yì a ndâ mbe kû ùlù ndâ basìlì nó, 'ví zò yo lá. Ndú kû wu gbí tí ndú, máa ndâ yì a ndâ mbe kû ŋò ndâ i gbí ṛiì, káa gbí ndâ có mì ndú nò wálá, tacó à yè gbí muu ndú káa go ndâ i gítí miṛi ndú.
51002019	Nèté mì ndú káká'i ta Bìndi-Mbíṛì tí Kùṛo ndâ mbe kili ta ṛè wó nó wálá. Káa a Bìndi-Mbíṛì ká kû ko nje ndâ mbe kû kili ta ṛè wó, a yí ká kû si ndú 'ví dù toko gbaànjé go bà 'deeke ndâ bà to tí 'duù mì ndâ 'bilì ta ndâ yèlè kû uu go có mì Mbíṛì.
51002020	Yo táánò má cì ta ndâ Bìndi-Mbíṛì gî, wotí mì ndâ bààcì muu to tí nó gítí yo wálá. À má énò, yo kû 'vala go i mì ndâ 'duù muu to tí nó tacó yè? Yo kû 'di ndâ ŋa có tí nó máa,
51002021	«Zèè i ŋìnó lá,» «I ŋìzó 'ví di gbí nje lo lá,» «Gàà 'bí ŋìnó lá,» nó tacó yè?
51002022	Ndâ có tí nò káa ndâ có mì ndâ 'duù á muu to tí nô, tacó à má zò i-zó-zò gî, à zò gî.
51002023	Bà 'di ndâ có tí nò go tó i nô. Ndú go ndâ có mbe si 'duù 'ví zè Mbíṛì nìkì co tí ŋìnó sàà kùṛo nó gî, ndú delè go ndâ có mbe si 'duù 'ví si tí wó tí i lá, delè mbe si yí 'ví kpolo tí dìì wó, káa wotí tí ndú gítí ndâ i gbí kû 'duù wálá.
51003001	Mbíṛì táánò 'vala yo 'do gbí ku ta ndâ Bìndi-Mbíṛì gî. À má énò, yo koṛo có kpolo ma a i gítí ndâ i ŋìnó gbíṛì, tí bàndò tí nó náa Bìndi-Mbíṛì kû ki tí wó pí jàlàmbà mì wó gbí kù'bì mì Mbíṛì tí~ nô.
51003002	Yo 'ví koṛo muu yo kpolo ma a i gítí ndâ i gbíṛì, me gítí ndâ i muu to tí nó lá.
51003003	Tacó yo táánò cì gî, káa à kpónó ngùù 'válá mì yo mí mì Bìndi-Mbíṛì tí mbe kû dù á mì ndú ta Mbíṛì.
51003004	Káa ta o bà 'vanda Bìndi-Mbíṛì tí 'válá mì yo nó wúnò gí ṛo ṛi, yo delè bà 'vanda ta ndú gí gbí ngba'o.
51003005	Yo ziki ndâ vo-vò i tí nó ta go ndú tí yo muu to tí nó nó 'do gbí njembí yo gî: bà bàkà bangbaya, bà bàkà ndâ i ŋìnó mbe 'vii á ṛo 'bá lá, bà dù ta go ndâ vò i, ta bà dù ta gbolò njembí, tí bà si ndâ i 'dáá gî tí ndâ i bà ùlù ndú go bà ùlù Mbíṛì.
51003006	Tacó a ndâ ŋa ndâ vò i tí nò ká kû si kpo-tàkòcò mì Mbíṛì 'ví tè ndâ mbe 'di có mì wó lá.
51003007	Káa yo táánò sàà kû ṛu a ndi ŋa ndâ vò i tí nò, ta o tí nó náa ndú gèè bè ndú mí muu yo gî nô.
51003008	Káa yo kpónó 'ví duu gùù, wàa yo 'ví nè ndâ kòlòwò, ta kpo-tàkòcò, ta bà bàkà i ŋìnó mbe kû mìlìsé tí ndâ 'bí 'duù, ta bà 'dè vò có, ta bà 'dè zu có, á mí gbí~.
51003009	Yo 'ví 'dè 'véṛè á ji ndâ 'bí ka yo lá, tacó yo kpónó si ká ŋa bà 'vala ndò mì yo táánò nó, ta ndâ ká cè bà bàkà i mì wó táánò nó, mí to gî.
51003010	Yo kpónó kû 'vala a ngú ŋa 'válá, náa à kû 'vìsì muu yo ta o 'dáá gî tí ngú muu tacó bà je cè kózò tí mbe suu yo.
51003011	Gbí ngú ŋa 'válá tí nò, 'bè gbí òkò tí ndâ Ìgìrígì, ta ndâ Jùdéyà wálá, 'bè gbí òkò tí ndâ mbe ya gí gbí gàzâ ta ndâ mbe ya gí gbí gàzâ lá wálá, 'bè gbí òkò tí ndâ 'duù ŋìnó ta nje có mì ndú me có Ìgìrígì lá nó, ta ndâ mbe 'di gbí-o lá, ta ndâ i-zógó-zogo, ta ndâ 'duù ŋìnó náa ndú me ndâ i-zógó-zogo lá nó, wálá. I 'dáá gî káa Bìndi-Mbíṛì, Bìndi-Mbíṛì delè a mbe toko ndâ i 'dáá gî.
51003012	Mbíṛì zè yo nìkì ma, bìndi~ yí giì cu 'bì wó mítí yo tí ndâ 'dóó 'duù mì wó gî. À má énò, yo 'vala ta ndâ 'duù ta pétékè có, yo bàkà nambeè ji ndâ 'duù, yo si tí yo tí i lá, yo dù tí ndâ 'dê 'duù, yo delè 'ví zèè njembí yo.
51003013	Yo kònò tí yo gbí òkò tí yo, 'bí 'duù gbí òkò tí yo má bàkà vò i ta wò, wò 'ví je à-cee-gî ji yí, á go ŋìnó náa Mbe tí ndoo je ta à-cee-gî ji yo nô.
51003014	Káa tó bà zè tí a kpóló-kpolo i co tí ndâ i 'dáá gî, mbe kû eṛe ndâ i 'dáá gî toko gbaànjé.
51003015	Yo 'ví si 'dê njembí tí nó náa Bìndi-Mbíṛì je ji yo nó 'ví tùbà kpokèjì á ji yo, tacó ŋìnò a ndeṛè bà tè'é tí yo toko gbaànjé máa yo dù tí ndâ bà to tí gbèe dìì nó ká nò. Nògí, yo 'dè nìkì maa ji Mbíṛì.
51003016	Yo 'ví si ndâ có mì Bìndi-Mbíṛì 'ví dù gbí njembí yo me gbolò. Yo nìbà i, yo delè 'ví kpo-gbí-tà-tù yo gbí òkò tí yo ta muu yo me gbolò. Yo cè cè 'do gbí wáràgà mì Mbíṛì ji Mbíṛì, yo ùlù ṛè wó gbí cè, yo cè ndâ cè tí nó náa a ci ndú ji Mbíṛì gî nó ji yí, ta bà 'dè nìkì maa gbí njembí yo.
51003017	Yo 'ví 'dè ndâ có 'dáá gî, yo delè 'ví bàkà ndâ i 'dáá gî, ta ṛè Mbe tí ndoo Jézù, ta 'dè nìkì maa ji Mbíṛì Buù ta ṛè mì wó.
51003018	Yo tí ndâ nawù ndâ 'dakò 'ví 'di có mì ndâ 'dakò mì yo, tacó ŋìnò a i ŋìnó náa yo tí ndâ mbe kû kili ta ṛè mì Bìndi-Mbíṛì 'ví bàkà nó ká nò.
51003019	Ndâ bu niì, yo zè ndâ nawù yo nìkì maa, yo 'ví dù ta ndú 'búṛúkú-'bùṛùkù lá.
51003020	Yo tí ndâ 'viì ta o 'dáá gî 'ví 'di có mì ndâ bu yo ta nawu yo. Tacó ŋìnò a i ŋìnó mbe kû peteke tàkòcò Mbíṛì nó ká nò.
51003021	Yo tí ndâ bu ndâ 'viì, 'ví kpolo tàkòcò ndâ 'viì mì yo lá, tacó yo bà gba gbí kìì ndú.
51003022	Yo tí ndâ i-zógó-zogo 'ví 'di có mì ndâ 'duù tí nó tí ndâ mbe tí yo muu to tí nó nó 'dáá gî. Káa yo 'ví bàkà énó me ká mítí ṛo ndú tacó bà peteke tàkòcò ndú lá, yo bàkà ta njembí yo gbaànjé, tacó bà te duù mítí Mbe tí ndoo.
51003023	'Duù kpêtí má kû bàkà káa ŋa nèté yè wè, yí 'ví bàkà ta njembí wó gbaànjé, goòlá yí kû bàkà a nèté mì Mbíṛì, me nèté mì ndâ 'duù lá.
51003024	Yo 'ví te mí gbí muu yo énó máa, Mbíṛì bà ko mboo nèté mì yo ji yo ta bà bàkà yo tí ndâ 'viì-'bá mì wó, tacó yo kû bàkà nèté a i ji Mbe tí ndoo tí Bìndi-Mbíṛì.
51003025	Káa Mbíṛì bà kèèndè vò i mì ndâ mbe bàkà vò i ji ndú, tacó yí me mbe ŋò gbíṛo 'duù gítí bà waa có mì wó lá.
51004001	Ndâ mbe tí ndâ i-zógó-zogo, yo zèè ndâ i-zógó-zogo mì yo ta tó 'bì. Yo te mí gbí muu yo máa, Mbe tí yo delè kuu gbíṛì.
51004002	Yo nanaka muu yo mítí bà 'deke tí yo ji Mbíṛì. Yo 'ví kpolo tí yo, yo delè 'ví 'dè nìkì maa ji Mbíṛì ta o tí nó náa yo má kû 'deke tí yo.
51004003	Yo 'deke tí yo ji Mbíṛì máa, yí 'ví njaanga kpokèjì bà ma có kóó mì Bìndi-Mbíṛì ji ze. Tacó ŋìnó a ndeṛè có tí nó náa ye kpónó kuu gbí zàà nó ká nò.
51004004	Yo 'deke tí yo ji Mbíṛì máa, yí 'ví si ye 'ví ma có tí nò ngbáṛángà'i, á go ŋìnó náa à tí~ nô.
51004005	Yo 'ví bàkà i ta ndâ 'duù ŋìnó náa ndú me ndâ mbe ùnje gítí Bìndi-Mbíṛì lá nó ta muu tí yo. Yo si o tí nó náa yo kuu bà gbèe to ta ndú nó tí o náa Mbíṛì wu ji yo tacó bà konì ndú.
51004006	Yo ta o 'dáá gî 'ví 'dè banga nje, tí nje ŋìnó ta gbí~ a gbí nó ta ndú, tacó wàa yo 'ví ni ta bà 'vìsì có ji ndú 'dáá gî.
51004007	A Tìkíkùsù ká bà 'dè ndâ có ŋìnó náa à tí ye kàá nó ji yo. Yí a tó ná'vindí ndoo, yí delè a 'duù ŋìnó mbe kû bàkà nèté ta njembí wó gbaànjé, tí ka ndoo bòò mì Mbe tí ndoo.
51004008	Ye kû tuu yí tacó wàa yí 'ví 'dè ndâ có ŋìnó náa à tí ze kàá nó ji yo, wàa yí delè 'ví je wotí ji yo.
51004009	Ye kû tuu ndâ Tìkíkùsù ji yo ta 'bí kpóló-kpolo ná'vindí ndoo mbe tee njembí wó 'dáá gî mítí Bìndi-Mbíṛì, ta ṛè wó a Ònésìmò, tí 'dóó 'duù mì yo. Ndú bà 'vanda ndi ndâ i ŋìnó mbe bàkà tí mì ze kàá nó gbaànjé-gbaànjé ji yo gî.
51004010	Àrìsìtárìkù tí ka ye náa ze kpónó kuu gbí zàà ta yí 'vee yo ma. Márìkò tí nó tí ná'vindí Bàrànábà, náa à 'dè có gítí wó á ji yo sàà gî nó, má ya gí mì yo kà, yo 'ví te wiṛi mítí wó.
51004011	'Dakò tí nó ta ṛè wó a Jézù, náa à kû nì Júsìtò mítí wó nó delè 'vee yo ma. Ndâ 'dakò tí nò a ndâ 'duù ta'ô cuki, tí ndâ Jùdéyà ŋìnó, kpónó náa ze kû bàkà nèté gítí 'bá mì Mbíṛì á ta ndú, ndú delè kû konì ye ngé ndii gî.
51004012	Èpàfáràsì tí nò tí 'bí 'duù mì yo gbaànjé, tí bòò mì Bìndi-Mbíṛì tí Jézù nó, 'vee yo ngé ma. Yí ta o 'dáá gî kû 'deke tí wó ji Mbíṛì ta njembí wó gbaànjé tacó tí yo, tacó wàa yo 'ví dù tí ndâ yú 'duù, ta kponje nje yo gítí bà bàkà go có mì Mbíṛì wálá.
51004013	Ye bà 'dè có ta yúcó muu wó gî, máa, yí kû bàkà nèté tacó tí yo ta ndâ 'duù gbí ndâ gbata Làwòdésìyà ta Ìyèràpólìsì ta wotí ká tí~.
51004014	Ndâ Lúkà tí nó tí tó mbe kû bàkà yeè ji ndâ 'duù nó, ta Démàsì 'vee yo.
51004015	Ye 'vee ndâ 'duù gbí gbata Làwòdésìyà 'dáá gî, ye delè giì 'vee niì tí nó tí Nífà, ta ndâ mbe kû kili ta ṛè mì Bìndi-Mbíṛì mí 'bá mì wó nó 'dáá gî.
51004016	À má 'deke wáràgà tí nó ji yo gî, yo 'ví te mí gbí muu yo máa, yo 'ví ya gí bà 'deke á ji ndâ mbe kû kili ta ṛè mì Bìndi-Mbíṛì gbí gbata Làwòdésìyà. Yo delè 'ví 'deke 'bí wáràgà mì ye tí nó náa ndâ 'duù gbí gbata Làwòdésìyà bà tuu ji yo nô.
51004017	Yo 'ví 'dè có ji Àrìkìpúsù máa, «Te mí gbí muu lo máa, wò 'ví cee nèté tí nó náa Mbe tí ndoo je ji wò nô.»
51004018	Ŋìnó káa 'dóó ye tí Páwòlò ká kû cu ndâ 'vé tí nó mí gbí wáràgà tí nó nó ta 'bì ye ji yo. Yo 'ví ò-bà-mbí ye gbí zàà lá. Ye kû 'deke tí ye ji Mbíṛì máa, yí 'ví bàkà nambeè ji yo.
52001001	Muu ze tí ndâ mbe kû cu wáràgà tí nó a ndâ 'duù ta'ô: ŋìnó a ye tí Páwòlò, giì je Sìlìvánò, giì je Tìmàtéyò, ká kû cu wáràgà tí nó ji ndâ mbe kû kili ta ṛè mì Bìndi-Mbíṛì gbí gbata Tèsàlónìkà, tí ndâ 'duù mì ndâ Mbíṛì Buù, ta Mbe tí ndoo Jézù tí Bìndi-Mbíṛì. Ze kû cu wáràgà tí nó ta bà 'deke tí ze ji Mbíṛì máa, yí 'ví cù 'dê ngo cù wó mítí yo. Yí delè 'ví si yo 'ví dù ta 'dê njembí yo.
52001002	Ze ta o 'dáá gî kû 'dè nìkì maa ji Mbíṛì tacó tí yo 'dáá gî. Ṛè yo delè jé waa 'do gbí nje ze ta o tí nó náa ze má kû 'deke tí ze ji Mbíṛì nó lá.
52001003	Bà mbí ze delè jé ta 'bí ṛi gbaànjé ò tí ndâ nèté tí nó náa yo kû bàkà 'do gbí có mì bà tee njembí yo á mítí wó tí Mbíṛì nó lá; bà mbí ze jé ò 'do tí ndâ nèté tí nó 'dáá gî náa yo kû bàkà ta tó njembí yo gítí Mbíṛì nó lá; à delè jé ò 'do tí bà koṛo có mì yo lì kácáá mítí Mbe tí ndoo Jézù tí Bìndi-Mbíṛì lá.
52001004	Ze ŋò ni gî, máa, Mbíṛì zè yo nìkì ngé ndii gî, ndâ ná'vindí ze. Ze delè giì ŋò ni gî, máa, a yí ká cu 'bì wó mítí yo, máa, yo dù tí ndâ 'dóó ŋìnó mì yì.
52001005	Ze ŋò ni énò gî, tacó Banga-Ngú-Có tí nó náa ze táánò ma ji yo nó me káa bodo có sínò lá. Ze ma ji yo a có ta wotí ká tí~, tí wotí mì Bèṛi-mì-Mbíṛì, tí có náa ze ŋò ni tí yúcó gî. Yo delè ŋò ni énò 'do tí ŋa 'válá tí nó náa ze táánò kû 'vala tacó tí yo si ze kuu mì yo kà nó gî.
52001006	Yo táánò gì tí ndâ mbe ṛu ndi ze. Yo delè giì gì tí ndâ mbe ṛu ndi Mbe tí ndoo 'do gbí bà kònò sé'i mì yo. Ndâ mbe kû mèèkè'i tí yo táánò 'dee yo kìgìṛìgìì gî, káa à giì wu bà ùnje gítí Banga-Ngú-Có ta líkí'o ji yo a Bèṛi-mì-Mbíṛì.
52001007	Tacó énò, ndâ mbe kû kili ta ṛè mì Bìndi-Mbíṛì gbí ndâ to Mèsìdónìyà ta ndâ to Àkáyà giì ŋò bà kònò sé'i ta líkí'o muu Banga-Ngú-Có ni a i 'do mì yo.
52001008	Tacó ndú 'di me káa tàwo bà ma có mì Bìndi-Mbíṛì mì yo cuki lá. Có bà tee njembí yo mítí Mbíṛì delè wu cee muu to tí ŋa ŋìnó náa gbí ndeṛè bà 'dè có mì ze ji ndâ 'duù gítí~ káká'i wálá.
52001009	À ndí~ kpónó a ndâ 'duù ká kû dìtà ŋa nèté tí nó náa ze táánò 'bìtà bà bàkà gbí òkò tí yo nó ji ze. À delè káa ndâ 'duù ká kû dìtà ŋa bà 'vìsì muu yo 'do tí ndâ bààcì gítí Mbíṛì, ta tàwo bà bàkà nèté mì cèe Mbíṛì tí nó tí wu Mbíṛì nó mì yo ji ze.
52001010	À 'dáá káa ndâ 'duù ká kû 'vanda ndi có bìndi yo gítí bà gì 'Viì-mì-Mbíṛì 'do gbíṛì ji ze, 'Viì-mì-Mbíṛì tí nó tí Jézù, náa Mbíṛì 'vala ndi wó 'do gbí muu'dú wó nô, Jézù tí nó tí mbe 'vala ndoo á 'do kùṛo kpo-tàkòcò tí nó náa Mbíṛì kèjì tí~ gítí ndâ 'duù nô.
52002001	Yo ta kpéétí yo ŋò ni gî, máa, ze táánò co gí mì yo kà me kùnga wiṛi lá. Ze ya gí mì yo ta ndeṛè, bìndi~ ndeṛè mì ze nò giì yù gî, ndâ ná'vindí ze.
52002002	Yo ŋò ni gî máa, ze táánò ta 'bí o á kùṛo bà ya ze gí mì yo kà 'de kpo-se-muu, ze delè giì 'de bà ŋonoko ze mì ndâ 'duù gbí gbata Fìlípì gî. Káa àá táánò a Mbíṛì mì ze ká je wotí ji ze, náa ze giì ma tí~ ta Banga-Ngú-Có mì wó ji yo á mí kùṛo ndâ kpo-kpò mbe kû jòò gbí có ta yí nò.
52002003	Ṛèngbó có tí nó náa ze kpónó kû ma ji yo nó me 'véṛè lá; à me vò kóṛó-koṛo có lá; à delè me có ta tiṛì ká gbí~ lá.
52002004	À me énò lá. À káa Mbíṛì 'do gbí 'dóó có mì wó gbí njembí wó ká ŋò ze ni tí ndâ 'duù ŋìnó náa yì má kpili Banga-Ngú-Có ji ze, ze bà ni bà 'dòkò ndi~ á go yí~ á ji ndâ 'duù gî. À má énò, ze kû 'dè có me tacó bà peteke tàkòcò ndâ 'duù lá. Ze kû 'dè có a i tacó bà peteke tàkòcò wó tí Mbíṛì, tí mbe kû ŋò ndâ ŋa có gbí njembí ze.
52002005	Yo ŋò ngbáṛángà'i ni gî, Mbíṛì delè ŋò ni gî máa, ze jé 'dè 'véṛè ji yo tacó bà peteke tàkòcò yo nò lá. Ze delè jé bàkà tiṛì tacó bà 'de i 'do tí yo lá.
52002006	Ze jé pà kpokèjì tacó wàa, ndâ 'duù 'ví ùlù tí~ ta ze nò lá. Ze pà ndâ i tí nò 'do mì yo lá. Ze delè pà ndú 'do mì ndâ 'bí 'duù lá.
52002007	Ŋìnò táánò bà dù a ndâ i ŋìnó náa ze bà kùmùkù yo, máa, yo bàkà ji ze, sé náa ze a ndâ tú mì Bìndi-Mbíṛì nò, káa ze táánò ya gítí ndâ ŋa ŋìnò lá. Ze táánò dù gbí òkò tí yo ta pétékè 'bì ze, go 'bì niì mbe kû kpolo tí dó 'viì mì wó.
52002008	Tacó énò, go yo táánò tí ze ngé ndii gî. Ŋa go yo tí nò táánò tí ze nò! Go yo giì te ze cuki me ká gítí bà ma Banga-Ngú-Có ji yo lá. À giì te mítí ze delè a go bà 'vala ta ṛè mì yo. Yo táánò a ndâ wú-gbí-ṛé ze.
52002009	Go bà 'va mbí yo gítí ndâ ŋa seṛè nèté tí nó náa ze táánò kû bàkà nó kuu tí ze, ndâ ná'vindí ze. Síí gbí o bà bàkà nèté tacó bà 'de ndâ i mì ze gítí miṛi ze ta o tí nò náa ze táánò kû ma ta Banga-Ngú-Có ji yo nò wálá. Ze táánò ŋò ṛi ni lá. Ze delè ŋò bèbìlì ni lá. Ze táánò kû bàkà ndâ ŋa seṛè nèté tí nò énò, tacó wàa, ze 'ví pèè ta mbí 'bí 'duù gbaànjé tacó 'bí i ta o tí nò náa ze táánò kû ma ta Banga-Ngú-Có ji yo nò lá.
52002010	Yo ŋò ta ṛo yo gî, Mbíṛì delè ŋò gî, máa, ze táánò kû 'vala ta yo gbí tó ŋa kpokèjì. Ze 'vala ta yo ta banga tí~, ta tiṛì mì ze gítí yo wálá.
52002011	Yo ŋò ni gî, máa, ze táánò kû kpo-gbí-tà-tù yo ká go bà kpo-gbí-tà-tù ndâ 'viì mì bu ndú. Ze kû je wotí ji yo ká go bà je wotí mì bu ndâ 'viì á ji ndâ 'viì mì wó. Ze delè kû do mítí yo náa yo má bàkà i mbe lè gî ká go ŋìnó náa bu ndâ 'viì kû bàkà ta ndú.
52002012	Ze táánò a ndâ mbe kû nìbà kpokèjì ŋìnó jáá nó ji yo. Ze a ndâ mbe kû je wotí ji yo. Ze delè a ndâ mbe kû 'deke tí ze ji yo, máa, yo 'ví co tí kpokèjì ŋìnó mbe kû nìkì tí Mbíṛì, tí mbe kû tè'é tí yo gí gbí ngba wó, delè tí mbe kû tè'é tí yo máa, yo 'ví dù tí ndâ bòò-gba mì yì nô.
52002013	Ze ta o 'dáá gî kû 'dè nìkì maa ji Mbíṛì tacó tí yo, tacó ta o tí nó náa ze táánò ya tí~ ta có mì wó tí Mbíṛì gí mì yo kà nó, yo giì ùnje gítí~ gî. Yo ùnje gítí~ nò me go bà ùnje mì 'duù gítí có mbe co 'do gbí nje 'bí ka wó 'duù á muu to tí nó nò lá. Yo ùnje gítí~ a i go bà ùnje mì ndâ 'duù gítí có mbe co 'do gbí nje Mbíṛì. À dú káa yúcó, có tí nò náa ze táánò ma ji yo nò a có mbe co 'do gbí nje Mbíṛì, à me có náa 'bí 'duù ká koṛo 'do gbí muu wó nò lá. A có tí nó mì Mbíṛì mbe dù kû bàkà nèté gbí njembí ndâ mbe ùnje gítí~ gî nô.
52002014	Tacó yo tí ndâ ná'vindí ze kpónó kû co ká ndírí tí gbèe kpokèjì tí nó náa ndâ 'duù mì Mbíṛì mbe kû kili ta ṛè mì Bìndi-Mbíṛì gbí ndâ to Jùdéyà kû co tí~ nô. Tacó yo kû mbu ji bà mèèkè'i tí yo mì ndâ 'dóó nambe yo jé ká go ŋa bà mbu ndú 'bì ndâ nambe ndú tí ndâ Jùdéyà,
52002015	tí ndâ mbe zi Mbe tí ndoo tí Jézù. A ndâ ŋa ndâ 'duù tí nò táánò ká ziki ndâ 'bí mbe 'dòkò có mì Mbíṛì. Àá táánò a ndú tí ndâ Jùdéyà ká kû mèèkè'i tí ze. I tí ndú a bà bàkà ndâ i ŋìnó mbe kû kpolo tàkòcò Mbíṛì, giì je bà jòò gbí có ta ndâ 'duù 'dáá gî.
52002016	A ndú táánò ká kû bàkà bà jòò gbí có, ta bà nè kpokèjì bà ma có mì Mbíṛì ji ndâ 'duù ŋìnó ta ŋa ndú me ndâ Jùdéyà lá nó 'do tí ze, tacó wàa ndâ 'duù ŋìnó náa ndú me ndâ Jùdéyà lá nó 'ví 'de ta 'válá lá. Ndú kû bàkà vò i ká mí pí ka wó vò i. Káa ndú bà 'de mbèlè kpo-tàkòcò mì Mbíṛì mítí ndú.
52002017	Káa à má gítí ze, ndâ ná'vindí ze, 'do tí o tí nó táánò náa ndoo njèè ta gbí òkò tí ndoo ta làmbu o nó, à káa kùfolofo dìì ze ká kàá, káa njembí ze 'dáá gî a i mì yo kà. Ze bàkà ŋa i muu to tí nó cee gî, tacó wàa ndoo 'ví ŋò ta tí ndoo káká'i,
52002018	tacó kô'o tí yo bàkà có bà zi ze gî. 'Dóó ye tí Páwòlò nó bàkà dú káa ndi ye tacó bà ŋò yo, káa Vò-'duù-tí-nò nè kpokèjì 'do tí ye gî.
52002019	Yo kû koṛo có máa a ndâ 'di ká bà te líkí'o mítí ze kùṛo Mbe tí ndoo tí Jézù ta o bà gì yí wúnò? À me yo lá? A yo wúnò ká bà dù tí ndâ ngbù êṛé náa ze bà seke mí gbí muu ze, kû dùlù ta tí ze ta ŋa~ wálá kùṛo Mbe tí ndoo tí Jézù.
52002020	Tacó a yo ká kû mba ze. À delè káa yo ká kû peteke tàkòcò ze.
52003001	Bà zèè njembí ze gítí bà njèè gbí òkò tí ndoo dúú kû ya tí~ mâ giì co tí ze gî, ndòngbú có mì ze giì dù énò máa, à nìkì tí ze á bà tuu Tìmàtéyò ya tí~ ji yo kà, wàa ze ta Sìlìvánò 'ví dù ŋìndi ze gbí gbata Àtínà.
52003002	Tacó énò, ze giì tuu Tìmàtéyò tí ná'vindí ze, tí ka ze náa ze kû bàkà nèté mì Mbíṛì tí nèté bà ma Banga-Ngú-Có mì Bìndi-Mbíṛì ta ndú nó, máa, yí 'ví ya gí bà konì yo ta bà sè ta nèté gítí bà tee njembí yo mítí Mbíṛì mí tà to tí kpoò.
52003003	Ze bàkà énò tacó wàa, njembí yo 'dáá gî 'ví me ta duù gbí ŋa vò o tí nó náa yo kpónó gbí~ nô. Yo delè ta kpéétí yo ŋò ni gî, máa, ŋìnò a ŋa ŋìndi ndoo gbí tú ndoo.
52003004	Tacó ze táánò kû ci yo ta o tí nó náa ze kuu tí~ mì yo kà nó énó máa, «O bà mèèkè'i tí yo mì ndâ 'duù ká kèjì! O bà mèèkè'i tí yo mì ndâ 'duù ká kèjì!» Káa à kpónó nò a yí~ náa yo kû ŋò mítí yo nò.
52003005	Ye táánò tuu Tìmàtéyò nò énó máa, yí ya gí bà ŋò máa, yo ká kpòò kû tee njembí yo mítí Mbíṛì wè? Tacó ṛé ze kaṛa ta gúku gî, máa ndâ-'bî-lá, wotí mì Vò-'duù-tí-nò mbe kû eendi ndâ 'duù gítí vò i nó bà ndii muu wotí mì yo, tí ŋa ŋìnó náa ndâ nèté tí nó náa ze táánò bàkà gbí òkò tí yo kà nó bà ya sínò.
52003006	Káa Tìmàtéyò giì dele ndi wó 'do mì yo kà ji ze ta ngú có mbe peteke tàkòcò ze énó máa, yo kû tee njembí yo mítí Mbíṛì, yo kû 'vala ta ndâ 'duù ta tó njembí yo, tàkòcò yo ta o 'dáá gî ká pétékè'i gítí ze, yí delè giì 'dè có ji ze máa, kô'o tí ze bà ziki yo kà gî, go ŋìnó náa kô'o tí yo kû kaṛaka ta ṛé ze kàá gî nô.
52003007	A có bà tee njembí yo mítí Mbíṛì nò ká kû 'dèè njembí ze gbí ndâ ŋa bà mèèkè'i tí nó náa à kû mèèkè mítí ze kàá nô, ndâ ná'vindí ze.
52003008	Njembí ze kpónó ki tí to gî, tacó ze 'di gî máa, 'bì yo ká kácáá kuu tí Mbe tí ndoo.
52003009	Ze kpónó 'ví 'dè nìkì maa ji Mbíṛì gbí ŋa nje có yè gítí ŋa bà peteke tàkòcò ze tí nó náa ze kpónó tí~ kuu kùṛo wó tí Mbíṛì tacó tí yo nó!
52003010	Ze kû 'deke tí ze ji Mbíṛì ta síí gbí~ wálá, tacó wàa, yí 'ví si ndoo 'ví 'de tí ndoo káká'i. Tacó wàa, ze 'ví je ndâ 'bí i ŋìnó mbe gboo 'do tí bà tee njembí yo mítí wó tí Mbíṛì gî nó ji yo.
52003011	Ze kû 'deke tí ze ji yí tí Mbíṛì tí Bu ndoo, ze delè kû 'deke tí ze ji Mbe tí ndoo Jézù tí Bìndi-Mbíṛì, máa, ndú 'ví 'viindi kpokèjì bà ya gí mì yo kà ji ze.
52003012	Ze kû 'deke tí ze énó máa, Mbe tí ndoo 'ví je bà 'vala ta tó njembí mí gbí òkò tí yo ji yo, yí delè 'ví si yo 'ví 'vala ta ndâ 'bí tende 'duù ta tó njembí yo á go cè bà 'vala ndoo ta ndoo.
52003013	Tacó wàa yí 'ví bàkà yo tí ndâ 'duù ŋìnó ta bà lê tí yo wálá, náa yí tí Mbíṛì kaa yo mò gí mì wó gî á kùṛo wó tí Mbíṛì mì ndoo tí Bu ndoo, ta o bà gì ndâ Mbe tí ndoo Jézù ta ndâ tó 'duù mì wó wúnò.
52004001	À má énò, ze kpónó kû wa ji yo a gbí ta ṛè mì Mbe tí ndoo Jézù énó máa, yo káká'i 'ví ne 'do tí ŋa kpokèjì 'válá ŋìnó mbe kû peteke tàkòcò Mbíṛì, náa yo táánò ŋò 'do mì ze nó lá, ndâ ná'vindí ze. Yo co ká tí gbèe kpokèjì tí nò, á go ŋìnò náa yo kpónó kuu nje~ nò dúú kû ya tí~.
52004002	Tacó yo ŋò ndâ i tí nó náa ze táánò nìbà ndú ji yo á 'do gbí wotí mì Mbe tí ndoo Jézù nó ni gî.
52004003	Có gbí njembí Mbíṛì gítí yo énó máa, yo 'ví dù tí ndâ tó 'duù, wàa yo 'dáá gî 'ví dù janga-jàngá gí ndiì á 'do tí ndâ vò i. Yo delè 'dáá gî 'ví dù tí ndâ ngbáṛángà 'duù mbe kû kìì'bà 'do tí bà bàkà bangbaya.
52004004	Wàa yo 'dáá gî 'ví kò niì gbí tó kpokèjì náa ndâ 'duù kû te duù mítí~,
52004005	yo dù ta go bà dù ta ndâ niì sàkàmàà go i mì ndâ 'duù ŋìnó mbe ŋò dúú kpokèjì bà peteke tàkòcò Mbíṛì ni lá nó lá.
52004006	Có gbí njembí Mbíṛì gítí yo delè énó máa, 'bí 'duù 'ví giṛi'o ta 'viya gítí ná'vindí wó ta bà tèṛì cìkii nawù wó nò lá. Ze táánò 'dè có tí nò ji yo sàà kùṛo gî. Ze delè giì ci yo énó máa, Mbíṛì bà waa có mítí ndâ mbe bàkà ŋa i-'viya tí nò ta wotí ká tí~ nò gî.
52004007	Mbíṛì táánò tè'é tí ndoo me gítí gìlìnì lá; yí tè'é tí ndoo tacó wàa ndoo 'ví dù tí ndâ 'dóó ŋìnó mì wó tí Mbíṛì. Yí tè'é tí ndoo tacó wàa ndoo 'ví dù janga-jàngá gí ndiì 'do tí ndâ vò i.
52004008	À má énò, 'duù má nè tù wó 'do tí bà 'di có tí nó náa ze kû 'dè nó gî, yí kû nè tù wó nò me 'do tí bà 'di có mì ze tí ndâ 'duù go yí lá, yí kû nè a i 'do tí bà 'di có mì Mbíṛì tí mbe je Bèṛi mì wó tí Mbíṛì ji yí tí 'duù tí nò.
52004009	À má gítí có bà zè ndâ ná'vindí yo nìkì maa, ndeṛè bà cu wáràgà mì 'bí 'duù 'do gbí òkò tí ze á ji yo gítí ŋìnò wálá, tacó Mbíṛì táánò nìbà ŋìnò ji yo gî.
52004010	À delè dú káa yúcó máa, yo kpónó kû zè ndâ ná'vindí yo gbí ndâ to Mèsìdónìyà 'dáá gî nìkì maa. Káa ze kpónó kû 'deke a tí ze ji yo tí ndâ ná'vindí ze énó máa, yo 'ví zè tí yo gbí òkò tí yo dúú kû ya tí~ gí kùṛo nìkì ndii ŋìnó náa yo kû bàkà kpónó nó gî.
52004011	Yo bàkà wotí gítí~ énó máa, gbínje 'ví dù gbí òkò tí yo lá. Bìndi~, yo 'ví koṛo có me gbolò a i gítí bà bàkà nèté tacó bà 'de i-zó-zò mì yo, á go có tí nó náa ze táánò 'dè ji yo nô.
52004012	Yo ko tí yo ta 'bì yo, tacó wàa, ndâ 'bí tende 'duù 'ví ùlù ta ṛè yo énó máa, yo me ndâ mbe kû zò i gbí wu'o mì ndâ 'bí 'duù nò lá.
52004013	Go bà 'dè có ji yo gítí ndâ ku kuu tí ze, ndâ ná'vindí ze. Yo si bà dù ta sé có gbí njembí yo ngé ndii gî tacó tí ndâ 'bí ka yo ŋìnó mbe cì gî nó mí to. Tacó ŋìnò a ŋa i mì ndâ 'duù ŋìnó mbe koṛo có gítí bà 'vala ndi ndâ ku 'do gbí muu'dú ndú lá nó ká nò.
52004014	Ndoo lê má ùnje gî, máa, Jézù táánò cì gî, bìndi~ yí giì 'vala ndi wó 'do gbí muu'dú wó gî, gbí~ énó máa, Mbíṛì bà 'vala ndi ndâ 'bí ka ndoo ŋìnó mbe cì gî nó 'do gbí muu'dú ndú ta ṛè mì Jézù, ká go bà 'vala ndi wó tí Jézù nò, bìndi~ a yí tí Jézù ká bà gì gí bà tè kùṛo ndú ya tí~ gí gbíṛì.
52004015	Có tí nó náa ze kpónó kèjì gí bà 'dè ji yo nó a có mbe co 'do gbí nje Mbíṛì. Kòcò Mbíṛì énó máa, ta o bà gì Mbe tí ndoo káká'i wúnò, ndoo tí ndâ 'duù ŋìnó tí ndâ wu 'duù ta ṛi tí nò nó bà yee mì wó kùṛo si ndâ 'duù ŋìnó mbe cì sàà gî nó mí ndiì wálá.
52004016	Tacó ta o tí nò, à káa 'dóó Mbe tí ndoo ká bà gì 'do gbíṛì gí muu to tí nô. Yí bà gì gí bà 'dè có ta kòcò wó ngéé gí yaà. Bìndi~, kùṛo ndâ basìlì mì Mbíṛì bà giì tè'é tí ndâ 'duù. Gbí mòngò mì Mbíṛì bà giì me tí, bìndi~ ndâ 'duù ŋìnó tí ndâ 'duù mì Bìndi-Mbíṛì mbe cì sàà gî nó ká bà 'vala ndi ndú 'do gbí muu'dú ndú á kùṛo má kózò gî nó,
52004017	àá bà giì tè'é tí ndoo tí ndâ 'duù ŋìnó mbe cì lá nó á gí mì ndú gbí kùlù mù tàṛì, tacó wàa, ndoo 'ví kaa toko gbaànjé ta ndú ya gí kùṛo Mbe tí ndoo gbí pípìṛi, gí bà dù ngbé kà á mì ndoo ta ndú kà.
52004018	À má énò, yo yìì tí yo gbí òkò tí yo ta o ku ta ndâ có tí nò.
52005001	Káa à má gítí sè ndâ sili, ta ndâ pì, ta ndâ o bà bàkà tí mì ndâ i tí nò, ze bà cu mbè có gítí ndú ji yo wálá, ndâ ná'vindí ze,
52005002	tacó yo ta kpéétí yo ŋò ni gî, máa, o bà gì Mbe tí ndoo káká'i wúnò bà dù go bà gì mbe ngbà ta bèbìlì.
52005003	Ndâ 'duù ta o tí nò bà dù kû koṛo có máa, «Vò i wálá.» Káa ndú giì gu maa káa ndiì ta bà gbo ndú mì vò i, go bà gbaaka niì mì gó-káyì, bìndi~ 'bí i náa ndú bà bàkà nó wálá.
52005004	Káa yo kpónó kû 'vala me gbí 'dí'di'o tacó wàa o tí nò 'ví gbaaka tí~ ta yo á go bà gbaaka yo mì mbe ngbà nò lá, ndâ ná'vindí ze.
52005005	Tacó yo 'dáá gî a ndâ 'viì gbí ngba'o, tí ndâ 'viì gbí ngbàà ṛi. Ndoo ta ndoo 'dáá gî me ndâ 'duù gbí 'dí'di'o lá.
52005006	À má énò, ndoo tèṛì á go i mì ndâ 'bí 'duù lá. Ndoo dù tí zò'o ta ṛo ndoo ngbáṛángà'i.
52005007	Tacó ndâ mbe tèṛì kû tèṛì a i ta bèbìlì. Ndâ mbe kû sa ta pe delè kû sa a i ta bèbìlì.
52005008	Káa ndoo a ndâ 'duù gbí ngba ṛi, à má énò, ndoo dù ta ṛo ndoo ngbáṛángà'i. Ndoo si bà tee njembí ndoo mítí Mbíṛì, giì je bà zè Mbíṛì nìkì maa, 'ví dù go kùngù tacó bà lì ta zí'i 'do tí ndoo gbí gó. Wàa, bà koṛo có lì mítí Mbíṛì 'ví dù tí i bà lì mû 'do tí muu ndoo gbí gó.
52005009	Mbíṛì táánò cu 'bì wó mítí ndoo me tacó bà mbu ndoo gí tàkò có mì kpo-tàkòcò mì wó lá. Yí bàkà a i tacó bà 'vala ndoo ta ṛè mì Mbe tí ndoo Jézù tí Bìndi-Mbíṛì,
52005010	tí mbe cì tacó tí ndoo. Tacó wàa, ndoo 'ví dù toko ta ndú si ndoo kpónó kû 'vala muu to tí nó nô; delè tacó ndoo 'ví dù toko ta ndú bìndi bà cì ndoo.
52005011	À má énò, yo je wotí ji ndâ 'bí ka yo. Yo konì tí yo gbí òkò tí yo á go ŋìnó náa yo kû bàkà kpónó nô.
52005012	Ze kû 'deke a tí ze ji yo énó máa, yo 'ví te duù mítí ndâ 'duù ŋìnó tí ndâ kpo 'duù kùṛo yo, mbe kû bàkà nèté bà nìbà tó kpokèjì ji yo ta ṛè mì Mbe tí ndoo nô, ndâ ná'vindí ze.
52005013	Yo te duù mítí ndú ndii bà te duù mì yo mítí sè ndâ 'duù 'dáá gî. Yo 'dè nìkì maa ji ndú tacó nèté tí nò náa ndú kû bàkà nò. Yo delè 'ví 'vala gbí òkò tí yo nìkì maa.
52005014	Ze kû yù 'do mì yo a nambeè énó máa, yo 'ví 'dè có gítí bà bàkà nèté ji ndâ mbe kpó tí kpoò, ndâ ná'vindí ze. Yo je wotí ji ndâ 'duù ŋìnó á gbí òkò tí yo ta wotí bà te ṛo ndú gí yaà kùṛo ndâ 'duù á tí ndú wálá nô. Yo konì ndâ 'duù ŋìnó ta wotí tí ndú wálá nô. Yo delè 'ví kònò ndâ 'duù 'dáá gî.
52005015	Yo kèèndè vò i gbí òkò tí yo lá. À 'ví dù gbí njembí yo ta o 'dáá gî káa có gítí bà bàkà tó i gbí òkò tí yo, ta có gítí bà bàkà tó i ji ndâ 'bí tende 'duù.
52005016	Yo 'ví dù ta pétékè tàkòcò yo ta o 'dáá gî.
52005017	Yo 'ví kaṛa tà bà 'deke tí yo ji Mbíṛì lá.
52005018	Yo má gbí dà, yo 'ví 'dè nìkì maa ji Mbíṛì, à delè má volo mítí yo gî, yo má gbí mbúlùwu, yo 'ví 'dè nìkì maa ji yí, tacó ŋìnò a ŋa có ŋìnó náa à gbí njembí wó gítí yo tí ndâ mbe kû 'vala ta ṛè mì Bìndi-Mbíṛì tí Jézù nó ká nò.
52005019	Yo 'ví 'buuku muu wotí mì Bèṛi-mì-Mbíṛì lá.
52005020	Yo delè 'ví go 'véṛè mítí có ŋìnó náa a Mbíṛì ká wu mí gbí nje 'duù nó lá.
52005021	Yo 'viiki gbí có kùṛo má kózò gi. Yo má 'de có tí nò tí yúcó, yo 'ví nanaka muu yo mítí~,
52005022	káa yo má 'de tí 've có, yo 'ví mò tí yo 'do tí ndâ 've i 'dáá gî gî.
52005023	Ze kû 'deke tí ze ji Mbíṛì tí mbe kû je tó bà dù ndò ji ndâ 'duù, máa, yí 'ví kaa yo mò gí mì wó. Yí 'ví si yo 'ví dù ta gbí dìì yo nìkì maa, ta bà lê tí yo wálá, ta vò i tí lilí yo wálá, ta njembí yo ngbáṛángà'i kû ù ta ndi bà gì Mbe tí ndoo Jézù tí Bìndi-Mbíṛì.
52005024	Mbíṛì tí mbe tè'é tí yo bà si yo 'ví dù tí ndâ mbe bàkà sóló i wálá, tacó yí me mbe ne 'do tí po ngo nje wó lá.
52005025	Yo 'deke tí yo ji Mbíṛì tacó tí ze, ndâ ná'vindí ze.
52005026	Yo 'vee ndâ ná'vindí ze kà ta njembí bà zè Mbíṛì tacó tí ze.
52005027	Ye kû be ji yo a tí Mbe tí ndoo énó máa, yo 'ví 'deke wáràgà tí nó ji ndâ ná'vindí ndoo á mì yo kà 'dáá gî.
52005028	Nambeè mì Mbe tí ndoo Jézù tí Bìndi-Mbíṛì 'ví dù ta yo.
53001001	Muu ze tí ndâ mbe kû cu wáràgà tí nó a ndâ 'duù ta'ô: ŋìnó a ye tí Páwòlò, giì je ndâ Sìlìvánò ta Tìmàtéyò. Ze kû cu wáràgà tí nó ji yo tí ndâ 'duù mì Mbíṛì tí Bu ndoo, tí ndâ 'duù mì Mbe tí ndoo Jézù tí Bìndi-Mbíṛì, mbe kû kili ta ṛè mì Bìndi-Mbíṛì mí gbí gbata Tèsàlónìkà.
53001002	Ze kû 'deke tí ze ji Mbíṛì tí Bu ndoo, ze delè kû 'deke tí ze ji Mbe tí ndoo Jézù tí Bìndi-Mbíṛì, máa, ndú 'ví cù 'dê ngo cù ndú mítí yo, ndú delè 'ví si yo 'ví dù nìkì maa.
53001003	Àá mì ze a ndeṛè tacó bà 'dè nìkì maa ji Mbíṛì go ŋìnó náa à tí~ tacó tí yo 'dáá gî, ndâ ná'vindí ze, tacó yo kpónó kû tee njembí yo mítí Mbíṛì ta wotí tí~ ndii ŋìnó sàà kùṛo gî. Yo delè kû zè tí yo gbí òkò tí yo nìkì ta banga tí~ ngé ndii gî.
53001004	Ze kû mba tí ze ta ṛè yo kùṛo ndâ 'bí mbe kû kili ta ṛè mì Bìndi-Mbíṛì, tacó à tà kpêtí má kû pèè mbí yo ta bà mèèkè'i tí yo, yo kpòò kû tee káa njembí yo mítí Mbíṛì.
53001005	Gbí có bà tee njembí yo kácáá mítí Mbíṛì nò énó máa, yo ŋò ni gî máa, yí a mbe waa yúcó. Káa mboo tàkò ŋa i tí nò náa yo kû me nò a bà bàkà yo mì Mbíṛì tí ndâ bòò-gba mì wó tí Mbíṛì.
53001006	Mbíṛì bà waa có ta yúcó, yí bà kèèndè mbugo tí nó náa yo kuu gbí~ nó á mítí ndâ mbe kû mbu yo nó gî.
53001007	Bìndi~ yí bà kaa yo tí ndâ 'duù tí nó náa à kpónó kû mèèkè'i tí yo nó mítí tó bàndò tí nó náa yí bà kaa ze mítí~ nó ta o bà tùbà tí Jézù mì wó 'do gbíṛì ta ndâ basìlì mì wó tí Mbíṛì, náa yí je wotí ji ndú.
53001008	Jézù ta o tí nò bà da nó gì co gbí ngba wu gí bà kèèndè có ndâ vò i mì ndâ mbe si Mbíṛì tí có lá, ta ndâ mbe biya bà ùnje gítí Banga-Ngú-Có mì wó tí Jézù tí Mbe tí ndoo, ji ndú.
53001009	Ndâ ŋa ndâ 'duù tí nò bà mbu ji bà waa có mítí ndú, énó máa, ndú 'ví dù tí ndâ vóló-volo 'duù dúú bà ya tí~, giì je bà mò ndú 'do kùṛo Mbe tí ndoo gî, à delè bà mò ndú 'do gbí ngba wotí mì wó gî.
53001010	Yí bà me ndâ i tí nò a i ta o tí nó náa yí bà gì tí~, tacó wàa, ndâ 'duù tí nó náa yí kaa ndú mò gí mì wó gî nó 'ví ùlù yí, ta bà te duù mítí wó nô. Yo ta o tí nò delè bà dù kuu gbí òkò tí ndâ mbe kû ùlù Jézù, tacó yo ùnje gítí yúcó tí nó náa ze táánò 'dè ji yo nó gî.
53001011	Ŋìnò a ndeṛè bà 'deke tí ze ji Mbíṛì ta o 'dáá gî ká nò. Ze kû yù nambeè 'do mì wó, máa, yí 'ví si yo 'ví dù tí ndâ 'duù mbe 'vii tí ndâ 'duù ŋìnó náa yí tè'é tí ndú gî, yí delè ta wotí mì wó 'ví si yo 'ví bàkà go ndâ tó có tí nó 'dáá gbí njembí yo nô, tacó wàa, yo 'ví cee ta nèté tí nó náa yo kû bàkà yee tí kpónó nó 'do gbí có mì bà tee njembí yo mítí wó.
53001012	Gbí ŋa kpokèjì tí nò, ndâ 'duù bà ùlù ṛè Mbe tí ndoo Jézù 'do gbí có mì yo, ndú delè bà ùlù ṛè yo 'do gbí có mì wó, á 'do gbí nambeè mì Mbíṛì, delè 'do gbí nambeè mì Mbe tí ndoo Jézù tí Bìndi-Mbíṛì.
53002001	À má gítí Ṛi bà gì Mbe tí ndoo Jézù tí Bìndi-Mbíṛì, ta có gítí bà kili ndoo toko gbaànjé mí mì ndoo ta ndú ta Ṛi tí nò,
53002002	kòcò ze ji yo énó máa, yo 'ví co ká ngé kû gu ta gúku 'do gbí có mì 'bí 'duù mbe bàkà tí wó tí mbe 'dè-kòcò ta wotí mì Bèṛi-mì-Mbíṛì, ta ndâ mbe kû fiini có énó máa, Ṛi tí nò co sàà gî nó lá. Njembí yo delè 'ví mù 'do gbí có mì 'bí 'duù mbe 'dè 'véṛè ji yo énó máa, a ze ká cu wáràgà ji yì ta ŋa có tí nò nò lá.
53002003	Yo si 'bí 'duù 'ví eendi yo gítí bà koṛo ŋa ndâ có tí nò lá. Tacó Ṛi tí nò tí Ṛi bà gì Mbe tí ndoo nò bà co a i bìndi bà gì 'duù tí nó tí gbolò mbe kû gbì gbí njembí wó gítí vò i ta Mbíṛì nô. 'Duù tí nò náa muu wó bà 'va tí to nò,
53002004	a mbe kû jòò gbí có ta ndâ bààcì 'dáá gî. Yí delè a mbe si tí wó tí i ndii ndâ i tí nó náa ndâ 'duù kû ci i ji ndú nó 'dáá gî. Yí si tí wó tí gbolò i tí ŋa ŋìnó náa ndú kpónó nje bá ta Mbíṛì ká gbaànjé. Yí delè kpónó kû kò kò ji ndâ 'duù máa, yì lá a Mbíṛì.
53002005	Bà mbí yo ó-ò? Ye táánò 'dè có gítí bà co Ṛi bà gì Bìndi-Mbíṛì nò ji yo ta o tí nó náa ye táánò kuu mì yo kà nó lá?
53002006	Yo delè ŋò i tí nó mbe kû zèè 'duù tí nó ta yúcó mì wó wálá nó, tii mí to, di tí o bà co Ṛi tí nó náa à ci nó, ni gî.
53002007	Bà jòò gbí có ta Bìndi-Mbíṛì kpónó kuu tí~, káa, a i náa à kû bàkà tí a i gbí ŋa kpokèjì ŋìnó náa bà 'di gbí~ kpò ndâ 'duù muu to tí nó gî, yee tí o tí nó náa à má mò i tí nó mbe kû nè kpokèjì 'do tí~ nó á 'do tí kpokèjì má kózò gî,
53002008	bìndi~ 'duù tí nò tí mbe kû gbì gbí njembí wó gítí vò i ta Mbíṛì nò bà giì co gí gbí ngbàà ṛi. Bìndi~ Mbe tí ndoo Jézù bà giì zi yí, ta bà òlò woò gbí nje wó mítí wó, bà co Jézù ta ngba wó bà zi yí gî.
53002009	Bà gì 'duù tí nò tí mbe kû gbì gbí njembí wó gítí vò i ta Mbíṛì nò bà dù a i ta wotí mì Vò-'duù-tí-nò. Yí bà gì gí bà bàkà ndâ mbù seṛè ta gbí ndú wálá, ta bà tùbà ndâ mbó, ta bà bàkà ndâ kpo-kpò i,
53002010	ta bà bàkà ndâ vo-vò tiṛì tacó bà ee ta ndi ndâ 'duù ŋìnó tí ndâ kánjí ku nô, tacó ndú biya bà dù ta go yúcó, tacó wàa ndâ yì 'ví 'de tí~ ta 'válá nò gî.
53002011	Tacó énò, Mbíṛì kû tuu vò muu ji ndú, tacó wàa, ndú 'ví ùnje ká gítí 'véṛè.
53002012	Mbíṛì bàkà énò tacó bà waa có mítí ndâ mbe si bà co tí kpokèjì ŋìnó jáá nó mí to, káa àá giì nìkì tí ndú a bà co tí lókó-loko kpokèjì nô.
53002013	Káa àá mì ze a ndeṛè tacó bà 'dè nìkì maa ji Mbíṛì tacó tí yo ta o 'dáá gî, ndâ ná'vindí ze, tí ndâ wú-gbí-ṛé Mbe tí ndoo. Tacó Mbíṛì táánò cu 'bì wó mítí yo 'do tí o bà 'bìtà bà suu to tí nó tacó bà 'vala yo ta bà bàkà yo mì Bèṛi-mì-Mbíṛì tí ndâ ngbáṛángà 'duù, delè ta ba ùnje mì yo gítí yúcó.
53002014	Mbíṛì tè'é tí yo tacó bà 'vala yo nò a i 'do gbí bà ma Banga-Ngú-Có mì ze ji yo, tacó wàa yo 'ví 'de tí~ ta bàndò bà dù yo ŋìndi yo gbí ngba Mbe tí ndoo Jézù tí Bìndi-Mbíṛì.
53002015	À má énò, yo 'dò kò yo mí to tí kpoò, wàa yo 'ví kpolo tí có tí nó náa ze táánò 'dè ji yo ta nje ze, ze delè giì cu ji yo ta wáràgà nô, ndâ ná'vindí ze.
53002016	Ze kû 'deke tí ze tacó tí yo ji Mbe tí ndoo Jézù tí Bìndi-Mbíṛì, ze delè kû 'deke tí ze ji Mbíṛì tí Bu ndoo, tí mbe kû zè ndoo nìkì maa, náa yí giì je tí~ ta 'dê njembí ji ndoo dúú kû ya tí~, giì toko ta bà koṛo tó có gítí 'válá bìndi ku mì ndoo, á 'do gbí nambeè mì wó,
53002017	énó máa, ndú 'ví si njembí yo 'ví dù tí yú njembí gbí bà bàkà ŋa ndâ tó i 'dáá gî, delè gbí bà 'dè yúcó.
53003001	Ndòngbú có mì ze ji yo 'ví énó máa, yo 'deke tí yo ji Mbíṛì tacó tí ze, ndâ ná'vindí ze. Yo 'deke tí yo ji Mbíṛì, tacó wàa, yí 'ví si có mì Mbe tí ndoo 'ví 'vèè gálà-gálà, wàa ndâ 'duù tí nó mbe 'di nó 'ví te duù mítí~, á go ŋìnó náa yo kpónó kû te ta duù mítí~ nô.
53003002	Yo delè 'ví 'deke tí yo énó máa, yí tí Mbíṛì 'ví 'vala ze á 'do 'bì ndâ mbe vò muu tí nó tí ndâ vóló-volo 'duù nó, tacó ndâ mbe tee njembí ndú mítí Mbíṛì lá nó ògbù ngé.
53003003	Káa Mbe tí ndoo me mbe 'dè có gî, wàa yí giì ŋònòkò gbí 'bá wó 'do tí po ngo nje wó gî nò lá. Yí bà je wotí ji yo gî, yí delè bà kpolo tí yo 'do tí Vò-'duù-tí-nò gî.
53003004	Káa à má gítí yo, ze bà be tí Mbe tí ndoo gî, máa, yo kpónó kû bàkà ndâ i tí nó náa ze táánò 'dè có gítí ndú ji yo nô, yo delè bà bàkà ndú kpòò kû ya tí~ gí kùṛo.
53003005	Ze kû 'deke tí ze ji Mbe tí ndoo énó máa, yí 'ví 'vìsì njembí yo tí njembí ndâ mbe ŋò tó bà zè tí mì Mbíṛì ni~, yí delè 'ví si yo 'ví dù tí ndâ 'duù ŋìnó mbe kû kònò vò i go i mì Bìndi-Mbíṛì nô.
53003006	Ze kû 'dè có ji yo ta ṛè mì Mbe tí ndoo Jézù tí Bìndi-Mbíṛì, ndâ ná'vindí ze, énó máa, yo dù gí ndiì 'do tí ndâ ná'vindí ndoo ŋìnó ta go bà bàkà nèté tí ndú wálá, mbe kû 'vala me go ŋa bà 'vala ndò tí nó náa ze táánò kpili ji yo nó lá nô.
53003007	Tacó yo ta kpéétí yo ŋò ni gî, énó máa, nèté mì yo a bà mèlè ndi ze. Káa yo ŋò ta ṛo yo gî máa, ze táánò ta o tí nó náa ze kuu mì yo kà nó me ndâ mbe kê-ṛo lá.
53003008	Ze táánò me ndâ mbe kû lì 'bì ze gí tà i 'do mì 'bí 'duù sínò lá. Jé lá! Ze táánò kû zò i 'do ká gbí bà ka wu'o mì ze. Ze táánò wu gbí gó ṛi gítí nèté mì ze lá, ze delè wu gbí bèbìlì lá. Ze bàkà énò tacó wàa, ze 'ví ba gbímbí yo ta bà zò-mítí-yo nò lá.
53003009	Ze táánò kû ziki tí ze ta bà bàkà nèté ṛé'bè-ṛé'bè ta wu'o nò, me tacó máa yúcó mì ze tacó bà 'dè có ji yo énó máa, yo je i ŋìnó ji ze, yo bàkà énó ji ze, wálá nò, lá. Ze bàkà énò a i tacó bà tùbà bà bàkà nèté ji yo, tacó wàa yo 'ví bàkà go yí~.
53003010	Ze táánò 'dè có ji yo si ze kuu mì yo kà nó énó máa, 'duù má biya bà bàkà nèté gî, yí 'ví zò i lá, nò gî.
53003011	Káa ze kpónó kû 'di có énó máa, ndâ 'bí 'duù 'do gbí òkò tí yo kà a ndâ vo-vò mbe kpó, ta go bà tee 'bì ndú mítí nèté tí ndú wálá. À tí ndú káa go bà yuu nje ndú gí gbí có mì ndâ 'bí 'duù ta ṛè ndú gbí~ wálá.
53003012	Ze kû 'dè có ji ndâ ŋa ndâ 'duù tí nò ta ṛè mì Mbe tí ndoo Jézù tí Bìndi-Mbíṛì énó máa, ndú si ŋa nèté tí nò mí to, wàa ndú 'ví bàkà a nèté tacó bà 'de ta i bà ko ta tí ndú.
53003013	Wo yo 'ví co ta bà bàkà i ŋìnó náa à tí~ nó lá, ndâ ná'vindí ze.
53003014	'Bí 'duù gbaànjé gbí òkò tí yo má biya bà 'di có tí nó náa ze cu mí gbí wáràgà tí nó nó gî, yo 'ví kìì'bà 'do tí 'duù tí nò. Nèté mì yo 'ví dù ta yí káká'i wálá. Tacó wàa, yí 'ví ŋò tí~ ni énó máa, kpokèjì tí nò náa yì kû co tí~ nò a lókó-loko kpokèjì.
53003015	Káa yo 'ví mèèkè'i tí wó go bà mèèkè'i tí ku'dì nó lá. Yo kpo-gbí-tà-tù wó, tacó yí a ná'vindí yo, tacó wàa, yí 'ví dele ta ndi wó gítí jáá kpokèjì.
53003016	Ze kû 'deke tí ze ji Mbe tí ndoo, tí mbe kû si ndâ 'duù kû dù nìkì maa, énó máa, yí 'ví si yo 'ví dù nìkì maa ta o 'dáá gî, gbí ŋa ndâ kpokèjì 'dáá gî. Mbe tí ndoo 'ví dù ta yo ta o 'dáá gî.
53003017	Ŋìnó a ye tí Páwòlò ká kû cu ndâ 'vé tí nó ji yo mí gbí wáràgà tí nó ta 'dóó 'bì ye. Ŋìnó a mbó ndi 'bì ye gbí ndâ wáràgà mì ye 'dáá gî ká nô. Ŋìnó a cè ŋa bà cu wáràgà mì ye ká nô.
53003018	Ye kû yù nambeè 'do mì Mbe tí ndoo Jézù tí Bìndi-Mbíṛì tacó tí yo 'dáá gî.
54001001	Ŋìnó a ye tí Páwòlò, tí tú mì Bìndi-Mbíṛì tí Jézù. Ye gì tí tú mì Bìndi-Mbíṛì go có mì Mbíṛì tí mbe 'vala ndoo, delè go có mì wó tí Bìndi-Mbíṛì tí Jézù tí nó, náa ndoo kû koṛo 'válá lì mítí wó nô. Ye kû cu wáràgà tí nó.
54001002	Ji wò tí Tìmàtéyò, tí 'dóó 'viì mì ye, náa ndà só ta ndà kû tee njembí ndà mítí Bìndi-Mbíṛì. Ye kû 'deke tí ye ji Bu ndoo tí Mbíṛì, ye delè kû 'deke tí ye ji Bìndi-Mbíṛì tí Jézù, tí Mbe tí ndoo, máa ndú 'ví bàkà nambeè mì ndú, wàa ndú 'ví ŋò yê ṛo lo. Ndú delè 'ví si wò 'ví dù ta 'dê njembí lo.
54001003	Ye táánò ci wò ta o tí nó náa ye kû ya gí tàkò to Mèsìdónìyà nó, máa wò 'ví co 'do gbí gbata Éfàsù lá. Tacó wàa wò 'ví ŋò ta có gítí ndâ ŋa ndâ 'duù tí nó mbe kû nìbà ndâ sú có ji ndâ 'duù á bìndi có mì Mbíṛì nô.
54001004	Nèté mì ŋa ndâ 'duù tí nò a bà je mbí ndú kpolo ma mítí ndâ tà-ká-tà mì ndâ ká gù ndú, ta bà 'deke ndâ ṛè ndâ ká gù ndú mèè ji ndâ 'duù. Káa ndâ ŋa ndâ i tí nò náa ndú kû bàkà nò a ndâ i mbe kû ŋònòkò muu ndâ 'duù 'do tí bà bàkà go có mì Mbíṛì, náa 'duù kû ŋò ni ta bà tee njembí wó mítí Mbíṛì nô.
54001005	Káa ndoo kû nìbà i ji ndâ 'duù tacó wàa ndú 'ví zè ndâ 'bí ka ndú nìkì maa, tí ŋa tó bà zè tí ŋìnó mbe gì 'do gbí ndâ ngbáṛángà njembí, ta tó muu, ta bà ùnje gítí Mbíṛì ta njembí 'duù gbaànjé.
54001006	Ndâ ŋa ndâ 'duù tí nò ne 'do tí cèe kpokèjì mì yúcó gî. Ndú kû ya ká yàlàkàà gí tàkò ndâ 'bí ŋa ndâ có ta njì gbí ndú wálá.
54001007	Ndú kû bàkà tí ndú tí ndâ kpo-kpò mbe 'di gbí ndâ có mì Mòze, káa ndú 'di gbí ndâ có tí nò náa ndú kû 'dè nò lá. Ndú delè ŋò ndâ i tí nó náa ndú kû 'dè có gítí ndú nó ni ká lá.
54001008	Ndoo ŋò ni gî máa, ndâ có mì Mòze a ndâ tó có, náa 'duù má ŋò ndeṛè ndú ni gî nò.
54001009	Ndoo delè giì ŋò ni gî, máa, à kû 'dè có me ji ndâ tó 'duù lá. À kû 'dè có a i ji ndâ mbe bàkà vò i, go ndâ mbe ngbútù, ta ndâ mbe bàkà i-Mbíṛì lá, ta ndâ mbe bèè ṛo Mbíṛì, ta ndâ mbe zi ndâ bu ndú ta ndâ nawu ndú, ta ndâ mbe zi ku.
54001010	À giì 'dè có a i ji ndâ mbe zingbà ta ndâ niì, ta ndâ mbe sì ta ndâ 'bí ka ndú 'dakò, ta ndâ mbe ngbà ndâ 'duù, ta ndâ mbe 'véṛè, ta ndâ mbe see tí ndú gítí 've có, ta ndâ mbe bàkà ndâ 'bí ŋa i ŋìnó mbe co tende 'do tí cèe bà nìbà i tí nó
54001011	mbe ya 'vii ta ŋa seṛè Banga-Ngú-Có tí nó náa Mbíṛì tí nó náa ndoo kû ùlù yí nó kpili ji ye, máa, ye kpolo tí~, wàa ye 'ví ma ji ndâ 'duù nô.
54001012	Ye 'dè nìkì maa ji Bìndi-Mbíṛì tí Jézù tí Mbe tí ndoo, mbe je wotí ji ye, tacó yí ŋò ni gî máa, ye bà bàkà nèté mì yì go có tí nó náa à gbí muu yì nó gî.
54001013	Ye táánò sàà a mbe kû 'dè ndâ vò có gí bà tí Jézù. Ye táánò a mbe kû mèèkè'i tí ndâ 'duù mì wó. Ye delè táánò a mbe kû go ndú ta zu ngò. Káa Mbíṛì giì toṛo ndâ vò i mì ye nò 'dáá gî mítí wó tí bàà, tacó yí ŋò ni gî, máa, ye táánò ŋò ndâ vò i tí nò náa ye kû bàkà nò ni lá, tacó ye ta o tí nò ùnje gítí Bìndi-Mbíṛì kálásê.
54001014	Mbíṛì bàkà nambeè ji ye me gbolò, ta bà wu bà ùnje, ta bà zè Bìndi-Mbíṛì tí Jézù nìkì maa mí gbí njembí ye me gbolò.
54001015	Có tí nó náa à 'dè máa, «Bìndi-Mbíṛì tí Jézù táánò gì gí muu to nó tacó bà 'vala ndâ mbe bàkà vò i,» nó a cèe yúcó ta kponje gítí~ wálá, tí cèe có mbe 'vii tí có bà ùnje gítí~ ta njembí 'duù gbaànjé. Ye a fùúfû gbí òkò tí ndâ mbe bàkà vò i 'dáá gî.
54001016	Káa ta ndâ ŋa ŋìnó 'dáá gî, Mbíṛì giì bàkà nambeè ji ye mí pí ndâ vò i mì ye nò me gbolò. Tacó wàa, Bìndi-Mbíṛì tí Jézù 'ví tù ta bà bà kònò ndâ mbe bàkà vò i ji ndâ 'duù ŋìnó 'dáá gî á kèjì gí bà ùnje gítí wó tacó bà 'de 'válá ŋìnó mbe cee lá nô.
54001017	Ndoo te duù mítí Mbíṛì, ndoo ùlù yí tí gba tí nó mbe cee lá nó, kpòò ya tí~. Ndoo te duù mítí Mbíṛì, ndoo ùlù yí tí 'duù tí mbe dù tí ká nó, kpòò ya tí~. Ndoo te duù mítí Mbíṛì, ndoo ùlù yí tí nó náa ndoo ŋò yí ta ṛo ndoo lá nó, kpòò ya tí~. Go-i-tí-nò!
54001018	Ye kû 'deke a tí ye ji wò máa, bà mbí lo 'ví ò tí ndâ có mì ndâ mbe ma có mì Mbíṛì náa ndú táánò 'dè gítí lo nó lá, Tìmàtéyò, 'viì mì ye. Kpolo tí ndú mì gbí njembí lo, wàa wò 'ví gò gó go i mì ngáángbá 'viì-'dakò.
54001019	Ndâ zí'i-gó mì lo 'ví dù a bà tee njembí lo mítí Mbíṛì, ta bà dù ta tó muu. Ye kû 'dè có tí nò ji wò tacó ndâ 'bí 'duù táánò bàkà vò muu, bìndi~ ndú giì mèèkè gbí bà ùnje mì ndú gítí Mbíṛì kùdùù gî.
54001020	Ndâ 'bí 'duù sósò'ô 'do gbí òkò tí ndâ 'duù tí nò a ndâ Ìmànáyò ta Àlèsándòrò, náa ye táánò ká waa có mítí ndú ta bà kaa ndú ji Gba-vò-i, tacó wàa ndú 'ví no bà 'dè zu có gí bà tí Mbíṛì ngbó.
54002001	Má énò, kpédélé có mì ye ji wò énó, máa, wò 'ví 'deke tí lo ji Mbíṛì tacó tí ndâ 'duù 'dáá gî. Wò 'ví yù i gítí miṛi lo 'do mì Mbíṛì. Wò 'ví yù nambeè 'do mì wó tacó tí ndâ 'bí 'duù. Wò delè 'ví 'dè nìkì maa ji yí.
54002002	Wò 'ví 'deke tí lo ji Mbíṛì kpolo ma tacó tí ndâ gba mì ndoo, ta ndâ kpo-kpò 'duù kùṛo ndoo, tacó wàa ndoo 'ví 'vala ta wo gbí òkò tí ndoo lá, ndoo 'ví 'vala a i gbí 'dê tí, ta bà te duù mítí Mbíṛì, delè ta bà bàkà ndâ i ŋìnó mbe 'vii á ṛo 'bá nô.
54002003	Bà 'deke tí ndoo énò a tó i mbe kû peteke tàkòcò Mbíṛì tí mbe 'vala ndoo.
54002004	Tacó à tí wó a go bà 'vala ndâ 'duù 'dáá gî, tacó wàa, ndú 'ví ŋò yúcó ni~.
54002005	Tacó Mbíṛì ká gbaànjé cuki. Mbe kû 'viindi gbí òkò tí ndâ 'duù muu to tí nó ta Mbíṛì delè ká gbaànjé, tí Bìndi-Mbíṛì tí Jézù,
54002006	mbe sì miṛi wó ji ku á muu ndâ 'duù 'dáá gî. Mbíṛì táánò tuu yí tí mbe ma có 'válá ji ndâ 'duù ta tó o mì wó mbe 'vii gbí muu wó tí Mbíṛì.
54002007	Ye kû 'de ji wò ta yúcó, ye jé 'dè 'véṛè lá, máa, àá táánò je ye tí mbe nìbà có tí nò tí yúcó nò ji ndâ 'duù ŋìnó náa ndú me ndâ Jùdéyà lá nó, tacó wàa, ndú 'ví ùnje gítí~.
54002008	Má énò, có gbí muu ye énó máa, ndâ 'duù tí ndâ bàndò 'dáá gî 'ví 'deke tí ndú ta bà kaa 'bì ndú, tí 'bì ndâ yê ta vò i mì ndú wálá, á gí yaà ji Mbíṛì, ta pétékè tàkòcò ndú, delè ta gbínje gbí òkò tí ndú wálá.
54002009	Có mì ye ji ndâ niì énó máa, ndú 'ví yuu bòngo ŋìnó mbe 'vii á ṛo 'bá mbe te nô mí ṛo ndâ 'duù lá nô. Ndú delè 'ví je mbí ndú kpolo ma mítí bà te banga cèkèè tacó bà mà tí ndú ji ndâ 'duù lá;
54002010	ndú 'ví te banga a i ta bà bàkà ndâ tó i á go i mì ndâ ŋa ndâ niì ŋìnó mbe tùbà tí ndú tí ndâ mbe ùnje gítí Mbíṛì gî nô.
54002011	À delè má kû nìbà i ji niì, yí 'ví dù ngbìì. Yí delè 'ví te duù mítí 'duù tí nò mbe kû nìbà i ji yí nò.
54002012	Ye ùnje gítí~ énó máa, niì 'ví dù tí mbe nìbà i ji ndâ 'dakò nò lá. Yí delè 'ví dù pí tí ndâ 'dakò lá. Yí 'ví dù ngbìì kùṛo ndâ 'dakò.
54002013	Tacó Mbíṛì táánò suu kùṛo a Ádàmà tí 'dakò, bìndi~ yí giì suu Évà tí niì.
54002014	Gba-vò-i delè táánò ee me ndi Ádàmà lá, yí ee a ndi Évà tí niì, bìndi~ niì giì kpò có mì Mbíṛì gî.
54002015	Káa a bà jò ndâ 'viì ká bà 'vala ndâ niì, náa ndú má dù tí ndâ niì ŋìnó mbe aanga muu ndú mítí bà tee njembí ndú mítí Mbíṛì nò.
54003001	Có tí nó máa, go bà dù tí gbolò 'duù kùṛo ndâ mbe kû kili ta ṛè mì Bìndi-Mbíṛì má tí 'duù, yí kû koṛo a tó có ngé waa gî nó, a yúcó ta kponje gítí~ wálá.
54003002	Káa ŋa 'duù tí nò 'ví dù me mbe kû bàkà ndâ i-nô lá. Yí 'ví dù me mbe kò njèèkù niì lá. Yí 'ví dù a i tí 'duù ŋìnó ta ngbáṛángà muu wó. Yí 'ví dù me 'duù ŋìnó mbe kû bàkà ndâ i-'viì nó lá. Yí 'ví dù a i tí 'duù ta muu ká tí wó. Yí 'ví dù tí 'duù ŋìnó ta njekèjì 'bá mì wó ká ngàà ji ndâ 'duù. Yí delè 'ví dù tí mbe nìbà tó kpokèjì bà 'vala~ ndò ji ndâ 'duù.
54003003	Ŋa 'duù tí nò 'ví dù me vò mbe njù pe lá. Yí 'ví dù me mbe kùmùkù ndâ i mì ndâ 'duù lá. Yí 'ví dù a i tí 'dê 'duù, me mbe gbínje lá. Yí delè 'ví dù me mbe go ndâ kpo-kpò i lá.
54003004	Yí 'ví dù tí ŋa 'duù ŋìnó mbe ni bà 'viindi 'bá mì wó nìkì maa gî, náa ndâ 'viì mì wó kû 'di có mì wó, delè náa ṛo ndâ 'duù ká ngbáṛángà'i gítí ndâ 'viì mì wó.
54003005	Tacó bà kpolo tí 'dóó 'bá mì wó má kpò yí gî, yí bà 'de wotí gítí bà kpolo tí 'bá mì Mbíṛì 'do kòtí 'di?
54003006	Yí 'ví dù me ngú mbe ùnje gítí Jézù lá. Tacó yí bà luguu á tí wó ta bà si tí wó tí gbolò 'duù ta kpéétí wó, bìndi~ Mbíṛì bà waa có mítí wó go bà waa có mítí Gba-vò-i.
54003007	'Duù tí nò 'ví dù a ŋa 'duù ŋìnó náa ndâ 'duù ŋìnó mbe ùnje gítí Bìndi-Mbíṛì lá nó kû te duù mítí wó. À má me énò lá, ṛè wó bà volo gî, bìndi~ yí bà tè wú mì Gba-vò-i.
54003008	Ndâ mbe kû konì ndâ mbe kû kili ta ṛè mì Bìndi-Mbíṛì nó 'dáá gî delè 'ví dù a ndâ ŋa ndâ 'duù ŋìnó náa ndâ 'duù kû te duù mítí ndú nô. Ndú 'ví dù tí ndâ mbe 'dè yúcó. Ndú 'ví dù me ŋa ndâ 'duù ŋìnó náa pe kò ndú gî nó lá. Ndú delè 'ví dù me ndâ mbe go ndâ kpo-kpò i lá.
54003009	Ndú 'ví dù tí ndâ 'duù ŋìnó ta muu ndú ngbáṛángà'i, mbe kû ùnje gítí có mì Bìndi-Mbíṛì 'do ká ngé ṛèngbó~.
54003010	À 'ví ŋò muu ndú kùṛo kózò gî, bà lê má tí ndú wálá, à 'ví giì bàkà ndú.
54003011	Ndâ niì ŋìnó mbe kû konì ndâ mbe kû kpolo tí ndâ mbe kû kili ta ṛè mì Bìndi-Mbíṛì nó, delè 'ví dù a ŋa ndâ niì ŋìnó náa ndâ 'duù kû te duù mítí ndú nô. Ndú 'ví dù me ndâ mbe nì ṛè lá. Ndú 'ví dù tí ndâ niì ŋìnó ta muu ndú ngbáṛángà'i nô. Ndú delè 'ví dù tí ŋa ndâ niì ŋìnó mbe kû bàkà nèté ta njembí ndú gbaànjé nô.
54003012	Ndâ 'dakò ŋìnó tí ndâ mbe kû konì bà kpolo tí nèté gítí ndâ mbe kû kili ta ṛè mì Bìndi-Mbíṛì nó delè 'ví dù me ndâ bu njèèkù niì lá. Ndú delè 'ví dù a ndâ ŋa ndâ 'duù ŋìnó mbe kû kpolo tí ndâ 'bá mì ndú, ta ndâ 'viì mì ndú nìkì maa.
54003013	Tacó ndâ 'duù kû te duù mítí ndâ mbe kû bàkà nèté bà konì ndâ mbe kû kili ta ṛè mì Bìndi-Mbíṛì jáá. À delè tí ndú a wotí bà 'dè có gítí bà tee njembí ndú mítí Bìndi-Mbíṛì ta gúku tí ndú wálá.
54003014	Ye kû cu wáràgà tí nó ji wò ta có bà ya gí mì yo kà gbí muu ye.
54003015	Káa 'bí i máa tii bà ya ye gí kà gî, wò 'ví ŋò énó máa, ndâ 'duù 'ví 'vala 'bá mì Mbíṛì nìkì maa. Ye kû nì a ndâ mbe kû kili ta ṛè mì Bìndi-Mbíṛì, tí ndâ 'viì mì Mbíṛì tí nó tí wu Mbíṛì, delè tí ndâ mbe kû te ṛè có mì Mbíṛì gí yaà tí kpoò nô.
54003016	À dú káa yúcó máa, bà 'di gbí kpokèjì mì Mbíṛì táánò sàà a gbolò cò kóó. Có kóó tí nò a Bìndi-Mbíṛì, tí mbe gì gí muu to tí nó táánò tí 'duù. A Bèṛi-mì-Mbíṛì táánò ká tùbà tí wó, ndâ basìlì táánò ŋò yí gî, àá táánò ma có tí wó ji ndâ 'duù gî. Ndâ 'duù táánò ùnje gítí wó muu to tí nó gî, àá táánò te yí ya tí~ gí gbíṛì gî.
54004001	A Bèṛi-mì-Mbíṛì ká 'dè có ta nje wó ngbáṛángà'i énó máa, ndâ 'bí 'duù gbí ndâ sè sili tí nó gí kùṛo o bà gì Bìndi-Mbíṛì káká'i nó bà je mbí ndú kpolo ma a i gítí bà ṛu ndi ndâ 'véṛè mì ndâ bààcì á bìndi có mì Mbíṛì.
54004002	Ndâ mbe 'dòkò có mì ndâ ŋa ndâ bààcì tí nò a ndâ mbe 'véṛè, tí ndâ mbe tiṛì ta ndi nô bà 'dè 'véṛè káká'i á ṛo ndú wálá.
54004003	Ndâ 'bí ŋa 'véṛè mì ndú máa: bà kò niì a vò i kùṛo Mbíṛì, wàa ndâ 'duù delè 'ví gee tí ndú 'do tí ndâ 'bí ŋa ndâ i-zó-zò. Káa Mbíṛì táánò suu ndâ i tí nò náa ndâ vò 'duù tí nò kû 'dè có máa ndâ 'duù 'ví zò ndú lá nò, tacó wàa ndâ mbe ùnje gítí Bìndi-Mbíṛì, tí ndâ mbe ŋò yúcó ni gî, 'ví zò ta bà 'dè nìkì máa ji Mbíṛì ta líkí'o tí ndú.
54004004	Mbíṛì táánò suu 'dáá káa ndâ tó i, tacó wàa ndoo 'ví zò ndú 'dáá gî ta pétékè tàkòcò ndoo, náa ndoo má a ndâ mbe ŋò tó i náa 'duù bàkà ji ndoo ni~ nò. Má énò, ndoo 'ví bè ndâ 'bí i, máa, ndú a ndâ vò i nò lá.
54004005	Tacó a có mì Mbíṛì, toko ta bà 'deke tí ndoo ji Mbíṛì tacó ndâ i tí nò, ká kû bàkà ndú tí ndâ ngbáṛángà i.
54004006	Wò má nìbà ndâ có tí nò 'dáá gî ji sè ndâ ná'vindí lo, gbí~ énó máa, wò bà dù tí tó mbe bàkà nèté mì Bìndi-Mbíṛì tí Jézù. Wò delè kû nì a bà~ máa, bà nìbà i mì Bìndi-Mbíṛì náa wò kû ṛu ndi~ nó ya gí gbí mbelè lo ngé tè gî.
54004007	Nèté mì lo 'ví dù ta ndâ ŋónókó tà-ká-tà ta i gbí ndú wálá gítí ndâ i muu to tí nó nó lá. Aanga muu lo mítí bà dù tí 'duù mì Mbíṛì.
54004008	Bà tala bà ngaka tí 'duù tacó bà je wotí ji dìì wó a tó i, káa bà tala bà ngaka tí 'duù tacó bà bàkà go có mì Mbíṛì a kpóló-kpolo i co tí bà ngaka tí tacó bà je wotí ji dìì 'duù gî. Tacó 'duù bà 'de i gbí~ ta bà~ só: 'bí~ gbaànjé á si yí muu to tí nô, bìndi~ 'bí~ á bìndi ku mì wó.
54004009	Tee njembí lo mítí có tí nò, tacó ŋìnò a yúcó ngé waa gî.
54004010	Tacó énò, ndoo kpónó kû te kpo muu, ndoo delè kû bàkà nèté tí kpoò, tacó ndoo kû koṛo có lì a i mítí Mbíṛì tí nó mì ndoo, tí wu Mbíṛì mbe kû 'vala ndâ 'duù 'dáá gî nô. Co tí ndâ i 'dáá gî, yí kû 'vala a ndâ mbe ùnje gítí yúcó tí nò.
54004011	Nìbà ndâ có tí nò ji ndâ 'duù, wàa wò 'ví ŋò máa, ndú bàkà go ndú.
54004012	Si tí lo ji ndâ 'duù wàa ndú 'ví ŋonoko wò máa, wò a 'viì nò lá. Dù tí mbe nìbà ndâ ŋa ndâ tó i 'dáá gî, go bà 'dè banga nje, ta tó 'válá, ta bà zè ndâ 'duù nìkì maa, ta bà dù ta ngbáṛángà njembí, ji ndâ mbe ùnje gítí Bìndi-Mbíṛì.
54004013	Dù kû 'deke wáràgà mì Mbíṛì, wàa wò 'ví nìbà ndâ có gbí~ ji ndâ 'duù 'dáá gî, yee tí o bà gì ye gí mì yo kà.
54004014	Bà mbí lo 'ví ò tí i-nambeè tí nó táánò náa Mbíṛì je ji wò ta o tí nó náa ndâ mbe ma có mì Mbíṛì 'dè ta có, bìndi có tí nó ndâ kpo 'duù mì ndâ mbe kû kili ta ṛè mì Bìndi-Mbíṛì giì tee ta 'bì ndú mítí lo nó lá.
54004015	Koṛo gbí có tí nò náa ye 'dè ji wò nò tí kpoò, bìndi~ wò 'ví mèlè ndi ndâ i tí nò náa ye 'dè có gítí ndú ji wò nò. Tacó wàa ndâ 'duù 'ví ŋò máa, wò me mbe ja gí ndiì lá.
54004016	Kpolo tí lo, wò delè 'ví kpolo tí i tí nó náa wò kû nìbà~ ji ndâ 'duù nô. Bàkà ndâ i tí nò ta o 'dáá gî, tacó wàa, wò 'ví 'vala ta miṛi lo, wò delè 'ví 'vala ta miṛi ndâ mbe kû 'di có mì lo 'do gbí vò i.
54005001	Wò 'ví 'dè gbí vò i mì 'duù ŋìnó tí kpo 'duù ji wò nó ji yí ta 'bê lá. 'Dè có ta yí pétékè'i, á go bà 'dè có mì lo ji bu lo. Wò 'ví 'dè có ji ndâ 'viì-'dakò á go bà 'dè có ji ndâ ná'vindí lo.
54005002	Bìndi~ wò 'ví 'dè gbí bà lê mì ndâ kpo niì ji ndú gbí tó kpokèjì á go bà 'dè có ji nawu lo. Bìndi~ wò 'ví 'dè gbí ŋa ndâ vò i mì ndâ 'vinî ji ndú ta ngbáṛángà njembí lo á go njembí 'duù gítí ndâ námì wó.
54005003	Yo 'ví te duù mítí ndâ nawù ku; ye kû nì a ndâ nawù ku ŋìnó tí ndâ mbe yê ta 'dóó 'duù mì ndú wálá nô.
54005004	Káa ndâ 'viì, ta ndâ 'viì-gù má kuu mì nawù ku, yo 'ví si ndú 'ví tala bà kpolo tí nawu ndú á go có mì Mbíṛì, tacó bà sì có ndâ nèté tí nó náa nawu ndú tí nò táánò bàkà gítí ndú si ndú gbí 'viì nó kùṛo má kózò gi. Tacó nèté bà kpolo tí ndâ mbe jò ndoo a nèté mbe kû peteke tàkòcò Mbíṛì.
54005005	Káa niì ŋìnó tí nawù ku ta 'viì mì wó wálá, delè ta 'dóó 'duù mì wó wálá nó, 'ví koṛo có gítí Mbíṛì, ta bà dù kû 'deke tí wó, ta bà yù i 'do mì Mbíṛì ta o 'dáá gî.
54005006	Káa ŋa nawù ku ŋìnó mbe zèè kpolo ma a ngê líkí'o muu to tí nó nó a kánjí ku.
54005007	'Dè có tí nò ji ndâ mbe kû kili ta ṛè mì Bìndi-Mbíṛì, tacó wàa ndâ 'duù 'ví ŋo ndi ndú lá.
54005008	'Dè có ji ndú máa, 'bí 'duù gbí òkò tí ndú má kpolo tí ndâ 'viì mì wó ta ndâ 'dóó nambe wó lá, gbí~ énó máa, 'duù tí nò biya nò a bà 'di có mì Bìndi-Mbíṛì gî. À delè nìkì káa 'duù ŋìnó mbe ùnje gítí Bìndi-Mbíṛì lá nó á co tí ŋa 'duù tí nò.
54005009	Wò 'ví cu mí gbí wáràgà bà cu ṛè ndâ nawù ku ŋìnó náa ndâ mbe kû kili ta ṛè mì Bìndi-Mbíṛì kû kpolo tí ndú nó káa ṛè ndâ nawù ku ŋìnó ta ndoò tí ndú ndii zi'duù-ta'ô gî nô. Ndú 'ví dù a ndâ niì ŋìnó jé mbe ṛàngà kù lá.
54005010	Delè ta ṛè ndú wu ta bà bàkà ndâ tó i ŋìnó go bà ko ndâ 'viì mì ndú gbí tó kpokèjì, ta bà konì ndâ yê, ta bà te wiṛi mítí ndâ mbe 'do 'do, ta bà caka kò ndâ mbe kû bàkà nèté mì Bìndi-Mbíṛì go i gbí tàkìì mì ndoo tí ndâ Jùdéyà tacó bà te wiṛi mítí ndú, ta bà koṛo có gítí bà bàkà ndâ tó i nô.
54005011	Káa yo 'ví cu ṛè ndâ nawù ku ŋìnó ta mbelè ndú kû i ngèlè kálásê nó lá. Tacó go bà-nò-vò-ndô má giì tanga mítí ndú ndii muu wotí bà koṛo có mì ndú gítí Bìndi-Mbíṛì gî, a có bà kò tí káká'i ká bà dù gbí muu ndú.
54005012	Bìndi~ ndâ 'duù bà giì kùtù a tí gítí ndú máa, ndú ŋònòkò gbí 'bá ndú 'do tí kpédélé ngo nje ndú gî.
54005013	Ndâ 'bí ŋa i gbí kû ndâ dó nawù ku tí nò ta mbelè ndú kû ì ngèlè kálásê nò, a jè, ta bà nò ta 'bá mì ndâ 'duù sàkàmàà. Ndú kùtàá má si ká mítí ndâ ŋìnó, má wálá, à nìkì ma. Káa ndâ i mbe giì volo ndú ngé gî, a ndâ bà kùtù tí, ta bà yuu tí ndú mí gbí ndâ i, ta ndâ có ŋìnó ta ṛè ndú gbí~ wálá, delè ta bà 'dè ndâ 'bí ŋa kpo-kpò có mbe 'vii ta ndú lá.
54005014	Ye koṛo có máa, àá bà 'vii ta ndâ nawù ku ŋìnó ta mbelè ndú kû ì ngèlè kálásê nó a bà kò ndâ 'bí ngú 'dakò, ndú 'ví jò ta ndâ 'viì, wàa ndú 'ví koṛo có gítí ndâ i-'bá mì ndú. Tacó wàa, ndâ ku'dì mì ndoo 'ví 'de ta kpokèjì bà ŋonoko ndoo lá.
54005015	Ye kû 'dè có tí nò tacó ndâ 'bí nawù ku kpónó 'dòkò 'do tí ndoo kû ṛu ndi Gba-vò-i gî.
54005016	Má énò, nambe 'bí niì gbaànjé gbí òkò tí yo tí ndâ mbe kû kili ta ṛè mì Bìndi-Mbíṛì má a nawù ku, à nìkì énó máa yí kpolo tí nambe wó tí nò, wàa sè yo 'ví koṛo có gítí sè ndâ nawù ku ŋìnó ta ndâ 'duù mì ndú wálá nô.
54005017	'Bí có mì ye káká'i ji wò a ŋìnó máa, yo 'ví te duù mítí ndâ tó kpo 'duù ŋìnó tí ndâ kùṛo yo nô. Ye kû nì a ndâ kpo 'duù ŋìnó mbe 'vii tí ndâ 'duù ŋìnó náa à 'ví te duù mítí ndú gî nô. Yo delè 'ví ko mboo ndâ nèté mì ndú ji ndú. Co tí ndâ i 'dáá gî, yo 'ví te duù mítí ndâ ŋa ndâ tó kpo 'duù ŋìnó mbe kû ma có mì Mbíṛì, ta ndâ ŋìnó mbe kû nìbà có mì Mbíṛì ta wotí tí~ nô.
54005018	Tacó à cu mí gbí wáràgà mì Mbíṛì énó máa, «À caka gbí nje mbe gbà deme ta wu ngo lá.» À giì cu 'bí~ máa, «Ko mboo nèté mì ndâ mbe bàkà nèté á ji ndú.»
54005019	À má kpì ngbàngà tí 'bí kpo 'duù ji wò, wò 'ví ùnje gítí có tí nò lá, sè~ káa ŋìnó wò má 'di có tí nò 'do gbí nje ndâ 'duù go só, go ta'ô, kózò gi.
54005020	'Bí 'duù gbaànjé gbí òkò tí ndâ kpo 'duù mì yo má nanaka muu wó mítí bà bàkà vò i, wò 'ví 'dè gbí vò i mì wó nò ji yí mí kùṛo ndâ mbè 'duù, tacó wàa ndâ 'bí ka wó kpo 'duù 'ví cì ta gúku bà bàkà ŋa i tí nò.
54005021	Ye kû see wò ji Mbíṛì, ye kû see wò ji Bìndi-Mbíṛì tí Jézù, ye delè kû see wò ji ndâ basìlì mì Mbíṛì, máa, wò 'ví kpolo tí ndâ có tí nó 'dáá náa ye 'dè ji wò nó ta kábà tí ndú. Wò delè 'ví njèè gbí òkò tí ndâ 'duù lá.
54005022	Gu gítí bà bàkà 'duù tí kùṛo ndâ mbe kili ta ṛè mì Bìndi-Mbíṛì lá. Tacó ndâ 'duù bà go wò á muu wó. Kpolo tí lo 'do tí ndâ vò i 'dáá gî.
54005023	Wò 'ví njù 've ngo mì lú lá. Wò ta o 'dáá gî 'ví ŋònòkò ngo njú-njù mì lo ta làmbu pe zùù-zùù énô, tí yeè gítí gbí yì lo, delè tacó sé'i kû bàkà wò ká tà ndi ka wó.
54005024	À kû ŋò vò i mì ndâ 'bí 'duù ká mítí njì ṛo ndú. Káa ndâ 'bí 'duù a ndâ gbàà'và, wò bà bàkà a o tacó bà 'di gbí vò i mì ndú.
54005025	Tó i delè ká énò, à ngùù lá. Káa 'duù kpêtí má tala bà ngùù tí wó tí~, àá bà co ká co gí sè.
54006001	Ndâ 'duù ŋìnó tí ndâ i-zógó-zogo mì ndâ 'bí ka ndú nó 'ví te duù mítí ndâ mbe tí ndú, tacó wàa à 'ví volo ṛè Mbíṛì lá, à delè 'ví no ta nje gítí bà nìbà i mì ndoo lá.
54006002	Káa ndâ i-zógó-zogo ta mbe tí wó só má a ndâ mbe kû kili ta ṛè mì Bìndi-Mbíṛì, yí 'ví bàkà nèté ji mbe tí wó ta vò tàmuu, tacó náa ndâ yì a ndâ ná'vindí nò, lá. Ngé gî lá! Tacó 'duù tí nò mbe kû 'de gbolò i gbí nèté mì wó nò a ná'vindí wó tí mbe ùnje gítí Bìndi-Mbíṛì, tí kpóló-kpolo 'duù mì Mbíṛì. Nìbà ndâ có tí nò ji ndâ 'duù pétékè'i, yee tí o tí nó náa à ya gí gbí muu ndú gî, wàa ndú 'ví bàkà go ndâ có tí nò.
54006003	Káa 'bí 'duù má nìbà 'bí ŋa lókó-loko có mbe 'vii ta wu có mì Mbíṛì náa Bìndi-Mbíṛì tí Jézù nìbà~ ji ndoo nó lá,
54006004	'duù tí nò kû luguu a tí wó, ta bà mòò ṛo wó sínò. Yí delè ŋò 'bí i gbaànjé ni lá. À gbí muu ŋa ndâ 'duù tí nò a mâ bà 'vee gbí ndâ i 'dáá gî. 'Bí ŋa i mì ndú delè a bà 'dè ndâ 'bí ŋa tende có mbe kû jò ndâ kiì, ta mà, ta ngò, ta ndâ vò có, delè ta bà koṛo ndâ vò có ta ndeṛè ndú wálá gbí òkò tí ndâ 'duù.
54006005	Nèté mì ndâ ŋa ndâ 'duù tí nò delè a bà ŋònòkò muu ndâ 'duù ŋìnó ta muu tí ndú wálá, mbe dò 'bì ndú 'do tí yúcó gî, mbe kû si bà bàkà go có mì Mbíṛì tí i bà 'de ndâ kpo-kpò i gbí~ a muu to tí nó, nô.
54006006	À dú káa yúcó máa, bà bàkà go có mì Mbíṛì kû je tó i me gbolò ji 'duù. Káa sè~ káa ŋìnó máa, 'duù tí nò 'ví dù me mbe gbolò njembí lá.
54006007	Te mí gbí muu lo énó máa, àá táánò jò ndoo me ta 'bí i 'bì ndoo 'do gbí yì lá. À delè wúnò bà duu ndoo me ta 'bí i 'bì ndoo lá.
54006008	Má énò, ndâ i-zó-zò, ta bòngo má kuu mì ndoo, à tè ta ndoo gî.
54006009	Tacó ndâ 'duù ŋìnó ta go ndâ kpo-kpò i tí ndú nó a ndâ ndò kècè mì ndâ i ŋìnó mbe kû yòòngò ndâ 'duù gítí ndâ vò i nô. Ndú kû yuu miṛi ndú mí gbí wú, ta ndâ 'bí ŋa i ŋìnó ta gbí ndú wálá nó, ta bà dù ta go ndâ i mbe kû gì ji ndú ta vò i, mbe kû gbo nje ndú ta bà mìì ndú. Ndâ i tí nò kû volo ndú gbí có mì gbolò njembí.
54006010	Tacó a bà dù ta gbolò njembí ká kû jò ndâ ŋa ndâ vò i tí nò 'dáá gî. A go ndâ kpo-kpò i ká gbì tàmuu ndâ 'bí 'duù kû giṛi'o párángáá 'do tí kpokèjì mì yúcó. A delè káa go ndâ kpo-kpò i ká kû te sé'i me gbolò mí gbí njembí ndâ 'bí 'duù.
54006011	Káa wò tí 'duù mì Mbíṛì 'ví kìì'bà 'do tí ndâ ŋa ndâ vò i tí nò 'dáá gî, wò 'ví koṛo có bà dù tí tó 'duù mì Mbíṛì, wò delè 'ví koṛo có gítí bà bàkà go có mì Mbíṛì. Wó 'ví tee njembí lo mítí Mbíṛì, wò 'ví zè ndâ 'duù nìkì maa. Wò 'ví dù tí mbe kònò ndâ i, wò delè 'ví dù tí mbe 'dê njembí.
54006012	Wò 'ví gò gó muu có mì Bìndi-Mbíṛì tí kpoò, tacó wàa wò 'ví 'de ta 'válá ŋìnó mbe cee lá nô, tacó ŋìnò a i tí nó táánò náa Mbíṛì tè'é tí lo gítí~ ta o tí nó náa wò tù ta bà tí lo tí 'duù mì Mbíṛì mí kùṛo ndâ 'duù nô.
54006013	Ye kû see wò ji Mbíṛì, bìndi~ ye giì see wò ji Jézù tí Bìndi-Mbíṛì, tí mbe dù tí 'dakò táánò kùṛo Pónísìyò Pìlátò nó,
54006014	máa, wò 'ví bàkà ndâ i tí nó táánò náa a 'dè ji wò máa wò 'ví bàkà ndú nó ngbáṛángà'i, yee tí o bà gì Mbe tí ndoo, Jézù tí Bìndi-Mbíṛì káká'i.
54006015	Yí bà gì ta o tí nó mbe 'vii gbí muu Mbíṛì tí nó, náa à kû ùlù yí, tí mbe kû zogo ndâ 'duù 'dáá gî, tí Gba tí nó náa 'bí gba muu to tí nó mbe me gbolò ndii yí wálá, tí Mbe tí ndoo, náa 'bí mbe tí ndoo muu to tí nó mbe me gbolò ndii yí wálá.
54006016	À káa yí ta kpéétí wó ká dù tí ká. Ngba bàndò tí nó náa yí kû dù tí~ nó me i bà zeke ta ṛo 'duù lá. 'Bí 'duù jé mbe ŋò yí ta ṛo wó wálá. 'Bí 'duù delè jé gí bà ŋò yí ta ṛo wó wálá. À ùlù yí tí gba muu to tí nó kpòò ya tí~. Go-i-tí-nò.
54006017	'Bí có náa ye kû 'dè ji wò a ŋìnó máa, wò 'ví 'dè có ji ndâ 'duù ŋìnó tí ndâ mbe ndâ kpo-kpò i muu to tí nó nó, máa, ndú 'ví mba tí ndú lá. Ndú delè 'ví tee njembí ndú mítí ndâ kpo-kpò i mì ndú nò lá, tacó ndâ i tí nò ká go ngo díí. 'Dè có ji ndú máa ndú 'ví tee njembí ndú a i mítí Mbíṛì tí mbe kû je ndâ i ŋìnó mbe kû te líkí'o mítí ndoo ta o 'dáá gî nô.
54006018	'Dè có ji ndú máa, ndú 'ví bàkà ndâ tó i, ndú 'ví dù tí ndâ mbe bàkà ndâ tó nèté, go bà dù tí ndâ mbe je i ji ndâ 'duù ta tó njembí, delè tí ndâ mbe 'viiki gbí bà je i ji ndâ 'bí 'duù lá.
54006019	Ndú má 'vala gbí ŋa kpokèjì tí nò, ndú bà kili ndâ tó i me gbolò gítí taàbé, náa go cèe 'válá má kuu tí ndú nò.
54006020	Káa wò 'ví kpolo tí i tí nó táánò náa à je ji wò máa wò 'ví kpolo tí~ nô, Tìmàtéyò. Si bà yuu nje lo gí gbí ndâ có ŋìnó náa ndú me ndâ có mì Mbíṛì lá nó, ta ndâ kponje ŋónókó mì ndâ 'duù ŋìnó mbe kû bàkà tí ndú tí ndâ mbe 'di gbí có mì Mbíṛì nó mí to.
54006021	Tacó ndâ 'bí mbe tè gí tàkò ŋa ndâ i tí nò giṛi'o tí vò ŋa ŋìnó 'do tí kpokèjì mì yúcó gî. Mbíṛì 'ví konì yo 'dáá gî.
55001001	Ŋìnó a ye tí Páwòlò tí mbe gì tí tú mì Bìndi-Mbíṛì tí Jézù 'do gbí có mì Mbíṛì. Mbíṛì je ye, tacó wàa ye 'ví dù tí mbe ma có 'válá tí nó mbe cee lá, náa yì tí Mbíṛì táánò ci cí máa yì bà je ji ndâ 'duù ŋìnó bà gì tí ndâ mbe kû dù toko ta Bìndi-Mbíṛì tí Jézù nô.
55001002	Ye kû cu wáràgà tí nó tacó bà 'dè có ji wò tí Tìmàtéyò, tí kpóló-kpolo 'viì mì ye, máa, ye kû 'deke tí ye ji Bu ndoo tí Mbíṛì, ye delè kû 'deke tí ye ji Bìndi-Mbíṛì tí Jézù tí Mbe tí ndoo, máa ndú 'ví bàkà nambeè ji wò, ndú 'ví ŋò yê ṛo lo, ndú delè 'ví si wò 'ví dù ta 'dê njembí lo.
55001003	Ye má koṛo có tí lo, ye kû 'dè nìkì maa ji Mbíṛì. Mbíṛì tí nó tí Mbíṛì mì ndâ ká gù ndà, náa ndà kû bàkà nèté ji yí gbí cèe kpokèjì nô. Ye ta o 'dáá gî kû koṛo có tí lo ta o tí nó náa ye má kû 'deke tí ye ji Mbíṛì.
55001004	Ye má koṛo có bà 'dù ngo-ṛo lo táánò ta o bà njèè gbí òkò tí ndà nó, go bà ŋò wò má a i mbe zi ku, à kpónó zi ye gî. O bà 'de tí ndà káká'i ta 'bí o wúnò bà me líkí tí ye ta ŋa~ wálá.
55001005	Mbí ye kuu tí ŋa bà tee njembí lo mítí Bìndi-Mbíṛì tí Jézù. Wò 'de ŋa njembí tí nò me 'do to lá. Ndâ gù lo Lùyíjà, tí nawu nawu lo, ta nawu lo Yúnìsì, delè táánò káa ndâ mbe ùnje gítí Bìndi-Mbíṛì tí Jézù go i mì lo nò. À kpónó teke-tèkè mì lo nò káa gbèe ŋa bà ùnje mì ndú táánò nò, ta kponje tí~ wálá.
55001006	Má énò, ye kpónó kû 'va a mbí lo, máa, wò 'ví kili wu gí tà i-nambeè tí nó táánò náa Mbíṛì je ji wò ta o bà bàkà wò mì ye tí mbe nìbà i nô.
55001007	Tacó Mbíṛì táánò je ji ndoo me bèṛi mbe si ndoo 'ví dù tí ndâ mbe kì nô kùṛo ndâ 'duù nó lá, yí je ji ndoo a Bèṛi mbe je wotí bà zeke gbí njì ṛo ndâ 'duù. Bèṛi tí nò a mbe si ndoo 'ví zè Mbíṛì ta tó njembí, yí delè a mbe si ndoo 'ví dù tí ndâ mbe bàkà i-'viì lá.
55001008	Má énò, wò 'ví cì gúku lá, wò delè 'ví kì nô tí bà ma có tí Mbe tí ndoo lá. Wó delè 'ví kì nô tí ye tacó náa ye kpónó kuu gbí zàà á muu wó nò lá. Gbì gbí njembí lo gítí bà kònò sé'i muu bà ma Banga-Ngú-Có mì Mbe tí ndoo, sé náa Mbíṛì je wotí gítí~ ji wò gî nò.
55001009	Mbíṛì 'vala ndoo 'do gbí vò i, bìndi~ yí giì tè'é tí ndoo, máa ndoo 'ví dù tí ndâ 'dóó 'duù mì yì. Yí tè'é tí ndoo me tacó máa ndoo bàkà a 'bí i mbe nìkì ma nò lá. Yí bàkà énò 'do ká gbí 'dóó nambeè mì wó, ta ndeṛè~ ká mì wó. Yí bàkà nambeè tí nò táánò ji ndoo ta ṛè mì Bìndi-Mbíṛì tí Jézù á kùṛo bà suu to tí nô.
55001010	Káa a Mbe tí ndoo tí Bìndi-Mbíṛì tí Jézù kpónó ká giì ṛò wotí mì ku gî, ta bà ma Banga-Ngú-Có gítí 'válá ŋìnó mbe cee lá nô.
55001011	Mbíṛì táánò cu 'bì wó mítí ye, máa ye dù tí tú mbe ma Banga-Ngú-Có tí nò, delè tí mbe nìbà~.
55001012	Ŋìnò a ndeṛè có bà mbu ye nó kpónó ká nò. Kpêtí ká énò, njembí ye mù lá, tacó ye ŋò Jézù tí 'duù tí nó, náa ye kû tee njembí ye mítí wó nó, ni gî. Ye delè giì ŋò ni ngbáṛángà'i gî, máa, wotí bà kpolo tí i tí nó náa yí je ji ye máa ye 'ví kpolo tí~ yee tí o bà ko mboo nèté mì ndâ 'duù nó, kuu tí wó.
55001013	Má énò, kpolo tí cèe có tí nó táánò náa ye 'dè ji wò nô. Wò delè 'ví 'vanda jé káa ndi ndú ndírí ji ndâ 'duù tí nó náa wò kû nìbà i ji ndú nô. Dù ta bà tee njembí lo mítí Bìndi-Mbíṛì tí Jézù, delè ta bà zè yí nìkì maa.
55001014	Kpolo tí tó i tí nó táánò náa à je ji wò nô; kpolo tí~ ta wotí mì Bèṛi-mì-Mbíṛì tí nó mbe kû 'vala gbí njembí ndoo nô.
55001015	Wò ŋò ni gî máa, ndâ Fìgélò, ta Èrèmàjìnísì, ta sè ndâ 'bí 'duù gbí ndâ to Ásìyà kpónó 'dáá mò tí ndú 'do tí ye gî nó gî.
55001016	Káa Mbíṛì 'ví si ndâ 'viì kòtí Ònèsìfórù, tacó a yí ta ndâ 'bí o táánò ká kû 'dèè njembí ye ta bà gala ye ta nô ṛo wó gítí ndeṛè bà zèè ye mí gbí zàà wálá.
55001017	Ta o bà yee yí gbí gbata Rómà táánò, yí pà ba tí ye ta njembí wó gbaànjé yee tí o tí nó náa yí giì 'de ye gî.
55001018	Mbíṛì 'ví konì yí ta ndòngbú o wúnò. Wò delè ŋò ŋa nambeè tí nó táánò náa yí kû bàkà ji ye si ye gbí gbata Éfàsù kà nó ta ṛo lo ngbáṛángà'i gî.
55002001	Mbíṛì bàkà nambeè ji wò ta ṛè mì Bìndi-Mbíṛì tí Jézù gî, 'viì mì ye. Má énò, dù tí 'dakò, tacó wàa,
55002002	wò 'ví 'dòkò ndi bà ma ndi ndâ có ŋìnó táánò náa wò 'di 'do gbí nje ye á kùṛo ndâ 'duù nó, ji ndâ 'duù ŋìnó náa wò kû tee njembí lo mítí ndú nó, wàa ndú delè 'ví 'dòkò ndi bà ma ndi gbèe có tí nò gí kùṛo ji ndâ 'bí 'duù.
55002003	Má énò, kònò bà sé'i ŋìndi lo go i mì tó àsìkérì mì Bìndi-Mbíṛì tí Jézù.
55002004	Wò ŋò a àsìkérì 'di ta go bà dù tí kùṛo ndâ 'bí ka wó tí wó jé ká kû ŋo 'dì á nje nèté?
55002005	À kû bàkà ndâ i 'dáá ká ta ŋa kpokèjì bà bàkà ndú. Káa 'duù ma có me tí ŋa kpokèjì tí nò náa à tí~ nò lá, mbe wu gbí wó wálá.
55002006	'Duù má zèè bá kâ tí kpoò, to bà 'boo yí wálá.
55002007	Koṛo gbí ndâ có tí nò náa ye 'dè ji wò nò, bìndi~ Mbíṛì bà je muu bà 'di gbí ndú ji wò gî.
55002008	Je mbí lo mítí Banga-Ngú-Có tí nó táánò náa ye kû nò ta bà ma máa, Jézù tí Bìndi-Mbíṛì, tí 'viì-gù Dàvídè, 'vala ndi wó 'do gbí muu'dú wó gî, nô.
55002009	Ye kpónó kû kònò sé'i ta 'bò tí kò ye, goòlá ye bàkà a 'bí ŋa gbolò vò i nó gbí có tí nò. Kpêtí ká énò, có mì Mbíṛì me 'bí i go njì ŋa wàa 'duù 'ví nè mí gbí còngò nò lá.
55002010	Má énò, ye bà kònò ndâ sé'i tí nò 'dáá gî tacó tí ndâ 'duù ŋìnó náa Mbíṛì ṛuka ndú tí ndâ 'duù mì wó nô. Tacó wàa, ndú delè 'ví 'de 'válá ŋìnó mbe cee lá nô, wàa ndú 'ví dù ta líkí'o tí ndú ta ndâ Bìndi-Mbíṛì tí Jézù dúú bà ya tí~ á tí banga bàndò.
55002011	Có náa wò 'ví tee njembí lo mítí~ a có tí nó, máa, «Ndoo táánò má cì ta ndâ Jézù, ndoo delè bà 'vala ta ndú.
55002012	Ndoo má kònò tí ndoo, ndoo delè bà dù tí ndâ kpo-kpò gba ta ndú. Ndoo má 'boo yí, yí delè bà 'boo ndoo.
55002013	Ndoo má a ndâ lókó-loko 'duù, yí ta o 'dáá gî káa 'duù ŋìnó jáá nô, tacó wotí bà 'boo tí wó, tí wó wálá.»
55002014	'Va mbí ndâ 'duù mì lo gítí ndâ kpóló-kpolo có tí nò. Wò delè 'ví see ndú ji Mbíṛì, máa ndú 'ví tò kponje gítí ndâ có ŋìnó ta gbí ndú wálá nó lá. Tacó ndòngbú tó i mì ndâ ŋa ndâ kponje tí nò káa bà ŋònòkò muu ndâ mbe kû sè tù ndú gítí ndâ ŋa ndâ kponje tí nò.
55002015	Bàkà wotí mì lo, tacó wàa wò 'ví ya gí kùṛo Mbíṛì ta nô ṛo lo wálá, go i mì 'duù ŋìnó mbe bàkà ngbáṛángà nèté, tí 'duù ŋìnó mbe nìbà có mì Mbíṛì jáá.
55002016	Wò 'ví ya gí gbí ndâ kponje ŋónókó mì ndâ 'duù ŋìnó ta gbí có mì ndú gítí Mbíṛì wálá nó lá. Tacó bà tò kponje ta ndâ ŋa ndâ 'duù tí nò kû tooko 'duù me 'dú 'do tí Mbíṛì.
55002017	Ŋa ndâ kponje ŋónókó tí nò kû dèèkè go bà dèèkè kàngàndono nô. Ndâ 'bí mbe kû nìbà ndâ ŋa ndâ có ŋónókó tí nò ji ndâ 'duù a ndâ Ìmànáyò ta ka wó Fìlétù,
55002018	tí ndâ mbe giṛi'o 'do tí kpokèjì mì yúcó gî. Ndú kû ŋònòkò muu ndâ mbe ùnje gítí yúcó.
55002019	Kpêtí ká énò, Mbíṛì sè tà 'bá mì wó ta díí ṛìtì gî. À cu mítí su-sú 'bá tí nò, máa, «Mbíṛì ŋò ndâ 'dóó 'duù mì wó ni gî.» À giì cu 'bí~, màa, «Mbe 'dè có máa yì a 'duù mì Mbíṛì 'ví mò tí wó 'do tí bà bàkà lé-lè i gî.»
55002020	Ŋa ndâ ká'i bà zò i gbí gbolò 'bá 'dáá me ká gbaànjé lá. Ndâ cèe ká'i bà zò i ta ndâ kpo-kpò o kuu tí~. Bìndi~ ndâ ŋa ŋìnó náa a kû zò i gbí ndú ta ṛì 'dáá gî nó ká kuu tí~.
55002021	Má énò, 'duù má kìì'bà 'do tí ŋa ndâ vò i tí nó náa ye 'dè có gítí ndú nó gî, yí bà dù tí cèe 'duù mì Mbíṛì, go ndâ cèe ká'i ŋìnó náa mbe 'bá mò ndú gí ndiì kpolo ma gítí ndâ kpo-kpò o, wàa gbí ndú 'ví dù cóó-cóó ká ngbáṛángà'i tacó nèté nô.
55002022	Tè gí tàkò có mì ndâ i gbí kû yo tí ndâ 'viì-'dakò lá. Je mbí lo tí kpoò a i gítí bà bàkà ndâ tó i. Wò 'ví tee njembí lo mítí Mbíṛì. Dù ta tó njembí lo gítí wó. Wàa wò delè 'ví dù nìkì maa ta ndâ 'duù ŋìnó ta ngbáṛángà njembí ndú, náa yo kû 'deke tí yo ji Mbíṛì ta ndú nô.
55002023	Yuu nje lo gí gbí ndâ kponje ŋónókó, ta ndâ có ŋìnó ta gbí ndú wálá nó lá. Tacó wò ŋò ni gî máa, ndú kû gì ta gbínje gí gbí òkò tí ndâ 'duù.
55002024	Káa bòò mì Mbíṛì bàkà gbínje lá. Yí a mbe bàkà nambeè ji ndâ 'duù 'dáá gî, yí a tó mbe nìbà i ji ndâ 'duù, yí a mbe du njembí,
55002025	yí delè 'ví tùbà bà lê tí có mì ndâ 'duù ŋìnó ta có mì ndú ya toko ta có mì wó lá nó ji ndú pétékè'i, ta bà koṛo có máa, ndâ-'bî-lá, Mbíṛì bà 'vìsì muu ndú gítí bà ŋò yúcó.
55002026	Muu ndú má gì gítí ndú gî, ndú 'ví njaanga miṛi ndú 'do gbí wú mì Gba-vò-i náa yí zèè ta ndú, bìndi~ yí giì bàkà ndú tí ndâ bòò mì wó nô.
55003001	Te mí gbí muu lo, máa, ndâ i kèjì gí bà me kpoò gbí ndâ sili tí nó gí nje o nó ngé.
55003002	Tacó ndâ 'duù bà giì koṛo có ká gítí 'dóó miṛi ndú, ta có gítí ndâ gùrúsù mì ndú. Ndú bà giì si tí ndú tí ndâ mbe mòò ṛo, ta bà wu gbí tí ndú ta kpéétí ndú. Ndú bà giì dù tí ndâ mbe 'dè kù có, delè tí ndâ mbe ngbútù ji ndâ bu ndú ta nawu ndú. Ndú bà giì dù tí ndâ 'duù mbe ŋò 'duù ŋìnó mbe kû bàkà tó i ji ndú nó ni lá, tó i mì ndú delè bà giì dù wálá.
55003003	Njembí bà giì dù tí ndâ 'duù wálá, delè nambeè bà giì dù gbí yì ndú wálá. Ndú bà giì dù tí ndâ mbe waaka có, delè tí ndâ vóló-volo 'duù. Ndú bà giì dù tí ndâ kàzà, delè tí ndâ mbe sogo ndâ tó i.
55003004	Ndú bà giì dù tí ndâ mbe ba ngbù ndâ 'bí ka ndú, delè tí ndâ mbe bàkà ndâ i-ŋónókó. Ndú bà giì dù tí ndâ mbe luguu tí. Àá bà giì dù tí ndú a go ndâ líkí'o bìndi Mbíṛì.
55003005	Ndú bà giì tù ngba ndú, máa ndâ yì a ndâ mbe 'di có mì Mbíṛì, káa có mì Mbíṛì gbí njembí ndú gbaànjé wálá. Má énò, kpolo tí lo 'do tí ŋa ndâ 'duù tí nò.
55003006	Tacó ndâ 'bí 'duù gbí òkò tí ndú a ndâ mbe bàkà lì'vì mì ndú mí 'bá mì ndâ 'duù, tacó bà ṛì muu ndâ niì ŋìnó ta muu ndú mbe me njí'dí, mbe bàkà vò i ndii muu ndú gî, delè njembí ndú me fùlà-fùlà, náa ṛo ndú 'de to lá ta go ŋa ndâ i 'dáá gî.
55003007	Ndâ ŋa ndâ niì tí nò ta o 'dáá gî kû tala i, káa bà ŋò yúcó ni~ kpò ndú gî.
55003008	Ndâ ŋa ndâ 'duù tí nò mbe kû ŋònòkò muu ndâ niì tí nò a ndâ mbe tò kponje gítí yúcó, go i mì ndâ 'dakò tí nó dígísèé ta ṛè ndú a ndâ Jènésì ta Jàmbèrésì, mbe go 'véṛè tí có mì Mòze nô. Muu ŋa ndâ 'duù tí nò volo gî. Bà 'di yúcó delè kpò ndú gî.
55003009	Káa ndâ ŋa ndâ 'duù tí nó mbe kû ŋònòkò muu ndâ 'duù nó bà ya ta ŋa kpokèjì tí nò gí kùṛo wálá. Tacó ndâ 'duù bà giì 'di gbí ndú ni go bà 'di gbí ndâ Jènésì ta Jàmbèrésì ni mì ndâ 'duù dígísèé gî nô.
55003010	Ye me ngú tí ye ji wò lá, Tìmàtéyò. Wò táánò ŋò ndâ ŋa bà nìbà i mì ye ji ndâ 'duù, ta ŋa cè bà 'vala ye, ta ndeṛè bà 'vala ye, ta bà tee njembí ye mítí Mbíṛì, ta bà me duù mì njembí ye, ta bà zè ndâ 'duù mì ye nìkì maa, ta bà kònò tí ye gî.
55003011	Wò delè táánò ŋò bà mbu ye, ta bà mèèkè'i tí ye mì ndâ 'duù, ta ndâ ŋa ndâ vò i tí nó mbe 'de ye gbí ndâ gbata Àndìyókì, ta Ìkónìyùmù, ta Lísítàrà nó gî. Ye kònò ndâ bà mèèkè'i tí ye nò 'dáá gî, Mbíṛì delè giì 'vala ye 'do gbí ndú gbaànjé-gbaànjé 'dáá gî.
55003012	Má énò, wò kpónó ŋò ni ngbáṛángà'i gî, máa, kponje gítí bà mèèkè'i tí 'duù ŋìnó mbe kû jè ta bà bàkà go có mì Bìndi-Mbíṛì nó wálá.
55003013	Káa ndâ vò 'duù, ta ndâ mbe tiṛì kèjì gí bà zì ta nèté mì ndú ndii ŋìnó sàà kùṛo nó gî. Ndú bà eendi ndâ 'duù, à delè bà eendi ndú.
55003014	Káa à má gítí lo, wò 'ví 'vìsì muu lo 'do tí có tí nó táánò náa à nìbà~ ji wò káa wò giì ùnje gítí~ ta njembí lo gbaànjé gî nó lá. Mbí lo delè 'ví ò tí ye tí Páwòlò, ta ndâ 'bí ka ye ŋìnó táánò mbe nìbà i ji wò nó lá.
55003015	Mbí lo delè 'ví dù ká kácáá tí ndâ có tí nó táánò náa wò 'di 'do gbí wáràgà mì Mbíṛì 'do gbí 'viì lo nô. Tacó a ndâ có tí nò ká je muu ji wò gítí bà 'de 'válá, ta bà ùnje gítí Bìndi-Mbíṛì tí Jézù.
55003016	Delè tacó a Mbíṛì táánò ká wu ndâ có tí nò mí gbí muu ndâ mbe cu ndú. Nèté mì ndâ có tí nò kpolo ma a bà nìbà yúcó ji ndâ 'duù, ta bà yù gbí ndâ vò i mì ndâ 'duù ji ndú, delè ta bà tùbà cèe kpokèjì káká'i ji ndâ mbe giṛi'o gî.
55003017	Ŋìnò a ŋa kpokèjì bà 'viindi tí ndâ mbe kaa tí ndú ji Mbíṛì gî, gítí tó nèté.
55004001	Ye kû see wò ji Mbíṛì, ye delè kû see wò ji Bìndi-Mbíṛì tí Jézù tí 'duù tí nó bà giì dù tí mbe waa có ji ndâ 'duù 'dáá gî nô. Ye giì see wò delè ji ṛi bà gì Bìndi-Mbíṛì gí bà dù tí gba muu to tí nó,
55004002	máa, wò 'ví nanaka muu lo mítí bà ma có mì Mbíṛì ji ndâ 'duù. Go bà 'di~ má tí ndú, à nìkì ma; go bà 'di~ tà má tí ndú wálá, sè ŋìnò a ŋìndi ndú. Je kponje 'do nje ndâ 'duù gî. Do mítí ndâ mbe ngbútù, wò delè 'ví je wotí gítí bà ùnje gítí có tí nó náa wò kû ma nó ji ndâ 'duù. Káa wò 'ví si njembí lo 'ví dù lèè ta o tí nó náa wò kû nìbà i ji ndâ 'duù nô.
55004003	Bàkà ndâ i tí nò náa ye 'deke ndú ji wò nò kpónó, tacó 'bí o bà giì gì wúnò náa go bà sè tù gítí yúcó bà giì dù tí ndâ 'duù wálá. Tù ndú bà giì njaanga a i gítí bà 'di ndâ 'bí tende có mbe nìkì tí ndú, náa ndú bà giì kili ndâ mbe nìbà i mì ndú mbe 'vii ta ndú, tí ndâ mbe nìbà ndâ i tí nò ji ndú.
55004004	Tù ndú bà giì njaanga a i gítí bà 'di ndâ tà-ká-tà mì ndâ ká gù ndú á bìndi yúcó.
55004005	Káa wò 'ví kpolo tí lo máa, muu lo 'ví dù tí tó muu ta o 'dáá gî. Zèè njembí lo ta o vò i, bàkà nèté bà ma Banga-Ngú-Có. Wò delè 'ví bàkà nèté tí nó náa Mbíṛì je wò mí nje~ nó ta kábà~.
55004006	À má gítí ye, à kpónó ga wú mítí miṛi ye gî. Sè~ káa «ṛìtì», wàa bà có tí nò 'ví cee gî.
55004007	Ye gò dú káa gó muu Mbíṛì. Ye kpò nje ndâ 'duù gbí ngèlè gî, ye bàkà nèté tí nò ta njembí ye gbaànjé gî.
55004008	Mboo tàkò tó nèté mì ye, náa Mbíṛì tí mbe waa yúcó kû kpolo tí~ tacó bà je ji ye ta ṛi bà ko mboo nèté mì ndâ 'duù ŋìnó 'dáá mbe kû ù bà gì Bìndi-Mbíṛì nó kpónó kû ùndi ye á gbíṛì.
55004009	Bàkà wotí mì lo wàa wò 'ví gì gálà gí mì ye,
55004010	tacó ndâ 'duù kpónó 'vaaka 'dáá 'do tí ye gî. Kèrèsènísì ya gí gbí to Gàlátì gî, bìndi~ Títò ya gí gbí to Dàlìmàsíyà gî. Káa ŋó ṛo ndâ i muu to tí nó giì te Démàsì 'do tí ye ya tí~ gí gbí gbata Tèsàlónìkà gî.
55004011	À kpónó káa Lúkà ká kû dù mì ze ta yí. Wò má kû gì~, yo 'ví gì ta Márìkò. Tacó yí a kpóló-kpolo mbe konì ye ta nèté mì ye.
55004012	Ye tuu Tìkíkùsù gí mì yo Éfàsù kà gî.
55004013	Ye táánò si ndâ wáràgà mì ye ta ndâ bòngo mì ye ji Kàrípù gbí gbata Tòrówà. Yo má kû gì~, wò 'ví kaa ndú gì tí~ ji ye. Wò 'ví 'vìsì kapí lo gítí 'bí wáràgà mì ye ŋìnò tí kpóló-kpolo nó ngé gî lá.
55004014	'Dakò tí nó tí Àlèsándòrò tí muu-tàwu, mbe kû cee ndâ i 'do tí fádà nó, bàkà vò i ta ye ngé tè gî. A Mbíṛì ká bà 'vee gbí nje wó gítí ŋa vò i mì wó náa yí bàkà ta ye nò!
55004015	Wò 'ví kpolo tí lo 'do tí wó, tacó có mì wó dooko gí gbí có mì ndoo ngé gî lá.
55004016	Gbí kpédélé o bà ya ta ye gí gbí ngbàngà táánò, gbèe 'duù mbe 'dè có muu ye wálá. Ndâ 'duù 'dáá bè ye ta o tí nò gî. Mbíṛì 'ví ŋò yê ṛo ndú.
55004017	Káa Mbíṛì giì ṛò tíyò á kapí ye, yí giì je wotí ji ye, tacó wàa ye 'ví dù tí tú mbe ma có mì yì ta kábà~ ji ndâ 'duù ŋìnó náa ndú me ndâ Jùdéyà lá nó 'dáá gî, wàa ndú 'ví 'di~. Bìndi~ yí giì 'vala ye 'do gbí nje ndâ siingiì gî.
55004018	Mbíṛì bà 'vala ye 'do gbí ndâ vò i 'dáá gî. Yí bà ya ta ye gí 'bá mì wó gbíṛì nìkì maa. À ùlù Mbíṛì á kpóó ya tí~! Go-i-tí-nò.
55004019	Ye 'vee ndâ Pìrìsílà ta Àkùyílà, ta ndâ kòtí Ònèsìfórù.
55004020	Èrásìtù táánò giì yee ta ze ká gbí gbata Kòríndì, bìndi~ ye giì jee Tòròfímù ta sé'i tí wó mí gbí gbata Mìlétù.
55004021	Bàkà wotí mì lo wàa yo 'ví gì á kùṛo ndâ pì mì ndâ kpo-kpò pípìṛi tí nó kèjì nô. Ndâ Yùbúlù, ta Pùdénì, ta Línò, ta Kìláwúdìyà, ta ndâ ná'vindí ndoo 'dáá gî 'vee wò ma.
55004022	Mbíṛì 'ví je njembí bà ŋò yí tí Mbíṛì ni~ ji wò. Mbíṛì delè 'ví konì yo 'dáá gî.
56001001	Ŋìnó a ye tí Páwòlò, tí bòò mì Mbíṛì, ye delè a tú mì Bìndi-Mbíṛì. Mbíṛì cu 'bì wó á mítí ye, bìndi~ yí giì tuu ye gí bà konì ndâ 'duù tí nó náa yí tí Mbíṛì ṛuka ndú tí ndâ ŋìnó mì wó gî nó ta bà kili wu gí tà bà tee njembí ndú mítí wó, delè gí bà nìbà yúcó tí nó mbe 'vii ta có mì wó tí Mbíṛì nô,
56001002	yúcó tí nó mbe kû je muu ji ndú gítí bà koṛo có lì mítí 'válá tí nó mbe cee lá, náa Mbíṛì tí mbe 'dè 'véṛè jé lá ci ndâ 'duù gítí~ sàà gî nô.
56001003	O tí nò náa Mbíṛì ci nò mâ giì gì gî, Mbíṛì giì uu gbí còngò có kóó mì wó nò. Bìndi~ yí giì kpili có mì wó nò ji ye, náa ye kpónó kû ma ji ndâ 'duù go kòcò wó tí Mbíṛì tí Mbe 'vala ndoo nô.
56001004	Ye kû cu wáràgà tí nó ji wò tí Títò, tí 'dóó 'viì mì ye, tacó ndà sósò'ô ta ndà a ndâ mbe tee njembí mítí Mbíṛì. Ye kû 'deke tí ye ji Mbíṛì tí Bu ndoo, ye delè kû 'deke tí ye ji Bìndi-Mbíṛì tí Jézù tí mbe 'vala ndoo, énó máa, ndú 'ví bàkà nambeè ji wò, ndú delè 'ví si 'bí i 'ví ba muu lo lá.
56001005	Ye táánò si wò mí Kèrétì, tacó wàa, wò 'ví 'viindi ndâ i kà. Ye táánò 'dè có ji wò énó máa, wò 'ví ŋò ndâ 'bí kpo 'duù, wàa wò 'ví bàkà ndú tí ndâ kpo 'duù kùṛo ndâ mbe kû kili ta ṛè mì Bìndi-Mbíṛì ta ndi gbí ndâ gbata gbí to Kèrétì gbaànjé-gbaànjé 'dáá gî.
56001006	Ndâ ŋa ndâ kpo 'duù tí nó 'ví dù a ndâ cèe kpo 'duù, ta tó muu ndú. Ndú 'ví dù me ndâ mbe kò njèèkù niì lá. Ndâ 'viì mì ndú 'ví dù a ndâ mbe ùnje gítí Bìndi-Mbíṛì, tí ndâ 'viì mbe kû 'di có, ta tó ṛè ndú.
56001007	Tacó 'duù ŋìnó tí kpo 'duù kùṛo ndâ mbe kû kili ta ṛè mì Bìndi-Mbíṛì nó a mbe kpolo tí 'bá mì Mbíṛì. À má énò, yí 'ví dù me ŋa 'duù ŋìnó náa ndâ 'duù kû no nje ndú gítí ndâ cè bà i mì wó nó lá; yí 'ví dù me ŋa 'duù ŋìnó mbe koṛo có máa, à 'ví si có 'dáá ká mítí có mì yì nó lá; yí 'ví dù me 'duù ŋìnó ta tàkòcò wó kû kpolo ká gálà nó lá, yí 'ví dù me vò mbe njù pe lá, yí 'ví dù me mbe cee có gbí òkò tí ndú ta 'duù ta 'bì wó lá, yí 'ví dù me ŋa 'duù ŋìnó ta njembí wó ká gítí bà 'de i gbí i nó lá.
56001008	'Duù ŋìnó tí kpo 'duù kùṛo ndâ mbe kû kili ta ṛè mì Bìndi-Mbíṛì nó 'ví dù a 'duù ŋìnó mbe kû te wiṛi mítí ndâ mbe 'dó-'do, yí 'ví dù a 'duù ŋìnó ta go bà bàkà tó i kuu tí wó, yí 'ví dù a 'duù ŋìnó náa a muu ká tí wó, yí 'ví dù a 'duù ŋìnó jáá kùṛo Mbíṛì, yí 'ví dù a 'duù ŋìnó náa tàkòcò Mbíṛì kû peteke gítí wó, yí 'ví dù me 'duù ŋìnó mbe kû bàkà i gí tàkò có mì sé njembí nó lá.
56001009	'Duù ŋìnó tí kpo 'duù kùṛo ndâ mbe kû kili ta ṛè mì Bìndi-Mbíṛì nó 'ví dù a mbe zèè yúcó tí nó ta kponje gítí~ wálá náa à nìbà~ ji yí nó ta 'bì wó sósò'ô, tacó wàa, yí 'ví 'de ta wotí bà nìbà yúcó ji ndâ 'duù, yí delè 'ví 'de ta wotí bà uu gbí còngò 'véṛè mì ndâ mbe kû 'vii 'véṛè mítí yúcó nó ji ndú.
56001010	Tacó ndâ tù-ká-kpò-có, ta gbí có mì ndú wálá, tí ndâ mbe 'véṛè mbe kû eendi ndâ 'duù me mbè kuu tí~. Ndâ mbe le bèṛè ndâ i 'véṛè tí nò kpolo ma a ndâ mbe zèè có gítí tàkìì bà ya gí gbí gàzâ.
56001011	Wò 'ví si ndú 'ví njaanga nje ndú lá. Tacó ndâ ŋa ndâ 'duù tí nò a ndâ mbe volo 'bá mì ndâ 'duù ta bà nìbà ndâ i ŋìnó mbe 'vii ṛo 'bá lá nô. Ndú delè kû bàkà ndâ i-nô tí nò ká tacó bà zò-nje ndú cuki.
56001012	A 'bí 'duù tí 'dóó dìì ndú, delè tí mbe 'dè-kòcò mì ndú tí ndâ 'duù Kèrétì táánò, ká 'dè có énó máa, «Nèté mì ndâ 'duù Kèrétì káa bà 'dè 'véṛè cuki. Ndú a ndâ mbe kpó, tí ndâ mbe gàmàtà ta i gbí ndú wálá.»
56001013	Có tí nò náa 'duù tí nò 'dè nò a yúcó. À má énò, baṛaka mítí ndú, tacó wàa ndú 'ví dù tí ndâ cèe mbe tee njembí ndú mítí Mbíṛì,
56001014	wàa ndú 'ví je mbí ndú mítí ndâ tà-ká-tà 'véṛè mì ndâ Jùdéyà lá, ndú delè 'ví bàkà go ndâ có mì ndâ 'duù tí nó náa bà 'di yúcó me cékélè gbí tú ndú gî nó lá.
56001015	Ndâ i 'dáá gî kùṛo ndâ 'duù ŋìnó ta njembí ndú ngbáṛángà'i kùṛo Mbíṛì nó káa ndâ ngbáṛángà i, káa ngbáṛángà i kùṛo ndâ 'duù ŋìnó tí ndâ vóló-volo 'duù mbe tee njembí ndú mítí Mbíṛì lá nó wálá, tacó muu ndú, ta ndâ kpokèjì bà koṛo có mì ndú volo gî.
56001016	Ndú kû bàkà tí ndú tí ndâ mbe ŋò Mbíṛì ni gî, káa cè ŋa bà bàkà ndâ i mì ndú dooko gítí bà bàkà i mì ndâ mbe ŋò Mbíṛì ni gî lá. Ndú a ndâ vò 'duù, tí ndâ mbe kpò có, mbe 'vii tí ndâ mbe bàkà tó i lá.
56002001	Káa à má gítí lo, wò 'ví nì ji ndâ 'duù káa bà kpokèjì mì yúcó.
56002002	'Dè có ji ndâ kpo 'duù máa, ndú 'ví si tí ndú ji pe lá, ndú 'ví dù tí ndâ mbe koṛo có, ndú 'ví dù me tí ndâ 'duù ŋìnó mbe kû bàkà i á gí tàkò có mì sé njembí nó lá, ndú 'ví dù tí ndâ 'duù ŋìnó mbe ùnje gítí Mbíṛì ta njembí ndú gbaànjé, ta go ndâ 'duù tí ndú, ndú delè 'ví dù me ŋa ndâ 'duù ŋìnó tí ndâ nuù-gú-nuù-bè'dè nó lá.
56002003	Wò delè 'ví 'dè có ji ndâ niì ŋìnó ta gbí dìì ndú mbe yù gî nó, máa, ndú 'ví bàkà i á go i mì ndâ 'duù ŋìnó mbe kû co tí kpokèjì mì Mbíṛì nô. Ndú 'ví dù me tí ndâ mbe tùbà vò kpokèjì ji ndâ 'duù lá. Ndú 'ví dù tí ndâ mbe vò nje lá. Ndú delè 'ví dù tí ndâ mbe zèè ngê pe lá. Ndú 'ví dù tí ndâ mbe nìbà cèe kpokèjì bà 'vala ndò á 'bá ji ndâ 'duù,
56002004	tacó wàa, ndú 'ví dù tí~ tí ndâ mbe kpo-gbí-tà-tù ndâ 'vinî ŋìnó mbe kû kpolo gí yaà gí tàkò ndú nó gítí bà zè ndâ 'dakò mì ndú, ta ndâ 'viì mì ndú, nìkì maa.
56002005	Ndú 'ví kpo-gbí-tà-tù ndú tacó wàa, ndú 'ví dù tí ndâ niì ŋìnó mbe ni bà koṛo có gî, ta ṛo ndú mbe me vá lá. Ndú 'ví dù tí ndâ niì mbe zèè 'bá mì ndú. Ndú delè 'ví dù tí ndâ niì ŋìnó ta 'dê njembí ndú, mbe kû 'di có mì ndâ 'dakò mì ndú nô. 'Dè có ji ndú máa, ndú 'ví nìbà ndâ i tí nò ji ndâ niì, tacó wàa, ndâ 'duù 'ví go ta 'véṛè mítí có mì Mbíṛì lá.
56002006	Wò delè 'ví kpo-gbí-tà-tù ndâ 'viì-'dakò máa, ndú 'ví tè gí tàkò có mì ndâ i gbí kû ndú lá.
56002007	Wò 'ví dù tí 'duù ŋìnó náa ndâ 'duù 'ví ŋò bà bàkà ndâ tó i 'dáá gî ni a i 'do mì lo. Wò má kû nìbà i ji ndâ 'duù, wò 'ví tùbà tí lo ji ndú tí 'duù ŋìnó ta bà lê tí lo wálá. À delè 'ví dù gbí kòcò lo a wotí go kòcò gba.
56002008	Wò 'ví 'dè ji ndâ 'duù a ndâ cèe có ta njì ká gbí ndú, tí ndâ có ŋìnó náa wotí bà 'vìsì tende có gí tàkò ndú 'ví dù tí 'bí 'duù wálá. Tacó wàa, ndâ mbe kû jòò gbí có ta ndoo 'ví ŋò 'dóó có ŋìnó náa ndú 'ví kpì tí~ ta ngbàngà tí ndoo nó lá.
56002009	'Dè có ji ndâ bòò máa, ndú 'ví 'di có mì ndâ mbe tí ndú. Ndú delè 'ví bàkà go có ŋìnó gbí njembí ndâ mbe tí ndú nó ta o 'dáá gî ta kponje mì ndú gítí~ wálá.
56002010	Ndú delè 'ví po ndâ 'bí vící i mì ndâ mbe tí ndú lá. Ndú 'ví dù tí ndâ 'duù jáá, tacó wàa, ndâ i tí nò 'dáá náa ndú kû bàkà nò 'ví sì ta ndâ 'duù 'ví wu gbí bà nìbà i mì Mbíṛì tí Mbe 'vala ndoo.
56002011	Wò ŋò ni gî, máa, Mbíṛì tùbà nambeè mì wó a i tacó bà 'vala ndâ 'duù 'dáá gî.
56002012	Mbíṛì kû bàkà nambeè ji ndoo, tacó wàa, ndoo 'ví ŋò tí~ ni énó máa, ndoo 'ví 'dò kò ndoo mítí kpokèjì ŋìnó mbe kû ya ta ndoo gí 'dè 'do tí wó tí Mbíṛì nó lá. Delè tacó wàa, ndoo 'ví dù ta go ndâ i tí nó muu to tí nó mbe ya gí gbí có mì wó tí Mbíṛì lá nó, lá. Mbíṛì kû bàkà nambeè ji ndoo, tacó wàa, ndoo 'ví ŋò tí~ ni énó máa, ndoo 'ví 'vala ta muu ndoo ngbáṛángà'i, tí ndâ 'duù jáá kùṛo wó tí Mbíṛì
56002013	kû ù ta ndi bà gì líkí'o mì ndoo, náa ndoo kû koṛo có lì mítí~, tí o bà tù ngba gbolò Mbíṛì mì ndoo, tí Mbe 'vala ndoo, tí Jézù, tí Bìndi-Mbíṛì,
56002014	mbe sì miṛi wó ji ku, tacó bà njaanga miṛi ndoo 'do gbí ndâ ŋa ndâ vò i 'dáá gî, nô. Yí bàkà ndoo tí ndâ ngbáṛángà 'duù, tacó wàa, ndoo 'ví dù tí~ tí ndâ 'dóó 'duù mì yì; delè tacó à 'ví dù tí ndoo káa go bà bàkà tó i cuki.
56002015	Kò-kò ta ndâ có tí nò ji ndâ 'duù. Tùbà cèe kpokèjì ji ndâ 'duù ŋìnó mbe giṛi'o gî nó ta bà do mítí ndú ta gúku tí lo wálá, go i mì gba. Wò 'ví si 'bí 'duù gbaànjé 'ví si wò tí 'dé 'duù lá.
56003001	'Va mbí ndâ 'duù mì lo máa, ndú 'ví 'di có mì ndâ gba mì ndú, ta ndâ kpo 'duù kùṛo ndú. Ndú ta o 'dáá gî 'ví dù ká léngé-lenge kû ù bà bàkà i ŋìnó náa à tí~.
56003002	Ndú 'ví 'dè vò có gítí ndâ 'duù lá. Ndú delè 'ví dù tí ndâ mbe kû kìì'bà 'do tí bà 'dèèkè mà. Ndú 'ví dù tí ndâ 'dê 'duù mbe kû si ndâ ŋa ndâ 'duù 'dáá gî tí i.
56003003	Tacó, 'bí o táánò kuu tí~ náa 'dóó ndoo ta miṛi ndoo a ndâ mbe ŋónókó, tí ndâ tù-ká-kpò-có, náa à kû eendi ndoo. Njembí ndoo ta o tí nò ká gítí ndâ tende ŋa i mbe nìkì tí ndoo muu to tí nô. O mì ndoo ta o tí nò ká gítí bà tò kiì, giì je bà bàkà ndâ i ŋìnó mbe kû mìlìsé tí ndâ 'bí 'duù nô. Ndâ 'duù ta o tí nò kû sogo ndoo. Ndoo delè ta o tí nò kû sogo tí ndoo gbí òkò tí ndoo.
56003004	Káa Mbíṛì tí Mbe 'vala ndoo nó giì tùbà nambeè mì wó, ta tó bà zè ndoo mì wó,
56003005	ta bà 'vala ndoo. Káa yí 'vala ndoo nò me gí tàkò 'bí ŋa tó i náa ndoo bàkà ji yí nò lá; à káa 'dóó bà ŋò yê ṛo ndoo mì wó ká si yí 'ví 'vala ndoo, go có mì wó gbí njembí wó. Yí 'vala ndoo ta bà caka tí ndoo ta ngo, mbe kpò gbí ndi bà jò ndoo. Bìndi~ yí giì bàkà ndoo tí ndâ ngú 'duù ta bà tuu Bèṛi mì wó tí Mbíṛì ji ndoo.
56003006	Mbíṛì je Bèṛi mì wó ji ndoo túkà'i ta ṛè mì Jézù, tí Bìndi-Mbíṛì tí Mbe 'vala ndoo.
56003007	Mbíṛì njaanga miṛi ndoo 'do gbí vò i, tacó wàa, ndoo 'ví dù tí ndâ 'viì-'bá mbe kû koṛo có lì mítí 'válá ŋìnó mbe cee lá nô.
56003008	Ŋìnò a yúcó ta kponje á gítí~ wálá ká nò. Có gbí njembí ye énó máa, wò 'ví nanaka muu lo mítí ndâ có tí nò. Tacó wàa, ndâ 'duù ŋìnó mbe kû tee njembí ndú mítí Mbíṛì nó 'ví te tí~ mí gbí muu ndú máa, ndâ yì 'ví dù tí ndâ mbe bàkà ndâ tó i ta i ká gbí ndú tacó tí ndâ 'duù ta o 'dáá gî.
56003009	Káa wò 'ví kìì'bà 'do tí bà tò ndâ kponje ŋónókó, ta bà 'deke ṛè ndâ ká gù lo kpènjèngè'vèè tí i 'véṛè mì ndâ Jùdéyà. Wò delè 'ví kìì'bà 'do tí bà 'dèèkè mà ta bà 'dè wo muu ndâ có mì Mòze. Tacó nèté mì ndâ ŋa có tí nò wálá. I delè gbí ndú wálá.
56003010	'Duù má kû njèè gbí òkò tí ndâ mbe ùnje gítí Bìndi-Mbíṛì, wò 'ví ci yí, máa yí ṛò tíyò 'do tí ŋa i tì nò, yee gbí só. Yí má biya bà 'di có mì lo gî, wò 'ví 'vee bà tí wó káká'i lá.
56003011	Káa, wò 'ví ŋò ni énó máa, ŋa 'duù tí nò a vóló-volo 'duù, tí vò mbe bàkà vò i, mbe le wú mítí miṛi wó ta kpéétí wó gî.
56003012	Ye kèjì gí bà tuu 'bí 'duù gbaànjé 'do gbí òkò tí ndâ Àrètémà ta Tìkíkùsù ji wò. 'Duù tí nò náa ye bà tuu yí nò má yee tí lo ngé gî, wò 'ví gì gálà gí bà 'de ye gbí gbata Nìkòpólìsì, tacó ye kû koṛo có bà cì ndâ pì cô'o tí nó kèjì nó a i mí kà.
56003013	Je wotí gítí nó mì ndâ Àpólò ta Zénà tí nó tí mbe kû waa có gbí ngbàngà nô.
56003014	Ndâ 'duù mì ndoo 'dáá gî 'ví tala bà bàkà ndâ tó nèté, tacó wàa ndú 'ví 'de ta i tacó bà konì tí ndú, náa 'bí i má gbaaka ndú nò; ndú 'ví dù me tí ndâ 'duù ŋìnó ta i gbí ndú wálá nó, lá.
56003015	Ndâ 'duù tí nó náa ze ta ndú kàá nó 'dáá gî 'vee wò ma. 'Dòkò ndi 'vé mì ze á ji ndâ tó nambe ze ŋìnó mì yo kà mbe kû tee njembí ndú mítí Mbíṛì nô. Ye kû 'deke tí ye ji Mbíṛì máa, yí 'ví bàkà nambeè mì wó ji yo 'dáá gî.
57001001	Ŋìnó a ye tí Páwòlò, tí 'duù tí nó á kpónó kuu gbí zàà muu Bìndi-Mbíṛì tí Jézù nó, ká kû cu wáràgà tí nô. Ze kû gbo gbí bà cu wáràgà tí nó ta Tìmàtéyò, tí ná'vindí ndoo, ji wò tí Fílímònì, tí tó ka ze mbe nèté,
57001002	ta ndâ 'duù tí nó mbe kû kili ta ṛè mì Bìndi-Mbíṛì á mí 'bá mì lo nó, ta námì ze Áfìyà, ta Àrìkìpúsù tí ka ze àsìkérì mì Bìndi-Mbíṛì
57001003	Ze kû 'deke tí ze ji Mbíṛì tí Bu ndoo, ze delè kû 'deke tí ze ji Mbe tí ndoo Jézù tí Bìndi-Mbíṛì, máa ndú 'ví bàkà nambeè ji yo, ndú delè 'ví si yo 'ví dù ta gbí òkò tí yo nìkì maa.
57001004	Fílímònì, ye ta o 'dáá gî má kû 'deke tí ye ji Mbíṛì, ye delè kû 'deke tí ye tacó tí lo, ye delè kû 'dè nìkì maa ji Mbíṛì tacó tí lo,
57001005	tacó ye kû 'di tàwo bà tee njembí lo mítí Mbe tí ndoo Jézù, ta tàwo bà zè ndâ 'duù mì Mbíṛì ta njembí bà zè Mbíṛì mì lo.
57001006	Ye kû 'deke tí ye ji Mbíṛì, máa yí 'ví si bà nì kaà mì lo ta ndâ 'bí ka lo mbe kû ùnje gítí Bìndi-Mbíṛì nò 'ví je muu bà ŋò ndâ tó i tí nó 'dáá gî náa ndoo kû 'de 'do mì wó tí Mbíṛì ta ṛè mì Bìndi-Mbíṛì 'ví nó 'ví ni ji yo túkà'i.
57001007	Có bà dù njembí lo tí njembí bà zè Mbíṛì nò peteke tàkòcò ye ngé ndii gî, à delè giì je ji ye a wotí, ná'vindí ye. Tacó wò 'dèè njembí ndâ mbe kû kili ta ṛè mì Bìndi-Mbíṛì gî.
57001008	Ye ŋò ni gî máa, à tí ye a wotí tacó bà 'dè có ji wò máa, wò bàkà go có mì ye ta ṛè mì Bìndi-Mbíṛì.
57001009	Káa, à kpêtí ká énò, ye kpónó kû bàkà me ŋa ŋìnò lá. Ye kpónó tí Páwòlò, tí kpo 'dakò tí nó á kuu gbí zàà muu Bìndi-Mbíṛì tí Jézù nó kû 'deke a tí ye ji wò, máa, wò si njembí lo 'ví dù tí njembí bà zè Mbíṛì.
57001010	Ye kû 'deke tí ye ji wò tacó tí 'viì mì ye Ònésìmò, náa ye gí tí bu wó si ye kpónó kuu gbí zàà nô.
57001011	Yí táánò sàà kùṛo a 'duù ŋìnó ta i gbí wó ji wò wálá nô, káa i gbí wó kpónó me gbolò ji ndà só ngé ndii gî.
57001012	Ye kpónó kû tuu ndi wó ji wò ta njembí ye ká gá'dáá tàkò wó.
57001013	Ye kùtàá bà si yí 'ví dù á mì ze ta yí, tacó wàa yí 'ví dù tí mbe konì ye bìndi lo á si ye kpónó kuu gbí zàà á muu có bà ma Banga-Ngú-Có nô.
57001014	Káa go bà bàkà énò kùṛo bà 'di có 'do gbí nje lo tí ye wálá. Tacó ŋa ŋìnò bà dù goòlá ye kû yòòngò wò yóóngó-yòòngò gítí bà bàkà nambeè ji ye nô. Káa à nìkì káa bà bàkà nambeè ji ye mì lo 'do gbí 'dóó có mì lo gbí njembí lo.
57001015	Ndâ-'bî-lá Mbíṛì táánò njèè gbí òkò tí yo ta Ònésìmò ta làmbu o nò ká tacó wàa yí 'ví dele ndi wó gí mì lo ngbé.
57001016	Káa yí bà dele me tí i-zógó-zogo káká'i lá. Yí bà dele ndi wó gí mì lo tí kpóló-kpolo ná'vindí lo ta ṛè mì Bìndi-Mbíṛì. À kpêtí káa 'dóó ye, Ònésìmò kpónó a kpóló-kpolo 'duù mì ye. Káa à má ji wò, yí a 'dóó-'dòò ná'vindí lo, yí delè a ná'vindí lo ta ṛè mì Mbe tí ndoo.
57001017	À má énò, te wiṛi mítí wó á go bà te wiṛi mì lo mítí ye, náa wò dú má káa ka ye nò.
57001018	Káa yí táánò má bàkà a 'bí i mbe nìkì lá ta wò, 'bí i mì lo delè má ká mì lo muu wó, ye bà sì có ndâ i tí nò ji wò á muu wó gî.
57001019	A ye tí Páwòlò ká kû cu wáràgà tí nó ji wò ta 'dóó 'bì ye, máa, ye bà sì có ndâ i mì lo náa àá muu wó nó 'dáá gî. Ye delè bà 'vèè gbí nje lo tacó ndâ i ŋìnó mì ye muu lo nó wálá.
57001020	À má énò, ye kpónó kû koṛo có lì a i mítí lo ta ṛè mì Mbe tí ndoo, ná'vindí ye. Tacó wàa, wò tí mbe kû ṛu ndi Bìndi-Mbíṛì 'ví je wotí.
57001021	Ye ŋò ni gî, máa, wò bà 'di có mì ye gî; ye delè giì ŋò ni gî, máa, ye bà 'de ndâ i 'do mì lo me gbolò ndii ndâ i tí nó náa ye yù 'do tí lo gbí wáràgà tí nó nó gî.
57001022	Kaa tà 'bá wiṛi mì lo ù ta ndi ye, tacó ye kû koṛo có bà ya gí mì yo kà, náa Mbíṛì má ŋò bà 'deke tí yo, wàa yí 'ví je nó ji ye nò.
57001023	Èpàfáràsì, tí ka ye, náa ze kpónó kuu gbí zàà muu Bìndi-Mbíṛì tí Jézù ta yí nó 'vee yo ngé ma.
57001024	Ndâ ka ye mbe nèté: ŋìnó a Márìkò, giì je Àrìsìtárìkù, giì je Démàsì, giì je Lúkà, delè 'vee yo ma.
57001025	Ye kû 'deke tí ye máa Mbe tí ndoo, Jézù tí Bìndi-Mbíṛì, 'ví cù 'dê ngo cù wó mítí yo 'dáá gî.
58001001	Mbíṛì gbí ndâ ká o dígísèé kû tuu a ndâ mbe 'dòkò có mì wó ta ndâ có ŋìnó náa à gbí njembí wó nó ji ndâ ká gù ndoo. Yí tuu ndú 'vílí-'vìlì gbí ndâ tende ŋa kpokèjì.
58001002	Káa gbí ndòngbú o tí nó, tí o mì ndoo náa ndoo kpónó kû 'vala gbí~ á gí nje o nó, yí tuu a 'dóó 'Viì mì wó tí mbe 'dòkò có gbí nje wó ji ndoo, 'Viì mì wó tí nó náa yí je yí tí mbe zèè ndâ i-'bá mì wó 'dáá gî, náa yí táánò je wotí bà suu ndâ i 'dáá gî ji yí nô.
58001003	A 'Viì tí nò mì Mbíṛì nò ká je cè kózò tí Mbíṛì teke-tèkè. À delè káa yí ká je tú Mbíṛì kpíí mítí wó. Ndâ i muu to tí nó 'dáá gî, ta ndâ i gbíṛì 'dáá gî kû dù a i 'do gbí có mì wó, tacó à gbí kòcò wó a wotí go kòcò gba. Yí mâ giì toṛo ndâ vò i mì ndâ 'duù muu to tí nó gî, yí giì ki tí wó dèngècè to gbí kù'bì mì gbolò Gba á ngéé gbíṛì,
58001004	lê náa yí gì tí gbolò 'duù ndii ndâ basìlì mì Mbíṛì 'dáá gî gî nò.
58001005	Tacó Mbíṛì jé ta 'bí ṛi gbaànjé 'dè có ji basìlì mì wó ngàyi, máa, «Wó a 'viì mì ye, ye wúnó gì tí bu lo gî»? Yí delè je ta gbèe ṛi 'dè có ji 'bí basìlì mì wó gbaànjé énó máa, yì tí Mbíṛì bà dù tí bu wó, wàa yí 'ví dù tí 'viì mì yì nò lá.
58001006	Káa, ta o tí nó náa Mbíṛì táánò kû tuu tí~ ta 'Viì-kíṛi mì wó gí muu to tí nó nó, kòcò Mbíṛì gí tàkò wó énó máa, «Yo tí ndâ basìlì mì ye tí Mbíṛì 'dáá gî 'ví ùlù yí.»
58001007	Bìndi~ kòcò Mbíṛì gítí ndâ basìlì mì wó tí Mbíṛì énó máa, yì tí Mbíṛì bàkà ndâ tú mì yì tí pípìṛi, bìndi~ yì giì bà bàkà ndâ bòò mì yì tí ngba wu.
58001008	Káa Mbíṛì giì 'dè có gítí 'Viì mì wó énó máa, «Jàlàmbà mì lo, ‹Ákoo Mbíṛì›, bà dù tí ká. Wò bà cu mû-kóṛó-gba mì lo co ká tí kpokèjì ŋìnó jáá nô.
58001009	Wò bà zogo 'bá mì lo ta bà waa có mítí ndâ 'duù mì lo ta yúcó. Wò a mbe co ta ndâ 'duù tí jáá kpokèjì; go bà co tí lókó-loko kpokèjì tí lo wálá. Ŋìnó a gbí ndeṛè có tí nó náa Mbíṛì tí nó, tí Mbíṛì mì lo nó, le tí~ ta bèṛè ji wò ta pétékè tàkòcò wó á kùṛo ndâ ka lo nó ká nò.
58001010	A wò táánò ká sè ṛèngbó to tí nó ta 'bì lo. À delè ká wò ká suu ndâ i tàṛì ta 'bì lo.
58001011	Ndâ to ta tàṛì bà cee gî, káa wò bà cee wálá. Ndâ to ta tàṛì bà me ká go bà me ká mì bòngo gî, káa wò bà me ká wálá. Ndâ to ta tàṛì bà yaka go bà yaka bòngo nó gî, káa wò bà dù tí ká.
58001012	Wò bà paṛaka ndâ to ta tàṛì go bà paṛaka zì bòngo 'va gí 'dè; àá bà 'vìsì ndú go bà 'vìsì bòngo. Káa wò bà dù cóó-cóó ká tí wò tí nò kuu nò dúú bà ya tí~; wò bà zò to wálá.»
58001013	Mbíṛì jé 'dè có ji 'bí basìlì mì wó gbaànjé énó máa, «Ki tí lo to gbí kù'bì mì ye, wàa ye 'ví bàkà ndâ mbe kû sogo wò tí ndâ i-tà-tàmà mì lo,» nò lá.
58001014	À má énò, ndâ basìlì mì Mbíṛì a ndâ yè? Ndâ basìlì mì Mbíṛì a ndâ lilí mbe kû bàkà nèté mì Mbíṛì, náa Mbíṛì kû tuu ndú gí bà konì ndâ 'duù tí nó kèjì gí bà 'de 'válá nô.
58002001	À má énò, ndoo kpolo tí yúcó tí nó náa ndoo 'di nó kácá-kácá. Ndoo má kpolo tí ndoo lá, ndoo bà soloko 'do tí~ gî.
58002002	Tacó có tí nó náa Mbíṛì dígísèé tuu ta basìlì mì wó ji Mòze, máa yí 'dòkò ji ndâ ká gù ndoo nó, má dú káa yúcó, náa ndâ mbe biya bà 'di gî 'de mbèlè tàkò bà kù tù bà 'di có mì ndú lá gî,
58002003	ndoo bà ndo 'do gbí mbèlè bà biya bà 'di gbolò có tí nò, tí có mbe je 'válá ji ndoo nò, co tí kpokèjì ngàyi? Kpédélé mbe 'dè có tí nò ji ndâ 'duù gbí o mì ndoo a Mbe tí ndoo tí Jézù, bìndi~ ndâ 'duù ŋìnó mbe 'di 'dò gbí nje wó nó giì 'dòkò ndí~ ji ndoo.
58002004	Mbíṛì delè giì tùbà có tí nò náa ndâ mbe 'di 'do gbí nje Mbe tí ndoo 'dòkò ji ndoo nò tí yúcó ta bà bàkà ndâ kpo-kpò i ŋìnó náa bà 'dè có gítí ndú kpò nje ndâ 'duù gî nó, ta bà bàkà ndâ seṛè, ta bà je Bèṛi mì wó tí Mbíṛì tí i-nambeè ji ndâ 'duù go có mì wó náa à gbí njembí wó tí Mbíṛì.
58002005	Tacó Mbíṛì táánò bàkà me ndâ basìlì mì wó tí ndâ mbe zogo to tí nó kèjì, náa ndoo kû 'dè có gítí~ nó, lá.
58002006	Káa à cu mí gbí wáràgà mì Mbíṛì énò máa, «Àá Mbíṛì, 'duù tà a yè wàa wó 'ví je ta mbí lo mítí wó?
58002007	Wò táánò je wotí ji 'duù gàà gí tàkò ndâ basìlì mì lò ta làmbu o. Wò táánò bàkà yí tí gba ngbèzèè. Wò giì te duù mítí wó.
58002008	Wò giì bàkà yí tí gba mì ndâ i 'dáá gî.» Mbíṛì bàkà 'duù tí gba mì ndâ i 'dáá gî, yí mò 'bí i gbaànjé gí ndiì máa 'duù me gba mì ŋìnó lá nò lá. Káa ndoo ŋò bà dù 'duù tí gba mì ndâ i 'dáá gî á go có tí nò kálásê.
58002009	I ŋìnó náa ndoo ŋò nó a bà bàkà Jézù mì Mbíṛì tí lúkúfà 'duù co tí ndâ basìlì gî ta làmbu o gàà énô. Tacó wàa yí 'ví cì tacó tí ndâ 'duù 'dáá gî á 'do gbí nambeè mì Mbíṛì. À kpónó le bèṛè á ji yí ngbèzèè, à delè kû te duù mítí wó, 'do gbí có bà kònò sé'i mì wó, ta bà cì yí.
58002010	À dú nò a yí~. Tacó wàa Jézù tí 'duù tí nó náa Mbíṛì suu ndâ i muu to tí nó 'dáá gî tacó tí wó, náa ndâ i delè 'dáá gî kû dù muu to tí nó ta ṛè wó nó, 'ví dù tí kpédélé 'duù mbe kònò sé'i tacó bà gì ta ndâ 'duù gí gbí ngba'o.
58002011	Ṛèngbó 'duù tí nó tí 'Duù mì Mbíṛì nó, ta ṛèngbó ndâ 'duù tí nó náa yí bàkà ndú tí ndâ 'duù mì Mbíṛì nó, ká gbaànjé. Tacó énò, nô ṛo wó gítí bà nì «ná'vindí» mítí ndú wálá.
58002012	Yí kû 'dè có ji Mbíṛì énó máa, «Ye bà kò-kò ta ṛè lo ji ndâ ná'vindí ye. Ye bà ùlù wò mí kùṛo ndú ta o tí nó náa ndú má kili gî,» nô.
58002013	'Bí có mì wó káká'i énó máa, «Ye bà koṛo có lì mítí Mbíṛì.» Bìndi 'bí kòcò wó máa, «Ŋìnó a ye ká kuu nô; ŋìnó a ze ta ndâ 'viì tí nó náa Mbíṛì kaa ndú ji ye nó ká kuu nô.»
58002014	Ndâ 'viì tí nó mì Mbíṛì náa yí kaa ndú ji Jézù nó 'dáá gî a ndâ 'duù ta mbelè gbí dìì ndú. Tacó énò, Jézù giì je gbèe ŋa tú ndú nò, tacó wàa yì 'ví dù tí 'duù go ndú. Yí bàkà énò, tacó wàa yì mà cì gî, yì 'ví mò ta Gba-vò-i tí gba mì ku 'do pí jàlàmbà gí nje seè.
58002015	Wàa yì 'ví 'vala tí~ ta ndâ 'duù tí nó 'dáá gî náa gúku kû da 'bò mítí kò ndú gî nô.
58002016	Tacó nèté mì wó táánò me ta ndâ basìlì mì Mbíṛì lá, nèté mì wó a i ta ndâ 'viì-gù Àbìráámò.
58002017	Tacó énò, Mbíṛì giì bàkà yí go ndâ ná'vindí wó teke-tèkè. Tacó wàa, yí 'ví dù tí~ tí 'duù mbe ŋò yê ṛo ndú, delè tí gbolò bu-Mbíṛì mì ndâ mbe kû bàkà nèté mì Mbíṛì ta njembí wó gbaànjé. Tacó wàa, Mbíṛì 'ví je tí~ ta à-cee-gî gítí ndâ vò i mì ndú.
58002018	Tacó yí táánò ta miṛi wó ŋò sé bà tala yí mì Gba-vò-i gî. Tacó énò, wotí bà konì ndâ 'duù ŋìnó náa Gba-vò-i kpónó kû tala ndú nó kuu tí wó.
58003001	À má gó énò, yo tí ndâ ná'vindí ye, tí ndâ 'duù mì Mbíṛì náa yí kaa yo mò gí mì wó tí Mbíṛì gî nó, 'ví koṛo có gítí Jézù tí tú mì Mbíṛì, delè tí Kùṛo ndâ bu-Mbíṛì mì yúcó tí nó náa ndoo kû ùnje á gítí~ nô.
58003002	Yí tí Jézù táánò bàkà nèté mì Mbíṛì ta njembí wó gbaànjé ká go i mì Mòze tí mbe bàkà nèté mì Mbíṛì dígísèé ta njembí wó gbaànjé.
58003003	Káa à te duù mítí Jézù ndii Mòze gî, á go ŋìnó náa ndâ 'duù kû te ta duù mítí mbe gèè 'bá ndii 'bá tí nó náa yí gèè nó gî nô.
58003004	À bì ndâ 'bá 'dáá gî a 'bì 'duù, káa a Mbíṛì ká suu ndâ i 'dáá gî.
58003005	Káa Mòze táánò bàkà nèté mì Mbíṛì ta njembí wó gbaànjé gbí òkò tí ndâ 'duù mì Mbíṛì tí ndâ Ìzìrìyélì 'dáá gî, á go bòò mì Mbíṛì mbe kû 'dè yúcó gítí ndâ i ŋìnó náa Mbíṛì kèjì gí bà bàkà ndú nô.
58003006	Káa Jézù tí Bìndi-Mbíṛì táánò bàkà nèté 'bá mì Mbíṛì ta njembí wó gbaànjé á go njembí 'Viì mì Bu wó. Káa ndoo a ndâ 'viì mì Mbíṛì, náa ndoo má cì gúku lá nò. Ndoo delè má kì nô gítí i tí nó náa ndoo kû koṛo có lì mítí~ nó lá nò.
58003007	Tacó énò, kòcò Bèṛi-mì-Mbíṛì énó máa, «Yo wúnó má 'di kòcò Mbíṛì,
58003008	yo 'ví bàkà ngbútù á go i mì ndâ 'duù tí nó dígísèé mbe volo mítí Mbíṛì ta o bà tala ndú mì wó, si ndú gbí kángáá nga ngoò nó lá.
58003009	Ndâ ká gù yo dígísèé tala bà ŋò wotí mì ye, káa ndú ŋò ta ndoò zi'duù-só gî.
58003010	Tacó énò, tàkòcò ye táánò giì kpolo gítí ndâ 'duù tí nò. Bìndi~ ye giì 'dè có énó máa, ‹Ndâ có gbí njembí ndú 'dáá ká tende. Ndú ta o 'dáá gî kû co me tí kpokèjì mì ye lá.›
58003011	Káa ye tí Mbíṛì giì be tí ye ta kpo tàkòcò énó máa, ‹Ndú bà 'dò kò ndú mítí bàndò bà tèwo ye wálá.› »
58003012	Yo kpolo tí yo, ndâ ná'vindí ye, tacó wàa 'bí 'duù gbaànjé 'do gbí òkò yo 'ví dù ta vò njembí wó, tí ŋa vò njembí ŋìnó mbe si yí 'ví njèè gbí òkò tí ndú ta wu Mbíṛì nó lá.
58003013	Yo konì tí yo gbí òkò tí yo ta ṛi 'dáá gî. Yo 'ví nì «taàbé» gítí bà konì tí yo gbí òkò tí yo lá, tacó wàa, njembí yo 'ví gbì kàángbá gítí Mbíṛì 'do gbí tiṛì mì vò i lá.
58003014	Tacó ndoo 'dáá gî a ndâ ka Bìndi-Mbíṛì, náa ndoo má zèè kpédélé có tí nó náa ndoo táánò ùnje gítí~ nó tí kpoò yee tí o ku mì ndoo gî nò.
58003015	À cu mí gbí wáràgà mì Mbíṛì énó máa, «Yo má 'di kòcò Mbíṛì wúnó yo 'ví bàkà ngbútù á go i mì ndâ 'duù tí nó mbe kpò có mì Mbíṛì dígísèé nó, lá.»
58003016	A ndâ 'di dígísèé ká 'di kòcò Mbíṛì káa ndú giì kpò tí mítí wó ta ngbútù gî nó? À dígísèé me ndâ Ìzìrìyélì tí nó náa Mòze kaa ndú 'do Másìrì nó lá.
58003017	Káa tàkòcò Mbíṛì dígísèé kpolo a i gítí ndâ 'di ta ndoò zi'duù-só nó? À kpolo me gítí ndâ mbe bàkà vò i tí nó mbe ci-ciki ta ndi gbí kángáá nga ngoò nó lá?
58003018	Káa Mbíṛì dígísèé be tí wó nó a i ji ndâ 'di, énó máa, ndú bà 'dò kò ndú gbaànjé á mì bàndò bà tèwo yì wálá nó? Yí be tí wó me ji ndâ mbe kpò cò lá?
58003019	À má énò, ndoo kpónó ŋò ni gî, máa, bà yee tí bàndò bà tèwo ndú dígísèé kpò ndú gî tacó ndú tee njembí ndú mítí Mbíṛì lá.
58004001	À má énò, ndoo kpolo tí ndoo, tacó bà cí tí nó náa Mbíṛì táánò ci ta ndâ ká gù ndoo gítí bà ya ndú gítí bàndò bà tèwo ndú nó cee lá. Káa ndoo má kpolo tí ndoo lá, ndâ 'bí 'duù 'do gbí òkò tí yo bà bè gbí bà yee tí bàndò tí nò gî. Tacó Mbíṛì wúnò bà 'vee gbí nje ndâ 'duù ŋìnó gbí òkò tí yo mbe yee tí bàndò tí nò lá nó gbaànjé-gbaànjé 'dáá gî.
58004002	Ndoo táánò 'di Banga-Ngú-Có go ŋìndi ndú, káa ndú 'de i gbí Banga-Ngú-Có tí nò náa ndú 'di nò lá, tacó có tí nò 'de njembí ndú me tí njembí ndâ 'duù ŋìnó mbe kû tee njembí ndú mítí Mbíṛì nó lá.
58004003	A ndoo tí ndâ mbe ùnje gítí Banga-Ngú-Có tí nò ká yee tí bàndò bà wotí tí nò náa Mbíṛì dígísèé ci ndâ ká gù ndoo gítí~ nò. Tacó kòcò Mbíṛì énó máa, «Ye be tí ye ta kpo-tàkòcò gî énó máa, ‹Ndú bà 'dò kò ndú mítí bàndò bà tèwo mì ye gbaànjé wálá.› » Mbíṛì 'dè có tí nò si yí cee ta nèté bà suu ndâ i mì wó sàà gî.
58004004	Tacó à cu có gítí bà vô-nje~só sili mì gbí wáràgà mì Mbíṛì énó máa, «Mbíṛì giì tèwo wó ta bà vô-nje~só sili 'do tí ndâ nèté mì wó 'dáá gî.»
58004005	À giì cu 'bí~ káká'i énó máa, Mbíṛì máa, «Ndú bà 'dò kò ndú gbaànjé á mítí bàndò bà tèwo mì ye wálá.»
58004006	'Bí có kpónó a ŋìnó máa, ndâ 'bí 'duù 'ví yee tí bàndò bà tèwo tí nò mì Mbíṛì nò, lê náa ndâ kpédélé 'duù tí nó táánò mbe 'di Banga-Ngú-Có nó yee kà lá tacó ndú táánò biya bà 'di có mì Mbíṛì gî nò.
58004007	Tacó énò, Mbíṛì giì ci cí gítí 'bí o náa yí giì gbì ṛè o tí nò tí «Wúnó.» Bìndi~ yí giì tuu Dàvídè, tí gbolò gba mì ndâ Jùdéyà, ta kôndi o bìndi có tí nò, ta gbèe ndi có tí nò, máa, «Yo Wúnó má 'di kòcò wó, yo 'ví bàkà ngbútù lá.»
58004008	Tacó Jósùwà táánò má tè kùṛo ndâ Ìzìrìyélì yee tí bàndò bà tèwo tí nò náa Mbíṛì táánò ci ndú gítí~ nò gî, Mbíṛì táánò bà ci ndi 'bí ngú o ji ndú wálá.
58004009	À má énò, bàndò bà wotí mì Mbíṛì náa yí kû kpolo tí~ tacó tí ndâ 'duù mì wó nó kuu tí~. Bàndò tí nò a ṛi tí nó tí ṛi bà wotí Mbíṛì á bìndi bà suu ndâ i mì wó nô.
58004010	Tacó 'duù ŋìnó mbe ya gí bà tèwo wó á mì ndú ta Mbíṛì gî nó a 'duù ŋìnó mbe cee ta nèté mì wó gî nô. Tacó Mbíṛì táánò tèwo wó si yí cee ta nèté mì wó gî.
58004011	À má énò, ndoo te kpo muu, tacó wàa ndoo 'ví yee tí bàndò bà tèwo ndoo. Ndoo te kpo muu tacó wàa 'bí 'duù gbaànjé 'do gbí òkò tí ndoo 'ví gboo mí ndiì ta ngbútù, á go ŋìndi ndâ ká gù ndoo dígísèé nó, lá.
58004012	Tacó có mì Mbíṛì a wu có, tí có ŋìnó ta wu jé 'dèè 'do tí~ lá, mbe kû cu 'duù tí bà 'deeke 'bilì wó ngéé gí gbí òkò ndâ 'bilì á tà'i kà ndii zi nje sìzò gî. Có mì Mbíṛì a có ŋìnó mbe ŋò 'bè gbí òkò tí ndâ yúcó ta 'véṛè ngéé gbí njembí 'duù tà'i kà ni gî.
58004013	'Bí i ŋìnó náa à suu yí súú-suu nó mbe ni bà ngùù tí wó 'do tí Mbíṛì gî nò wálá. Mbíṛì ŋò ndâ i gbaànjé-gbaànjé 'dáá gî. Ndâ i 'dáá gî kû gbaa tí ndú mí gbí ngbàà ṛi á mí kùṛo wó tí Mbíṛì tí nó náa ndoo 'ví yù gbí ndâ i tí nó náa ndoo bàkà nó 'dáá gî nô.
58004014	À má énò, ndoo tee njembí ndoo mítí Mbíṛì tí kpoò, lê náa gbolò bu-Mbíṛì mì ndoo tí Jézù, tí 'Viì-mì-Mbíṛì, bà ba gbí pípìṛi ya gí gbíṛì gî nò.
58004015	Tacó gbolò bu-Mbíṛì mì ndoo tí Jézù me 'duù ŋìnó mbe kû si tàmuu ndoo ji Gba-vò-i ta o tí nó náa Gba-vò-i má kû paa ta bà a tàmuu ndoo gítí bà bàkà vò i nó lá, tacó Gba-vò-i táánò paa ta yí á go bà paa ta ndoo mì wó kpónó nó gî, káa yí giì kpò nje Gba-vò-i gî.
58004016	À má énò, ndoo cì gúku gítí bà yèè ndi ndoo dê gí ṛègbà jàlàmbà mì Mbíṛì lá. Ndoo yèè ndi ndoo dê gítí~, tacó wàa yí 'ví ŋò ta yê ṛo ndoo. À delè má gì gítí o mì bà konì tí, yí 'ví bàkà ta nambeè ji ndoo.
58005001	Àá táánò kû cu 'bì mítí 'duù, bìndi~ àá giì bàkà yí tí Kùṛo ndâ bu-Mbíṛì, mbe dù kû bàkà i-Mbíṛì ta ṛè mì ndâ 'duù 'do ká gbí òkò tí yo. Nèté mì 'duù tí nò náa à bàkà yí tí Kùṛo ndâ bu-Mbíṛì nò a bà ci ndâ i-'bì ndâ 'duù, ta bà waa mbelè tacó bà sì muu ndâ vò i mì ndâ 'duù.
58005002	À má énò, 'duù tí nò náa à bàkà yí tí Kùṛo ndâ bu-Mbíṛì nò 'ví 'vala ta ndâ 'duù ŋìnó mbe 'di gbí-o lá, giì je ndâ 'duù ŋìnó mbe giṛi'o gî nó, ta pétékè có, tacó yí tí bu-Mbíṛì delè káa 'duù ŋìnó ta ndâ 'dóó vò i ŋìndi wó delè kuu kapí wó.
58005003	Tacó énò, kózò tí wó tí Kùṛo ndâ bu-Mbíṛì 'ví waa mbelè tacó bà sì muu ndâ 'dóó vò i ŋìndi wó, delè tacó ndâ vò i mì ndâ 'duù.
58005004	'Duù bàkà tí wó tí Kùṛo ndâ bu-Mbíṛì ta kpéétí wó lá. A Mbíṛì ká kû cu 'bì wó mítí 'duù, máa yí dù tí Kùṛo ndâ bu-Mbíṛì, á go bà cu 'bì wó mítí Àrónì, máa yí dù tí Kùṛo ndâ bu-Mbíṛì dígísèé nô.
58005005	À kpêtí káa Bìndi-Mbíṛì, àá táánò me káa yí ká ki tí wó pí jàlàmbà 'do gbí 'dóó có mì wó gbí muu wó ta kpéétí wó énó máa, yì a Kùṛo ndâ bu-Mbíṛì nò, lá, a 'duù tí nó mbe 'dè có ji yí énó máa, «Wò a 'Viì mì ye, ye wúnó gì tí Bu lo gî.»
58005006	'Bí kòcò 'duù tí nò ji yí káká'i énó máa, «Wò bà dù tí bu-Mbíṛì dúú bà ya tí~ á go ŋìndi Mèlèkìzédèkì.»
58005007	Si Jézù táánò kû 'vala muu to tí nó, nó, yì giì 'deke tí wó ta ngo-ṛo tà ṛo wó ta kòcò wó ngéé gí yaà á ji Mbíṛì, tí 'Duù tí nó ta wotí bà 'vala yí 'do 'bì ku a kuu tí wó nô. Káa Mbíṛì giì ŋò yê ṛo wó, tacó yí táánò a mbe si Mbíṛì tí i.
58005008	Yí kpêtí káa 'Viì mì Mbíṛì, bà kònò sé'i giì je muu ji yí tacó bà dù tí mbe 'di có gî.
58005009	Mbíṛì mâ giì yù yí ngbóó gî, yí giì dù tí ṛèngbó 'válá ji ndâ mbe kû 'di có mì wó,
58005010	tacó Mbíṛì giì bàkà yí tí bu-Mbíṛì go Mèlèkìzédèkì.
58005011	Ndâ có mì ze me mbè tacó bà 'dè gítí có bà dù Bìndi-Mbíṛì tí Kùṛo ndâ bu-Mbíṛì á go ŋìndi Mèlèkìzédèkì nò kuu mì ze, káa bà 'dè gbí ndú mì ze ji yo kpóló-kpolo, tacó bà ya có gí gbí muu yo kpóló-kpolo.
58005012	Tacó a yo kùtàá ká bà dù tí ndâ mbe nìbà i ji ndâ 'duù, káa à giì dù ndí~ a yo kpónó ká kû giì pà 'duù, wàa yí 'ví 'bìtà bà nìbà có mì Mbíṛì ji yo á 'do ṛèngbó~ káká'i. À tí yo a go bà no kí, go bà zò i tí yo wálá.
58005013	Tacó 'duù ŋìnó mbe kû no kí nó ŋò kpokèjì gítí bà dù jáá kùṛo Mbíṛì ni lá, tacó yí a dó 'viì.
58005014	À kû zò i a ndâ 'duù ŋìnó mbe kù tì bà zò i gî, tí ndâ 'duù ŋìnó mbe kû 'viiki gbí có tacó bà ŋò 'bè gbí òkò tí ndâ tó i, ta vò i nô.
58006001	À má énò, ndoo kpónó 'ví koṛo có go i mì ndâ 'duù ŋìnó náa gbí dìì ndú yù gî nô. Ndoo si bà dù kû 'viiki káa gbí ndâ kpédélé có tí nó náa àá táánò nìbà ndú ji ndoo gítí Bìndi-Mbíṛì nó mí to. Ndâ có tí nó náa àá táánò nìbà ndú ji ndoo énó máa, ndoo 'vìsì muu ndoo 'do tí bà bàkà ndâ i ŋìnó mbe kû ya ta ndoo gí nje ku nó gî, wàa ndoo 'ví tee njembí ndoo mítí Mbíṛì;
58006002	ta có gítí bà caka tí, ta bà je wotí, giì je có gítí bà 'vala ndi ndâ ku 'do gbí muu'dú ndú, ta có gítí ndòngbú bà waa có ngbé lá nô.
58006003	Ndoo bà koṛo có go i mì ndâ 'duù ŋìnó náa gbí dìì ndú yù gî nó gî, náa Mbíṛì má ùnje gî nò.
58006004	Káa à má gítí ndâ 'duù tí nó náa ṛo ndú táánò njaanga gî, ndâ 'duù tí nó mbe tala líkí i-nambeè tí nó mbe gì 'do mì Mbíṛì nó gî, ndâ 'duù tí nó náa Bèṛi-mì-Mbíṛì je wotí ji ndú gî,
58006005	ndâ 'duù tí nó mbe ŋò tó i mì có mì Mbíṛì ni gî, ndú delè giì ŋò ndâ wotí bìndi ku ni gî nó,
58006006	ndâ ŋa ndâ 'duù tí nò má caka 'bì ndú 'do gbí ndâ i tí nò jéé gî, bà 'vìsì muu ndú ndí~ gítí bà co tí kpokèjì mì Mbíṛì káká'i a cèe «pàṛà-ngùù-kpò-diigba.» Wotí mì ndú gítí bà dele ndi ndú gì gítí kpokèjì mì Mbíṛì káká'i wálá, lê náa ndú ùnje gítí bà gbì 'Viì-mì-Mbíṛì mítí njèèkpè mû gî, ndú delè giì ùnje gítí bà ŋonoko yí mí kùṛo ndâ 'duù gî nò.
58006007	Tacó to mbe njù ngo mù tí nó mbe kû nì mítí~, bìndi~ ndâ ŋa tí nó náa ndâ 'duù ji mítí~ nó giì bàkà ji ndú gî nó, a to ŋìnó náa Mbíṛì cù 'dê ngo cù wó mítí~ gî.
58006008	Káa to ŋìnó mbe kû kù ndâ bè kpeṛè ta zìbàmù nó, a to mbe dooko ta bà ì njà mítí~ mì Mbíṛì gî. Ndòngbú kâ tacó bà ji ta ŋa to tí nò delè káa wu.
58006009	Ze kpêtí má 'dè ká énò, bà ŋìndi yo kpòò káa bà tó, ndâ tó 'duù mì ze. Gúku gbí njembí ze gítí yo wálá; yo a ndâ 'duù mì 'válá.
58006010	Tacó Mbíṛì me mbe 'boo 'duù, wàa yí 'ví neke tí~ ta ṛo wó 'do tí bà zeke ndâ tó nèté mì yo, ta tó bà zè tí tí nó náa yo táánò zè ta ndâ 'duù mì wó náa yí kaa ndú mò gí mì wó gî ta ṛè wó nó lá.
58006011	Káa có ŋìnó kpónó gbaànjé gbí njembí ze nó énó máa, yo 'dáá gî 'ví bàkà nèté ta go nèté tí nò tí yo yee tí ndòngbú o tí nó náa yo 'de i tí nó náa yo kû koṛo có lì mítí~ nó gî.
58006012	Yo dù tí ndâ mbe kpó lá, yo mèlè bìndi ndâ 'duù tí nó mbe 'de i tí nó náa Mbíṛì táánò ci ndâ 'duù gítí~ nó 'do gbí bà tee njembí ndú mítí Mbíṛì, giì je bà dù ndú tí ndâ mbe kpácà nô.
58006013	Ta o tí nó náa Mbíṛì táánò kû ci tí~ ta Àbìráámò nó, yí ta o tí nò be káa 'dóó tí wó tí Mbíṛì ji Àbìráámò, tacó 'bí 'duù mbe me gbolò ndii yí tí Mbíṛì gî tacó wàa yí 'ví be ta tí 'duù tí nò ji Àbìráámò nò wálá.
58006014	Tacó énò, yí giì be tí wó ji Àbìráámò énó máa, «Ye bà cù 'dê ngo cù mítí lo ta njembí ye gbaànjé ta bà je ndâ 'viì ji wò me mbè.»
58006015	Àbìráámò táánò giì dù kpécè kû ù ndi i tàkò cí tí nò náa Mbíṛì ci ta yí nò, yee tí o tí nó náa yí giì 'de gî.
58006016	Ndâ 'duù kû be tí ndú a i ta ṛè 'duù ŋìnó tí kpóló-kpolo 'duù mì ndú nô. Có má gbí òkò tí ndâ 'duù, à kû ŋò yúcó a i 'do tí bà be tí ndú.
58006017	À má énò, tacó go bà je kponje 'do nje ndâ 'duù tí nó náa Mbíṛì dígísèé ci ndú máa yì jé 'vìsì muu yì lá nó, mâ giì gì gítí Mbíṛì gî, yí giì be tí wó ji ndú.
58006018	Yí bàkà énò, tacó wàa à 'ví dù kuu tí~ a ndâ i sósò'ô, náa bà 'vìsì ndú a cèe «pàṛà-ngùù-kpò-diigba», tacó wàa ndoo tí ndâ 'duù tí nó mbe fa ngèlè vò i gì gí mì yì nó 'ví 'de ta wotí gítí bà koṛo có lì mítí cí tí nò náa yì ci ta ndoo nô.
58006019	I tí nò náa ndoo kû koṛo có lì mítí~ nò ká kû si lilí ndoo 'ví dù tí ndoo. Ŋìnò a i ŋìnó mbe ya ngéé gí kapí ngbùngbù á tà'i 'bá-Mbíṛì á gbíṛì,
58006020	gítí bàndò tí nó náa Jézù ya gítí~ tí kpédélé 'duù tacó tí ndoo nô. Jézù ya gí mì Mbíṛì á kapí ngbùngbù tà'i 'bá-Mbíṛì tacó yí gì tí Kùṛo ndâ bu-Mbíṛì go Mèlèkìzédèkì dúú bà ya tí~ gî.
58007001	Mèlèkìzédèkì tí nó tí gbolò gba Sàlémì, delè tí bu-Mbíṛì tí nó tí mbe kû bàkà i ji Mbíṛì tí nó mbe kû dù ngéé gbíṛì nó táánò giì ya gí kùṛo Àbìráámò ta o bà dele ndi Àbìráámò 'do bà mìì ndâ kpo-kpò gba gbí gó. Ndú mâ giì 'de tí ndú gî, Mèlèkìzédèkì giì cù 'dê ngo cù wó mítí Àbìráámò.
58007002	Bìndi~ Àbìráámò giì ṛuka bà i mì Mbíṛì 'do tí ndâ ŋa i tí nó náa yí zèè 'do gbí gó nó gbaànjé-gbaànjé 'dáá gî, bìndi~ yí giì kaa ji Mèlèkìzédèkì. Kpédélé gbí ṛè tí nò tí Mèlèkìzédèkì nò énó máa, yí a gbolò gba ŋìnó mbe kû co ká tí jáá kpokèjì mì Mbíṛì. Gbí ŋìnó tí Mèlèkìzédèkì tí gbolò gba Sàlémì nó énó máa, Mèlèkìzédèkì a gba mbe kû zogo ndâ 'duù mì wó ta 'dê njembí wó.
58007003	Mèlèkìzédèkì a 'duù ŋìnó náa à 'di tà-ká-tà gítí bu wó lá, à 'di tà-ká-tà gítí nawu wó lá, à delè 'di tà-ká-tà gítí ndâ ká gù wó lá. Ṛèngbó wó wálá, ndòngbú wó delè wálá, káa yí kû dù tí bu-Mbíṛì go 'Viì-mì-Mbíṛì nó ká dúú bà ya tí~.
58007004	'Dakò tí nò tí Mèlèkìzédèkì nò táánò bà dù me 'dé gba lá, lê náa a Àbìráámò tí ṛèngbó ndâ Ìzìrìyélì 'dáá gî táánò ká gò i-Mbíṛì á ji yí gî nò.
58007005	À cu mí gbí wáràgà mì Mòze énó máa, ndâ 'viì-gù Lévì tí ndâ bu-Mbíṛì 'ví gò i 'do mì ndâ ná'vindí ndú, náa ndú káa ndâ 'viì-gù Àbìráámò go ndú.
58007006	Káa 'dakò tí nó tí Mèlèkìzédèkì náa ṛèngbó wó 'do me tí Àbìráámò lá nó táánò gò i a i 'do mì Àbìráámò. Bìndi~ yí giì cù 'dê ngo cù wó mítí Àbìráámò tí 'duù tí nó náa Mbíṛì táánò ci yí nô.
58007007	Có ŋìnó ta kponje á gítí~ ngé gî wálá nó a ŋìnó máa, a kpo 'duù ká kû cù 'dê ngo cù wó mítí ndâ 'viì tàkò wó.
58007008	'Bí có mbe giì dù káká'i a ŋìnó máa, ndâ bu-Mbíṛì tí nó mbe kû gò i 'do mì ndâ 'duù nó, a ndâ 'duù náa à jò ndú ji ku nô. Káa à cu mì gbí wáràgà mì Mbíṛì énó máa, Mèlèkìzédèkì kû 'vala ká dúú bà ya tí~.
58007009	Lévì tí ṛèngbó ndâ bu-Mbíṛì tí nó náa ndâ Ìzìrìyélì táánò kû gò i ji yí nó, táánò gò i ji Mèlèkìzédèkì gî. Yí kpêtí má gò ta 'bì wó lá, i tí nó náa Àbìráámò tí mbe jò ŋa ndâ Ìzìrìyélì táánò gò ji Mèlèkìzédèkì si a jò yí tí Lévì lá nó sì muu ndâ 'viì gbí yì wó tí Àbìráámò 'dáá gî dúú kû ya tí~.
58007010	Tacó pàṛà wó tí Lévì táánò ta o bà 'de tí ndâ gù wó Àbìráámò ta Mèlèkìzédèkì nò kuu gbí kongoo gù wó Àbìráámò.
58007011	Mbíṛì táánò lê má bàkà ndâ Ìzìrìyélì tí ndâ 'duù ŋìnó ta bà lê tí ndú wálá nó a i 'do gbí có mì ndâ bu-Mbíṛì, tí ndâ 'viì kòtí Lévì, tacó ŋìnó táánò a ṛèngbó bà tuu Mòze mì Mbíṛì ta ndâ có mì wó tí Mbíṛì ji ndâ Ìzìrìyélì ká nò, gbí ndeṛè bà bàkà ndâ 'bí ngú bu-Mbíṛì ŋìnó á tí ndâ kòtí Mèlèkìzédèkì si ndâ kòtí Àrónì nó mí to 'ví dù a yè?
58007012	Tacó à má 'vìsì ŋa ndâ bu-Mbíṛì gî, à delè 'ví 'vìsì ndâ có mì Mòze gî.
58007013	Tacó ŋa Mbe tí ndoo, tí 'Duù tí nó náa à kû 'dè ndâ có tí nó gítí wó nó, tende. 'Bí 'duù gbaànjé 'do njekèjì mì ndú mbe dù tí bu-Mbíṛì jé táánò wálá.
58007014	Tacó ndâ 'duù 'dáá gî ŋò ni ngbáṛángà'i gî máa, Mbe tí ndoo táánò a 'Viì kòtí Júdàà. Káa Mòze táánò 'dè có ta ṛè bà dù 'bí 'duù tí bu-Mbíṛì 'do gbí òkò tí ndâ 'viì kòtí Júdàà jé lá.
58007015	'Bí có ta kponje gítí~ wálá a ŋìnó máa, 'bí ngú bu-Mbíṛì go Mèlèkìzédèkì kpónó 'vanda gí gbí ngba'o gî.
58007016	Ngú bu-Mbíṛì tí nò 'vanda me 'do gbí òkò tí ndâ 'duù tí nó ta ṛèngbó ndú 'do tí ndâ bu-Mbíṛì á go có mì Mòze nó lá. Yí gì tí bu-Mbíṛì ta wotí mì 'válá tí nó mbe cee lá nô.
58007017	Tacó à cu có gítí wó mí gbí wáràgà mì Mbíṛì énó máa, «Wò bà dù tí bu-Mbíṛì dúú bà ya tí~, á go i mì Mèlèkìzédèkì.»
58007018	Tacó à kpónó mò ká có tí nó táánò mì Mòze nó gí nje seè gî, tacó wotí kpónó cee 'do tí có tí nò gî, delè tacó gbí có tí nò kpónó bàkà nèté ta ndâ 'duù lá.
58007019	Có mì Mòze lê má cee bà lê tí 'duù lá, 'bí cèe có mbe si ndoo 'ví koṛo có gí kùṛo mbe zèè bàndò bìndi có mì Mòze kpónó gì gî. Có tí nò a có mbe yèè ndoo dê gítí Mbíṛì.
58007020	'Bí có a có bà see tí Mbíṛì. Mbíṛì táánò jé see tí wó ta o bà bàkà ndâ bu-Mbíṛì ŋìnó kùṛo nó lá.
58007021	Káa ta o tí nó náa yí kû giì bàkà ta Jézù tí bu-Mbíṛì nó, Mbíṛì giì see tí wó ji yí énó máa, «Mbíṛì see tí wó gî, yí jé gítí bà 'vìsì muu wó wálá. ‹Wò bà dù tí bu-Mbíṛì ká dúú bà ya tí~.› »
58007022	A bà see tí Mbíṛì nò ká bàkà Jézù tí mbe 'viindi nambeè gbí òkò tí ndâ 'duù ta Mbíṛì gbí bà njù mùká tí nó náa Mbíṛì njù ta ndâ 'duù mbe nìkì ndii ŋìnó kùṛo nó gî nô.
58007023	Muu ndâ bu-Mbíṛì tí nó táánò kùṛo nó me mbè tacó ndú táánò a ndâ 'duù náa ku si ndú 'ví dù á nje nèté mì ndú lá.
58007024	Káa Jézù bà dù tí bu-Mbíṛì ká dúú bà ya tí~, tacó yí kû 'vala ká dúú bà ya tí~.
58007025	À má énò, wotí kuu tí wó tacó bà 'vala ndâ 'duù ŋìnó 'dáá gî mbe yèè ndi ndú dê gí ṛègbà tí Mbíṛì mì wó nô, lê náa yí kû 'vala ká dúú bà ya tí~ tacó bà 'deke tí wó ji Mbíṛì tacó tí ndú nò.
58007026	À 'vii ta ndoo énò máa, 'duù tí nó tí Kùṛo ndâ bu-Mbíṛì mì ndoo nó 'ví dù tí 'duù ŋìnó náa Mbíṛì kaa yí mò gí mì wó tí Mbíṛì gî nô, tí yê ta vò i mì wó wálá. Yí 'ví dù tí 'duù ŋìnó ta ngbáṛángà njembí wó, náa ndâ mbe kû bèè ṛo Mbíṛì e zì ndú mítí wó lá, náa Mbíṛì te yí ya tí~ ngéé gí yaà gí tàngbó ṛì gî.
58007027	Nèté mì wó ta bà waa mbelè ji Mbíṛì ta ṛi 'dáá gî á go ŋìndi ndâ 'bí Kùṛo ndâ bu-Mbíṛì, náa ndú kû waa mbelè ta ṛi 'dáá gî, tacó bà làyì ta ndâ 'dóó vò i mì ndú má kózò gî, bìndi~ ndú giì waa 'bí~ tacó bà làyì ta ndâ vò i mì ndâ 'duù nó, wálá. Yí waa mbelè ji Mbíṛì ká ta bà~ gbaànjé tacó tí ndâ 'duù 'dáá gî ta o tí nó náa yí ù ta nje gítí bà cì yí nô.
58007028	Ndâ 'duù tí nó náa à dígísèé bàkà ndú tí ndâ Kùṛo ndâ bu-Mbíṛì go có mì Mòze nó 'dáá káa ndâ 'duù ta bàndò bà di ngo tí ndú kuu tí~, káa có tí nó náa Mbíṛì giì ci ta bà see tí wó bìndi có mì Mòze nó giì bàkà 'Viì-mì-Mbíṛì tí 'duù ŋìnó ta bà lê tí wó wálá nó ngbé.
58008001	Gbí có tí nó kpónó náa ndoo kû 'dè nó énó máa, 'duù tí nó tí Kùṛo ndâ bu-Mbíṛì mì ndoo nó kuu pí jàlàmbà mì wó mò gí gbí kù'bì mì Mbíṛì tí gbolò gba ngéé gbíṛì.
58008002	Yí a mbe kû bàkà nèté gbúú-gbuu á tà'i tí bàndò tí nó náa a te káṛà-Mbíṛì mítí~, á tà ndùúṛù tí nó náa à káa 'dóó Mbíṛì ká tò ta 'bì wó nô.
58008003	Tacó nèté mì ndâ 'duù tí nó náa à bàkà ndú tí ndâ Kùṛo ndâ bu-Mbíṛì mì ndâ Jùdéyà nó 'dáá gî a bà ci ndâ i-nambeè tí nó náa ndâ 'duù gò ji Mbíṛì nó á mí bàndò mì Mbíṛì, giì je bà waa mbelè ji Mbíṛì. Tacó énò, i tacó bà ci ji Mbíṛì delè kuu tí~ á mì Kùṛo ndâ bu-Mbíṛì tí nó tí Jézù nô.
58008004	Yí kùtàá má a 'duù náa yí kpónó kuu muu to tí nó, yí bà dù tí bu-Mbíṛì ngé gî wálá, lê náa ndâ bu-Mbíṛì tí nó mbe kû ci i ji Mbíṛì go có mì Mòze nó kuu tí~ nò.
58008005	Káa yí kpêtí má dù tí bu-Mbíṛì muu to tí nó lá, á me có lá, tacó ndâ i tí nò 'dáá náa ndâ bu-Mbíṛì kû bàkà ji Mbíṛì muu to tí nó, nò káa bà mèlè ndi ndâ yúcó i tí nó gbíṛì nô; a káa tàzo ndú sínò, tacó ta o tí nó táánò náa Mòze kû giì bàkà có bà tò ndùúṛù ji Mbíṛì nó, Mbíṛì giì 'dè có ji yí kpolo ngé ma, énó máa, «Koṛo muu lo máa, wò 'ví tò ndùúṛù tí nò jé ká go ŋìnó náa ye táánò ka bà~ ji wò pí gú nô.»
58008006	Káa wotí tí nèté bà dù bu-Mbíṛì tí nó náa Mbíṛì je ji Bìndi-Mbíṛì nó ndii wotí tí nèté tí nó táánò náa ndâ ká bu-Mbíṛì mì ndâ Jùdéyà kû bàkà nó gî. Tacó ngú mùká tí nó náa Mbíṛì njù ta ndâ 'duù, náa yí kû nò gbí òkò tí ndâ 'duù ta Mbíṛì gbí kà có~ nó a kpóló-kpolo ŋa bà njù mùká mbe ndii ká ŋìnó kùṛo nó gî, tacó Mbíṛì ci ndâ 'duù gítí 'bí i mbe nìkì ndii ndâ i ŋìnò sàà nó gî gbí bà njù ngú mùká tí nò.
58008007	'Bí i táánò mbe gboo 'do gbí bà see kpédélé bà njù mùká ŋìzó má wálá, Mbíṛì táánò bà dele ndi wó gí bà njù bà só ŋìnó wálá.
58008008	Tacó Mbíṛì giì 'de kpokèjì mì ndâ 'duù mì wó lókó-loko ta o tí nó náa yí 'dè ta có énó máa: «Kòcò ye tí Mbíṛì ji yo énó máa, yo kpolo tí yo! Tacó o tí nò wúnò ká kèjì, o tí nò náa ye kèjì gí bà njù ngú mùká ta ndâ kòtí Ìzìrìyélì, giì je ndâ kòtí Júdàà nô.
58008009	Mùká tí nò náa ye kèjì gí bà njù ta ndú nò bà dù me go ŋìnó náa ye táánò njù ta ndâ ká gù ndú ta o bà zèè 'bì ndú mì ye kû ja ta ndú 'do Másìrì nó, lá. Ndú táánò giì ne 'do tí kpokèjì bà see mùká tí nó gbí òkò tí ze ta ndú nó gî. Tacó énò, ye delè giì bè ndú gî.
58008010	Kòcò ye tí Mbíṛì énó máa, ye káká'i bà 'dè ndâ có mì ye mí gbí tù ndâ 'viì kòtí Ìzìrìyélì ta o tí nó náa ye wúnò bà gì tí~ gí bà njù ta ngú mùká ta ndú nô. Ye ta o tí nò bà cu ndâ có mì ye mí gbí njembí ndú. Ye kèjì gí bà dù tí Mbíṛì mì ndú, bìndi~ ndú bà dù tí ndâ 'duù mì ye.
58008011	'Bí 'duù gbí òkò tí ndú káká'i bà tùbà tí ye tí Mbíṛì ji ndâ 'bí ka wó 'viì-'bá wálá; 'bí 'duù gbí òkò tí ndú delè bà tùbà tí ye tí Mbíṛì ji ndâ ná'vindí wó wálá, tacó ndú 'dáá gî bà ŋò ye ni gî, ndâ kpo-kpò 'duù ta ndâ táángbà 'duù mì ndú gbí òkò tí ndú 'dáá gî bà ŋò ye ni gî.
58008012	Tacó ye kèjì gí bà ŋò yê ṛo ndú me gbolò ta ndâ lókó-loko kpokèjì mì ndú nò. Ye káká'i bà zèè có gítí ndâ vò i mì ndú mí gbí njembí ye wálá.»
58008013	Gbí bà 'dè có mì Mbíṛì gítí bà njù ngú mùká ta ndâ 'duù nò énó máa, yí ŋò kpédélé ŋìnó gì tí ká gî. Káa i ŋìnó mbe me ká gî mbe kû gbì káa muu wó nó dooko gítí bà ndii 'do ṛo ṛi gî.
58009001	Gbí o kpédélé bà njù mùká tí nó náa Mbíṛì táánò njù ta ndâ 'duù nó, ŋa kpokèjì bà bàkà i-Mbíṛì mì ndâ 'duù kuu tí~. Bàndò bà bàkà i-Mbíṛì mì ndâ 'duù muu to tí nó ta o tí nò delè táánò kuu tí~.
58009002	Ndâ 'duù ta o tí nò tò ndùúṛù ji Mbíṛì, bìndi~ ndú giì njèè gbí tà'i ndùúṛù tí nó sósò'ô ta ngbùngbù. Ndú giì bàkà bàndò bà tù wu, ta tùkà, ta bàndò bà ci kô ji Mbíṛì, á mí tà'i ŋìnó mbe mò gí njekèjì náa ndú kû nì mítí~ a Bàndò-mì-Mbíṛì nô.
58009003	Bìndi~ à giì dù mò gí kapí ngbùngbù gí tà'i kùṛo kà a 'bí ndùúṛù, tí bàndò náa ndú kû nì mítí~ a Bàndò-bà-dù-Mbíṛì.
58009004	À kû dù á tà'i bàndò bà dù Mbíṛì nò a ká'i bà gbo ngûwu dì ji Mbíṛì náa à bàkà 'do tí dâ'bì, giì je Gbùúkuṛu náa à gba tí~ 'dáá gî ta dâ'bì, náa à kû dù gbí~ a ndâ pápáákà díí tí nó sósò'ô náa Mbíṛì táánò cu ndâ có mì wó muu'bì mítí ndú nó, giì je ká'i mánà, giì je mû-kóṛó tí nó mì bu-Mbíṛì tí nó tí Àrónì táánò mbe tù dó kpâ nô.
58009005	À giì kaa mí yaà á muu Gbùúkuṛu tí nò a ndâ súrà ndâ 'bí ŋa i náa muu ndú a muu 'duù, káa sè dìì ndú a dìì nò, káa à tí ndú a ndâ mbíṛì go ndâ basìlì mì Mbíṛì nô. O mì ye kpónó gítí bà 'dè có gítí ndâ i tí nò léé énó wálá.
58009006	Ŋa kpokèjì bà bàkà i-Mbíṛì mì ndâ 'duù gbí o tí nò táánò énô: Sè ndâ 'bí bu-Mbíṛì ta o 'dáá gî kû ya gí bà bàkà i-Mbíṛì mí tà'i ŋìnó mbe mò gí njekèjì ndùúṛù, náa à kû nì mítí~ a Bàndò-mì-Mbíṛì nô.
58009007	À káa Kùṛo ndâ bu-Mbíṛì ká kû ya mò gí tàngbó, kapí ngbùngbù ta bà~ gbaànjé gbí ndoò gí bà ci mbelè ji Mbíṛì, tacó wàa Mbíṛì 'ví je ta à-cee-gî gítí ndâ 'dóó vò i mì wó tí mbe waa mbelè, giì je ndâ vò i mì ndâ 'duù tí nó náa yí waa mbelè tí nò muu ndú nô.
58009008	Bèṛi-mì-Mbíṛì kû tùbà~ gbí ŋa kpokèjì tí nò énò máa, bàndò bà bàkà i-Mbíṛì ŋìnó mbe dù mò gí njekèjì á tà ndùúṛù nó má ká kuu bàndò mì wó, gbí~ énó máa, kpokèjì bà ya gí mì Mbíṛì njaanga tí kálásê.
58009009	Bàndò bà bàkà i-Mbíṛì tí nó mbe dù mò gí mì njekèjì á tà ndùúṛù nó, a mbó tacó bà tùbà~ ji ndâ 'duù tí nó kpónó mbe kû 'vala muu to tí nó nó énó máa, ndâ 'bí i-nambeè ta ndâ mbelè ndâ nò tí nó náa ndoo kû waa ji Mbíṛì nó bàkà njembí ndoo tí ndâ ngbáṛángà i yee tà lá.
58009010	Ndú kû bàkà nèté ká ta ndâ i-zó-zò, ta ndâ i-njú-njù, giì je ndâ 'bí mbè ndâ 'bí tende ŋa kpokèjì bà bàkà ndâ i tí ndâ ngbáṛángà i, ta ndâ có gítí dìì ndoo cuki, yee tí o bà zèè to tí nó mì ngú có mì Mbíṛì.
58009011	Káa Bìndi-Mbíṛì gì a i tí Kùṛo ndâ bu-Mbíṛì mì ndâ tó i tí nó mbe gì sàà gî nô. Ndùúṛù tí nó náa yí kpónó kû bàkà nèté tà~ nó me gbolò ndii ŋìnó náa ndâ 'duù ká tò ta 'bì ndú nó gî, bà lê tí~ delè wálá, à delè me i 'do gbí òkò tí ndâ i tí nó náa Mbíṛì suu ndú muu to tí nó nó lá.
58009012	Bìndi-Mbíṛì táánò ṛì gí tà ndùúṛù á gí bàndò tí nó náa Mbíṛì bàkà tí 'dóó bàndò mì wó tí Mbíṛì gî nó ká ta bà~ gbaànjé ngbé. Yí delè te ta yí ta o bà ṛì yí gí kà nò me mbelè ndâ bee, ta mbelè ndâ dì mò'dú tacó bà ci ji Mbíṛì lá. Yí te ta yí káa 'dóó mbelè wó tacó bà sì ta tàkò 'válá ŋìnó mbe cee lá nó ji ndoo.
58009013	Tacó à lê má kû va mbelè ndâ bee ta mbelè ndâ dì mò'dú, ta mbúlùwu ndâ ngbú dì mò'dú mítí ndâ 'duù a i tacó bà si gbí dìì ndú 'ví dù nìkì maa,
58009014	wàa mbelè Bìndi-Mbíṛì náa yí ci ji Mbíṛì, tí i-cí-ci ta bà lê tí~ wálá, ta wotí mì Bèṛi tí nó mbe cee lá nó 'ví dù kû bàkà mí gbí njembí ndoo a 'dé nèté tacó wàa ndoo 'ví 'vìsì tí~ ta muu ndoo 'do tí bà bàkà ndâ ku nèté gítí bà bàkà nèté ji Mbíṛì tí nó tí wu Mbíṛì nó lá?
58009015	À má énò, Bìndi-Mbíṛì a mbe see mbelè tí nó náa Mbíṛì táánò njù ta ndâ 'duù nô. Tacó wàa, Mbíṛì 'ví cù tí~ ta 'dê ngo cù wó mítí ndâ 'duù tí nó mì wó náa yí tí Mbíṛì tè'é tí ndú nó dúú bà ya tí~, á go cí tí nó náa yí tí Mbíṛì ci ta ndú gítí bà dù ndú tí ndâ 'viì-nje-wu mì wó dúú bà ya tí~ nô. Àá táánò a bà cì 'duù ká 'vala ndâ 'duù 'do gbí có tàkò bà gbètèkè kpédélé mbelè tí nó náa Mbíṛì táánò njù ta ndú nô.
58009016	Káa có lê má yee gbí ngo nje ku gî, kózò tí ndâ 'duù bà ṛu káa ndi kòcò ngo nje ku.
58009017	Tacó 'duù má 'dè có máa, yì má cì gî, à 'ví bàkà énó, ndâ 'duù kû ṛu káa ndi ngo nje wó nò á bìndi bà cì yí.
58009018	Ŋìnó a ndeṛè có tí nò, náa à kpêtí káa kpédélé có tí nó náa Mbíṛì táánò toko ta ndâ 'duù nó, àá táánò dù tí có ká ta bà waa mbelè gítí~ nó ká nò.
58009019	À delè nò káa gbí có tí nò náa Mòze táánò mâ giì tùbà ndâ i ŋìnó náa à tí~ tacó bà bàkà nó ji ndâ 'duù 'dáá gî cee gî, yí giì yee mbelè ndâ di mò'dú ta mbelè 'viì-dì bee mì gbí ká'i, yí giì tò ngo mí gbí~, bìndi~ yí giì eṛe kpâ-kpondíí ta bí-bi wú bòngo náa à gò 'do tí se tí ndâ nò, bìndi~ yí giì va ta mbelè tí nò cee tí ndâ 'duù 'dáá gî, giì je tí wáràgà mì Mbíṛì.
58009020	Ta o tí nò náa yí kû va tí~ ta mbelè tí nò mítí ndâ 'duù, ta tí wáràgà mì Mbíṛì nó, yí kû see nje wó énó máa, «Ŋìnó a mbelè tí nó náa Mbíṛì toko có ta yo mí pí~, náa yí giì 'dè có ji yo énó máa, yo 'ví kpolo tí có tí nò nó ká nô.»
58009021	Bìndi~ yí giì va mbelè ta ndi tí ndùúṛù mì Mbíṛì, giì je tí ndâ ká'i bà bàkà i-Mbíṛì 'dáá gî.
58009022	Ndâ i 'dáá gî kû dù tí ndâ i-ṛo-'bá mì Mbíṛì ká ta bà waa mbelè. Mbelè má yee tí to lá, Mbíṛì je à-cee-gî gítí ndâ vò i mì ndâ 'duù lá.
58009023	Bà waa mbelè nò táánò a kpóló-kpolo i ngé ndii gî tacó tí ndoo. Tacó ŋìnò táánò a kpokèjì bà bàkà ndâ i muu to tí nó mì ndoo tí i-ṛo-'bá á go ndâ i gbíṛì. Káa ndâ i ŋìnó gbíṛì nó gì tí ndâ i-ṛo-'bá 'do gbí bà waa mbelè ŋìnó mbe nìkì ndii ndâ ŋìnó náa ndoo kû waa muu to tí nó nó gî.
58009024	Tacó Bìndi-Mbíṛì táánò ṛì me gí tà ndùúṛù tí nó náa a ndâ 'duù ká tò ta 'bì ndú ji Mbíṛì tacó bà ŋò ta cè kózò tí cèe ndùúṛù tí nó mì Mbíṛì á gbíṛì nó, lá. Yí táánò ya a i gí gbíṛì. Yí kpónó kû tì muu ndoo kùṛo Mbíṛì á gbíṛì kà.
58009025	Yí táánò ci tí wó ji Mbíṛì nò me 'vílí-'vìlì, go bà ya ndâ Kùṛo ndâ bu-Mbíṛì ta ndoò 'dáá gî gí Bàndò-bà-dù-Mbíṛì á tà ndùúṛù nó lá.
58009026	Tacó Bìndi-Mbíṛì táánò má nò gí bà ci tí wó ji Mbíṛì ta bà~ me mbè á 'do tí o bà 'bìtà bà suu to tí nó, yí táánò bà kònò sé'i ta bà~ me mbè. Káa yí giì gì ká ta bà~ gbaànjé ngbé, gí nje o tí nó gí bà toṛo ndâ vò i mì ndâ 'duù ta bà ci mbelè wó ji Mbíṛì.
58009027	Mbíṛì cu ku mì gbí tú ndâ 'duù 'dáá gî, máa, ndú 'dáá gî bà cì ta bà~ gbaànjé ngbé, má kózò gî, yì 'ví giì waa có mítí ndú.
58009028	Bìndi-Mbíṛì delè táánò ci mbelè wó ji Mbíṛì ká ta bà~ gbaànjé, tacó bà toṛo ndâ vò i mì ndâ 'duù me mbè. Bìndi-Mbíṛì bà delè ndi wó káká'i gì gí muu to tí nó bìndi bà ci mbelè wó ji Mbíṛì nò me ká kpòò gí gbí nèté bà toṛo ndâ vò i mì ndâ 'duù lá. Yí bà gì gbí ŋìnò a i tacó bà 'vala ndâ 'duù tí nó kpónó mbe kû ù ndi wó léngé-lenge nô.
58010001	Tacó có mì Mòze káa có gítí ngo muu ndâ tó i tí nó náa Bìndi-Mbíṛì kèjì ta ndú ji ndoo nô. À me có mbe tùbà ndâ tó i tí nò gbáṛájáá énó lá. À delè me có ŋìnó mbe cee bà lê tí ndâ mbe kû bàkà i-Mbíṛì ta síí gbí~ wálá ta ndoò 'dáá gî nó lá.
58010002	Àá táánò má me énò lá, ndú táánò bà si bà waa mbelè ji Mbíṛì mí to gî? Àá táánò má toṛo ndâ vò i mì ndâ mbe kû bàkà i-Mbíṛì nò ta bà~ gbaànjé ngbé gî, có gítí vò i kùtàá bà dù gbí njembí ndú káká'i wálá.
58010003	Káa mbelè tí nó náa ndú kû waa ta ndoò 'dáá gî nó kû 'va mbi ndú gítí ndâ vò i tí nó náa ndú bàkà gbí ndâ ndoò tí nò nó gbaànjé-gbaànjé 'dáá gî.
58010004	Tacó mbelè ndâ dì mò'dú, ta mbelè ndâ dì bee me ndâ i mbe toṛo ndâ vò i mì ndâ 'duù gbaànjé lá.
58010005	Tacó énò, ta o tí nó náa Bìndi-Mbíṛì táánò kû gì tí~ gí muu to tí nó nó, kòcò wó náa yí 'dè nó énó máa, «Go bà waa mbelè táánò tí lo tí Mbíṛì wálá, go bà ci cû delè tí lo wálá, káa wò giì je ji ye a kùùyù dìì ye.
58010006	Líkí gbí bà doo i-cí-ci táánò tí lo wálá, líkí gbí bà waa mbelè tacó bà toṛo vò i delè tí lo wálá.
58010007	Bìndi~ ye giì 'dè có énó máa, ‹Ŋò ye kuu nô! Ákoo Mbíṛì, ye gì tacó bà bàkà go có mì lo, á go có tí nó náa à cu mì gbí wáràgà mì lo nó gî.› »
58010008	Ta o tí nó náa Bìndi-Mbíṛì 'dè ta có énó máa, «Go bà waa mbelè tí lo wálá, go bà ci cû tí lo wálá, go bà doo ndâ kùùyù nò tí ndâ i-cí-ci tí lo wálá, líkí gbí ndâ i tí nò delè 'dáá gî tí lo wálá,» nó, ndâ 'duù kû bàkà ndâ i tí nò ta o tí nò go có mì Mòze.
58010009	Bìndi~ yí tí Bìndi-Mbíṛì mâ giì 'dè 'bí có énó máa, «Ŋò ye kuu nô, ye gì tacó bà bàkà go có mì lo gî nó» yí mò nò a ká có 'do gbí kudu gî ji ngú có.
58010010	A có tí nò mì Mbíṛì náa Bìndi-Mbíṛì ùnje gítí bà bàkà go yí~ nò ká kaa ndoo mò gí mì Mbíṛì 'do gbí bà ci i tí nó mì Jézù tí Bìndi-Mbíṛì, náa yí ci ta dìì wó ji Mbíṛì ta bà~ gbaànjé ngbé nô.
58010011	Ndâ bu-Mbíṛì 'dáá gî kuu nje nèté mì ndú, ndú kû bùù gbí ndi bà ci gbèe mbelè tí nó ta 'bí i jé gbí~ mbe kû toṛo ndâ vò i mì ndâ 'duù wálá nô.
58010012	Káa Bìndi-Mbíṛì ci mbelè wó tacó bà toṛo ndâ vò i mì ndâ 'duù ká ta bà~ gbaànjé cuki, bìndi~ yí giì ya gí bà ki tí wó to gbí kù'bì mì Mbíṛì ngbé.
58010013	Yí kpónó kuu kà kû ù ndi o bà bàkà ndâ mbe kû jòò gbí có ta yí mì Mbíṛì á tí ndâ i-tà-tàmà mì wó.
58010014	Tacó gbèe i tí nó náa yí ci nó bàkà ndâ 'duù tí nó náa à toṛo ndâ vò i mì ndú gî nò tí ndâ yú 'duù ngbé.
58010015	Bèṛi-mì-Mbíṛì delè giì 'dè yúcó ji ndoo énó máa,
58010016	«Kòcò Mbíṛì énó máa, ‹Ŋìnó a mbelè náa ye bà njù ta ndú ká nô. Ye 'do tí kpónó kû ya gí kùṛo bà bàkà njembí ndú tí gboko bà kili ndâ có mì ye. Ye bà cu ndâ có mì ye mì gbí mbelè ndú.› »
58010017	'Bí kòcò Mbíṛì náa yí giì 'dè káká'i énó máa, «Ye káká'i bà koṛo có gítí ndâ ká vò i mì ndú, ta ndâ ká i tí nó náa ndú bàkà lè gî, nó wálá.»
58010018	À lê má me tí énò gî, à káká'i waa mbelè tacó bà pà làyì gítí ndâ vò i tí nó náa Mbíṛì je à-cee-gî gítí ndú gî nó lá.
58010019	À má énò, à kpónó mì ndoo a ndeṛè tacó bà ṛì gí tà'i tí nó tí Bàndò-mì-Mbíṛì nô, ndâ ná'vindí ye, tacó Jézù cì tacó bà njaanga njekèjì bà ṛì gí kà ji ndoo gî.
58010020	Yí njaanga ngú kpokèjì tacó tí ndoo, tí kpokèjì mbe ya ta ndoo gí gbí 'válá co gbí ngbùngbù tí nó tí 'dóó dìì wó nô.
58010021	À kpónó mì ndoo a Kùṛo ndâ bu-Mbíṛì tí mbe kû kpolo tí ndâ i-'bá mì Mbíṛì 'dáá gî.
58010022	À má énò, ndoo yèè ndi ndoo dê gí mì Mbíṛì ta gúku gbí njembí ndoo gbaànjé wálá, tí ndâ 'duù ta yú njembí ndú ŋìnó ngbáṛángà'i ta ndâ vo-vò kóṛó-koṛo có gbí njembí ndú wálá, náa à va mbelè Jézù mítí njembí ndú gî. Ndoo delè 'ví yèè gí mì wó ta ngbáṛángà dìì ndoo, náa à caka ta ngbáṛángà ngo gî.
58010023	Ndoo 'ví ṛu ndi có tí nó náa ndoo táánò 'dè ta nje ndoo nô. Ndoo me kpììkì-kpììkì gítí bà koṛo có lì mítí Mbíṛì lá, tacó Mbíṛì tí nó tí mbe ci ndoo nó me mbe kû ŋònòkò tí wó, náa yí má 'dè có ta nje wó gî nó lá.
58010024	Ndoo delè 'ví koṛo có gítí bà bàkà wotí gítí bà konì ndâ 'bí ka ndoo gítí bà zè ndâ 'bí 'duù nìkì maa, delè gítí bà bàkà ndâ tó nèté.
58010025	Ndoo 'ví ò-bà-mbí bà kili toko gbaànjé ta ṛè mì Bìndi-Mbíṛì go ŋa i mì ndâ 'bí 'duù náa ndú kû bàkà nó lá. Ndoo je wotí gítí~ ji ndâ 'bí ka ndoo. Ndoo je wotí ji ndú tí kpoò, sé náa ndoo ŋò o bà gì Mbe tí ndoo gí bà waa có dooko gî nò.
58010026	Tacó ndoo má bàkà vò i ta tí á bìndi bà nìbà yúcó ji ndoo, kpokèjì gítí bà waa mbelè tacó bà toṛo ndâ vò i tí nò káká'i wálá.
58010027	Có ŋìnó náa à kuu tí~ bìndi ŋìnò káa có gítí ŋa bà waa có, ta seṛè ŋa wu tí nó kèjì gí bà mìì ndâ mbe ne 'do tí kpokèjì mì Mbíṛì gî nô.
58010028	'Duù má biya bà bàkà go có mì Mòze gî, wàa ndâ 'duù go só, go ta'ô, 'ví zò cû á gítí wó gbí ngbàngà máa à dù nò a i náa yí bàkà gî, à kû zi yí ta ṛè mbe ŋò yê ṛo ku wó wálá.
58010029	À má énò, yo kû koṛo có énó máa, àá bà waa a ŋa tó có yè mbe je bà wo woò á ji 'duù ŋìnó mbe si 'Viì-mì-Mbíṛì tí i lá, mbe kû 'dè có ŋónókó gítí mbelè 'Viì-mì-Mbíṛì mbe toṛo ndâ vò i mì wó, delè kû go Bèṛi-mì-Mbíṛì tí mbe nambeè?
58010030	Tacó ndoo ŋò 'duù tí nó mbe kû 'dè có énó máa, «Bà kèèndè i a i mì ye; ye bà ko mboo vò i ta vò i,» nó ni gî. 'Bí kòcò wó káká'i máa, «Mbíṛì kèjì gí bà waa có mítí ndâ 'duù mì wó.»
58010031	Wotí tí bà 'va tí 'duù 'bì Mbíṛì tí nó tí wu Mbíṛì nó ngé ndii gî.
58010032	Yo koṛo muu yo gítí bà kònò tí yo gbí ndâ ŋa sé'i tí nó mbe kû meṛeke ta yo á bìndi bà ŋò ngba'o mì yo nó gi!
58010033	À ta ndâ 'bí o kû ŋonoko yo, à delè kû mèèkè'i tí yo, mí kùṛo ndâ 'duù 'dáá gî. Káa yo ta ndâ 'bí o kû tì muu ndâ 'duù ŋìnó náa à kû mèèkè'i tí ndú nô.
58010034	Tacó yo a ndâ mbe kû ŋò yê ṛo ndâ 'duù gbí zàà. Yo delè a ndâ 'duù ŋìnó náa à kpêtí má kû kùmùkù ndâ i mì yo, tàkòcò yo jé kpolo lá, tacó yo ŋò ni gî máa, 'bí i mbe nìkì ndii ndâ i tí nò gî, tí i ŋìnó mbe kû dù tí ká nó kuu mì yo.
58010035	À má énò, yo 'va yúcó mì yo tí nó ta mboo tàkò~ mbe me gbolò ngé ndii gî nó gí 'dè lá.
58010036	Tacó à 'ví dù gbí òkò tí yo a bà kònò tí, tacó wàa yo 'ví bàkà tí~ go có mì Mbíṛì, wàa yo 'ví 'de ta i tí nó náa yí ci ndâ 'duù gítí~ nô.
58010037	Tacó à cu mì gbí wáràgà mì wó tí Mbíṛì énó máa, «Sè o kpónó dooko gî; 'duù tí nó mbe kû gì nó kèjì kpónó-kpónó.
58010038	'Duù mì ye mbe kû co tí jáá kpokèjì nó bà 'de 'válá 'do gbí bà tee njembí wó mítí ye tí Mbíṛì. Káa yí má 'vìsì kapí wó gítí ye ta gúku, tàkòcò ye bà peteke gítí wó wálá.»
58010039	Káa ndoo me ndâ ŋa ndâ 'duù tí nó mbe kû kpomozo tí ndú ta gúku, náa à giì mìì ndú gî nó lá. Ndoo a ndâ 'duù ŋìnó mbe kû tee njembí ndoo mítí Mbíṛì, náa Mbíṛì giì tì muu ndoo nô.
58011001	Bà tee njembí 'duù mítí Mbíṛì a bà koṛo có mì 'duù ta njembí wó gbaànjé lì mítí Mbíṛì, a bà ùnje mì 'duù ta njembí wó gbaànjé énó máa, Mbíṛì dú ta yúcó kuu tí~, tí mbe bàkà go ndâ có tí nó náa yì cí ndâ 'duù gítí ndú nó 'dáá gî, kpêtí yì má ŋò yí ta ṛo yì lá.
58011002	Mbíṛì dígísèé nì «Ìyoo,» gí tàkò có mì ndâ ká gù ndoo 'do gbí có bà tee njembí ndú mítí wó tí Mbíṛì.
58011003	A bà tee njembí ndoo mítí Mbíṛì ká je muu ji ndoo tacó bà ŋò ni énó máa, a Mbíṛì táánò ká suu ndâ i 'dáá gî ta nje wó. Gbí có tí nò énó máa, ndâ i tí nó 'dáá náa ndoo kpónó kû ŋò ndú nó gì 'do gbí kòcò Mbíṛì, yí suu ndú 'do tí ndâ i ŋìnó náa ndú jé sàà wálá.
58011004	A bà tee njembí Àbélè mítí Mbíṛì táánò ká si yí 'ví ci i ŋìnó tí tó i ndii ŋìndi Kàyínò gî nó ji Mbíṛì. Tacó énó, ta o tí nó náa Mbíṛì kû lì ta 'bì wó gí tà i-cí-ci mì Àbélè nó, Mbíṛì giì ùlù Àbélè énó máa, yí a 'duù jáá. Àbélè kpêtí má cì gî, tàwo bà tee njembí wó mítí Mbíṛì yee gbí ṛi tí nó wúnó nó cee lá.
58011005	Mbíṛì táánò te Énòkì ya tí~ gí gbíṛì tí wu wó tacó wàa yí 'ví cì lá á 'do gbí có bà tee njembí Énòkì mítí wó tí Mbíṛì. Ndâ 'duù giì ŋò Énòkì lá, tacó Mbíṛì te yí ya tí~ gí gbíṛì gî. Káa kùṛo bà te Énòkì mì Mbíṛì ya tí~ gí gbíṛì nò, à cu mí gbí wáràgà mì Mbíṛì gî, máa yí a mbe peteke tàkòcò Mbíṛì.
58011006	Bà peteke tàkòcò Mbíṛì mì 'duù ŋìnó mbe tee njembí wó mítí Mbíṛì lá nó a 'bí ŋa i ŋìnó náa à jé gí bà bàkà tí wálá, tacó 'duù ŋìnó mbe kû yèè ndi wó dê gí ṛègbà tí Mbíṛì nó a 'duù ŋìnó mbe ùnje gî máa, Mbíṛì ta yúcó kuu tí~. Yí delè a 'duù ŋìnó mbe ùnje gî máa, Mbíṛì a Mbe kû ko mboo ndâ nèté mì ndâ 'duù ŋìnó mbe kû pà kpokèjì bà ŋó yí ni~ nô.
58011007	Àá táánò a bà tee njembí Nówà mítí Mbíṛì ká te gúku Mbíṛì mítí Nówà, náa yí giì bàkà tí~ ta gbâ, tacó bà 'vala ndú ta ndâ 'viì mì wó, ta o tí nó náa Mbíṛì ci ta yí máa, vò i kèjì nô. Mbíṛì ta o tí nò giì waa có mítí ndâ 'duù muu to tí nó á 'do gbí có bà tee njembí Nówà mítí wó tí Mbíṛì. Mbíṛì giì bàkà Nówà tí 'duù ŋìnó jáá nó á 'do gbí có bà tee njembí Nówà á mítí wó tí Mbíṛì.
58011008	Àá táánò a bà tee njembí Àbìráámò mítí Mbíṛì ká te yí 'do gbí òkò tí ndâ nambe wó ya tí~ gí gbí to tí nó náa Mbíṛì táánò giì je ji ndú ta ndâ 'viì bìndi wó tí ŋìndi ndú nô. Àbìráámò táánò ŋò to tí nò náa yí kû ya gítí~ nò ta o bà njè nó mì wó 'do 'bá mì ndú ni lá.
58011009	Àá táánò a bà tee njembí Àbìráámò mítí Mbíṛì ká si yí 'ví dù á tà ndùúṛù á gbí to tí nó náa Mbíṛì ci yí gítí~ nó go i mì 'duù ŋìnó mbe 'dó-'do, yí tí Àbìráámò, giì je ndâ Ìzákò ta Jàkóbè, tí ndâ 'duù tí nó náa Mbíṛì je to tí nò ji ndú nô.
58011010	Tacó Àbìráámò ta o tí nò kû koṛo có a i gítí gbata ŋìnó náa à sè tà ndâ 'bá gbí~ ṛìtì-ṛìtì gî nô, gbata tí nó náa Mbíṛì ka bà ndâ 'bá mí gbí~, bìndi~ yí giì gèè ndú nô.
58011011	Mbíṛì táánò wu 'viì ji Sárà tí nawù Àbìráámò si yí me kpo niì ta ndoò tí wó ndii ndoò bà jò ndò gî, ká 'do gbí có bà tee njembí Àbìráámò á mítí wó tí Mbíṛì. Àbìráámò táánò ùnje ta njembí wó gbaànjé gî, máa Mbíṛì tí mbe ci yì gítí 'viì bà 'vìsì muu wó 'do tí bà bàkà go có ŋìnó náa yí 'dè ta nje wó gî nó wálá.
58011012	Tacó énò, 'do tí gbèe 'dakò, tí kpo 'dakò mbe kû ù káa ndi o mì wó, ndâ 'viì bìndi wó giì jò àdì go ndâ yii tàṛì; ndú giì jò me tí i bà 'déké-'deke lá, go njì ngoò gbí pù ngo.
58011013	Ndâ ká 'duù tí nò dígísèé mbe kû tee njembí ndú mítí Mbíṛì nó mìì 'dáá ká ta bà tee njembí ndú mítí Mbíṛì. Ndú mìì 'dáá kùṛo o bà 'de i tí nó náa Mbíṛì ci ndú gítí~ nô. Ndú ŋò i tí nò ká 'do tí 'dú, bìndi~ njembí ndú giì 'dèè gî. Tacó ndú ŋò ni gî máa, ndâ yì muu to tí nó a ndâ 'duù mbe 'dó-'do ta dúú bàndò tí ndâ yì wálá.
58011014	Ndâ 'duù mbe 'dè ŋa có tí nò ngbáṛángà'i énò a ndâ 'duù ŋìnó mbe kû pà 'dóó to 'bá mì ndú.
58011015	Có bà dele ndi ndú ya gítí to tí nó náa ndú táánò njè nó 'do tí~ nó táánò má kuu gbí njembí ndú, i mbe tii ndú 'do tí bà bàkà énò wálá.
58011016	Káa ŋa ŋìnò táánò gbí njembí ndú wálá. À gbí njembí ndú kpolo ma ta o tí nò káa có gítí 'bá ŋìnó gbíṛì, tí 'bá mbe nìkì ndii ŋìnó náa ndú 'vìsì kapí ndú gítí~ gî nô. Tacó énò, nô ṛo Mbíṛì gítí bà 'dè có énó máa, yì tí Mbíṛì a Mbíṛì mì ndú nò, wálá, tacó yí 'viindi gbata tacó tí ndú gî.
58011017	Àá táánò a bà tee njembí Àbìráámò mítí Mbíṛì ká si yí 'ví ùnje gítí có bà zi gbèe 'viì mì wó tí Ìzákò tacó bà ci ji Mbíṛì ta o tí nó náa Mbíṛì tala ta yí tacó bà 'di có gbí njembí wó nô. Káa Àbìráámò tí 'duù tí nó náa Mbíṛì ci yí ta ndâ cí nó giì me kpììkì-kpììkì gítí bà zi gbèe 'viì mì wó tí nó tí Ìzákò nó tacó bà ci ji Mbíṛì lá.
58011018	Káa kòcò Mbíṛì táánò ji Àbìráámò si yí jò Ìzákò lá énó máa, «Ìzákò bà jò ṛè lo.»
58011019	Njembí Àbìráámò táánò mù gítí có bà zi Ìzákò gbaànjé lá, tacó yí ŋò ni gî máa, 'duù kpêtí má cì ká cì, wotí bà 'vala ndi wó kuu tí Mbíṛì. Ìzákò táánò a kánjí ku 'bì bu wó, káa Mbíṛì giì je ndi wó tí wuù ji Àbìráámò gî.
58011020	Àá táánò a bà tee njembí Ìzákò mítí Mbíṛì ká si yí 'ví cù 'dê ngo cù wó gítí wúnò mítí ndâ 'viì mì wó, tí ndâ Jàkóbè ta Èzàwú.
58011021	À giì dù káa bà tee njembí Jàkóbè mítí Mbíṛì ká giì si yí 'ví cu mû-kóṛó mì wó, yí giì mò ta tí wó gí to kùṛo Mbíṛì kû cù ta 'dê ngo cù wó mítí ndâ 'viì-gù wó, tí ndâ 'viì mì bà wó Jùzépè á kùṛo o bà cì yí.
58011022	À delè giì dù káa bà tee njembí Jùzépè mítí Mbíṛì, táánò ká giì si yí ta o tí nó náa yí kû giì cì nó 'ví 'dè cò gítí bà njè nó mì ndâ Ìzìrìyélì 'do Másìrì. Yí giì je tí~ ta nje mítí ndú énó máa, yì má cì gî, ndú 'ví si 'bilì yì mí Másìrì lá.
58011023	À giì dù káa bà tee njembí ndâ bu Mòze ta nawu wó mítí Mbíṛì táánò ká si ndú 'ví ngùù dó Mòze mí tà'i ta pì ta'ô bìndi bà jò yí. Banga tí dó Mòze si ndâ bu wó ta nawu wó 'ví 'di có mì gba Másìrì lá.
58011024	A delè táánò káa bà tee njembí Mòze mítí Mbíṛì ká giì si yí ta o tí nó náa yí kpolo tè tí 'dakò gî nó 'ví biya gî máa, à 'ví nì «'Viì mì nájú Gbolò gba Másìrì» mítí yí lá.
58011025	À giì nìkì tí Mòze ta o tí nò káa bà dù yí gbí yê mì ndú ta ndâ nambe wó ndâ Ìzìrìyélì, tí ndâ 'duù mì Mbíṛì, co tí bà zò tó i ŋìnó mbe dù tí ká lá nô.
58011026	Yí si bà ŋonoko tí tí nó náa ndâ 'duù kû ŋonoko ta yí muu Bìndi-Mbíṛì ta o tí nò nó tí i ta i gbí~ me gbolò ndii i gbí ndâ kpo-kpò i tí nó Másìrì nó gî, tacó ṛo wó ta o tí nò a i ngbóó tí mboo tàkò bà ŋonoko yí nò 'do mì Mbíṛì.
58011027	A bà tee njembí Mòze mítí Mbíṛì táánò ká si yí 'ví njè nó 'do Másìrì ta bà 'vee 'vé gí bà kpo-tàkòcò mì Gbolò gba Másìrì lá. Mòze ta o tí nò 'vìsì kapí wó gítí Másìrì ká go i mì 'duù ŋìnó mbe kû ŋò Mbíṛì ta ṛo wó.
58011028	A bà tee njembí Mòze mítí Mbíṛì táánò ká si yí 'ví waa mbelè gítí o bà Ndii-ta-muu-ndâ-Ìzìrìyélì-mì-Mbíṛì, bìndi~ yí giì va mbelè tí nò mítí ndâ njekèjì mì ndâ Ìzìrìyélì á Másìrì, tacó wàa basìlì mì Mbíṛì 'ví gàà ndâ 'viì-kíṛi mì ndú ta vò i lá.
58011029	Àá táánò a bà tee njembí ndâ Ìzìrìyélì mítí Mbíṛì ká si ndú 'ví di Bí-bi Kàpá gí tìto ta o bà njè nó mì ndú 'do Másìrì gbí lê go ndâ 'duù mbe kû nò nó gbí kù to. Káa ndâ 'duù Másìrì mâ giì mèlè ndi ndú, ngo giì mìì ndú gî.
58011030	À delè táánò a bà tee njembí ndâ Ìzìrìyélì mítí Mbíṛì ká ki'viki ndùgù 'do tàkò ndâ 'duù Jérìkò ta o tí nó náa ndâ Ìzìrìyélì se ta ndùgù mì ndú 'dee gî ta sili vô-nje~só nô.
58011031	Niì tí nó tí Rà'ábù, tí vò niì mbe dù ta ndâ 'dakò ká sàkàmàà nó, táánò 'vala 'do gbí òkò tí ndâ mbe kpò có mì Mbíṛì gî nó 'do ká gbí có mì bà tee njembí wó mítí Mbíṛì, bìndi~ yí giì te wiṛi mítí ndâ ṛigó mì ndâ Ìzìrìyélì ta banga tí~.
58011032	Ye kpónó 'ví 'dè kpòò a ŋa có yè? O mì ye tacó bà 'dè có ji yo gítí ndâ Jídìyònì, ta Bàrákì, ta Sàmìsónì, ta Jèfìtâ, ta Dàvídè, ta Sàmùwélè, giì je ndâ mbe 'dòkò có mì Mbíṛì dígísèé,
58011033	tí ndâ mbe kpò nje ndâ kpo-kpò gba ta wotí mì bà tee njembí mítí Mbíṛì nó, wálá. Ndú táánò bàkà káa ndâ i ŋìnó náa à tí~ nô. A ndú ká 'de ndâ i ŋìnó náa Mbíṛì cí ndâ 'duù gítí ndú nô. À tí ndú táánò a wotí bà nè nje ndâ siingiì,
58011034	ta wotí bà mee ndâ kpo-kpò wu mbe kû zìì ngbàlà-ngbàlà, ta wotí bà kìì'bà 'do nje ndâ sìzò gbí gó. Ndâ nawu ndú táánò jò ndú me tí ndâ mbe wotí lá, káa a Mbíṛì ká giì je wotí bà dù tí ndâ ngáángbá 'dakò mbe toṛo nje ndâ àsìkérì mbe gì 'do kè'bî gí bà tè ndú ta gó ta to.
58011035	Ndâ 'bí 'duù gbí òkò tí ndú dele ndi ndú gí mí ndâ nawù ndú ta bà 'vala ndi ndú 'do gbí muu'dú ndú. Káa ndâ 'duù ŋìnó mbe biya bà njaanga miṛi ndú gî nó cì a vò ku, tacó bà 'vala ndi ndú 'do gbí muu'dú ndú gí gbí tó 'válá.
58011036	Ndâ 'bí 'duù 'de mítí ndú a bà ŋonoko ndú, ta bà gbì ndú, ta bà eṛe ndú, ta bà te ndú mì gbí zàà.
58011037	Àá táánò ziki ndâ 'bí 'duù gbí òkò tí ndú ta bà 'vaka ndú ta díí. À waaka gbí ndú 'vúngbú-'vungbu ta mùsárà. À saaka miṛi ndâ 'bí~ ta ndâ nja-njà sìzò. Bòngo tí ndú táánò wálá, ndú ta o tí nó kû 'bu káa 'bì ndú mítí ndú kû nó tí~, ta ndâ kû-bee, ta kû-rómbo tí ndú. Ndú táánò a ndâ mbe yê ta bà 'vala ndú kpóló-kpolo, náa à kû mèèkè'i tí ndú.
58011038	Bà 'vala muu to tí nó táánò nìkì ta ndú á ngé gî lá. Ndú táánò kû wùùkù to ta ndi gbí ndâ kángáá nga ngoò, delè ta gbí òkò ndâ kpo-kpò gú, á go i mì ndâ mbe fa ngèlè vò i; ndú kû 'vala gbí ndâ kpo-kpò zì gùù, tacó bàndò tí ndú wálá.
58011039	Ndâ 'duù tí nò 'dáá gî táánò a ndâ 'duù ta ṛè ndú wu ta bà tee njembí ndú mítí Mbíṛì ngé ma. Kpêtí ká énò, ndú táánò 'de i tí nó náa Mbíṛì ci ndâ 'duù gítí~ nó lá,
58011040	lê náa Mbíṛì ŋò 'bí i mbe nìkì ngé ma kèjì tacó tí ndoo gî nò. Tó i tí nò a ŋìnó máa, ndú 'ví ya gí gbí 'válá ŋìnó mbe cee lá nó si ndoo mí ndiì lá.
58012001	Gbí kòcò ndâ mbe kû 'dè yúcó gítí bà tee njembí mítí Mbíṛì kpónó 'dee ndoo go bà te 'boṛò nó gî. À má énò, ndoo tuṛu ndâ du i tí nó á muu ndoo mbe kû tii bà ì ngèlè 'do tí ndoo nó mí to. Ndoo delè 'ví ndoo vò i tí nó mbe nanaka mítí ndoo go cá tí ngbù tìítìí nó 'do tí ndoo gî, wàa ndoo 'ví te ta kpo muu gítí ngèlè tí nó kùṛo ndoo nô.
58012002	À má énò, ndoo je mbí ndoo tí kpoò mítí Jézù tí kpédélé 'duù ŋìnó mbe tee njembí wó mítí Mbíṛì, tí mbe kû tè kùṛo ndâ mbe kû tee njembí ndú mítí Mbíṛì ya tí~ gí kùṛo Mbíṛì nô. Yí táánò kònò bà dù tí njèèkpè mû ta nô ṛo wó gítí~ wálá ta líkí'o i tí nó kùṛo wó nô. Yí kpónó kû ki tí wó pí mbata mì wó náa à te mò gí gbí kù'bì mì Mbíṛì gbí ngbàngà mì Mbíṛì.
58012003	Yo koṛo có gítí Jézù tí mbe kònò ŋa ndâ vò i tí nó náa ndâ mbe bàkà vò i táánò bàkà ta yí nó, tacó wàa, njembí yo 'ví mù lá, yo delè 'ví cì gúku lá.
58012004	Yo kpónó kû bàkà wotí tacó bà kpò muu vò i, káa yo bàkà wotí tí nò yee tí ŋa ŋìnó náa a mbelè ká bà yee to gbí~ nó lá.
58012005	Bà mbí yo ò tí có tí nó náa Mbíṛì táánò 'dè ji yo tacó bà je wotí ji yo énó máa, yo a ndâ 'viì mì yì nó gí? «Yo si zèè mû tí nó náa Mbíṛì naka ta yo nó tí 'dé i lá, ndâ 'viì mì ye, yo delè 'ví cì gúku ta o tí nó náa yí má kû je muu ji yo nó lá.
58012006	Tacó Mbíṛì kû naka ta zèè mû a 'duù ŋìnó náa yí zè yí nìkì maa nô, giì je ndâ 'duù ŋìnó náa yí ùnje gítí ndú máa ndú dù tí ndâ 'viì mì yì gî nô.»
58012007	Ndoo kònò tí ndoo, tacó wàa, Mbíṛì 'ví naka ta ndoo ta zèè mû lá. Mbíṛì kû bàkà i tí ndoo ká go bà bàkà i tí ndâ 'viì mì bu ndú; káa a ŋa 'viì ngàyi jé náa bu wó naka yí ta zèè mû lá?
58012008	Mbíṛì kùtàá má naka yo ta zèè mû tí nò mbe ṛo yo 'dáá gî nò lá, yo kùtàá bà dù a ndâ 'viì-ngbà.
58012009	Ndoo lê má kû te duù mítí ndâ bu ndoo tí ndâ 'duù tí nó mbe kû je muu ji ndoo muu to tí nó nó, à 'ví giì kpò ndoo a bà te duù mítí Bu lilí ndoo wàa ndoo 'ví 'vala tí~?
58012010	Tacó ndâ 'duù tí nó tí ndâ bu ndoo nó táánò kû je muu ji ndoo ká ta làmbu o mì ndú náa à tí~ gbí njembí ndú. Káa Mbíṛì tí Bu lilí ndoo kû je muu ji ndoo ká gítí miṛi ndoo, tacó wàa ndoo 'ví je tí~ ta ŋa ngbáṛángà muu tí nò mì yì nò.
58012011	Líkí gbí o tí nó náa à kû je muu ji ndoo nó tí ndoo wálá. Tàkòcò ndoo peteke ta o tí nò lá, má kózò gî, ndoo bà giì dù nìkì maa, tacó ndoo kû 'vala tí ndâ 'duù jáá kùṛo Mbíṛì.
58012012	À má énò, yo kaa ndâ 'bì yo tí nó mbe kû dù ṛekpe-ṛèkpèè nó gí yaà, wàa ndâ muungbó yo tí nó mbe kû gu ṛèkpè-ṛèkpè nó 'ví si bà gu mí to.
58012013	Yo bàkà kpokèjì mì yo jáá, wàa yo 'ví nè ndâ dùgùù to ŋìnó náa à tí~ nó gî, tacó wàa ndâ 'duù ŋìnó ta wu gbí kò ndú wálá nó má ṛu ndi yo, wàa vò i 'ví 'de kò ndú lá.
58012014	Yo bàkà wotí gítí bà 'vala ta ndâ 'duù 'dáá gî ta 'dê njembí yo, yo delè 'ví 'vala go có mì Mbíṛì, tacó ndâ mbe bàkà énò lá bà ŋò Mbíṛì ta ṛo ndú wálá.
58012015	Yo kpolo tí yo, tacó wàa 'bí 'duù gbaànjé 'do gbí òkò tí yo 'ví bè gbí nambeè tí nó náa Mbíṛì kû bàkà ji ndâ 'duù nò lá. Yo delè 'ví kpolo tí yo máa, 'bí 'duù gbaànjé gbí òkò tí yo 'ví dù tí mbe ju njembí mbe kû volo gbí òkò tí yo nò lá.
58012016	'Bí 'duù 'do gbí òkò tí yo delè 'ví dù tí mbe vò muu, delè tí 'duù ŋìnó ta njembí wó wálá go i mì Èzàwú táánò mbe sì jàlàmbà mì wó tí 'viì-kíṛi gí 'dè á tacó gbèe kùṛùngbú kô nó lá.
58012017	Tacó yo ŋò ni gî máa, yí mâ giì dele ndi wó gí mì bu wó ta ngo-ṛo ta ṛo wó ta o tí nó náa go bà cù 'dê ngo cù mì bu wó gì gítí wó gî nó, bu wó giì biya gî, tacó kpokèjì mì wó giṛi gî.
58012018	Yo kpónó gì me gítí i ŋìnó náa yo bà zèè ta 'bì yo gî nó lá, yo gì me gí bà ŋò ngba wu mbe kû zìì 'vìlì-'vìlì lá, yo gì me gí gbí 'dí'di'o tí nó njíkiṛíí nó lá, yo gì me gí mì i ŋìnó mbe kû je kpo-tàkòcò ji yo nó lá, yo delè gì me gí gbí mbìímbî lá.
58012019	Yo gì me gí tà gbí mòngò lá. Yo delè gì me gí tà gbí ŋa kòcò ŋìnó mbe kû baṛaka gbí tù yo náa bà 'di gbí có tí nó náa 'duù tí nò kû 'dè ji yo nó kpo yo gî, go i mì ndâ Ìzìrìyélì dígísèé nó lá.
58012020	Tacó wotí bà 'di có tí nò náa à kû 'dè ji ndú ta o tí nò nò tí ndú wálá, tacó kòcò Mbíṛì ta o tí nò ji ndú énó máa, «À kpêtí káa nò má gàà gú tí nò, àá bà zi yí ta bà 'vaka yí ta díí gî.»
58012021	Bà zeke ŋa i tí nò ta o tí nò te gúku mítí ndâ 'duù tí ŋa ŋìnó náa Mòze giì 'dè có ta nje wó máa, «Ye kû gú-gu ta gúku.»
58012022	Káa yo kpónó gì a i gí pí gú Zìyónì tí gbata mì Mbíṛì tí nó tí wu Mbíṛì nô. Yo gì a i gí Jèrùzàlémè tí nó gbíṛì nô. Yo gì a i gí mì ndâ basìlì tí nó mbe kili mèè mì bà líkí'o nô.
58012023	Yo gì a i gí bàndò bà kili ndâ 'viì-kíṛi tí nó náa à cu ṛè ndú mí gbí wáràgà gbíṛì gî nô. Yo gì a i gí mì mbe waa có tí nó, tí Mbíṛì mì ndâ 'duù 'dáá gî nô. Yo gì a i gí bàndò mì ndâ lilí ndâ 'duù ŋìnó tí ndâ 'duù jáá kùṛo Mbíṛì ta vò i mì ndú wálá nô.
58012024	Yo kpónó gì a i gí mì Jézù tí 'duù tí nó mbe kû nò gbí òkò tí ndâ 'duù ta Mbíṛì gbí ngú mbelè tí nó náa Mbíṛì njù ta ndâ 'duù nô. Yo gì a i gí mì 'duù tí nò ta wu gbí kòcò mbelè wó ndii wu gbí kòcò mbelè Àbélè gî nô.
58012025	Yo kpolo tí yo, tacó wàa yo 'ví biya ta bà 'di có mì Mbíṛì tí mbe kû 'dè có ji yo nó lá. Tacó ndâ 'duù tí nó náa yí táánò 'dè có ji ndú muu to tí nó mbe biya bà 'di có mì wó gî nó má 'de kpokèjì bà ndo 'do nje bà waa có mì wó mítí ndú lá, à cuki káa ndoo ká bà ndo 'do gbí bà waa có mì wó náa ndoo má biya bà 'di có mì wó tí mbe kû 'dè có ji ndoo á 'do gbíṛì gî nò?
58012026	Ta o tí nò náa yí táánò kû 'dè ta có ji ndâ 'duù tí nò nó, kòcò wó ngaka a to. Káa yí kpónó ci cí máa, «Sè bà gì gí bà 'dè có mì ye káká'i gbaànjé. Káa a gbí ŋìnò me káa to ká bà ngaka tí lá, gbíṛì delè bà ngaka tí.»
58012027	Gbí ndò có tí nò máa, «káká'i gbaànjé» nò énó máa, àá bà giì mò ndâ i ŋìnó mbe ngaka tí nó gî, tacó ndú a ndâ i ŋìnó náa à suu ndú súú-suu, tacó wàa ndâ i ŋìnó mbe ngaka tí lá nó 'ví dù tí~
58012028	À má énò, ndoo 'dè nìkì maa ji Mbíṛì, tacó bà dù ndoo 'bá mì wó, tí 'bá mì gba mbe ngaka tí lá nô. Ndoo kpolo tí nambeè tí nó náa Mbíṛì bàkà ji ndoo nô, wàa ndoo 'ví bàkà i ji yí gbí ŋa kpokèjì ŋìnó náa yí bà lì 'bì wó gí tà~ gî. Ndoo bàkà i-Mbíṛì ta bà te duù mítí Mbíṛì, delè ta bà cì gúku tí wó,
58012029	tacó Mbíṛì mì ndoo a wu mbe kû laka to.
58013001	Yo zè tí yo gbí òkò tí yo nìkì maa á go i mì ndâ 'duù ta ndâ ná'vindí ndú.
58013002	Yo delè 'ví ṛò tíyò á 'do tí bà te wiṛi mítí ndâ 'duù ŋìnó mbe 'dó-'do, náa yo ŋò ndú ni lá nó lá. Tacó ndâ 'bí 'duù táánò te wiṛi mítí ndâ basìlì mì Mbíṛì káa ndú ŋò ndú ni lá á 'do gbí bà te wiṛi mítí ndâ mbe 'dó-'do.
58013003	Yo 'ví ò-bà-mbí ndâ 'duù ŋìnó gbí zàà nó lá; yo je mbí yo mítí ndú ká goòlá a yo ká gbí zàà. Yo delè 'ví koṛo có gítí ndâ 'duù ŋìnó náa à kû mèèkè'i tí ndú nó, tacó ndú delè káa ndâ 'duù ta mbelè gbí dìì ndú á go yo.
58013004	Ndâ 'duù 'dáá gî 'ví te duù mítí bà kò tí. Wàa ndâ 'duù ŋìnó mbe kò tí ndú gî nó 'ví co ká tí kpokèjì ŋìnó jáá nô. Tacó Mbíṛì bà waa có mítí ŋa 'duù ŋìnó náa ka wó mbe 'bá má gélé, káa yí gélé ta 'bí 'duù gbí kpâ-sili mì ndú á kapí ṛo wó nô.
58013005	Yo kpolo tí yo á 'do tí bà tee njembí yo mítí gùrúsù. À 'ví tè ta yo káa i ŋìnó náa à kuu mì yo nó, tacó 'dóó kòcò Mbíṛì náa yí 'dè ta nje wó énó máa, «Ye bà si yo 'ví bè gbí i wálá. Ye delè gí bà 'vìsì kapí ye gítí yo wálá.»
58013006	À má énò, ndoo bà ni bà 'dè có ta gúku tí ndoo wálá énó máa, «Mbíṛì à mbe konì ye; ye bà cì gúku wálá. 'Duù bà bàkà ta ye a yè?» gî.
58013007	Yo koṛo có gítí ndâ kpo 'duù mì yo, tí ndâ mbe ŋò ṛo ṛi kùṛo yo, tí ndâ 'duù tí nó táánò mbe 'dè có mì Mbíṛì ji yo nô. Yo koṛo có gítí ndâ i tí nó náa ndú táánò kû bàkà gbí 'válá mì ndú nò, wàa yo 'ví mèlè ndi bà tee njembí ndú mítí Mbíṛì.
58013008	Jézù tí Bìndi-Mbíṛì yáánó ká go Jézù tí Bìndi-Mbíṛì wúnó, yí delè bà dú ká tí Jézù tí Bìndi-Mbíṛì á dúú bà ya tí~.
58013009	À má énó yo si ndâ 'bí ŋa tende bà nìbà i 'ví soloko yo 'do tí kpokèjì tí nó jáá nó lá; tacó à nìkì a bà tee njembí ndoo mítí nambeè mì Mbíṛì, tí i ŋìnó mbe kû je wotí mí gbí njembí ndoo nó, á co tí bà koṛo có gítí ndâ gèṛè gítí ndâ i-zó-zò tí i ŋìnó náa ndâ mbe kû tee njembí ndú mítí~ 'de i gbí~ lá nô.
58013010	Tacó Bàndò bà ci i ji Mbíṛì mì ndoo, náa ndâ mbe kû bàkà nèté tà ndùúṛù mì Mbíṛì zò i tí nó náa à ci mítí~ lá nó, kuu tí~.
58013011	Kùṛo ndâ bu-Mbíṛì kû ya ta mbelè ndâ nò tí nó náa à ziki ndú nó gí Bàndò-mì-Mbíṛì á tà ndùúṛù mì Mbíṛì tacó bà yù à-cee-gî 'do mì Mbíṛì gítí ndâ vò i mì ndâ 'duù mì wó. Bìndi~ à giì tuṛu ndâ kùùyù nò tí nò ya tí~ gí bà doo gí ndiì 'do tí bàndò tí nó náa ndâ 'duù tò ndâ ndùúṛù mì ndú gìjì-gìjì mítí~ nô.
58013012	Jézù táánò kònò sé'i njekèjì ndùgù sè tacó bà toṛo ndâ vò i mì ndâ 'duù ta 'dóó mbelè wó delè ká énò.
58013013	À má énò, ndoo toṛo ndâ có ŋónókó tí nó náa ndâ 'duù kû ŋonoko ta ndoo á muu wó nó mítí ndoo tí bàà, wàa ndoo 'ví ya gí mì wó nje seè kà.
58013014	Tacó gbata mì ndoo mbe dù tí ká muu to tí nó wálá. Ndoo kû pà a bà gbata tí nó kèjì nô.
58013015	À má énò, ndoo ùlù Mbíṛì ta ṛè mì Jézù dúú bà ya tí~. Tacó bà ùlù Mbíṛì nò a ndâ có mbe jò 'do gbí nje ndâ mbe si ṛè Mbíṛì tí có.
58013016	Yo 'ví ò-bà-mbí bà bàkà tó i lá, yo delè 'ví ò-bà-mbí bà kùtù tí 'bí i ŋìnó náa à kuu mì yo nó ji ndâ 'bí 'duù lá, tacó ŋìnò a ndâ 'bí ŋa bà ci i mbe kû nìkì tí Mbíṛì ká nò.
58013017	Yo 'di có mì ndâ 'duù tí nó náa à bàkà ndú tí ndâ kpo 'duù kùṛo yo nô. Yo si tí yo tí ndâ i mì ndú, tacó a ndú ká kû kpolo tí lilí yo. À delè a ndú ká bà 'dè có gítí ndâ i ŋìnó náa ndú bàkà á muu yo nó ji Mbíṛì. À má énò, yo si ndú 'ví bàkà ndâ i tí nò ta pétékè tàkòcò ndú, tacó ndú má bàkà ta kpo-tàkòcò ndú, àá bà nìkì ji yo wálá.
58013018	Yo 'deke tí yo ji Mbíṛì tacó tí ze, tacó ze ŋò ni ngbáṛángà'i gî, máa njembí ze ká ngbáṛángà'i. À delè tí ze káa go bà bàkà ndâ i ŋìnó mbe 'vii ṛo 'bá nô.
58013019	Ye gbí ŋìnó kû yù nambeè 'do mí yo kpolo ma, énó máa, yo 'deke tí yo ji Mbíṛì, tacó wàa, yí 'ví si ye 'ví dele ndi ye ya gí mí yo kà gálà.
58013020	Ye kû 'deke tí ye ji Mbíṛì tí mbe 'dê njembí, mbe 'vala ndi Jézù tí Mbe tí ndoo 'do gbí muu'dú wó, Jézù tí nó tí gbolò mbe gbà bee, mbe kû gbà ndâ rómbo, mbe cì tacó wàa, bà njù mbelè tí nó náa Mbíṛì njù ta ndâ 'duù nó 'ví dù tí yú bà njù mbelè dúú bà ya tí~ nó,
58013021	máa, yí 'ví je ndâ tó i 'dáá gî ji yo. Tacó wàa, yo 'ví bàkà ndâ i 'dáá gî ká go có mì wó. Mbíṛì 'ví si có tí nò 'ví bàkà mí gbí njembí yo káa ndâ i ŋìnó ta go bà zeke ndú tí wó tí Mbíṛì nó ta ṛè mì Jézù tí Bìndi wó tí Mbíṛì. À ùlù Jézù tí Bìndi-Mbíṛì kpòò ya tí~. Go-i-tí-nò.
58013022	Ndâ ná'vindí ye, ye kû 'deke a tí ye ji yo énó máa, yo 'ví 'di ndò có tí nó náa ye cu ji yo tacó bà je wotí ji yo nó ta pétékè tàkòcò yo.
58013023	Ye kû 'va nó a mbí yo énó máa, à njaanga ná'vindí ndoo Tìmàtéyò 'do gbí zàà gî. Yo bà ŋò ze ta yí, náa yí má yee tí ye gálà si ye njè nó lá nò.
58013024	Ye 'vee ndâ 'duù tí nó náa à bàkà ndú tí ndâ kpo 'duù kùṛo yo kà nó, ta ndâ 'duù tí nó kà, náa Mbíṛì kaa ndú mò gí mì wó tí Mbíṛì gî nó 'dáá gî ma. Ndâ 'duù ŋìnó Ìtálìyà kàá, náa Mbíṛì kaa ndú mò gí mì wó gî nó, delè 'vee yo 'dáá gî ma.
58013025	Nambeè mì Mbíṛì 'ví dù gbí njembí yo 'dáá gî. Go-i-tí-nò.
59001001	Ŋìnó a wáràgà 'do mì ye tí Jákòmò, tí bòò mì ndâ Mbíṛì ta Mbe tí ndoo Jézù tí Bìndi-Mbíṛì ji yo tí ndâ 'duù mì Mbíṛì mbe 'vaaka cee muu to 'dáá gî. Ye 'vee yo 'dáá gî ma.
59001002	Ndâ ná'vindí ye, ye kû cu wáràgà tí nó tacó bà 'dè có ji yo máa, ta ndâ o tí nó náa ndâ ŋa ndâ vò i muu to tí nó 'dáá gî má kû tala yo nó, yo 'ví si ndâ o tí nò tí ndâ líkí'o.
59001003	Ndâ ŋa ndâ vò o tí nò a ndâ o tacó bà ŋò máa, njembí yo má dú kuu tí Mbíṛì, tacó yo ŋò ni gî máa, bà tala bà ùnje mì yo nò kû jò yú njembí.
59001004	Káa yú njembí delè 'ví si yo 'ví dù tí ndâ cèe 'duù, ta bà lê tì yo wálá, ta 'bí i mbe gboo á 'do mì yo delè wálá.
59001005	Má énò, 'bí 'duù gbaànjé gbí òkò tí yo má ŋò i tí nó náa yí 'ví bàkà gbí o vò o nó lá, à nìkì máa, yí yù bà 'di gbí-o 'do mì Mbíṛì tí mbe kû je i ji ndâ 'duù ká sínò ta có tàkò~ wálá nô. Bìndi~ Mbíṛì bá je bà 'di gbí-o ji yí gî.
59001006	Káa ta o tí nó náa wò má kû 'deke tí lo ji Mbíṛì nó, wò 'ví si njembí lo 'ví dù ká gbaànjé, wò 'ví me wê-wê lá. Tacó 'duù ŋìnó mbe kû me wê-wê nó ká
59001007	go ngo gbí pù mbe kû gbàngà ta pípìṛi, ya énô, ya ézô.
59001008	Ŋa 'duù tí nò mbe kû me wê-wê á kùṛo Mbíṛì go 'duù tí bà njèè kpokèjì, náa yí ŋò 'dóó kpokèjì ŋìnó náa yí 'ví co tí~ lá nò, bà ŋò 'dóó ŋa i tí nó náa yí bà yù 'do tí Mbíṛì nó ni wálá. Má énò, yí 'ví si bà koṛo có gítí bà 'de 'bí ŋa i á 'do mì Mbíṛì mí to.
59001009	Ndâ ná'vindí ye, à nìkì máa, mbe yê tí mbe kû ṛu ndi Jézù 'ví dù ta líkí'o tí wó, tacó Mbíṛì te yí gí yaà gî.
59001010	Wàa 'duù ŋìnò ta ndâ i mì wó me gbolò mbe kû ṛu ndi Jézù nó delè 'ví dù ta líkí'o bà 'vii tí wó ta ndâ mbe yê tí nó mbe kû ṛu ndi Jézù nô, tacó ndâ mbe kpo-kpò i bà mìì ta ndâ kpo-kpò i mì ndú nò 'do muu to tí nó ká go bà mìì ndâ 'vì mbílì,
59001011	náa ju gó ṛi má mo mbílì gî, ndâ 'vì wó giì 'duku 'dáá gî, bìndi~ ndâ banga i tí nó kùtàá nó káká'i wálá. À 'vii ká 'vii ta 'duù ŋìnó ta ndâ i mì wó me gbolò nô. Yí bà cì ká mí nje nèté ndâ i tí nò.
59001012	À nìkì tí 'duù ŋìnó mbe 'dò kò wó mí to tí kpoò gbí ndâ o vò i nó, tacó Mbíṛì bà ko mboo bà kònò sé'i mì wó nò ji yí ta 'válá ŋìnó mbe cee lá, náa yí tí Mbíṛì ci ndâ 'duù ŋìnó mbe zè yí nìkì ta tó njembí ndú nó gítí~ nô.
59001013	Má énò, ta o tí nó náa 'bí i má kû eendi yo gítí bà bàkà vò i nó, yo 'ví 'dè cò máa, «A Mbíṛì ká tuu i tí nò» nò, jé lá, tacó Mbíṛì jé eendi 'duù gítí bà bàkà vò i lá.
59001014	À kû yòòngò 'duù gítí bà bàkà vò i káa njembí wó, ta bà legee miṛi wó gí tàkò có mì njembí wó.
59001015	Vò njembí kû jò vò i, káa vò i má zèè to gî, yí kû jò ku.
59001016	Má énò, yo si bà eendi tí yo, máa, a Mbíṛì ká kû yòòngò ndâ vò i gítí yo nò mí to, ndâ ná'vindí ye.
59001017	Tacó à káa ndâ ngbáṛángà i, ta ndâ i ŋìnó ta bà lê tí ndú wálá nó, ká gì 'do gbíṛì mì Mbíṛì tí mbe suu ndâ ṛi, ta pì, ta ndâ yii mbe kû tòngbaà á tàṛì. Ṛi tòngbaà ta bèbìlì lá, delè ndâ pì ta ndâ yii, tòngbaà ta gó ṛì lá. Káa síí gbí o bà tòngbaà mì Mbíṛì go ndâ i tí nò wàlà; Mbíṛì ta o 'dáá gî ká ngbèzèè kuu bàndò mì wó.
59001018	À káa 'dóó có mì Mbíṛì gbí muu wó ká si yí 'ví bàkà ndoo tí ndâ 'viì mì wó, tacó wàa ndoo 'ví dù gbí òkò tí ndâ i tí nó náa yì suu ndú mí muu to tí nó tí ndâ kpédélé i gbí njí náa à kû ci ji yì tí Mbíṛì nô.
59001019	Yo je mbí yo tí kpoò, ndâ ná'vindí ye, máa, 'duù má kû 'dè cò ji yo, yo 'ví sè tù yo tí kpoò. Yo 'ví bàkà tí yo tí ndâ muu có lá. Yo delè 'ví co gálà gí bà òkòlòwò lá.
59001020	Tacó mbe kpo-tàkòcò bà ni bà bàkà i ŋìnó mbe nìkì tí Mbíṛì nó wálá.
59001021	Má énò, yo duu ndâ i zuù tí nó 'dáá náa yo kû bàkà nó mí tà to. À nìkì máa yo biya ndâ ŋa ndâ vò i 'dáá gî. Yo si tí yo ji Mbíṛì. Yo sè tù yo gítí có tí nó náa Mbíṛì cu mí gbí njembí yo nô, tacó à tí có tí nò a wotí bà njaanga miṛi yo 'do gbí ku.
59001022	Yo delè 'ví bàkà ndâ i tí nó náa Mbíṛì 'dè có ji yo máa yo bàkà ndú nô. Yo sè me káa tù yo cuki lá. Tacó 'duù má sè káa tù wó gítí có, káa yí bàkà ndâ i go có tí nò náa yí 'di nò lá, 'duù tí nò kû ee a ndi tí wó.
59001023	'Duù má sè káa tù wó gítí có, káa yí bàkà go có tí nò lá, gbí~ máa, yí go 'duù mbe zeke gbíṛo wó gbí mándàrà,
59001024	Káa à káa póó bà te mándàrà 'do 'bì wó mí to, yí ngé giì ò-bà-mbí cè tí gbíṛo wó gî.
59001025	Káa 'duù ŋìnó mbe 'di ndâ có mì Mbíṛì ngbáṛángà'i, bìndi~ yí giì kpolo tí ndú mí gbí njembí wó, delè yí giì bàkà go ndú nó, Mbíṛì bà cù 'dê ngo cù mítí i tí nò náa yí kû bàkà nò.
59001026	'Duù má si tí wó tí mbe ṛu ndi kòcò Mbíṛì, káa yí ni bà kpolo tí mè wó lá, gbí có bà ṛu ndi kòcò Mbíṛì mì wó nò wálá, yí delè kû ee a ndi tí wó ta kpéétí wó.
59001027	Bà bàkà nambeè ta búlù tí~ wálá á ta Bu ndoo tí Mbíṛì a bà ya gí bà konì ndâ nawù ku, ta ndâ njò, ta o tí nó náa ndú má gbí mbugo, delè ta bà kìì'bà 'do tí ndâ vò i muu to tí nô, tacó wàa ndú 'ví ŋònòkò muu 'duù lá.
59002001	Yo kpónó a ndâ mbe ùnje gítí Jézù tí Bìndi-Mbíṛì, tí Mbe tí ndoo náa ndoo kû ŋò Mbíṛì mítí wó. Má énó, yo bàkà 'bè mí gbí òkò tí yo, máa, àá mì 'duù ŋìnó a i, káa ŋìzó a mbe yê nò, lá, ndâ ná'vindí.
59002002	Yo tala bà koṛo muu yo gi. Ndâ 'duù sósò'ô kpónó má yee bàndò bà kili yo gí bà ùlù Mbíṛì, káa 'bí 'duù gbaànjé gbí òkò tí ndú zaa 'do tí muu wó di tí kò wó, ta ndâ i-banga ta ṛè ndú a ṛè ta ndi tí ndâ sìlì 'bì wó, káa ka wó tí nó náa ndú gì ta yí gbaànjé nó yuu a káṛákà zì bòngo,
59002003	káa yo giì te wiṛi mítí 'duù tí nó mbe záá-zaa nó mítí banga bàndò, bìndi~ yo giì 'dè có ta bà tù 'bì yo ji mbe yuu káṛákà zì bòngo nó máa, «Ya gí bà pà bàndò wàa wò 'ví dù tí~ á kàzô.»
59002004	Yo má bàkà go énò, à co to ngé. Ta gbí~ go énó máa, yo bàkà nò a 'bè mí gbí òkò tí ndâ 'duù ta bà koṛo lókó-loko có máa, 'bí 'duù a cèe 'duù, káa ka wó a vò~.
59002005	Má énò, yo sè tù yo gítí có tí nô, ndâ ná'vindí. Máa, Mbíṛì táánò ṛuka a ndâ 'duù ŋìnó náa ndâ 'duù muu to tí nó kû si ndú tí ndâ mbe yê nó, máa, ndú 'ví tee njembí ndú mítí yì, wàa ndú 'ví dù tí ndâ cèe 'duù, mbe dù tí ndâ mbe ndâ i tí nó náa yì tí Mbíṛì ci cí máa, yì bà je ji ndâ 'duù tí nó mbe zè yì nìkì maa nô.
59002006	Káa yo kpónó si ndâ mbe yê tí ndâ i lá. À me ndâ 'duù ŋìnó ta ndâ kpo-kpò i ká mì ndú nó cóó-cóó ká kû mèèkè'i tí yo lá? A ndâ 'di cóó-cóó ká kû gbùṛùngà yo ya tí~ gí gbí ngbàngà? À me ndâ 'duù ŋìnó ta ndâ kpo-kpò i ká mì ndú nó lá?
59002007	À me ndú delè ká kû volo ṛè tó 'Duù tí nó tí Bìndi-Mbíṛì náa yo kaa tí yo gí gbí gèṛè mì wó gî nó lá?
59002008	Cèe i bà bàkà~ mì yo a bà 'di kpóló-kpolo có tí nó náa à cu mí gbí wáràgà mì Mbíṛì, máa, «Zè 'bí ka lo nìkì á go bà zè tí lo,» nô.
59002009	Káa, à má me énò lá, wàa yo 'ví dù kû gbètèkè có tí nò ta bà bàkà 'bè mí gbí òkò tí ndâ 'duù, gbí~ máa, yo kû bàkà a vò i ta bà ndii muu có mì Mbíṛì. À má énò, Mbíṛì bà waa có mítí yo.
59002010	Kpêtí ká énò, a tè lá. Tacó 'duù kpêtí má kpolo tí sè ndâ 'bí có mì Mbíṛì 'dáá gî, káa yí 'ví gbètèkè káa 'bí~ gbaànjé, gbí~ máa, Mbíṛì bà waa có mítí wó tacó yí ne nò 'do tí kpokèjì mì Mbíṛì gî.
59002011	Ta ndeṛè~ énó máa, a Mbíṛì ká 'dè có máa, «Bàkà bangbaya lá.» À delè káa gbèe Mbíṛì tí nò ká 'dè có máa, «Zi 'duù lá.» Káa, à má énò, vò i náa 'duù bàkà kpêtí má káa bà zi ku, káa yí bàkà bangbaya lá, gbí~ go énó máa, yí volo nò 'dáá káa có mì gbèe Mbíṛì tí nò.
59002012	Má énò, yo 'dè banga có ji ndâ 'duù, yo delè 'ví bàkà ndâ tó i ji ndú ta 'dê njembí yo, tacó yo kpónó a ndâ ŋa ndâ 'duù ŋìnó náa a Mbíṛì ká kû zogo yo ta có ŋìnó mbe njaanga miṛi ndâ 'duù 'do gbí vò i.
59002013	Tacó ndâ 'duù ŋìnó mbe ŋò yê ṛo ndâ 'bí ka ndú kpónó lá nó, Mbíṛì delè bà ŋò yê ṛo ndú ta ndòngbú o wálá. Káa 'duù mbe kû ŋò yê ṛo ndâ 'bí ka wó kpónó, Mbíṛì bà ŋò yê ṛo wó ta ndòngbú o ndii ŋìnó náa yí bàkà nó gî.
59002014	Ndâ ná'vindí, 'duù má 'dè káa có ta nje wó cuki máa, yì ùnje gítí Mbíṛì gî, káa yí bàkà go có mì Mbíṛì lá, gbí có bà ùnje mì 'duù tí nò wálá.
59002015	Yo tala káa bà koṛo muu yo gi, máa, 'bí ka lo náa yo kû ṛu ndi Jézù ta yí kpónó má ta go tí wó, delè ta bòngo tí wó wálá,
59002016	káa wò giì 'dè káa có ji yí ta nje lo cuki, máa, «Zèè njembí lo. Mbíṛì bà je ndâ i-zó-zò ta bòngo ji wò gî.» Káa wò je me 'bí zì i ji yí wàa yí 'ví 'bu mítí wó lá, wò delè je me 'bí làmbu i tacó bà miṛi ngo cù ji yí lá. Gbí có mì lo nò bà dù kuu tí~?
59002017	Bà ùnje gítí Mbíṛì delè ká go énò. 'Duù má 'dè ká có ta nje wó cuki máa, yì ùnje gítí Mbíṛì gî, káa yí bàkà ndâ i tí nó náa Mbíṛì 'dè có ji ndâ 'duù máa ndú 'ví bàkà nó, lá, gbí~ máa, gbí có bà ùnje mì 'duù tí nò wálá.
59002018	'Bí 'duù má 'dè có ji ye, máa, ye a mbe bàkà go có mì Mbíṛì, káa yì a mbe ùnje gítí Mbíṛì, ye bà 'vìsì có ji 'duù tí nò, máa, 'bí kpokèjì bà tùbà tí 'duù tí mbe ùnje gítí Mbíṛì káká'i á bìndi bà bàkà go có mì Mbíṛì wálá. 'Duù ta ùnje gítí Mbíṛì ta ŋa kpokèjì ngàyi, náa yí má bàkà go có mì Mbíṛì lá?
59002019	Bá ùnje mì lo máa Mbíṛì ká gbaànjé cuki a banga có. Káa ndâ vò lilí delè ùnje ká gítí gbèe Mbíṛì tí nò á mì lo nò, ndú delè kû gu ta gúku tí Mbíṛì.
59002020	Ŋò nô, ndi lo ŋónókó, ye kpónó kèjì gí bà tùbà~ ji wò máa, 'duù má 'dè káa có ta nje wó cuki máa yì ùnje gítí Mbíṛì gî, káa yí bàkà go có mì Mbíṛì lá, gbí có mì 'duù tí nò wálá.
59002021	Tala bà koṛo muu lo gítí ŋa nambeè tí nó táánò á gbí òkò tí ndâ gù ndoo Àbìráámò ta Mbíṛì nó gi. À me 'do gbí có bà ùnje gítí bà waa mbelè 'viì mì wó Ìzákò ji Mbíṛì lá?
59002022	Wò kpónó ŋò ni gî, máa, ndâ bà ùnje gítí Mbíṛì, ta bà bàkà go có mì Mbíṛì, mì Àbìráámò táánò kû bàkà nèté toko gbaànjé. Gbí~ go énò máa, 'bí i táánò náa Àbìráámò bàkà~ ká tùbà~ máa, bà lê tí bà ùnje mì wó wálá.
59002023	Ŋìnò a gbí có tí nó náa à giì cu tí~ mí gbí wáràgà mì Mbíṛì máa, «Àbìráámò táánò ùnje gítí Mbíṛì ta njembí wó gbaànjé» nó ká nò. Tacó énò, Mbíṛì giì ŋò Àbìráámò ni tí 'duù mbe ya lè lá. À delè táánò nò a ndeṛè bà dù Àbìráámò tí kómbe Mbíṛì.
59002024	Wò kpónó 'di gbí~ ni gî, máa, a bà bàkà go có mì Mbíṛì ká kû si 'duù tí tó 'duù kùṛo Mbíṛì, me káa bà ùnje ta kpéétí wó cuki lá.
59002025	Yo koṛo muu yo káká'i gítí 'bí niì tí nó táánò ta ṛè wó a Rà'ábù, tí vò mbe nò-vò-ndô nó gi. Ta ndâ bà nò-vò-ndô mì wó nò 'dáá gî, yí delè táánò tùbà tí wó tí mbe ùnje gítí Mbíṛì ká ta bà bàkà tó i. Yí te wiṛi mítí ndâ tú mì ndâ Ìzìrìyélì ta bà je i-zó-zò ji ndú, delè ta bà ngùù ndú 'do tí ndâ ku'dì tí ndú, bìndi~ ta o bà njè nó mì ndú 'do 'bá mì wó, yí giì tùbà kpokèjì ŋìnó ta vò i tí~ wálá nó ji ndú.
59002026	Bà ùnje gítí Mbíṛì ta bà bàkà go có mì Mbíṛì á gí tàkò~ wálá a ku i, go dìì ta woò gbí~ wálá.
59003001	À nìkì máa ndâ 'duù me mbè gbí òkò tí yo 'ví gì tí ndâ mbe nìbà có mì Mbíṛì ji ndâ 'duù lá, ndâ ná'vindí. Ye 'dè có tí nò ji yo tacó àá bà waa có mítí ze tí ndâ mbe kû nìbà có mì Mbíṛì ji ndâ 'duù nó tacó bà nìbà~ co to, ta wotí tí~ co tí ndâ 'bí 'duù 'dáá gî.
59003002	Ndoo 'dáá káa ndâ mbe giṛi'o. Káa 'bí 'duù mbe 'dè có máa nje yì jé yaaka muu to tí nó lá má kuu, yí bà dù a ŋa 'duù ŋìnó mbe ni bà kpolo tí miṛi wó gî.
59003003	Yo ŋò káa kècè gi, ndoo kû yuu làmbu liì mì gbí nje kècè tacó bà bàkà yí 'ví 'di có mì ndoo, wàa yí 'ví co tí kpokèjì tí nó náa à gbí muu ndoo nô.
59003004	Delè yo 'ví giì koṛo káa muu yo gítí gbâ á ṛo ngo gi. Gbolò pípìṛi kpêtí má kû pì yí ya tí~ gí kè'bî, 'duù bà loko nje wó gítí kpokèjì tí nó náa à gbí muu wó nó ká ta cèe làmbu i bà aa ngo cuki.
59003005	Mè 'duù delè ká énò. Cèe làmbu bà to tí 'duù, káa à tí wó a wotí bà 'dè có gítí ndâ kpo-kpò i. Yo kpónó koṛo muu yo á gítí bà mìì cèe gbolò jìlì mì làmbu wu nje njì kù'ò gi!
59003006	Mè delè a wu. Mè a vò bà to gbí òkò tí ndâ bà to tí ndoo, mbe kû njèè vò i cee gbí dìì ndoo 'dáá gî. Mè kû doo kùùyù ndoo ta wu náa à cu mítí~ 'do 'bá mì ndâ ku.
59003007	'Duù bà ko ndâ 'viì-nò náa yí zèè 'do gbí jìlì gî. Yí delè bà ko ndâ nuù, ta ndâ kpoo, ta ndâ i tà ngo gî,
59003008	káa 'duù mbe kpolo tí mè wó wálá. Mè a 'bí ŋa i mbe kû pèè mbí ndâ 'duù, ta zì wó go zì kpoo. Yí jé dù ngbìì lá, yí kû njèè zì wó nò ta ndi to.
59003009	Ndoo kû ùlù Mbíṛì tí Mbe tí ndoo tí Bu ndoo ta mè ndoo. Ndoo delè giì 'vìsì tí ndoo gí bà ŋonoko ndâ 'duù tí nó náa Mbíṛì suu ndú tí kózò tí wó nó ká ta gbèe mè ndoo tí nò.
59003010	Ndâ bà ùlù tí, ta bà ŋonoko tí, co 'dáá 'do ká gbí gbèe nje. À lè mi nò gî, ndâ ná'vindí.
59003011	Ndâ líkí ngo ta míníkà ngo jé 'va 'do gbí gbèe gùù gî?
59003012	Mbiìgá jé ṛì mbâ gî? Mbâ delè jé ṛì mbiìgá gî? Ndâ ná'vindí. Má énò, líkí ngo jé 'va 'do gbí màŋò lá, delè míníkà ngo jé 'va 'do gbí cèe njáá lá.
59003013	'Bí 'duù mbe 'di gbí-o á gbí òkò tí yo kuu tí~? 'Duù tí nò 'di gbí-o gî? Si yí 'ví bàkà ndâ tó i mbe tùbà bà ŋò-gbí-o mì wó. Si yí 'ví bàkà ndâ i tí nò me ta bà tù ngba wó lá. Tacó wàa, ndâ 'duù 'ví ŋò tí~ ni énó máa, yí a mbe 'di gbí-o.
59003014	Káa ndâ ju kiì ta bà koṛo có ká gítí miṛi 'duù má gèè bè ndú mí gbí njembí lo gî, bà gbo i nìkì lá, wò delè kû 'dè a 'véṛè máa wò a mbe 'di gbí-o.
59003015	Bà to kiì ta bà dù ta bà koṛo có ká gítí miṛi 'duù me ndâ i mì mbe 'di ŋa gbí-o tí nó mbe gì 'do mì Mbíṛì nó lá. Ndú gì a i 'do tí ndâ vò bà koṛo có mì ndâ 'duù muu to tí nó, ta ndâ vo-vò i mbe kû volo muu ndâ 'duù.
59003016	Bàndò tí nó náa ndâ ju kiì ta bà koṛo có ká gítí miṛi 'duù kû dù tí~ nò, a bàndò ŋìnó náa ndâ vò i ta ndâ ŋa ŋónókó-ŋònòkò tí 'dáá gî kû dù tí~.
59003017	Káa cèe bà 'di gbí-o mbe gì 'do mì Mbíṛì tende. Ŋa bà 'di gbí-o tí nò bà dù tí i ta bà lê tí~ wálá, delè bà dù tí i mbe 'dèè njembí ndâ 'duù. 'Duù mbe 'di ŋa bà 'di gbí-o tí nò bà zèè ndâ 'duù ta pétékè 'bì wó, yí delè bà dù tí mbe 'di có mì ndâ 'duù. Mbe 'di ŋa bà 'di gbí-o tí nò bà ŋò yê ṛo ndâ 'duù, yí delè bà bàkà tó i ká tà ndi ka wó tó i. Njembí 'duù mbe 'di ŋa bà 'di gbí-o tí nò me duù. Yí delè me mbe nambeè-ṛo lá.
59003018	Ndâ mbe peteke njembí ndâ 'duù kû bàkà gbí pétékè có. Ndú go ndâ 'duù mbe ṛo ndâ banga i mí gbí njí mì ndú. Nèté mì ndú a bà bàkà ndâ banga i túkà'i.
59004001	A yè ká kû si yo kû 'dèèkè mà? A yè ká kû si yo kû gò gó ta o 'dáá gî? Ndâ i tí nó ta go ndú tí yo nó kû gò gó gbí njembí yo ta o 'dáá gî; ŋìnò a i tí nò mbe kû si yo kû gò gó gbí òkò tí yo nò.
59004002	Yo kû tò kiì muu 'bí i, káa bà 'de i tí nò kpò yo gî, má énò; yo kû 'dèèkè mà, yo delè kû gò gó. Yo kû dù ta go ndâ i gbí njembí yo, káa kpokèjì bà 'de ndâ i tí nò mì yo wálá; má énò, yo kû ziki ndâ 'duù bìndi ndâ i tí nò. Yo 'de ndâ i tí nò ta go ndú tí yo gbí njembí yo nò lá, tacó náa yo yù ndú 'do me mì Mbíṛì lá.
59004003	Káa yo ta ndâ 'bí o kpêtí má yù ndú, Mbíṛì je ndú ji yo lá, tacó yo yù ndú me ta cèe ndeṛè lá, yo kû yù ndú ká tacó bà bàkà líkí'o mítí yo cuki.
59004004	Njembí yo dù tí gbèe i lá, go njembí ndâ niì mbe ṛàngà kù. 'Duù má zèè ndâ i muu to tí nó ta 'bì wó sósò'ô, yí 'ví kù a 'bí ngú 'bì tacó bà zèè ta Mbíṛì? 'Duù má tee njembí wó 'dáá ká mítí ndâ i á muu to tí nó, yí bà gì tí ku'dì tí Mbíṛì.
59004005	Yo koṛo có máa, có tí nó náa à cu mí gbí wáràgà mí Mbíṛì, máa, «Mbíṛì suu lilí ji ndoo tacó wàa ndoo 'ví dù tí ndâ 'dóó i mì yì» nó a 'véṛè? Má énò, yí kû tò kiì muu ndoo ta o tí nó náa ndoo má kû tee njembí ndoo mítí ndâ 'bí tende i si yí mí to nô.
59004006	Tacó énò, Mbíṛì kû bàkà nambeè ji ndoo me gbolò, tacó wàa ndoo 'ví dù ta o 'dáá gî tí ndâ i mì yì. Á go có tí nó náa à cu mí gbí wáràgà mì wó tí Mbíṛì, máa, «Mbíṛì kû bàkà nambeè me gbolò ji ndâ mbe si tí ndú kùṛo wó tí Mbíṛì tí i lá, káa yí biya có mì ndâ mbe si tí ndú tí i ta wotí tí~» nô.
59004007	Má énò, ye kû 'dè có ji yo, máa, yo si tí yo ji Mbíṛì, wàa yo 'ví 'dò kò yo mí to tí kpoò gítí gó ta Gba-vò-i, bìndi~ Gba-vò-i bà ì ngèlè 'do tí yo gî.
59004008	Yo yèè ndi yo dê gí mì Mbíṛì, wàa Mbíṛì bà yèè ndi wó dê gí mì yo. Yo si bà bàkà i zuù mí to, ndi yo ndâ mbe gìlìnì, wàa yo tí ndâ mbe gbo gbù sè mí nje ngá só 'ví si njembí yo 'ví dù ngbáṛángà'i.
59004009	Yo wa tí yo tacó ndâ vò i mì yo. Yo dù ta yê ṛo yo tí yo, yo ŋo 'dì lá, yo dù zùkùù, yo dù ta líkí'o tí yo lá.
59004010	Yo si tí yo tí i kùṛo Mbíṛì lá, wàa a yí ká 'ví bàkà yo tí ndâ 'duù.
59004011	Yo 'dè vò có gbí òkò tí yo lá, ndâ ná'vindí. 'Bí 'duù má 'dè vò có gítí ná'vindí wó, yí má ŋonoko yí, gbí~ go énó máa, 'duù tí nò kû 'dè nò a vò có gítí ndâ có mì Mbíṛì, yí kû ŋonoko nò a ndâ có mì Mbíṛì. Káa 'duù má nì ŋónókó gítí ndâ có mì Mbíṛì gî, yí kpòò nò me mbe sè tù wó gítí ndâ có tí nò káká'i lá. Gbí~ máa, yí kû si tí wó tí 'duù ta wotí mì wó ndii muu ndâ có tí nò gî.
59004012	Káa wotí bà 'dè có ji ndâ 'duù ká tí Mbíṛì cuki. Wotí bà waa có mítí ndâ 'duù delè ká mì wó tí Mbíṛì ta kpéétí wó. Wotí bà 'vala ndâ 'duù, ta wotí bà zi ndâ 'duù delè ká mì wó. Káa wò a 'di, wàa wò 'ví waa ta có á mítí 'bí ká lo 'duù á go wò?
59004013	Yo sè tù yo, ndí yo ndâ 'duù tí nó mbe ò-bà-mbí Mbíṛì gî, bìndi~ yo giì ci o, máa, «Ze má ya wúnó lá, ze bà ya taàbé gí bà mà 'vélè á gbí gbata tí zô. Ze má too ndoò gbaànjé mí kà, ze bà 'de i me gbolò.»
59004014	Káa yo ta kpéétí yo ŋò i ŋìnó á kèjì gí bà bàkà tí taàbé dê nó lá. Bà 'vala yo tà go yè? Bà 'vala yo ká go ngomè náa pípìṛi má pì kpónó gbí làmbu o, ngomè aanga gî.
59004015	À nìkì mì yo kùtàá a bà 'dè có go énó máa, «Mbíṛì má konì ze yee tí o tí nó gbí muu ze nó, ze bà bàkà go énô, go énô.»
59004016	Káa yo kpónó kû bàkà tí yo tí ndâ 'duù ngé ndii gî. Yo delè kû gbo i gítí ndâ i ŋìnó náa yo kèjì gí bà bàkà ndú nô. Káa ŋa bà gbo i énò nìkì lá.
59004017	'Duù má ŋò yúcó ni gî, káa yí bàkà lá, gbí~ máa, yí kû bàkà a vò i.
59005001	Yo sè tù yo, wàa yo 'ví 'di ta có tí nô, ndâ mbe kpo-kpò i. Yo wa tí yo, yo 'ví tò ndòzì, tacó yo kèjì gí bà kònò sé'i ta wotí tí~.
59005002	Ndâ kpo-kpò i mì yo nò bà giì zii 'dáá gî, ndâ ki bà giì da ndâ bòngo mì yo nò 'dáá gî.
59005003	Ndâ gùrúsù mì yo nò bà giì gbì ngbàza. Ngbàza tí nò bà tùbà~ máa, yo bàkà tó i ta gùrúsù mì yo lá. Ngbàza tí nò delè bà tùbà~ máa, 'bí i bà giì zò dìì yo á go bà zò ndâ liì mì ngbàza. Ndâ i tí nò náa yo zèè ndú kácá-kácá nò bà giì dù tí tàcu wu tacó bà giì doo ta yo ta ndòngbú o.
59005004	Yo ŋò ŋa ndâ i tí nò náa yo kû bàkà nò gi. Yo ko mboo nèté mì ndâ mbe bàkà nèté gbí ndâ njí mì yo ji ndú lá. Yo sè tù yo, wàa yo 'ví 'di káa kòcò ndâ i tí nó náa yo biimo ndâ mbe bàkà nèté tacó tí ndú 'do tí ndú gî nó kû 'dè kòlòwò gítí yo gi. Kòcò gbí mì ndâ 'duù tí nò mbe bàkà nèté gbí ndâ njí mì yo káa yo sì tàkò nèté mì ndú lá nó yee gbí tù Mbíṛì tí Mbe tí ndâ i 'dáá gî gî.
59005005	Yo kû 'vala á muu to tí nó gbí dà. Yo zò ŋó, wàa yo 'ví yuku ta tí yo, káa yo ŋò ni lá máa, yo kû 'vii nò a ndi tí yo tacó bà waaka yo mì Mbíṛì go bà waa bee ta o bà waa có.
59005006	Yo ká kû waaka có ta 'véṛè mítí ndâ 'duù ŋìnó ta vò i mì ndú wálá nó gbí ngbàngà; ndâ 'duù ŋìnó ta 'bí i mì ndú náa ndú 'ví me ta yo tacó bà 'vala miṛi ndú 'do mì yo wálá nó kû mìì 'do gbí có mì yo.
59005007	Má énò, yo kpónó 'ví zèè njembí yo di tí o bà gì Mbe tí ndoo, ndâ ná'vindí ye. Yo ŋò káa ŋa bà zèè njembí ndâ mbe ji njí gi. Ndú zèè njembí ndú 'do tí o bà yee njì ŋa mí tà to di tí o bà kili ndâ tó i 'do gbí njí.
59005008	Má énò, yo zèè njembí yo, wàa yo 'ví 'dò kò yo mí to tí kpoò, tacó o bà gì Mbe tí ndoo kpónó me jé'déé gî.
59005009	Yo si bà 'dè víí có gbí òkò tí yo mí to, ndâ ná'vindí. Yo má bàkà go énò, àá bà waa có mítí yo ta ndòngbú o. Yo zeke'o gi, kùṛo o bà gì mbe waa có kpónó dooko gî. Yí kpónó-kpónó bà yee tí yo.
59005010	Yo 'ví koṛo muu yo delè gítí ŋa kpácà mì ndâ mbe 'dòkò có mì Mbíṛì gbí ndâ vò o gbí o mì ndâ ká gù ndoo dígísèé, wàa yo 'ví mèlè ndi ndú.
59005011	Yo ŋò ŋa nambeè tí nó táánò náa Mbíṛì bàkà ji ndú tacó ndú táánò a ndâ mbe kpácà gbí ndâ vò o tí nò nò gi. Yo 'di tàwo ŋa nambeè tí nó náa Mbíṛì táánò bàkà ji Jóbè á bìndi bà nanaka muu wó mítí bà ùnje gítí Mbíṛì si yí táánò ta sé'i tí wó nó gî. Yo delè giì ŋò ni gî, máa, Mbíṛì táánò giì sì có ndâ i mì Jóbè mbe volo nó ta bà~ me mbè. Mbíṛì bàkà ŋa gbolò nambeè tí nò ji Jóbè tacó yí kû zè ndoo ta pétékè njembí wó, yí delè kû ŋò yê ṛo ndoo.
59005012	'Bí kpóló-kpolo có gbaànjé náa ye bà 'dè ji yo a ŋìnô, ndâ ná'vindí, máa, yo si bà see tí yo mí to. Yo see tí yo máa, «Go gbíṛì,» lá, yo delè 'ví see tí yo máa, «Go to tí nó,» delè ta ṛè mì 'bí ŋa i là. Káa wò tí 'duù má ùnje gítí i gî, 'dè káa có máa, «Ye ùnje gî.» Káa wò má biya i gî, wò delè 'ví 'dè káa có máa, «Ye biya gî.» Káa wò má me me énò lá, wò bà yuu miṛi lo mí gbí vò i ta ndòngbú o.
59005013	'Bí i má kû pèè mbí 'bí 'duù gbí òkò tí yo, si yí 'ví 'deke tí wó ji Mbíṛì. Káa delè 'bí 'duù gbí òkò tí yo má ta líkí'o tí wó, si yí 'ví be ṛè Mbíṛì gbí cè.
59005014	'Bí 'duù gbí òkò tí yo má ta nò'o tí wó, si yí 'ví tè'é tí ndâ 'bí tó kpo 'duù gbí òkò tí yo tí ndâ mbe kû kili ta ṛè mì Bìndi-Mbíṛì, wàa ndú 'ví 'deke tí ndú ji Mbíṛì tacó tí wó. Káa ta o tí nó náa ndú má kû 'deke tí ndú ji Mbíṛì nó, ndú 'ví toṛo bàà mítí wó ta ṛè mì Mbe tí ndoo Jézù tí Bìndi-Mbíṛì.
59005015	Ndú má 'deke tí ndú ji Mbíṛì ta njembí ndú dú, Mbíṛì bà je à-cee-gî gítí ndâ vò i mì mbe nò'o tí nò gî, yí delè bà si yí 'ví a gí yaà 'do gbí nò'o mì wó nò gî.
59005016	Má énò, yo yù gbí ndâ vò i mì yo á gbí òkò tí yo. Yo delè 'ví 'deke tí yo ji Mbíṛì tacó tí yo gbí òkò tí yo, wàa yí 'ví 'vala ta yo 'do tí ndâ i ŋìnó mbe kû pèè mbí yo nô. Ye 'dè có tí nò ji yo, tacó tó 'duù má 'deke tí wó ji Mbíṛì, à gbí kòcò wó a wotí tacó bà gì ta ndâ kpo-kpò i 'do mì Mbíṛì.
59005017	Yo koṛo muu yo gítí Èlíjà tí mbe 'dòkò có mì Mbíṛì táánò gbí o mì ndâ ká gù ndoo gi. Yí táánò káa 'duù ta ndâ sìlì 'bì wó vô ká go ŋìndi ndoo. Káa ta 'bí o gbaànjé Èlíjà giì 'deke tí wó ji Mbíṛì ta njembí wó gbaànjé, máa, mù 'ví si bà nì mí to. À dú káa yúcó, 'do tí o tí nò, mù giì nì gbí to tí nò lá ta ndoò ta'ô ta pì vô-nje~gbaànjé pí~.
59005018	Káa bà o tí nò mâ giì ndii gî, Èlíjà giì 'deke ndi tí wó ji Mbíṛì káká'i máa, yí si mù 'ví nì~. Mù dú giì nì go có mì wó nò gî. Bìndi~ ndâ dó kú i giì 'bìtà bà kù ndi ndú káká'i.
59005019	Ndâ ná'vindí, yo konì ndâ 'duù ŋìnó mbe giṛi'o 'do tí kpokèjì mì Mbíṛì gî nô. Yo gì ta ndú gítí tó kpokèjì káká'i.
59005020	Yo ŋò ni gî máa, 'duù má 'vìsì muu 'bí mbe giṛi'o 'do tí kpokèjì mì Mbíṛì gî gítí tó kpokèjì, gbí~ máa, 'duù tí nò 'vala nò a ka wó 'do gbí bà waa có mítí wó bìndi ku mì wó gî. Mbíṛì delè bà je à-cee-gî gítí ndâ 'bí ká vò i tí nó 'dáá gî náa 'duù tí nò mbe dele gítí tó kpokèjì nò bàkà ndú si yí táánò tí vò kpokèjì nó gî.
60001001	Ŋìnó a ye tí Pìyétòrò tí tú mì Bìndi-Mbíṛì ká kû cu wáràgà tí nó ji ndâ mbe kû kili ta ṛè mì Bìndi-Mbíṛì, mbe 'vaaka go ndâ zà-za gó á ta ndi gbí ndâ to, Póndùsù, Kàpàdósìyà, Ásìyà ta ndâ to Bèsínìyà.
60001002	Mbíṛì tí Bu ndoo táánò ṛuka yo á go có mì wó náa à sàà kuu gbí njembí wó; bìndi~ Bèṛi-mì-Mbíṛì giì kaa yo mò gí mì Mbíṛì, tacó wàa yo 'ví dù tí ndâ mbe 'di có mì Jézù tí Bìndi-Mbíṛì, wàa yí 'ví va mbelè wó mítí yo. Ye kû 'deke tí ye ji Mbíṛì máa, yí 'ví bàkà nambeè ji yo túkà'i, yí delè 'ví si 'bí i 'ví ba muu yo lá.
60001003	Ndoo ùlù Mbíṛì tí Bu Mbe tí ndoo Jézù tí Bìndi-Mbíṛì, tí gbolò mbe ŋò yê ṛo ndâ 'duù, tacó a yí ká je ngú 'válá ji ndoo ta bà 'vala ndi Jézù tí Bìndi-Mbíṛì mì wó 'do gbí muu'dú wó, náa ndoo kû koṛo có lì mítí~.
60001004	Ndoo delè kû koṛo có lì mítí ndâ kpóló-kpolo i-nambeè tí nó náa ndú jé gí bà cee wálá, ndú gí bà volo wálá, ndú delè gí bà me túmbúzù wálá, náa Mbíṛì kû kpolo tí ndú mí gbíṛì tacó tí yo,
60001005	tí ndâ 'duù tí nó náa Mbíṛì kû kpolo tí yo ta wotí mì wó 'do gbí có bà tee njembí yo mítí wó tí Mbíṛì nó, yee tí o bà co ṛi 'válá tí nó náa yí 'viindi~ sàà, tacó bà tùbà~ gí sè ta ndòngbú o nô.
60001006	À má énò, yo dù ta tàkòcò yo pétékè'i, yo kpêtí kpónó má kû ngìì káa nge ta ndâ kpíkpà'dà ŋa vò i má gàà kózò gi nò.
60001007	Ndâ vò i tí nò mbe kû ngìì nge ta yo nò kû tala a yo tacó bà ŋò énó máa, yo kû tee njembí yo mítí Mbíṛì ta yúcó wè. À kpêtí káa dâ'bì, tí i ŋìnó náa àá bà cee ta ndòngbú o gî nó, à kû tala bà ŋò tó~ ni a i ta wu. Káa bà tee njembí yo mítí Mbíṛì a kpóló-kpolo i kùṛo Mbíṛì ndii dâ'bì gî. À má énò, yo má kpòò kû tee káa njembí yo mítí Mbíṛì bìndi bà ngìì nge mì ndâ vò i ta yo, àá bà ùlù yo, àá bà ŋò ngba yo, à delè bà te duù mítí yo wúnò ta o bà gì Jézù tí Bìndi-Mbíṛì.
60001008	Yo kpêtí jé má ŋò yí ta ṛo yo lá, yo zè yí nìkì ma. Yo kpêtí kpónó má me kû ŋò yí ta ṛo yo lá, yo ùnje gítí wó gî; tàkòcò yo delè peteke tí ŋa ŋìnó náa bà 'dè có gítí~ kpò yo gî ta líkí'o,
60001009	tacó i ŋìnó náa yo 'de 'do gbí bà tee njembí yo mítí Mbíṛì nó a bà 'vala lilí yo.
60001010	Ndâ mbe 'dòkò có mì Mbíṛì mbe 'dè-kòcò gítí nambeè mì Mbíṛì nó táánò pà 'válá tí nò ta nje-gbí.
60001011	Ndú táánò kû pà ŋa 'duù tí nò, ndú delè kû pà ŋa o tí nò, ta o tí nó náa Bèṛi mì Bìndi-Mbíṛì gbí njembí ndú má kû 'dè-kòcò gítí bà kònò ndâ sé'i mì Bìndi-Mbíṛì, ta bà tòngbaà mì wó bìndi bà kònò ndâ sé'i tí nò nô.
60001012	Mbíṛì táánò 'dè có ji ndâ mbe 'dòkò có mì wó máa, ndú táánò kû bàkà nèté tí nó me gítí miṛi ndú lá, ndú kû bàkà a nèté yo; ŋìnò a ndâ i tí nó náa ndâ mbe ma Banga-Ngú-Có kò ta kò ji yo ta wotí mì Bèṛi-mì-Mbíṛì tí nó náa à tuu yí 'do gbíṛì ji yo nô. À kpêtí káa ndâ basìlì mì Mbíṛì, go bà 'di ndâ có tí nò táánò kuu tí ndú.
60001013	À má énò, yo 'viindi muu yo gítí nèté. Yo si ndâ i 'ví gbaaka yo lá, wàa yo 'ví koṛo có 'dáá gî lì a i mítí i-nambeè tí nó náa àá kèjì gí bà je ji yo ta o bà gì Jézù tí Bìndi-Mbíṛì nô.
60001014	Yo 'di có mì Mbíṛì, tacó yo a ndâ 'viì mì wó; yo dù ta go ndâ vò i go ŋa i tí nó náa yo táánò kû bàkà si yo 'di gbí-o lá nó lá.
60001015	'Duù tí nó mbe tè'é tí yo nó mò tí wó 'do tí ndâ vò i gî, à má énò, yo delè 'ví mò tí yo 'do tí ndâ vò i 'dáá gî go ŋìndi wó nò.
60001016	Tacó à cu mí gbí wáràgà mì Mbíṛì énó máa, «Yo mò tí yo 'do tí ndâ vò i gî, tacó ye mò tí ye 'do tí ndâ vò i gî nô»
60001017	Káa yo má kû nì Buù mítí 'duù tí nó tí Mbíṛì mbe kû waa có mítí ndâ 'duù 'dáá gî 'vii ta cè ŋa bà bàkà i mì ndú nó, yo 'ví kpolo tí yo ta gúku wó ta o tí nó 'dáá gî náa yo kû 'vala muu to tí nô.
60001018	Yo ŋò ni gî, máa, àá táánò sì muu yo 'do gbí ndâ ŋa vo-vò kpokèjì 'válá tí nó náa yo ṛuka 'do bìndi ndâ bu yo nó me ta ndâ i ŋìnó náa ndú bà cee gî, go ndâ dâ'bì, ta fádà, nó lá;
60001019	à sì muu yo a i ta mbelè Bìndi-Mbíṛì náa à me i bà ŋo ta 'dì lá, go mbelè 'viì-rómbo ŋìnó ta mbó tí wó wálá náa à kû ci ji Mbíṛì nô.
60001020	Mbíṛì táánò cu 'bì wó mítí wó kùṛo o bà suu to tí nô, káa yí giì tùbà tí wó a i gbí ndâ ndòngbú o tí nó tacó tí yo.
60001021	Yo kpónó kû tee njembí yo mítí Mbíṛì tí nó mbe te yí gí yaà 'do gbí ku, bìndi~ yí giì je wotí ji yí nó, 'do gbí có mì wó, tacó énò, yo kû tee njembí yo tí kpoò mítí Mbíṛì, yo delè kû koṛo có 'dáá gî lì mítí wó.
60001022	Yo kpónó bàkà lilí yo ngbáṛángà'i ta bà 'di yúcó, tacó bà zè tí yo gbí òkò tí yo nìkì go i mì ndâ ná'vindí ta tiṛì gbí~ wálá. Yo zè tí yo gbí òkò tí yo nìkì ta njembí yo gbaànjé.
60001023	Tacó àá táánò jò ndi yo káká'i me 'do tí njì ŋa ŋìnó mbe pìì nó lá; à jò yo a i 'do tí njì ŋa ŋìnó mbe pìì lá ká dúú bà ya tí~, 'do gbí wu có mì Mbíṛì mbe dù tí ká nô.
60001024	Tacó à cu mí gbí wáràgà mì Mbíṛì máa, «Ndâ 'duù 'dáá gî go mbílì, bìndi~ ndâ banga i mì ndú 'dáá gî go 'vì mbílì. Mbílì má aanga gî, ndâ 'vì wó kû 'duku gí to,
60001025	káa có mì Mbíṛì kû dù tí ká.» Có tí nò mì Mbíṛì nò a Banga-Ngú-Có tí nó náa àá táánò ma ji yo nô.
60002001	Yo duu gùù wàa yo 'ví nè ndâ vò muu 'dáá gî, ta ndâ 'véṛè, ta ndâ i-còkòndé, ta kiì, giì je ndâ vò nje mí gbí~.
60002002	Yo dù go ndâ dó 'viì, yo wa cèe ngo kí 'do mì Mbíṛì, tacó wàa yo 'ví uu tí~ gí gbí 'válá,
60002003	tacó yo tala líkí nambeè mì Mbe tí ndoo gî.
60002004	Yo gì gí mì Mbe tí ndoo, tí wu díí tí nó náa ndâ 'duù táánò bè gî máa, i gbí~ wálá, káa Mbíṛì giì cu 'bì wó mítí~, máa i gbí~ me gbolò nô.
60002005	Yo kpónó delè gì tí ndâ wu díí tacó bà bì ta 'bá ji Mbíṛì gî, yo a ndâ bu-Mbíṛì mbe kaa tí yo mò gí mì Mbíṛì gî, mbe kû ci ndâ i ŋìnó mbe nìkì tí Mbíṛì gî nó ji yí, ta ṛè mì Jézù.
60002006	Á go có tí nó náa à cu mí gbí wáràgà mì Mbíṛì énó máa, kòcò Mbíṛì máa, «Ye kû te díí mì ye á mí pí gú Zìyónì, tí díí náa ye cu 'bì ye mítí~, ta i gbí~ me gbolò, à delè bà te nô mí ṛo mbe ùnje gítí wó wálá.»
60002007	À má ji yo tí ndâ mbe ùnje gítí wó, i gbí wó me gbolò, káa à má ji ndâ 'duù ŋìnó mbe ùnje gítí wó lá nó, yí a i mbe kû tò kò ndú, a go có tí nó náa à cu mí gbí wáràgà mì Mbíṛì máa, «Gbèe díí tí nó náa ndâ mbe bì 'bá táánò bè gî nó ká gì tí kpédélé díí bà sè tà 'bá,» nô.
60002008	À delè giì cu mí gbí wáràgà mì Mbíṛì káká'i énó máa, «Díí tí nò bà dù tí I náa ndâ 'duù kû tò kò ndú tí~; díí tí nò bà dù tí díí mbe 'va ndâ 'duù mí to.» Ndú kû tò kò ndú tacó tù ndú kpò bà 'di có mì Mbíṛì gî, á tí ŋa i gbí kû ndú.
60002009	Káa yo a ndâ 'duù ŋìnó náa Mbíṛì ṛuka yo gbí ŋa yo 'dáá gî tí ndâ 'dóó 'duù ŋìnó mì wó gî, ŋa yo a tó ŋa mì Mbíṛì, ŋa yo a ndâ bu-Mbíṛì mì Mbíṛì náa yí ṛuka yo tí ndâ mbe ma có ndâ kpo-kpò i tí nó náa yí tí mbe tè'é tí yo táánò 'do gbí 'dí'di'o gí gbí gbolò ngba'o mì wó bàkà nô.
60002010	Yo táánò sàà kû 'vala ká jááká-jaaka, káa yo kpónó a ndâ 'duù mì Mbíṛì; Mbíṛì táánò sàà ŋò yê ṛo yo lá, káa yí kpónó kû ŋò yê ṛo yo.
60002011	Ye kû 'deke a tí ye ji yo, ndâ ná'vindí, máa, yo kpónó go ndâ mbe 'dó-'do á 'bá ku'dì, à má énò, yo 'ví si tí yo ji ndâ i-gbí-kû yo mbe kû tè lilí yo ta go nó lá.
60002012	Yo 'vala ta tó muu gbí òkò tí ndâ 'duù ŋìnó mbe ŋò dúú kpokèjì bà bàkà nambeè ta Mbíṛì ni lá nô, tacó wàa, ndú kpêtí má 'dè vò có gítí yo, máa yo a ndâ mbe bàkà vò i, ndú má ŋò ndâ tó i tí nó náa yo kû bàkà nó, ndú wúnò 'ví ùlù ta Mbíṛì ta ṛi bà gì yí gí bà waa có mítí ndâ 'duù ta ndòngbú o.
60002013	Yo 'ví 'di có mì ndâ 'duù tí nó 'dáá gî náa à bàkà ndú tí ndâ kpo 'duù kùṛo yo nô ta ṛè mì Mbe tí ndoo. Yo 'di có mì gba tí gbolò 'duù kùṛo ndú 'dáá gî;
60002014	yo delè 'ví 'di có mì ndâ 'duù tí nó náa gba je wotí bà waa có mítí ndâ mbe bàkà vò i, ta wotí bà ko mboo nèté mì ndâ mbe bàkà tó i ta tó i ji ndú nô.
60002015	Tacó có gbí njembí Mbíṛì énó máa, ndâ tó i mì yo náa yo kû bàkà nó 'ví nè nje ndâ mbe ŋò yúcó ni lá nó gí tàkò ndâ có ŋónókó mì ndú.
60002016	Yo 'vala go ndâ 'duù ŋìnó mbe kû bàkà go có mì ndú náa à gbí njembí ndú, káa yo 'ví si bà bàkà go có mì yo náa à gbí njembí yo nó tí i bà 'buuku muu ndâ vò i mì yo lá, yo 'vala go ndâ bòò mì Mbíṛì.
60002017	Yo 'ví te 'duù mítí ndâ 'duù 'dáá gî, yo 'ví zè tí yo gbí òkò tí yo tí ndâ ná'vindí nìkì maa, yo 'ví cì gúku tí Mbíṛì, wàa yo 'ví te duù mítí ndâ gba mì yo.
60002018	Yo tí ndâ bòò 'ví te duù mítí ndâ mbe tí yo; yo delè 'ví 'di có mì ndú, káa yo 'ví 'di me káa có mì ndâ ŋìnó mbe kû bàkà nambeè ji yo nó lá, yo delè 'ví 'di có mì ndâ ŋìnó mbe kû bàkà i tí yo nìkì lá nô.
60002019	Tacó Mbíṛì bà cù 'dê ngo cù wó mítí yo, náa yo má kònò ndâ vò i tí nó náa à kû bàkà ta yo ta ndeṛè ndú wálá nó ta ṛè mì wó nò.
60002020	Tacó à gbí bà kònò sé bà gbì tí a yè náa à má gbì 'duù 'do gbí vò i mì wó nò? Káa 'duù má kònò sé'i a i tacó bà bàkà tó i, Mbíṛì bà cù 'dê ngo cù wó mítí 'duù tí nò gî.
60002021	Mbíṛì táánò tè'é tí yo tacó bà kònò sé'i muu bà bàkà tó i, tacó Bìndi-Mbíṛì táánò kònò sé'i muu yo, bìndi~ yí giì si yo máa yo 'ví co tí kpokèjì tí nó bìndi yì nô.
60002022	Yí táánò bàkà vò i lá, 'bí 'duù jé mbe 'di ngò gbí nje wó wálá.
60002023	Àá táánò má go yí, yí 'vìsì ngò gí tàkò ngò tí nó lá; àá táánò má bàkà vò i ta yí, yí toṛo mítí wó ká tí bàà, yí si ndâ vò i ndâ ngò tí nò náa à bàkà ta yí nò 'dáá ji Mbíṛì tí mbe waa yúcó.
60002024	Bìndi-Mbíṛì táánò te du ndâ vò i mì ndoo gbí dìì wó ya tí~ gítí njèèkpè mû, tacó wàa ndoo 'ví bàkà vò i káká'i lá, wàa ndoo 'ví 'vala tí ndâ 'duù jáá kùṛo Mbíṛì; ndâ kà mì wó 'vala yo gî.
60002025	Yo táánò giṛi'o go ndâ rómbo nó gî, káa à kpónó dele ta yo gí mì mbe gbà yo go bà gbà ndâ rómbo, mbe kû kpolo tí lilí yo nó gî.
60003001	Yo tí ndâ nawù 'dakò 'ví 'di có mì ndâ kù yo, tacó wàa, ndâ 'bí 'duù gbí òkò tí ndú kpêtí má biya bà 'di có mì Mbíṛì gî, tó cè bà bàkà i mì yo 'ví si ndú 'ví 'di có mì Mbíṛì. Yo 'ví 'dè có ji ndú ta nje yo máa ndú 'di có mì Mbíṛì nò gbaànjé lá,
60003002	tacó ndú bà ŋò 'do ká tí cè ŋa bà te duù mì yo, delè 'do tí cè ŋa bà tègàṛà ṛè Mbíṛì mì yo.
60003003	Yo 'ví dù cuki me ká tí ndâ na banga mbe kû yuu káa ndâ banga bòngo, ta bà leke ndâ kpo-kpò i-banga ngbeze-ngbèzè ta ndì gbí muu yo, lá.
60003004	Banga mì yo 'ví ngùù tí wó a i mí gbí njembí yo, tí ŋa banga ŋìnó mbe cee lá, tí banga mì 'dê njembí, ta tó muu, tí ndâ kpóló-kpolo i kùṛo Mbíṛì.
60003005	Tacó ndâ niì tí nó gbí ndâ ká o dígísèé mbe kaa tí ndú ji Mbíṛì gî, mbe kû koṛo có lì mítí Mbíṛì nó, te a ŋa banga tí nò kû 'di ta có mì ndâ 'dakò mì ndú,
60003006	go bà 'di có mì Àbìráámò mì nawù wó Sárà dígísèé, náa yí táánò kû nì mítí Àbìráámò káa, «Mbe tí ye» nô. Káa yo kpónó a ndâ nájú Sárà, náa yo má bàkà i ŋìnó mbe 'vii ṛo 'bá wàa, yo delè 'ví si 'bí i 'ví te gúku mítí yo lá nô.
60003007	Yo tí ndâ 'dakò delè 'ví 'vala ta ndâ nawù yo gbí tó kpokèjì, yo te duù mítí ndâ niì mì yo, tacó ndú a ndâ 'duù ŋìnó ta wotí mì ndú me njí'dí. Yo delè 'ví te mì gbí muu yo énó máa, ndâ nawù yo a ndâ 'duù ŋìnó náa Mbíṛì je 'válá tí i-nambeè ji yo gbaànjé ta ndú. Yo bàkà énó tacó wàa 'bí i 'ví nè kpokèjì bà ŋò bà 'deke tí yo mì Mbíṛì lá.
60003008	Ndòngbú có mì ye ji yo énó máa, yo 'dáá gî 'ví koṛo káa gbèe có; 'bí ka yo má ta líkí'o tí wó, yo 'dáá gî 'ví dù ta líkí'o tí yo, o má volo tí wó gî, o delè 'ví volo tí yo 'dáá gî. Yo zè tí yo nìkì gbí òkò tí yo go ndâ ná'vindí, yo dù ta 'dê njembí yo, yo delè 'ví me tí yo tí i lá.
60003009	Yo 'ví ko mboo vò i ta vò i lá, 'duù má 'dè vò có gítí yo, yo 'ví toṛo mítí yo tí bàà; yo 'ví 'deke tí yo ji Mbíṛì máa, yí cù 'dê ngo cù wó mítí ndâ mbe bàkà vò i ta yo, ta ndâ mbe 'dè vò có gítí yo, tacó Mbíṛì táánò tè'é tí yo a i tacó wàa yì 'ví cù 'dê ngo cù yì mítí yo.
60003010	Tacó à cu mí gbí wáràgà mì Mbíṛì énó máa, «Duù ŋìnó ta go bà 'vala ta pétékè tàkòcò wó, wàa 'bí i 'ví ba muu wó lá tí wó nó, 'ví kpolo tí mè wó á 'do tí vò có, Yí delè 'ví nè nje wó á 'do tí bà 'dè tiṛì.
60003011	Yí 'ví 'vìsì muu wó á 'do tí bà bàkà vò i á gítí bà bàkà tó i. Yí 'ví pà kpokèjì ŋìnó ta 'bí i mbe ba muu ndâ 'duù ba tí~ wálá nó, wàa yí 'ví nanaka muu wó á mítí~.
60003012	Tacó ṛo Mbe tí ndoo ta o 'dáá gî ká ngbóó tí ndâ 'duù ŋìnó mbe kû co tí jáá kpokèjì nô, tù wó delè ká kácáá gbí njè ndâ mbe kû 'deke tí ndú á káa yí 'vìsì kapí wó á gítí ndâ mbe kû bàkà vò i gî.»
60003013	A 'di ká bà bàkà vò i ta yo, náa à má tí yo a go bà bàkà i ŋìnó mbe 'vii ṛo 'bá nó?
60003014	Káa yo kpêtí kpónó má kû mbu ta ṛè mì i ŋìnó jáá kùṛo Mbíṛì nó, yí bà cù 'dê ngo cù wó mítí yo gî. À má énò, yo 'ví cì gúku tí ndâ 'duù lá, njembí yo delè 'ví mù gítí ndú lá.
60003015	Káa yo 'ví ùlù tí Bìndi-Mbíṛì, tí Mbe tí yo, ta njembí yo gbaànjé. Yo delè ta o 'dáá gî 'ví dù ká léngé-lenge kû ù bà 'vìsì có ji ndâ mbe 'vee yo gítí bà 'dè gbí ndeṛè i tí nó náa yo kû koṛo có lì mítí~ nô, káa yo 'ví 'dè ji ndú ta pétékè có, ta bà cì gúku tí Mbíṛì,
60003016	delè ta ngbáṛángà njembí yo, tacó wàa 'duù má 'dè có ŋónókó mítí yo, ndâ 'duù 'ví te nô mí ṛo 'duù tí nò mbe 'dè vò có mítí yo nò, tacó tó cè bà bàkà i mì yo ta ṛè mì Bìndi-Mbíṛì.
60003017	Tacó à nìkì a bà kònò sé'i muu bà bàkà i ŋìnó dú nó, náa à má a có mì Mbíṛì nò, co tí bà kònò sé'i muu bà bàkà lé-lè i.
60003018	Tacó Bìndi-Mbíṛì táánò tí yê ta vò i mì wó gbaànjé kùṛo Mbíṛì wálá, cì ta bà~ gbaànjé cuki tacó vò i mì ndâ mbe bàkà vò i 'dáá gî, tacó wàa yì 'ví kaa ndoo ya tí~ ji Mbíṛì. Àá táánò zi yí ta dìì wó, káa à giì 'vala ndi wó 'do gbí muu'dú wó ta lilí wó,
60003019	náa yí giì ya tí~ gí bà ma Banga-Ngú-Có mì Mbíṛì ji ndâ lilí ŋìnó gbí zàà nô.
60003020	Ndâ lilí tí nó náa lilí Bìndi-Mbíṛì táánò ya gí bà ma Banga-Ngú-Có ji ndú gbí zàà nò a ndâ lilí ndâ 'duù tí nó táánò mbe kpò có mì Mbíṛì gî, ta o tí nó náa Mbíṛì táánò ù ta ndú kpòò, máa ndú bà 'vìsì muu ndú 'do tí ndâ vò i mì ndú si Nówà kû bàkà gbâ tacó bà 'vala ndâ 'duù 'do tí gbolò ngo mù nô. À ta o tí nò 'vala 'do gbí òkò tí ndâ 'duù to tí nó 'dáá gî káa ndâ 'duù vô-nje~ta'ô cuki.
60003021	Ngo táánò 'vala Nówà ta ndâ 'duù tí nó ta yí gbí gbâ nó go bà 'vala ndoo mì ngo ta bà caka tí ndoo ta ṛè mì Bìndi-Mbíṛì. Ngo bà caka tí ta ṛè mì Bìndi-Mbíṛì kû caka bètí 'do me ká kapí kû ndoo cuki lá; ngo tí nò a i mbe kû 'deke tí wó ji Mbíṛì, tacó wàa yí 'ví si njembí ndoo 'ví dù ngbáṛángà'i ta ṛè mì bà 'vala ndi Bìndi-Mbíṛì 'do gbí muu'dú wó,
60003022	mbe ya gí gbíṛì kû ki tí wó gbí kù'bì mì Mbíṛì tí gba mbe zogo ndâ basìlì ta ndâ kpo-kpò bààcì.
60004001	À má énó, Bìndi-Mbíṛì lê táánò má kònò sé'i si yí kû 'vala muu to tí nó gî, yo 'dò kò yo mì to tí kpoò gítí bà kònò sé'i go ŋìndi wó nò, tacó 'duù mbe kû kònò sé'i á muu to tí nó ta ṛè mì Bìndi-Mbíṛì nó si bà bàkà vò i mì to gî.
60004002	À má énó, yo kpónó 'ví 'vala sè 'válá mì yo muu to tí nó me ta go bà mòkò tàkò ndâ i muu to tí nó go i mì ndâ vò 'duù lá, yo 'vala go có mì Mbíṛì.
60004003	Tacó bà ndâ ŋa o tí nó náa yo táánò kû 'vala go i mì ndâ mbe ŋò dúú kpokèjì bà bàkà nambeè ta Mbíṛì ni lá nó kpónó cee gî. Yo táánò kû 'vala ká dúú énò gí kà ta 'bí i mbe kili nje yo gí 'bá wálá, yo gbí ndâ o tí nò kû dù ta go bà bàkà ndâ vò i, 'válá mì yo táánò káa bà sa ta pe, ta bà pìì wo ta pe, ta bà tì pe, ta bà bàkà go có mì ndâ sú mbíṛì.
60004004	Nje ndâ 'duù ŋìnó mbe ŋò dúú kpokèjì bà bàkà nambeè ta Mbíṛì ni lá nó kpónó 'dèè gítí ŋa ngú kpokèjì bà 'vala yo nó gî; ndú kû 'vee 'vé gbí òkò tí ndú ta kpéétí ndú, máa, a yè káa yo kpónó 'vala ŋa bà 'vala ndò tí nó táánò mì yo ta ndâ yì, náa yo kû bàkà káa ndâ i sàkàmàà go i mì ndâ nò gbí jìlì, lá nó wè? Tacó énó, ndú kû nì ṛè yo.
60004005	Káa ndú wúnò bà 'deke ndâ vò i mì ndú náa ndú kpónó kû bàkà nó gbaànjé-gbaànjé 'dáá gî mì kùṛo 'duù tí nó kpónó mbe 'viindi tí wó gítí bà waa có mítí ndâ 'válá ta ndâ ku gî nó gî.
60004006	Tacó gbí ndeṛè có tí nó náa àá táánò ma ta Banga-Ngú-Có ji ndâ ku nò énó máa, àá táánò má waa có mítí ndú si ndú kû 'vala muu to tí nó gî, delè ndú 'ví 'vala go bà 'vala Mbíṛì.
60004007	Ndòngbú o kpónó dooko gî; à má énò, yo dù ta tó muu, yo delè 'ví dù ta njembí yo lèè tacó bà 'viindi tí yo gítí bà 'deke tí yo ji Mbíṛì.
60004008	Káa kpóló-kpolo có ngé ndii gî a ŋìnó máa, yo 'ví zè tí yo gbí òkò tí yo nìkì maa, tacó tó bà zè tí kû si ndoo 'ví toṛo ndâ vò i tí nó náa ndâ 'bí ka ndoo bàkà ta ndoo nó tí bàà mítí ndoo.
60004009	Yo 'ví te wiṛi mítí ndâ 'bí ka yo ta bà 'dè ngùṛù-ngùṛù có lá.
60004010	Mbíṛì njèè i-nambeè ji yo gbaànjé-gbaànjé 'dáá gî gî. À má énò, yo bàkà nambeè ji ndâ 'bí 'duù ta ndâ ŋa i-nambeè tí nó náa yo 'de nò go i mì ndâ tó mbe kû kpolo tí ndâ i gbí gálá nambeè mì Mbíṛì.
60004011	Mbíṛì má wu mí gbí nje lo a bà 'dè có, wò 'ví ma có mì Mbíṛì ká goòlá a yí tí Mbíṛì ká kû ma~. Mbíṛì má wu ji 'duù a bà bàkà nèté ndâ 'duù, 'duù tí nò 'ví bàkà ta wotí tí nò náa Mbíṛì je ji yí nò tacó wàa, ndâ 'duù 'ví ùlù Mbíṛì gbí ndâ i 'dáá gî ta ṛè mì Jézù tí Bìndi-Mbíṛì. À ùlù Bìndi-Mbíṛì tí mbe wotí kpòò ya tí~! Go-i-tí-nò.
60004012	Nje yo 'ví 'dèè gítí ŋa bà kònò sé'i tí nó náa yo kpónó kû kònò goòlá a 'bí tende i ká kû bàkà tí nó lá, ndâ ná'vindí.
60004013	Yo dù ta tàkòcò yo pétékè'i, tacó bà dù yo tí ndâ mbe kû gbo gbí bà kònò sé'i ta Bìndi-Mbíṛì nò, tacó tàkòcò yo wúnò bà peteke ngé ndii gî ta o bà tùbà ngba Bìndi-Mbíṛì.
60004014	À tí yo a tó pá, náa ndâ 'duù má kû go yo ta ṛè mì Bìndi-Mbíṛì nò, tacó ŋìnò kû tùbà~ ji yo máa Bèṛi mì ngba'o tí Bèṛi-mì-Mbíṛì kuu tàkò yo.
60004015	Káa 'bí 'duù gbí òkò tí yo 'ví kònò sé'i muu bà zi ku lá, 'bí 'duù 'ví kònò sé'i muu bà ngbà i lá, 'bí 'duù 'ví kònò sé'i muu bà bàkà vò i lá, 'bí 'duù 'ví kònò sé'i muu bà yuu tí wó á gí gbí có ŋìnó ta ṛè wó gbí~ wálá nó lá.
60004016	Káa 'bí 'duù gbí òkò tí yo má kònò sé'i muu bà dù tí mbe ùnje gítí Bìndi-Mbíṛì, 'duù tí nò 'ví kì nô lá, yí 'ví ùlù Mbíṛì tacó ṛè tí nó muu wó máa yí a mbe ùnje gítí Bìndi-Mbíṛì nò.
60004017	Tacó o bà 'bìtà bà waa có kpónó yee gî; à kû 'bìtà bà waa có tí nò a i mítí ndâ 'duù 'bá mì Mbíṛì. Káa à má kû 'bìtà bà waa có a i mítí ndoo, bà yee nje~ mítí ndâ 'duù ŋìnó mbe biya bà ùnje gítí Banga-Ngú-Có mì Mbíṛì gî nó, bà dù go ŋa yè?
60004018	Káa à cu mí gbí wáràgà mì Mbíṛì máa, «Bà 'vala ndâ 'duù ŋìnó jáá kùṛo Mbíṛì nó má kpóló-kpolo, ndâ 'duù ŋìnó ta Mbíṛì mì ndú wálá nó, ta ndâ mbe bàkà vò i, bà ṛì tí ŋa njè ngàyi?»
60004019	A má énò, ndâ 'duù ŋìnó mbe kû kònò sé'i ta ṛè mì Mbíṛì nó 'ví bàkà tó i, ndú delè 'ví si lilí ndú mí 'bì mbe suu ndâ i 'dáá gî tí mbe kû kpolo tí cí mì wó.
60005001	À má énò, ye kû 'deke tí ye ji ndâ kpo 'duù gbí òkò tí yo, ye tí ka ndú kpo 'duù, tí mbe kû 'de yúcó gítí bà kònò ndâ sé'i mì Bìndi-Mbíṛì, ye delè bà dù gbí ngba wó ta o bà gì yí wúnò ta ndâ 'bí ka ye. Kòcò ye ji yo énó máa,
60005002	yo 'ví gbà ndâ rómbo tí nó mì Mbíṛì náa yí kaa ndú ji yo máa yo kpolo tí ndú nò me tacó máa à bàkà yo ta wotí gítí bà gbà ndú nò lá, yo gbà ndú 'do gbí 'dóó có mì yo gbí njembí yo; yo 'ví gbà ndú me tacó bà zò i gbí ndú lá, yo gbà ndú ta go bà gbà ndú tí yo;
60005003	yo 'ví bàkà i tí ndú me go bà bàkà i tí ndâ i-zógó-zogo mì yo lá; yo dù tí ndâ 'duù ŋìnó náa ndâ rómbo tí nò 'ví mèlè ndi tó cè bà bàkà i mì yo.
60005004	Bìndi~ ta o tí nó náa gbolò Mbe gbà rómbo bà gì wúnò nó, yí bà ko mboo nèté mì yo ji yo ta ngba'o ŋìnó jé mbe me méṛè-méṛè lá nô.
60005005	Ndâ 'viì delè 'ví si ndâ mbe ŋò ṛo ṛi kùṛo ji ndú tí i. Wàa yo 'dáá gî 'ví bàkà dì tí gbí òkò tí yo lá, tacó có mì Mbíṛì máa, «Có mì Mbíṛì toko ta ndâ mbe kû mba tí ndú lá, káa yí kû bàkà nambeè ji ndâ mbe si tí ndú tí i lá.»
60005006	À má énò, yo si tí yo tí i kùṛo Mbíṛì tí gba mì yo lá, wàa a yí ká 'ví bàkà yo tí i ta o mì wó náa à gbí njembí wó.
60005007	Yo kpili ndâ i tí nó mbe kû mù njembí yo nó 'dáá gî ji yí, tacó a yí ká kû kpolo tí yo.
60005008	Yo si muu yo 'ví dù ngbáṛángà'i, tacó Gba-vò-i tí mbe kû jòò gbí có ta yo kpónó kû jèlè to go siingiì mbe kû ṛengà kû pà 'duù tacó bà zi yí.
60005009	Yo tè gí tàkò có mì wó lá; yo tee njembí yo mítí Mbíṛì tí kpoò, tacó yo ŋò ni gî máa, ndâ ná'vindí yo mbe ùnje gítí Bìndi-Mbíṛì cee muu to tí nó 'dáá gî kû kònò káa gbèe ŋa sé'i tí nò náa yo kpónó kû kònò nò.
60005010	Káa yo má kònò sé'i tí nò ta làmbu o gàà énó gî, à ká a 'dóó yí tí Mbíṛì tí nò tí mbe nambeè táánò mbe tè'é tí yo gí gbí ngba'o ŋìnó mbe cee lá ta ṛè mì Bìndi-Mbíṛì no ká kèjì gí bà gbì búlù tí yo, à ká a yí ká bà si yo 'ví te duù mítí njembí yo, à delè ká a yí ká bà je wotí ji yo.
60005011	Mbíṛì 'ví dù tí gba ká dúú bà ya tí~! Go-i-tí-nò.
60005012	Ye kû tuu a Sìlìvánò tí nó náa ye ŋò yí gbí njembí ye tí ná'vindí mbe kû tee njembí wó 'dáá gî mítí Mbíṛì nó, ta wáràgà tí nó ji yo. Ye cu ndò wáràgà tí nó ji yo tacó bà je wotí ji yo, delè tacó bà 'dè có ji yo gítí yúcó kpokèjì bà bàkà nambeè mì Mbíṛì náa yo kpónó gbí~ nô.
60005013	Ndâ mbe kû kili ta ṛè mì Bìndi-Mbíṛì gbí gbata Bàbìlónìyà kàá, náa Mbíṛì cu 'bì wó mítí ndú ká go bà cu 'bì wó mítí yo, giì je 'viì mì ye Márìkò, 'vee yo ngé ma.
60005014	Yo 'vee tí yo gbí òkò tí yo ta bà òlò gbí tù yo ta njembí bà zè Mbíṛì. Mbíṛì 'ví si yo ndâ mbe kû kili ta ṛè mì Bìndi-Mbíṛì 'dáá gî 'ví dù nìkì maa.
61001001	Ŋìnó a ye tí Sìmónè Pìyétòrò tí bòò, delè tí tú, mì Jézù tí Bìndi-Mbíṛì ká kû cu wáràgà tí nó ji yo tí ndâ 'duù tí nó náa Mbíṛì wu bà ùnje gítí wó tí Mbíṛì ji yo 'vii ká 'vii go ŋìndi ze, á ta ṛè mì Mbíṛì mì ndoo tí Jézù, tí Bìndi-Mbíṛì, tí mbe 'vala ndoo, tí jáá 'duù, mbe bàkà 'bè gbí òkò tí ndâ 'duù lá nó gî.
61001002	Có gbí njembí ye énó máa, Mbíṛì 'ví si nambeè mì wó 'ví dù kû jò ji yo, yí delè 'ví si njembí yo ta o 'dáá gî 'ví dù ká 'dèè kpóó á 'do gbí bà ŋò Mbíṛì, delè ta bà ŋò Jézù tí Mbe tí ndoo, mì yo ni ngbáṛángà'i.
61001003	Mbíṛì 'do gbí 'dóó wotí mì wó kaa ndâ i ŋìnó mbe si ndoo 'ví 'vala go có mì wó tí Mbíṛì nó ji ndoo, 'do gbí có bà ŋò 'duù tí nó mbe tè'é tí ndoo ta nambeè mì wó gí gbí ngba wó tí Mbíṛì nô.
61001004	Mbíṛì kaa ndâ kpo-kpò kpóló-kpolo i-nambeè tí nó ji yo tí ndâ i mbe ci yo gítí bà kìì'bà 'do tí ndâ i ŋìnó mbe kû volo to tí nó nô, tacó wàa yo 'ví dù gbí òkò tí ndâ 'duù tí nó mbe je tú yì tí Mbíṛì nô.
61001005	Ŋìnó a gbí ndeṛè có tí nò náa yo 'ví kili ta ndòngbú wotí mì yo, wàa yo 'ví gbo bà tee njembí yo mítí Mbíṛì mí nje bá, ta bà dù tí ndâ tó 'duù;
61001006	yo 'ví gbo bà dù tí ndâ tó 'duù mí nje bá, ta bà ŋò Mbíṛì ni ta njembí yo; yo 'ví gbo ndâ bà zèè njembí mí nje bá, ta gbèe njembí;
61001007	yo 'ví gbo gbèe njembí mí nje bá, ta bà bàkà go có mì Mbíṛì; yo 'ví gbo ndâ bà bàkà go có mì Mbíṛì mí nje bá, ta bà zè tí yo gbí òkò tí yo nìkì go ndâ ná'vindí; yo 'ví gbo ndâ bà zè tí yo nìkì go ndâ ná'vindí, ta bà zè ndâ 'bí 'duù ta njembí bà zè Mbíṛì.
61001008	Ndâ i tí nò náa ye 'deke ndú ji yo nò má kuu mì yo túkà'i, ndú bà si yo 'ví dù tí ndâ sú 'duù ta i gbí yo wálá nò wálá. Ndú bà si yo 'ví ŋò Mbe tí ndoo Jézù tí Bìndi-Mbíṛì ni~.
61001009	Káa ndâ i tí nò náa ye 'deke ndú ji yo nò má mì 'duù wálá, yí a mbe sú ṛo, mbe zeke'o dí tà lá. Yí delè a 'duù ŋìnó mbe ò-bà-mbí ndâ ká vò i mì wó náa à caka ndú gî nó gî.
61001010	À má énò, ndâ ná'vindí ye, yo bàkà ndootí tacó bà tùbà~ énó máa, Mbíṛì táánò tè'é tí yo, bìndi~ yí giì ṛuka yo gî. Yo má bàkà ndâ i tí nò náa ye 'deke ndú ji yo nò gî, yo bà ne 'do tí jáá kpokèjì wálá,
61001011	Mbíṛì delè bà njaa njekèjì ngàà ji yo tacó bà dù tí ndâ bòò-gba mì Jézù, tí Bìndi-Mbíṛì tí Mbe tí ndoo tí mbe 'vala ndoo dúú bà ya tí~.
61001012	À má énò, ye ta o 'dáá gî bà dù kû 'va mbí yo gítí ndâ i tí nò. Yo tà kpêtí má ŋò ndú ni sàà kùṛo gî, yo delè tà kpêtí má kû co ká ndírí tí kpokèjì mì yúcó.
61001013	Ye koṛo có máa àá mì ye a ndeṛè tacó bà dù kû 'va mbí yo gítí ndú kpónó si sè bà ṛo ye kuu tí~ nó,
61001014	tacó ye ŋò ni gî máa ye kpónó gì tí ṛi-'dê'o gî, tacó Mbe tí ndoo Jézù tí Bìndi-Mbíṛì 'dè ji ye ngbáṛángà'i gî.
61001015	Káa ye bà kili sè wotí mì ye tacó bà tùbà ta kpokèjì bà si mbí yo 'ví dù tí ndâ i tí nò á bìndi bà ya ye gí tàkò ndâ ká gù ye.
61001016	Ze táánò cè ji yo me cè tiṛì náa ze 'di 'do gbí nje 'bí 'duù ta o tí nó náa ze 'dè ta có ji yo gítí wotí, delè ta có gítí bà gì mbe tí ndoo Jézù tí Bìndi-Mbíṛì nó, lá. Ze táánò ŋò wotí mì wó ta 'dóó ṛo ze.
61001017	Tacó ta o tí nó táánò náa Mbíṛì Buù te ta duù mítí Jézù, yí delè je ta wotí ji yí nó, ze giì 'di kòcò Gba-gbíṛì kû 'dè có máa, «Ŋìnó a 'Viì mì ye tí wú-gbí-ṛé ye, náa tàkòcò ye peteke gítí wó ngé ndii gî,» nó,
61001018	ze 'di kòcò Mbíṛì ta o tí nò kû 'dè có 'do gbíṛì gî, tacó ze ta o tí nò ta ndâ Jézù pí gú tí nò tí bàndò mì Mbíṛì nò.
61001019	Tacó énò, kponje nje ze gítí có mì ndâ ká mbe 'dòkò có mì Mbíṛì wálá. Yo má 'di có tí nò, àá bà nìkì ji yo ngé ma. Tacó có mì ndú go wu mbe kû zìì nje kùpò gbí 'dí'di'o, mbe kû zìì yee tí o bà co dôngú ta nje yé yee tí bà too yé, kû gbí njembí yo.
61001020	Kpédélé có náa yo 'ví te mí gbí muu yo a ŋìnó máa, 'bí có mì ndâ ká mbe 'dòkò có mì Mbíṛì gbaànjé gbí wáràgà mì Mbíṛì náa 'duù 'ví 'dè gbí~ go 'dóó có mì wó mbe nìkì tí wó nò wálá.
61001021	Tacó 'bí có mì ndâ mbe 'dòkò có mì Mbíṛì náa ndú cu mí gbí wáràgà mì Mbíṛì mbe gì 'do gbí muu ndú nò gbaànjé wálá. Ndú 'dè ndâ có tí nò 'dáá gî ká ta wotí mì Bèṛi-mì-Mbíṛì mbe gì 'do mì Mbíṛì.
61002001	À kpêtí ká énò, ndâ 'duù tí nó táánò mbe bàkà tí ndú tí ndâ mbe 'dòkò có mì Mbíṛì nó oloko gí gbí ngba ṛi 'do ká gbí òkò tí ndâ 'duù, jé ká go ŋìnó náa ndâ mbe bàkà tí ndú tí ndâ mbe nìbà i kèjì gí bà oloko gí gbí ngba ṛi 'do gbí òkò tí yo nô. Ndâ 'duù tí nò náa ndú kèjì gí bà bàkà tí ndú tí ndâ mbe nìbà i nò, bà gì ta vò sú ŋa bà nìbà i mì ndú nò tàbèngìì. Ndú delè bà 'boo mbe tí ndoo tí mbe sì ndú nó gî; bà 'boo mbe tí ndoo nò a i mbe ngo've bà ja vò i gítí ndú.
61002002	Kpêtí ká énò, ndâ 'duù me mbè bà tè gí tàkò có mì ndú ta ndâ i-nô mì ndú náa ndú kèjì gí bà bàkà nò, bìndi~ ṛè kpokèjì mì yúcó bà giì volo 'do gbí có mì ndú.
61002003	Gbolò njembí ndâ 'duù tí nò náa ndú kèjì gí bà bàkà tí ndú tí ndâ mbe nìbà i nò bà te ndú gítí bà zò yo kaṛaka gî. Káa wu 'dèè 'do nje có tí nó náa Mbíṛì waa mítí ndú sàà gî nó lá; à gítí bà mìì ndú delè me kponje lá.
61002004	Mbíṛì táánò si ndâ basìlì mì wó mbe bàkà vò i nó sínò lá. Yí 'vaka ndú gí gbí zàà á tí bàndò mì ndâ vò 'duù gbí 'dí'di'o, gbí njì wú kû ù ta ndi o bà waa có mítí ndú.
61002005	Ta o tí nó táánò náa Mbíṛì ziki ta ndâ vò 'duù muu to tí nó 'dáá gî ta gbolò ngo mù nó, yí si tí 'válá káa Nówà, tí mbe kû ma có ji ndâ 'duù máa, ndú co tí jáá kpokèjì nó, giì je ndâ 'duù vô-nje~só toko mítí wó.
61002006	Ta o tí nó táánò náa Mbíṛì doo ta ndâ 'duù gbí ndâ gbata Sòdómà ta Gòmórà 'dáá gî ta wu búdúú nó, yí bàkà énò tacó wàa ndâ 'duù ŋìnó ta có bà bàkà vò i gbí njembí ndú nó 'ví ŋò ta mbèlè bà bàkà vò i ta ṛo ndú.
61002007	Mbíṛì 'vala 'do gbí òkò tí ndâ 'duù tí nò náa yí doo ndú nò káa Lótì, tacó yí yuu tí wó gí gbí ndâ i-nô mì ndâ 'duù tí nó náa Mbíṛì doo ndú nó lá.
61002008	Njembí Lótì, tí tó 'duù mbe kû 'vala gbí òkò tí ndâ vò 'duù tí nò táánò kû mìlìsé ta ṛi 'dáá gî ta bà zeke ndâ vò i tí nò náa ndú kû bàkà nò.
61002009	Mbíṛì bàkà énò tacó bà tùbà~ énó máa, kpokèjì bà 'vala 'duù ŋìnó mbe kû bàkà go có mì yì nó 'do gbí ndâ i ŋìnó mbe kû yòòngò yí gí gbí vò i nó kuu mì yì; bìndi~ yí giì da 'bò mítí kò ndâ 'duù ŋìnó mbe kû co tí lókó-loko kpokèjì nó kû ù ta ndi o bà waa có mítí ndú.
61002010	Mbíṛì bàkà énò kpolo ma tacó tí ndâ 'duù ŋìnó mbe te njembí ndú gá'dáá mítí ndâ i zuù mì ndú mbe nìkì tí ndú tí ndâ mbe kû ŋo 'dì ta có mì wó tí Mbíṛì nô. Ndâ sú mbe nìbà i tí nò wu gbí i lá, ndú bàkà tí ndú tí ndâ cèe 'duù ngé ndii gî, ndú delè te duù mítí ndâ banga i tí nó gbíṛì nó lá.
61002011	Káa à kpêtí káa ndâ basìlì mì Mbíṛì náa wotí tí ndú me gbolò ndii ndâ 'duù tí nò mbe bàkà tí ndú tí ndâ mbe nìbà i gî nò, ndú jé waaka có ta ṛè ndâ 'duù tí nò á kùṛo Mbíṛì lá.
61002012	Káa ndâ 'duù tí nò mbe bàkà tí ndú tí ndâ mbe nìbà i nò kû bàkà i go ndâ nò gbí jìlì ta muu tí ndú wálá, náa à jò ndú tacó bà zèè ndú, wàa à 'ví ziki ndú nô. Ndú kû 'dè có ŋónókó gítí ndâ i ŋìnó náa ndú 'di gbí ndú lá. Ndú bà mìì go bà mìì ndâ nò.
61002013	Mbíṛì bà ko mboo ndâ vò i mì ndú náa ndú kû bàkà nò delè ká ta vò i. I ŋìnó mbe me líkí tí ndú nó a bà ja kpâ á 'do tí ndâ niì gbí ngbàà ṛi. Ndâ cè bà bàkà i mì ndú 'dáá káa ndâ i-nô. Ndú delè a ndâ vò mbe tiṛì mbe kû volo ṛè yo, náa yo má toko bà zò i-cí-ci ta ndú nò,
61002014	tacó ṛo ndú ta o 'dáá gî ká ṛó'dó-ṛo'doo gí tà kpâ tí ndâ niì. Ndú a ndâ mbe kû ṛì gbí tù ndâ 'duù ŋìnó ta njembí ndú fúlà-fúlà nô. À kpo njembí ndú ta go'i yù ngbóó gî; Mbíṛì delè ì njà mítí ndú gî.
61002015	Ndú biya bà 'di yúcó mì Bìndi-Mbíṛì gî, kû 'di a 'véṛè mì 'dakò tí nó tí Bàláámù táánò mbe kû zò 've i mì ndâ 'duù, ta ṛè bu wó a Bè'órè.
61002016	Bàláámù tí nó táánò tí mbe 'dè kòcò, náa Mbíṛì táánò je wotí bà 'dè có go i mì 'duù ji kècè mì wó, bìndi~ kècè tí nò giì 'dè gbí i-mâ mì wó náa yí tí Bàláámù kû bàkà nó ji yí nô.
61002017	Ndâ 'duù tí nò mbe bàkà tí ndú tí ndâ mbe nìbà i nò go gùù ngo ta ngo gbí~ wálá, ndú delè go kùlù mù mbe kû te gbí pípìṛi ká sínò káa mù nì lá, káa Mbíṛì 'viindi bàndò kû ù ta ndi ndú mí gbí 'dí'di'o ŋìnó njíkiṛíí nó gî.
61002018	Ndú kû mòò ṛo ndú ta bà dè ndâ bodo có kû ṛì ta gbí tù ndâ 'duù ŋìnó mbe njaanga miṛi ndú 'do gbí vò i tí ngû nô.
61002019	Ndâ 'duù tí nò mbe bàkà tí ndú tí ndâ mbe nìbà i nò, kû ci ndâ 'duù ta 'véṛè máa, ndú bàkà go có mì ndú gbí njembí ndú, káa vò i da 'bò mítí kò ndú ŋìndi ndú gî. Tacó 'duù ta o 'dáá gî a i-zógó-zogo mì i ŋìnó mbe gèè bè mí muu wó gî nô.
61002020	Káa 'duù ŋìnó mbe biya ndâ vò i tí nó muu to tí nó gî tacó náa yí ŋò Mbe tí ndoo tí mbe 'vala ndoo Jézù tí Bìndi-Mbíṛì ni gî nó, má ùnje gítí ndâ vò i tí nò káká'i, ndâ vò i tí nò bà gèè bè ndú mí muu wó ndii ŋìnó sàà á kùṛo nó gî.
61002021	À delè ngbá nìkì mì ŋa 'duù tí nò káa bà ŋò Bìndi-Mbíṛì ni kpokoo gî lá, co tí bà ŋò yí ni gî bìndi~ yí giì dele ndi wó káká'i gí bà ùnje gítí ndâ vò i.
61002022	Tacó ŋa ŋìnò náa ŋa 'duù tí nò bàkà nò ká go có tí nó máa, «Bô dele ndi wó là gaà mì wó,» nô. À delè go có tí nó máa, «Kàdùrúkù náa à caka tí wó gî dele ndi wó gí bà mèṛèkè tí wó gbí bètú,» nô.
61003001	Ŋìnó kpónó a bà só bà cu wáràgà mì ye ji yo, ndâ tó kómbe ye. Ye cu mí gbí ndâ wáràgà tí nò sósò'ô nò a có tacó bà je wotí ji yo, tacó bà koṛo cèe có gbí muu yo tacó bà 'va mbí yo,
61003002	tacó wàa mbí yo 'ví dù tí ndâ có tí nó náa ndâ tó mbe 'dòkò có mì Mbíṛì 'dè sàà nô, delè tacó bà 'va mbí yo gítí có mì Mbe tí ndoo tí mbe 'vala ndoo, náa yo 'di 'do mì ndâ mbe kû ma có mì Mbíṛì ji yo nô.
61003003	Kpédélé có náa ye bà 'va gbí tù yo tí~ a ŋìnó máa, ndâ 'duù tí nó ta nèté mì ndú a bà ŋo ndâ 'duù, delè ta bà pà káa ndâ 'dóó ŋa i mì ndú gbí njembí ndú nó, bà gì gbí ndâ ndòngbú sili tí nó jé'déé kùṛo o bà gì Jézù káká'i nó, bà gì gí bà ŋo yo tí ndâ mbe kû tee njembí yo mítí có bà gì Jézù káká'i nó,
61003004	ta bà 'vee gbí nje yo ta 'viya énó máa, «Jézù tí nó mì yo mbe ci cí táánò máa yì kèjì káká'i nó bà gì ta o ngàyi? À kpónó a o ká too bìndi bà mìì ndâ bu ndoo, káa à ŋò yí lá, 'bí i delè mbe 'vìsì tí 'do bìndi o bà suu to tí nó wálá.»
61003005	Ndâ 'duù tí nò ta nèté mì ndú a bà ŋo ndâ 'duù nò bàkà tí ndú tí ndâ mbe ŋò yúcó tí nó máa, Mbíṛì táánò sàà suu tàṛì ta có gbí nje wó nó ni lá, ta tí. Ndú delè biya bà ŋò ni énó máa, Mbíṛì táánò suu to tí nó 'do tí ngo ta bà njèè gbí òkò tí ndâ kù to ta ngo nò, ta tí.
61003006	Ndú delè eṛe muu ndú 'do tí bà ŋò ni énó máa, Mbíṛì táánò gbí ká o mìì ndâ 'duù muu to tí nó 'dáá gî ta gbolò ngo mù nò gî.
61003007	Káa à káa gbèe có tí nò mì Mbíṛì nò ká kû kpolo tí ndâ tàṛì ta to tí nó, kû ù ta ndi o bà waa có ta o tí nó náa yí bà mìì ndâ 'duù tí nó muu to tí nó mbe ne 'do tí kpokèjì mì wó tí Mbíṛì gî nó, 'dáá gî ta wu.
61003008	Káa 'bí có gbaànjé náa yo 'ví ò-bà-mbí~ lá a ŋìnó máa, gbèe sili, ta sili zi'duù-vô ta bà~ muu'bì 'dáá ká gbaànjé kùṛo Mbíṛì, ndâ tó kómbe ye.
61003009	Mbe tí ndoo, Jézù 'dèè mé 'dèè gítí bà gì yí go cí mì wó náa yí táánò ci nò, go có tí nò náa ndâ 'bí 'duù kû koṛo nò, lá. Yí ngo've tí wó gítí bà gì lá tacó bà je o ji yo, tacó wàa, yo 'ví 'vìsì muu ta yo 'do tí ndâ vò i mì yo. Tacó go bà giṛi 'bí 'duù gbaànjé 'do gbí òkò tí yo tí wó wálá.
61003010	Káa ndoo wúnò bà gu a ndiì ta o bà gì Mbe tí ndoo. Káa ta o bà co ṛi tí nò tí ṛi bà gì yí nò, ndoo bà 'di wo wu mbe kû na'va ndâ i tàṛì go wo wu tí gbolò guù. Wu delè bà doo to tí nó ta ndâ i tí nó muu to tí nó nó búdúú gî.
61003011	Ndâ i 'dáá gî lê má kèjì gí bà mìì gbí ŋa kpokèjì tí nò, yo ŋìndi yo bà ṛì tí ŋa njè ngàyi? Yo 'vala tí ndâ tó 'duù mbe kû bàkà go có mì Mbíṛì,
61003012	si yo kpónó kû ùndi o bà co ṛi tí nó, tí ṛi mì Mbíṛì, tí ṛi bà na'va ndâ i tàṛì ta wu nò.
61003013	Káa ndoo kpónó kû ù a ndi ngú tàṛì, ta ngú to tí nó tí bàndò bà sì 'bá mì ndâ 'duù ŋìnó jáá náa Mbíṛì táánò ci ndoo gítí~ nô.
61003014	À má énò, yo lê má kû ù a ndi o bà co ṛi tí nó tí ṛi mì Mbíṛì nó, yo bàkà ndòngbú wotí mì yo tacó bà 'vala tí ndâ tó 'duù, tacó wàa Mbe tí ndoo 'ví gì gí bà 'de yo ta 'dê njembí yo, ndâ tó kómbe ye.
61003015	Yo te mí gbí muu yo énó máa, Mbe tí ndoo gu gítí bà gì lá nò a i tacó bà je o ji yo tacó bà 'vala miṛi yo 'do gbí vò i, á go có tí nó náa tó ná'vindí ndoo Páwòlò, náa Mbíṛì je muu ji yí, bìndi~ yí giì cu ta wáràgà ji yo nô.
61003016	Cè bà cu ndâ wáràgà mì Páwòlò gítí ndâ i tí nò 'dáá ká gbaànjé. Káa gbí ndâ 'bí có gbí ndâ wáràgà mì wó kpóló-kpolo ji ndâ 'duù ŋìnó ta muu tí ndú wálá nô. Bìndi~ ndâ 'duù ŋìnó ta muu ndú me jáá lá nó kû ŋònòkò gbí ndâ kpóló-kpolo có tí nó gbí gbèe ŋa kpokèjì tí nó náa ndú kû ŋònòkò ta gbí ndâ có gbí wáràgà mì Mbíṛì, náa ndú kû mìì gbí~ nô.
61003017	À má énò, yo kpolo tí yo, ndâ to kómbe ye, tacó wàa ndâ 'duù tí nò ta gbí có mì ndú wálá nò 'ví soloko yo 'do tí jáá kpokèjì mì yo lá, náa yo lê ŋò ndâ vò 'duù tí nò ni gî nò.
61003018	Yo zèè có gítí bà bàkà nambeè ta Mbe tí ndoo Jézù tí Bìndi-Mbíṛì tí kpoò, yo delè 'ví ŋò yí ni ngbáṛángà'i. À ùlù Jézù kpónó, à delè 'ví ùlù yí dúú bà ya tí~! Go-i-tí-nò.
62001001	'Bí i náa yí táánò sàà kuu tí~ kùṛo bà suu to tí nó, náa ze 'di kòcò wó gî, ze delè giì ŋò yí ta 'dóó ṛo ze gî, ze ŋò yí gî, ze delè giì tee 'bì ze mítí wó gî, i tí nò náa ndoo kpónó kèjì gí bà 'dè có gítí~ nó a Có, tí 'Válá.
62001002	Ta o tí nó táánò náa 'Válá tí nò tù ta bà tí wó nó, ze ŋò yí gî; tacó énò, ze kû 'dè nó a yúcó gítí wó ji yo. Ze kû ma nó a có gítí 'Válá ŋìnó mbe cee lá, táánò mbe kû dù a i mì ndú ta Buù, náa à giì tùbà tí wó ji ndoo nô.
62001003	Ze kû ma nó a có i ŋìnó náa ze ŋò ta ṛo ze gî nó ji yo. Ze delè kû 'vanda ji yo nó a ndi ndâ có ŋìnó náa ze 'di gî nô. Tacó wàa, yo 'ví nì ta kaà á ta ze, á go bà nì kaà mì ze á ta ndâ Buù ta 'Viì mì wó tí Jézù, tí Bìndi-Mbíṛì nô.
62001004	Ze kû cu wáràgà tí nó ji yo tacó bà tò muu líkí'o tí nó tí ze nô.
62001005	Có tí nó náa ze kû ma ji yo énó máa, Mbíṛì a Ngba'o; 'dí'di'o tí bàndò tí nó ta yí tí~ nó ngé gî wálá, nó, a có náa a 'Viì mì wó tí Mbíṛì ká 'dè ji ze.
62001006	Ndoo má 'dè có máa ndoo a ndâ kómbe wó, káa ndoo kû 'vala gbí 'dí'di'o, ndoo kû 'dè a 'véṛè, ndoo delè kû 'vala me jáá lá.
62001007	Káa ndoo má kû 'vala gbí ngba'o, á go ŋìnó náa yí tí Mbíṛì kû 'vala gbí ngba'o nó, gbí~ énó máa, có gbí njembí ndoo 'dáá ká gbaànjé, delè mbelè Jézù tí 'Viì mì wó tí Mbíṛì caka ndâ vò i mì ndoo 'dáá gî gî.
62001008	Ndoo má 'dè có énó máa, vò i mì ndoo wálá, gbí~ énó maa, ndoo kû ee a ndi tí ndoo. Ndoo delè kû biya a bà ùnje gítí yúcó.
62001009	Káa ndoo má yù gbí ndâ vò i mì ndoo ji Mbíṛì, yí bà je à-cee-gî ji ndoo gítí ndú 'dáá gî gî. Tacó yí me mbe 'buuku muu i mì 'duù lá, yí delè me mbe bàkà i co tende 'do tí ndi ngo nje wó lá.
62001010	Ndoo má 'dè có énó máa, ndoo jé bàkà vò i lá, gbí~ énó máa, ndoo kû go a 'véṛè tí Mbíṛì, gbí~ delè énó máa, có mì wó gbí njembí ndoo wálá.
62002001	Ye kû cu wáràgà tí nó ji yo, tacó wàa yo 'ví bàkà vò i lá, ndâ víí 'viì mì ye. Káa 'bí 'duù 'do gbí òkò tí yo má bàkà vò i, mbe tì muu ndoo kùṛo Bu ndoo kuu tí~. Yí a Jézù tí Bìndi-Mbíṛì, tí 'duù jáá kùṛo Mbíṛì.
62002002	Yí tí Bìndi-Mbíṛì a 'duù tí nó náa Mbíṛì je à-cee-gî gítí ndâ vò i mì ndoo ta ṛè mì wó. Káa Mbíṛì je à-cee-gî me ká gítí ndâ vò i mì ndoo cuki lá, yí delè je gítí ndâ vò i mì ndâ 'duù muu to tí nó 'dáá gî.
62002003	Ndoo má kpolo tí ndâ có mì Mbíṛì gî, gbí~ énó máa, ndoo ŋò yí ni gî ta kponje gítí~ wálá.
62002004	'Duù má 'dè có énó máa yì ŋò Mbíṛì ni gî, káa yí kpolo tí ndâ có mì Mbíṛì lá, 'duù tí nò a mbe 'véṛè.
62002005	'Duù má kpolo tí ndâ có mì Mbíṛì gî, yí a 'duù mbe zè Mbíṛì nìkì ta njembí wó gbaànjé.
62002006	'Duù má 'dè có máa yì kû 'vala ta ṛè mì Mbíṛì, 'duù tí nò 'ví 'vala káa ŋa bà 'vala ndò mì Bìndi-Mbíṛì.
62002007	Có tí nó náa ye kû cu mí gbí wáràgà ji yo nó me ngú có lá, ndâ nambe ye. Ye kû cu ji yo a ká có, náa yo 'di sàà 'do tí o bà 'bìtà bà suu to tí nó gî.
62002008	Káa à má gbí 'bí ŋa kpokèjì, ye kû cu ji yo a ngú có. À kû ŋò ngú có tí nò ni tí yúcó mítí Bìndi-Mbíṛì, à delè kû ŋò ni mítí yo. Tacó bà 'dí'di'o kpónó kû dá-da, cèe ngba'o kpónó kû tòngbaà.
62002009	'Duù má 'dè có máa yì kû 'vala gbí ngba'o, káa yí dù kû sogo ná'vindí wó, 'duù tí nò kû 'vala gbí 'dí'di'o kálásê.
62002010	'Duù má zè ná'vindí wó nìkì maa, 'duù tí nò kû 'vala a i gbí ngba'o, ta 'bí i mbe si yí 'ví bèè ṛo Mbíṛì nò wálá.
62002011	Káa 'duù mbe kû sogo ná'vindí wó kû 'vala a i gbí 'dí'di'o, yí kû nò ká dúú énò gí kà gbí 'dí'di'o, yí ŋò 'dóó dúú kpokèjì bà ya yí lá, tacó 'dí'di'o 'di ṛo wó gî.
62002012	Ye kû cu wáràgà tí nó ji yo tí ndâ 'viì mì ye, tacó Mbíṛì je à-cee-gî ji yo gítí ndâ vò i mì yo ta ṛè mì Bìndi-Mbíṛì gî.
62002013	Ye kû cu wáràgà tí nó ji yo tí ndâ bu ndâ 'viì, tacó yo ŋò 'duù tí nó mbe kû 'vala 'do tí o bà 'bìtà bà suu ndâ i nó gî. Ye kû cu wáràgà tí nó ji yo tí ndâ 'viì-'dakò, tacó yo kpò nje Vò-'duù-tí-nò gî.
62002014	Ye kû cu wáràgà tí nó ji yo tí ndâ bu ndâ 'viì, tacó yo ŋò 'duù tí nó mbe kû 'vala 'do tí o bà 'bìtà bà suu ndâ i nó ni gî. Ye kû cu wáràgà tí nó ji yo tí ndâ 'viì-'dakò, tacó wotí kuu tí yo, delè tacó có mì Mbíṛì kuu gbí njembí yo, tacó yo kpò nje Vò-'duù-tí-nò gî.
62002015	Yo 'ví toko nambeè ta to tí nó lá, yo delè 'ví tee njembí yo mítí ndâ i muu to tí nó lá. Tacó 'duù má zèè to tí nó ta 'bì wó sósò'ô, yí bà kù a 'bí 'bì wó tacó bà zèè ta Buù?
62002016	Tacó ndâ i muu to tí nó 'dáá gî: ndâ vò i ŋìnó ta go ndú tí ndâ 'duù, ta ndâ i ŋìnó ta go bà ŋò ndú ta ṛo ndâ 'duù tí ndú, ta ndâ i ŋìnó mbe kû mba ndâ 'duù muu to tí nó 'dáá gî, me ndâ i mì Buù lá, ndú a ndâ i mbe 'do muu to tí nô;
62002017	káa to tí nó, ta ndâ i muu to tí nó 'dáá gî ta go ndú tí ndâ 'duù nó, a ndâ wiṛi, káa 'duù ŋìnó mbe kû bàkà go có mì Mbíṛì nó bà cì wálá.
62002018	Ndâ 'viì mì ye, ndòngbú o kpónó dooko gî. Àá táánò 'dè có ji yo gî, máa, mbe jòò gbí có ta Bìndi-Mbíṛì kpokèjì, káa ndâ mbe kû jòò gbí có ta Bìndi-Mbíṛì kpónó yee gî; tacó énò, ndoo ŋò ni énó máa, ndòngbú o yee gî mítí bà gì ndâ mbe kû jòò gbí có ta Bìndi-Mbíṛì.
62002019	Ndâ 'duù tí nò mbe kû jòò gbí có ta Bìndi-Mbíṛì nò oloko 'do ká kuu gbí òkò tí ndoo, káa ndú táánò me ndâ 'duù mì ndoo lá; tacó ndú táánò má a ndâ 'duù mì ndoo, ndú bà dù ta ndoo gî. Káa bà oloko ndú á 'do tí ndoo nò kû tùbà~ ngbáṛángà'i énó máa ndú me ndâ 'duù mì ndoo lá.
62002020	Káa yo kpónó 'dáá gî a ndâ duù ŋìnó náa Bèṛi-mì-Mbíṛì gì gí muu yo gî; à má énò, yo 'dáá gî ŋò yúcó ni gî.
62002021	Ye kû cu wáràgà tí nó ji yo me tacó máa yo ŋò yúcó ni lá nò lá, yo ŋò yúcó ni sàà gî, yo delè giì ŋò ni gî máa, yúcó jé jò 'véṛè lá.
62002022	Káa mbe 'véṛè a 'di? Mbe 'véṛè a 'duù ŋìnó mbe 'dè có máa, Jézù me Bìndi-Mbíṛì lá. Yí a mbe kû jòò gbí có ta Bìndi-Mbíṛì. Yí a mbe 'boo Buù, yí delè a mbe 'boo 'Viì.
62002023	Tacó 'duù má biya bà ùnje gítí 'Viì gî, gbí~ énó máa yí biya bà ùnje gítí Buù gî, tacó 'duù má ùnje gítí 'Viì gî, yí ù nò a nje gítí Buù gî.
62002024	Yo kpolo tí có tí nó náa yo 'di nó 'do tí bà 'bìtà~ mí gbí njembí yo. Yo má kpolo tí có tí nò náa yo 'di nò 'do tí bà 'bìtà~ mí gbí njembí yo gî, yo bà 'vala ta o 'dáá gî toko ta ndâ 'Viì ta Buù gî.
62002025	Káa ŋìnò a i tí nó náa à káa 'dóó Bìndi-Mbíṛì ká ci ndoo gítí~, tí 'válá ŋìnó mbe cee lá nô.
62002026	Ye kû cu wáràgà tí nó ji yo a i tacó tí ndâ 'duù tí nó mbe kû paa ta bà co ta yo tí lókó-loko kpokèjì nô.
62002027	Káa à má gítí yo, Bìndi-Mbíṛì je Bèṛi ji yo gî. Káa Bèṛi mì wó má kuu gbí njembí yo, ndeṛè bà nìbà i mì 'bí 'duù ji yo wálá. Tacó Bèṛi kû nìbà ndâ i 'dáá gî ji yo, káa Bèṛi kû nì a bà yúcó, yí nìbà 'véṛè lá. À má énò, yo 'di có mì Bèṛi, wàa yo 'ví dù toko ta Bìndi-Mbíṛì.
62002028	Nògí, yo 'vala ta ṛè mì Bìndi-Mbíṛì, ndâ 'viì mì ye, tacó wàa, gúku wó 'ví bàkà ndoo ta o bà gì yí lá, ndoo delè 'ví 'vìsì kapí ndoo gítí wó ta nô ta o bà gì yí lá.
62002029	Yo má ŋò ni gî máa, Mbíṛì a 'duù jáá, yo delè bà ŋò ni gî máa, 'duù ŋìnó mbe kû co tí jáá kpokèjì nó a 'viì mì Mbíṛì.
62003001	Yo ŋò káa tó ŋa bà zè tí tí nó náa Buù kû zè ta ndoo náa ṛè ndoo tí~ kpónó a ndâ 'viì mì Mbíṛì nó gi. Káa à má ta bà 'dè ta yúcó, ndoo a ndâ 'viì mì Mbíṛì. Ndâ 'duù muu to tí nó ŋò ndoo ni lá, tacó ndú ŋò Mbíṛì ni lá.
62003002	Ndoo kpónó a ndâ 'viì mì Mbíṛì, ndâ kpóló-kpolo kómbe ye. Káa có ŋìnó mbe si ndoo kû koṛo có ká wìì nó a ŋìnó máa, ndoo wúnò bà dù tí ndâ yè wè? Káa ndoo ŋò ni gî máa, ndoo wúnò bà dù go Bìndi-Mbíṛì ta o bà gì yí. Ndoo bà ŋò yí ta kábà tí wó, ta 'bí i mbe gboo 'do tí wó wálá.
62003003	'Duù mbe kû koṛo có lì mítí Bìndi-Mbíṛì kû si njembí wó 'ví dù ngbáṛángà'i, á go njembí Bìndi-Mbíṛì.
62003004	Vò i mì 'duù ŋìnó mbe kû bèè ṛo Mbíṛì nó a bà ŋò yúcó ni lá, tacó bà bèè ṛo Mbíṛì a bà ŋò yúcó ni lá.
62003005	Yo ŋò ni gî máa, Bìndi-Mbíṛì táánò gì a i tacó bà toṛo ndâ vò i mì ndâ 'duù, káa vò i gbí njembí wó gbaànjé wálá.
62003006	À má énò, 'duù mbe kû 'vala ta ṛè mì Bìndi-Mbíṛì bèè ṛo Mbíṛì lá; 'duù mbe kû bèè ṛo Mbíṛì ŋò Bìndi-Mbíṛì ta ṛo wo lá, yí delè ŋò yí ni lá.
62003007	Yo si 'bí 'duù 'ví eendi yo lá, ndâ víí 'viì mì ye. 'Duù ŋìnó mbe kû bàkà i dú nó a 'duù jáá kùṛo Mbíṛì, á go Bìndi-Mbíṛì tí 'duù jáá kùṛo Mbíṛì.
62003008	'Duù má waa 'do tí bà bèè ṛo Mbíṛì lá, 'duù tí nò a 'duù mì Gba-vò-i, tacó 'do tí o bà 'bìtà bà suu to tí nó síí gbí bà bèè ṛo Mbíṛì mì Gba-vò-i wálá. Káa 'Viì-mì-Mbíṛì táánò gì gí muu to tí nó a i tacó bà zi nje ndâ nèté mì Gba-vò-i.
62003009	'Duù ŋìnó náa a Mbíṛì ká jò yí nó bèè ṛò Mbíṛì lá, tacó mbelè Mbíṛì kuu gbí mbelè wó. Yí bèè ṛo Mbíṛì lá, tacó a Mbíṛì ká jò yí.
62003010	'Bè gbí òkò tí ndâ 'viì mì Mbíṛì ta ndâ 'viì mì Gba-vò-i kuu ngbáṛángà'i nô: 'Duù ŋìnó mbe bàkà i ŋìnó dú nó lá, me 'viì mì Mbíṛì lá. 'Duù ŋìnó delè mbe zè ndâ ná'vindí wó nìkì lá nó, me 'viì mì Mbíṛì lá.
62003011	Có tí nó náa yo táánò 'di kpédélé'i nó a có tí nó máa, ndoo 'ví zè tí ndoo gbí òkò tí ndoo nìkì maa nô.
62003012	Ndoo 'di me có gítí bà dù go 'dakò tí nó tí Kàyínò, tí 'duù mì Vò-'duù-tí-nò, táánò mbe waa tàkòcò ná'vindí wó Àbélè nó, lá.
62003013	Ndâ 'duù má kû sogo yo, yo 'ví si tí ngú i lá, ndâ ná'vindí ye, nje yo delè 'ví 'dèè gítí~ lá.
62003014	Ndoo ŋò ni gî máa, ndoo co 'do gbí ku gí gbí 'válá gî. Kponje gítí có tí nò wálá, tacó ndoo kû zè ndâ ná'vindí ndoo nìkì maa. 'Duù mbe kû sogo ndâ ná'vindí wó kû 'vala gbí ku.
62003015	'Duù mbe kû sogo ndâ ná'vindí wó a mbe zi ku, káa yo ŋò ni gî máa, 'válá ŋìnó mbe cee lá nó mì mbe zi ku wálá.
62003016	Ndoo kû ŋò bà zè tí nìkì maa ni mítí bà cì Bìndi-Mbíṛì tacó tí ndoo. À má énò, kózò tí ndoo delè 'ví cì tacó tí ndâ ná'vindí ndoo.
62003017	'Bí 'duù ta ndâ i kuu mì wó muu to tí nó má ŋò 'bí ná'vindí wó ta yê tí wó káa yí giì biya có gítí bà konì yí gî, có gítí bà zè Mbíṛì nìkì maa bà dù gbí njembí 'duù tí nò ta ŋa kpokèjì ngàyi?
62003018	Nambeè-nje me cèe nambeè lá, ndâ víí 'viì! Cèe nambeè a bà zè tí nìkì maa náa à kû ŋò ni mítí cè bà bàkà i mì ndoo.
62003019	Bà bàkà nèté gítí nambeè a i mbe kû si ndoo 'ví ŋò ni énó máa, ndoo kû co tí kpokèjì mì yúcó. Ŋìnò a i mbe si njembí ndoo 'ví dù lèè kùṛo Mbíṛì.
62003020	Káa njembí ndoo kpêtí má waa có mítí ndoo, ndoo ŋò ni gî máa, Mbíṛì me gbolò ndii njembí ndoo gî. Yí delè ŋò ndâ i gbaànjé-gbaànjé ni gî.
62003021	Njembí ndoo má volo ndoo lá, ndeṛè bà cì gúku mì ndoo kùṛo Mbíṛì wálá.
62003022	Yí kû je ndâ i ŋìnó 'dáá gî náa ndoo kû yù 'do tí wó nó ji ndoo tacó ndoo kû 'di ndâ có mì wó, ndoo delè kû 'vala go có tí nó gbí njembí wó nô.
62003023	Ndâ có mì wó náa yí 'dè ji ndoo nò énó máa: Ndoo 'ví ùnje gítí 'Viì mì yì Jézù tí Bìndi-Mbíṛì, wàa ndoo delè 'ví zè ndâ 'bí ka ndoo nìkì maa jé ká go có tí nó náa Bìndi-Mbíṛì 'dè ji ndoo nô.
62003024	'Duù má 'di ndâ có tí nò gî, 'duù tí nò kû 'vala gbí njembí Mbíṛì. Mbíṛì delè kû 'vala gbí njembí 'duù tí nò. Ndoo kû ŋò yúcó tí nò ni 'do tí Bèṛi tí nó náa Mbíṛì je yí ji ndoo nô.
62004001	Yo tee njembí yo mítí ndâ bèṛi sàkàmàà énò lá, ndâ tó 'duù mì ye. Yo pà gbí ndú pá-pà tacó bà 'de ndâ ŋìnó mbe gì 'do mì Mbíṛì nô. Tacó ndâ sú mbe 'dòkò có mì Mbíṛì kpónó me mbè kuu muu to tí nô.
62004002	Yo bà ŋò ndâ bèṛi ŋìnó 'dáá gî mbe gì 'do mì Mbíṛì nó ni mítí bà ùnje mì ndú máa, Jézù tí Bìndi-Mbíṛì gì tí 'duù gí muu to tí nô.
62004003	Káa ndâ bèṛi ŋìnó mbe kû 'dè có máa, Jézù gì me tí 'duù lá nó, a ndâ bèṛi mì 'Duù tí nó tí mbe kû jòò gbí có ta Bìndi-Mbíṛì, náa àá táánò ci yo máa yí kèjì nô. Yí kpónó kuu muu to tí nô.
62004004	Yo kpò muu ndâ sú mbe 'dòkò có mì Mbíṛì nò gî, ndâ víí 'viì mì ye. Tacó yo gì 'do mì Mbíṛì, káa wotí tí Bèṛi tí nó mbe kû dù gbí njembí yo nó, ndii wotí tí bèṛi tí nó mbe dù gbí njembí ndâ 'duù mbe kû 'vala muu to tí nó nó gî.
62004005	Ndú a ndâ 'duù mì to tí nô; tacó énò, ndâ 'duù muu to tí nó kû sè tù ndú tí ndâ có mì ndú, tacó ndú kû 'dè có a i gítí ndâ i muu to tí nô.
62004006	Káa ndoo a ndâ 'duù mì Mbíṛì, tacó énò, ndâ 'duù ŋìnó mbe ŋò Mbíṛì ni gî nó kû sè tù ndú tí ndâ có mì ndoo, káa ndâ 'duù ŋìnó mbe ŋò Mbíṛì ni lá nó kû biya bà 'di có mì ndoo. Ŋìnò a kpokèjì bà ŋò 'bè gbí òkò tí ndâ Bèṛi mì yúcó ta ndâ sú bèṛi ni~ ká nò.
62004007	Ndoo zè tí ndoo gbí òkò tí ndoo nìkì maa, ndâ tó 'duù mì ye. Tacó tó bà zè tí gì 'do mì Mbíṛì, tacó 'duù ŋìnó mbe kû zè ndâ 'bí ka wó nìkì maa nó, a 'viì mì Mbíṛì, yí delè ŋò Mbíṛì ni gî.
62004008	'Duù ŋìnó ta tó bà zè tí gbí njembí wó wálá nó, ŋò Mbíṛì ni lá, tacó Mbíṛì a tó bà zè tí.
62004009	Mbíṛì tùbà bà zè ndoo mì wó nìkì maa ji ndoo ta o tí nó náa yí tuu ta gbèe 'Viì mì wó gí muu to tí nó, tacó wàa, ndoo 'ví 'de ta 'válá ta ṛè wó nô.
62004010	Ŋìnò a tó ŋa bà zè tí tí nó náa ye kû 'dè có gítí~ nô. Ye kû nì me tó bà zè Mbíṛì mì ndoo lá. Ye kû nì a tó bà zè ndoo mì Mbíṛì ta o tí nó náa yí tuu ta 'Viì mì wó, wàa à 'ví waa mbelè wó tacó bá toṛo ta ndâ vò i mì ndoo nô.
62004011	Mbíṛì zè ndoo nìkì ngé ma, ndâ tó 'duù mì ye; má énó, ndoo delè 'ví zè ndâ 'bí ka ndoo nìkì maa.
62004012	'Bí 'duù jé ta gbèe ṛi mbe ŋò Mbíṛì ta ṛo wó wálá. Káa ndoo má kû zè tí ndoo gbí òkò tí ndoo nìkì maa, Mbíṛì bà bàkà kudu mì wó mí gbí njembí ndoo, bìndi~ yí bà zè ndoo nìkì ta kábà~.
62004013	Ndoo bà ŋò ni énó máa, kudu mì ndoo kuu gbí njembí Mbíṛì, delè kudu mì Mbíṛì kuu gbí njembí ndoo á mítí bà je 'dóó Bèṛi mì wó tí Mbíṛì ji ndoo.
62004014	Ze ŋò ta ṛo ze, ze delè giì 'dè có gítí~ ji ndâ 'bí 'duù máa, Buù tuu 'Viì mì wó tí mbe njaanga wú 'do tí miṛi ndâ 'duù muu to tí nô.
62004015	'Duù má 'dè có ta nje wó énó maa, Jézù a 'Viì-mì-Mbíṛì gî, gbí~ énó máa, Mbíṛì bàkà kudu mì wó mí gbí njembí 'duù tí nò gî. 'Duù tí nò delè bàkà kudu mì wó mí gbí njembí Mbíṛì gî.
62004016	Ze ŋò tó bà zè ndoo mì Mbíṛì ni gî, ze delè giì ùnje gítí~ gî. 'Duù ŋìnó mbe kû zè ndâ 'bí ka wó nìkì maa nó, kû 'vala a i ta ṛè mì Mbíṛì. Mbíṛì delè kû dù gbí njembí ŋa 'duù tí nò.
62004017	Káa ndoo 'ví zè tí ndoo gbí òkò tí ndoo nìkì ta yúcó; tacó wàa, njembí ndoo wúnò 'ví mù ta gúku ta Ṛi bà waa có lá, tacó ndoo kû 'vala muu to tí nó go bà 'vala ndò mì Bìndi-Mbíṛì.
62004018	Tó bà zè tí má kuu gbí njembí 'duù, gúku tí wó wálá. Káa cèe tó bà zè tí kû mòkò gúku gí sè 'do gbí njembí 'duù, tacó mbe gúku a 'duù ŋìnó mbe kû koṛo có máa, àá bà waa có mítí yì nô; mbe gúku delè a 'duù ŋìnó ta cèe tó bà zè tí gbí njembí wó wálá nô.
62004019	Ndoo kû zè Mbíṛì nìkì maa, tacó a yí ká 'bìtà bà zè ndoo nìkì maa kùṛo.
62004020	'Duù má 'dè có énó máa, yì zè Mbíṛì nìkì ma, káa yí kû sogo ná'vindí wó, 'duù tí nò a mbe 'véṛè. Tacó 'duù ŋìnó mbe zè ná'vindí wó náa yí kû ŋò yí ta ṛo wó nó nìkì lá, bà 'de wotí gítí bà zè Mbíṛì náa yí ŋò yí ta ṛo wó lá nó nìkì wálá.
62004021	Có mì Mbíṛì náa yí 'dè ji ndoo énó máa, 'duù má zè yì tí Mbíṛì nìkì maa, yí delè 'ví zè ná'vindí wó nìkì maa.
62005001	'Duù má ùnje énó máa, Jézù a Bìndi-Mbíṛì gî, 'duù tí nò a 'viì mì Mbíṛì. 'Duù má zè bu 'viì nìkì maa, yí delè zè 'viì mì 'duù tí nò nìkì maa.
62005002	Ndoo bà ŋò ni énó máa, ndoo kû zè ndâ 'viì mì Mbíṛì nìkì maa ni mítí bà zè Mbíṛì nìkì maa mì ndoo, delè mítí bà 'di ndâ có mì wó mì ndoo,
62005003	tacó a bà zè Mbíṛì nìkì maa ká kû si ndoo 'ví 'di ndâ có mì wó.
62005004	Tacó ndâ 'viì mì Mbíṛì 'dáá gî kpò nje ndâ vò i muu to tí nó gî. A bà tee njembí ndoo mítí Bìndi-Mbíṛì ká je wotí bà kpò nje ndâ vò i muu to tí nó ji ndoo.
62005005	A 'di ká bà co gbí ŋò ndâ 'duù muu to tí nó? À káa 'duù ŋìnó mbe ùnje énó máa, Jézù a 'Viì-mì-Mbíṛì gî, ká bà co gbí ŋò ndâ 'duù muu to tí nô.
62005006	Jézù tí Bìndi-Mbíṛì táánò gì ta ngo, yí delè gì ta mbelè. Yí gì me ká ta ngo cuki lá, yí gì ta ngo, yí delè gì ta mbelè. A Bèṛi-mì-Mbíṛì ká 'dè yúcó tí nò, tacó Bèṛi-mì-Mbíṛì a yúcó.
62005007	À má énò, muu ndâ mbe 'dè yúcó ta'ô:
62005008	gbaànjé a Bèṛi-mì-Mbíṛì, só a ngo, ta'ô a mbelè, káa ndú 'dáá ta'ô 'dè káa gbèe có.
62005009	Ndoo má ùnje gítí có mì ndâ 'duù gî, có mì Mbíṛì a gbolò có mbe ndii có mì ndâ 'duù gî, káa ŋìnó a yúcó mì Mbíṛì náa yí kû 'dè gítí 'Viì mì wó.
62005010	'Duù má ùnje énó máa, Jézù a 'Viì-mì-Mbíṛì gî, yúcó tí nò kuu gbí njembí wó. Káa 'duù má biya bà ùnje gítí 'Viì-mì-Mbíṛì gî, 'duù tí nò kû go a 'véṛè tí có mì Mbíṛì, tacó yí biya bà ùnje gítí yúcó tí nó náa Mbíṛì 'dè gítí 'Viì mì wó tí Mbíṛì nó gî.
62005011	Yúcó tí nò énó máa, Mbíṛì je 'válá ŋìnó mbe cee lá nó ji ndoo gî. Káa ṛèngbó 'válá tí nò a 'Viì mì wó tí Mbíṛì.
62005012	'Viì-mì-Mbíṛì má kuu ta 'duù, 'válá kuu ta 'duù tí nò. Káa 'Viì-mì-Mbíṛì má ta 'duù wálá, 'válá ta 'duù tí nò wálá.
62005013	Ye cu ndâ có tí nò 'dáá gî ji yo tí ndâ mbe ùnje gítí 'Viì-mì-Mbíṛì, tacó wàa yo 'ví ŋò tí~ ni énó máa, 'válá ŋìnó mbe cee lá nó kuu ta yo.
62005014	Gúku bà ṛò tíyò kùṛo Mbíṛì tí ndoo wálá, tacó ndoo ŋò ni gî máa, ndoo má 'deke tí ndoo ji yí tacó 'bí i ŋìnó náa yí ŋò ni gî máa à 'vii ta ndoo gî nó, yí bà je ji ndoo gî.
62005015	Káa ndoo má ŋò ni gî máa, yí kû sè tù wó tí ndoo ta o i tí nó náa ndoo má kû yù i 'do tí wó nó, ndoo delè ŋò ni gî, máa yí je i tí nò náa ndoo yù nò ji ndoo gî.
62005016	'Duù má ŋò ná'vindí wó kû bàkà vò i ŋìnó náa à me ŋìndi ku lá nó, yí 'ví 'deke tí wó ji Mbíṛì, wàa Mbíṛì bà 'vala yí gî, náa vò i mì wó nò má me vò i ŋìndi ku lá nò. Tacó ndâ 'bí vò i a ndâ vò i ŋìndi ku, káa ye kû 'dè me có máa yo 'ví 'deke tí yo ji Mbíṛì tacó ndâ vò i ŋìndi ku nò lá.
62005017	Bà bàkà ndâ i ŋìnó 'dáá gî mbe 'vii ṛo 'bá mì Mbíṛì lá nó a vò i káa ndâ vò i 'dáá gî me ndâ vò i mbe kû tè'é tí ku gí 'bá lá.
62005018	Ndoo ŋò ni gî máa, 'duù ŋìnó tí 'viì mì Mbíṛì nó bà nanaka muu wó mítí bà bàkà vò i dúú kû ya tí~ nò wálá, tacó 'Viì-mì-Mbíṛì kû tì muu wó, tacó wàa Vò-'duù-tí-nò 'ví gàà yí lá.
62005019	Ndoo ŋò ni gî máa, ndoo a ndâ 'duù mì Mbíṛì, káa sè ndâ 'duù muu to tí nó 'dáá gî a ndâ i-tà-tàmà mì Vò-'duù-tí-nò.
62005020	Ndoo delè ŋò ni gî, máa, 'Viì-mì-Mbíṛì gì gî, yí delè je muu tacó bà ŋò yúcó Mbíṛì ni ji ndoo gî. Ndoo kû 'vala ta ṛè mì yúcó Mbíṛì, ndoo delè kû 'vala ta ṛè mì Jézù tí Bìndi-Mbíṛì, tí 'Viì-mì-Mbíṛì. Ŋìnò a 'válá ŋìnó mbe cee lá nô.
62005021	Yo kpolo tí yo 'do tí ndâ sú mbíṛì, ndâ 'viì mì ye.
63001001	Ŋìnó a ye tí kpo 'duù mì yo tí ndâ mbe kû kili ta ṛè mì Bìndi-Mbíṛì ká kû cu wáràgà tí no ji wò tí niì tí nó náa Mbíṛì cu 'bì wó mítí lo gî nó, delè ji ndâ 'viì mì lo. Ye zè yo nìkì maa ta yúcó. À delè me káa ye ta kpéétí ye ká kû zè yo nìkì maa lá, ndâ 'duù ŋìnó mbe ŋò yúcó ni gî nó delè 'dáá gî kû zè yo nìkì maa.
63001002	Tacó yúcó kuu gbí njembí ndoo; yúcó delè bà dù gbí njembí ndoo dúú bà ya tí~.
63001003	Ye kû 'deke tí ye ji Bu ndoo tí Mbíṛì, ye delè kû 'deke tí ye ji Jézù tí Bìndi-Mbíṛì, tí 'Viì mì Bu ndoo tí Mbíṛì máa, ndú 'ví bàkà nambeè ji yo, ndú 'ví ŋò yê ṛo yo, ndú delè 'ví si yo 'ví dù nìkì maa ta ṛè mì yúcó, delè ta ṛè mì bà zè tí nìkì maa.
63001004	Tàkòcò ye giì peteke ta bà 'di có énó máa, ndâ 'viì mì lo kû co tí kpokèjì mì yúcó á go có tí nó náa Bu ndoo táánò 'dè ji ndoo nó, ngé ndii gî.
63001005	Ye kpónó kû cu wáràgà tí nó ji wò me tacó bà 'dè 'bí ngú có ji wò lá, naà. Ye kû 'va a mbí lo gítí có tí nó náa ndoo 'di 'do tí o bà 'bìtà bà dù ndoo tí ndâ mbe ùnje gítí Bìndi-Mbíṛì nô.
63001006	Bà zè tí nìkì maa a bà 'vala go ndâ có mì Mbíṛì. Ŋìnò a có náa yo 'dáá gî 'di 'do tí o bà 'bìtà bà dù yo tí ndâ mbe ùnje gítí Bìndi-Mbíṛì, máa, yo 'dáá gî 'ví 'vala ta bà zè tí yo gbí òkò tí yo nìkì maa nô.
63001007	Ndâ mbe kû eendi ndâ 'duù me mbè kpónó kuu muu to tí nô. Ndú biya bà ùnje énó máa, Bìndi-Mbíṛì táánò gì gí muu to tí nó ta dìì wó tí 'duù nò gî. Káa 'duù ta ŋa có tí nò gbí muu wó a mbe kû eendi ndâ 'duù, yí delè a mbe kû jòò gbí có ta Bìndi-Mbíṛì.
63001008	Má énò, yo kpolo tí yo, tacó wàa, yo 'ví bàkà sé nèté mítí yo sínò lá.
63001009	'Duù má ndii muu i tí nó náa Bìndi-Mbíṛì nìbà~ nó gî, Mbíṛì mì 'duù tí nò wálá. Káa 'duù má 'vala go có tí nò, ndâ Bu ndoo tí Mbíṛì ta 'Viì mì wó kuu tàkò wó.
63001010	'Duù má gì gí 'bá mì yo ta 'bí ŋa tende bà nìbà i, yo 'ví si yí 'ví dù á 'bá mì yo lá, yo delè 'ví 'vee 'bì wó lá.
63001011	Tacó mbe kû 'vee 'bì wó a ka wó, náa ndú gbí bà bàkà vò nèté tí nò ta yí.
63001012	Ndâ có kuu mì ye me mbè tacó bà 'dè ji wò, káa ye koṛo có máa, bà cu ndú ta wáràgà bà dù me tó kpokèjì ngé ndii gî lá. Tacó énò, a gbí muu ye a có bà ya 'dóó ye ta miṛi ye gí kà, wàa ye 'ví 'dè ndú ji wò ta nje ye, tacó tàkòcò ndà só 'ví peteke gî.
63001013	Ndâ 'viì mì ná'vindí lo náa Mbíṛì cu 'bì wó mítí wó gî nó 'vee wò ma.
64001001	Ŋìnó a ye tí kpo 'duù mì ndâ mbe kû kili ta ṛè mì Bìndi-Mbíṛì ká kû cu wáràgà tí nó ji Gáyù, tí kpóló-kpolo tó 'duù mì ye.
64001002	Ye kû 'deke tí ye ji Mbíṛì, máa yí 'ví si wò 'ví dù go 'visî ṛo ngo. Ye ŋò ni gî máa, njembí lo gítí Mbíṛì ká ngbáṛángà'i, tó 'duù mì ye.
64001003	Tàkòcò ye táánò peteke ngé ndii gî ta o tí nó náa ndâ 'bí ná'vindí ndoo gì 'do mì yo kà, bìndi~ ndú giì 'dè có ji ze máa, wò a 'dakò ŋìnó mbe kû co ká jáá tí kpokèjì mì yúcó nô.
64001004	'Bí có ŋìnó mbe giì peteke tàkòcò ye ndii bà 'di có énó máa, ndâ 'viì mì ye kû co jáá tí kpokèjì mì yúcó nò, wálá.
64001005	Wò kû bàkà a nèté mì ndâ mbe kû kili ta ṛè mì Bìndi-Mbíṛì ta o tí nó náa wò má kû konì ndâ ná'vindí lo mbe ùnje gítí Bìndi-Mbíṛì go wò, tó 'duù mì ye 'dóó ŋìnó náa wò má kû konì a ndâ ŋìnó mbe 'dó-'do.
64001006	Ndú 'dè có gítí nambeè tí nó náa wò bàkà ji ndú nó mí kùṛo ndâ mbe kû kili ta ṛè mì Bìndi-Mbíṛì mì ze kàá gî. Wotí bà konì ndú wàa ndú 'ví co ká tí kpokèjì tí nó tí jáá kpokèjì nó má kuu tí lo, àá bà nìkì tí Mbíṛì ma.
64001007	Tacó ndú kpónó zèè kpokèjì ŋìnó jáá nó gî. Nèté mì ndú káká'i ta kpokèjì ŋìnó mbe lókó-loko nó wálá.
64001008	À má énò, ndoo je wotí ji ndâ ŋa ndâ 'duù tí nò, tacó wàa ndú 'ví dù tí ndâ ka ndoo mbe kû bàkà nèté ta ṛè mì yúcó.
64001009	Ye cu wáràgà ya tí~ ji ndâ mbe kû kili ta ṛè mì Bìndi-Mbíṛì gî. Káa 'dakò tí nó tí Dìyòtèréfè, mbe dù ta go bà bàkà tí wó tí dì i kùṛo ndú nó biya bà ŋò ye ni tí 'duù kùṛo wó gî.
64001010	Káa ṛi bà ya ye gí mì yo kà ba co ká co. Ye má yee kà gî, ye 'ví yù gbí ndâ vò i mì wó náa yí kû bàkà nó, ta ndâ có ŋónókó mì wó náa yí kû jèlè ta to ta bà volo ṛè ndoo nó ji yí á mí kùṛo ndâ 'duù 'dáá gî. Bà 'dè ta nje zèè tí wó lá, tacó énò, ngú ŋa ŋìnó náa yí kpónó nje~ nó a bà biya bà te wiṛi mítí ndâ ná'vindí ndoo, ta bà mòkò ndâ 'duù ŋìnó ta go bà te wiṛi mítí ndú tí ndú nó 'do tí~ gî, ta bà mòkò ndú 'do gbí òkò tí ndâ mbe kû kili ta ṛè mì Bìndi-Mbíṛì gî.
64001011	Wò 'ví mèlè ndi mbe kû bàkà vò i lá, tó 'duù mì ye; mèlè a ndi mbe kû bàkà tó i. Tacó 'duù ŋìnó mbe kû bàkà tó i nó a 'viì mì Mbíṛì, káa mbe kû bàkà vò i ŋò Mbíṛì ni lá.
64001012	Ṛè 'dakò tí nó tí Dìmítìrì nó kpónó wu cee nje ndâ 'duù 'dáá gî ta bà bàkà tó i, yúcó tí nó náa yí kû nìbà~ ji ndâ 'duù nó kû wu ṛè wó, ze delè ngbá kû wu ṛè wó, káa wò ŋò ni gî máa, ze me ndâ mbe 'dè 'véṛè lá.
64001013	Ndâ có gbí muu ye tacó bà 'dè ji wò me mbè. Káa go bà cu ndú mí gbí wáràgà tí ye wálá,
64001014	tacó có bà ya gí mì yo kà kuu gbí muu ye. Ye má yee kà gî, ndà 'ví 'dè ndú si ndà só kû ki tí ndà á to.
64001015	Mbíṛì 'ví si wò 'ví dù nìkì maa. Ndâ kómbe lo mì ze kàá 'dáá gî 'vee wò ma. Ze delè 'vee ndâ kómbe lo kà 'dáá gî ma.
65001001	Ŋìnó a ye tí Júdà, tí bòò mì Jézù tí Bìndi-Mbíṛì, delè tí ná'vindí Jákòmò, ká kû cu wáràgà tí nó ji ndâ 'duù tí nó náa Mbíṛì cu 'bì wó mítí ndú, mbe kû 'vala 'do gbí tó bà zè tí mì Mbíṛì Buù, delè 'do gbí bà kpolo tí ndú mì Jézù tí Bìndi-Mbíṛì nô.
65001002	Ye kû 'deke tí ye á ji Mbíṛì, máa yí 'ví ŋò yê ṛo yo, yí 'ví si 'bí i 'ví ba muu yo lá, yí delè 'ví zè yo nìkì túkà'i.
65001003	Ndâ tó kómbe ye, àá táánò gbí njembí ye kpolo ma a có bà cu wáràgà ji yo gítí gbèe 'válá tí nó náa Mbíṛì je ji ndoo ta ndoo nô. Káa ye kpónó giì ŋò énó máa, kpóló-kpolo có a bà cu wáràgà tacó bà je wotí ji yo gítí bà tì muu yúcó tí nó náa Mbíṛì táánò 'dè ji ndoo ta bà~ gbaànjé ngbé, máa ndoo kpolo tí~ tacó tí ndâ 'duù nô.
65001004	Tacó ndâ 'bí vò 'duù ta Mbíṛì mì ndú wálá, náa à cu có gítí ndú mì gbí wáràgà mì Mbíṛì sàà gî, kpónó pomboo tí ndú gí gbí òkò tí ndoo ta ngìŋò gî. Ndú delè bè Mbe tí ndoo Jézù, tí Bìndi-Mbíṛì, tí gbèe Gba mì ndoo cuki nó gî.
65001005	Yo tà kpêtí má 'di có tí nó náa ye kpónó kèjì gí bà cu mí gbí wáràgà tí nó ji yo nó sàà kùṛo gî, go bà 'va mbí yo á gítí~ kuu tí ye, máa, Mbíṛì táánò 'vala ndâ 'duù mì ndâ Ìzìrìyélì ta bà kaa ndú 'dáá gî 'do Másìrì gî, káa bìndi~ yí giì mìì ndâ 'duù ŋìnó mbe kpò có mì wó gî nó léé gî.
65001006	Mbíṛì delè si ndâ basìlì tí nó mbe bàkà i ndii muu wotí tí nó náa yí táánò je ji ndú gî nó, me sínò lá. Yí eṛe ndú ta njì wú náa à jé bà kaṛa wálá nó, bìndi~ yí giì kpolo tí ndú mì gbí 'dí'di'o yee tí o bà co ṛi mì Gbolò o bà waa có.
65001007	Yo delè 'ví si mbí yo 'ví dù tí ndâ 'duù gbí ndâ gbata Sòdómà ta Gòmórà, ta ndâ 'bí gbata ŋìnó dê-dê ṛègbà tí ndú nô. Ndâ 'duù tí nò táánò gbètèkè tí ndú tí ŋa ŋìnó náa ndâ 'dakò kû sì ta ndâ ka ndú 'dakò. Káa Mbíṛì giì doo ndú ta wu ŋìnó jé mbe mee lá dúú bà ya tí~ nó, tacó wàa, ndâ 'duù 'dáá gî 'ví ŋò ta ṛo ndú máa, bà waa có mítí ndâ mbe bàkà vò i ta wu á bìndi ku mì ndú kuu tí~.
65001008	Ndâ vò 'duù tí nò kû ṛi ṛiì ká gítí ndâ vò i mbe kû si ndú 'ví volo tí ndú ta kpéétí ndú; ndú ŋò Mbíṛì tí mbe wotí ṛo ndú tí i lá, ndú delè kû 'dè vò i gítí ndâ i gbíṛì.
65001009	Káa à kpêtí káa Mìkélè, tí gba mì ndâ basìlì mì Mbíṛì, yí táánò 'dè vò có gítí Gba-vò-i ta o tí nó náa ndú tò ta kponje ta yí muu ku Mòze nó lá; kòcò wó ji Gba-vò-i cuki ká énò, máa, «Mbe tí ndoo bà 'dè vò i ji wò!»
65001010	Káa ndâ 'duù tí nò kû go ndâ i ŋìnó náa ndú ŋò ndú ni lá nó 'dáá gî ká go; káa ndâ i ŋìnó náa ndú ŋò ndú ni 'do tí bà ji tàmuu ndú, me ta bà koṛo có lá, go i mì ndâ nò ta muu tí ndú wálá nó, a ndâ i ŋìnó mbe kû volo ndú nô.
65001011	Ndú bà ŋò mítí ndú! Tacó ndú kû mèlè a ndi Kàyínò; ndú kû ṛu a ndi lókó-loko kpokèjì mì 'dakò tí nó tí Bàláámù táánò nó tacó bà 'de i gbí i; ndú a ndâ mbe kû jòò gbí có ta Mbíṛì á go i mì 'dakò tí nó táánò ta ṛè wó a Kórà nó, káa ndú bà mìì go yí.
65001012	Ndâ 'duù tí nò a ndâ zu 'duù gbí òkò tí yo ta o tí nó náa yo má kili ta bà muu yo kû zò i nô. I tí ndú a bà gbala gbí só ndâ niì ta nô ṛo ndú wálá. Ndú kû koṛo có ká gítí miṛi ndú cuki. Ndú go kùlù mù mbe kû te gbí pípìṛi ta ngo mù gbí~ wálá; ndú go ndâ mû ŋìnó mbe ṛì ta o bà ṛì ndâ 'bí ka ndú ta bèmbílì lá; ndú go ndâ mû ŋìnó náa à ndoo ndú ta tà teè ndú gî, ndú cì ta bà~ só.
65001013	Ndâ i-nô mì ndú kû gbo pù go pù á muu ngo mbe kû ngbàngà gbí pù. Ndú kû nò ká sàkàmàà énò, kû mà ngba ndú go ngba ndâ yii, káa Mbíṛì 'viindi bàndò bà dù ndú dúú bà ya tí~, ù ta ndi ndú mí gbí 'dí'di'o ŋìnó njíkiṛíí nó sàà gî.
65001014	Énòkì tí bà vô-nje~só bà 'dòkò bà jò tí bìndi Ádàmà táánò 'dè-kòcò gítí ndú máa, «Yo sè tù yo! Mbe tí ndoo gí ta ndâ basìlì mì wó me mbè go mbílì tí 'bá
65001015	gí bà waa có mì ndâ 'duù muu to tí nó 'dáá gî, gí bà waa có mítí ndâ 'duù tí nó ta Mbíṛì mì ndú wálá nó, tacó ndâ vò i mì ndú náa ndú kû bàkà nó, delè tacó ndâ vò có tí nó 'dáá gî náa ndú 'dè gítí Mbíṛì nô.»
65001016	Ndâ 'duù tí nò a ndâ mbe kitiki có, ndú delè a ndâ mbe kaa có mí muu ndâ 'bí 'duù ndú a ndâ mbe kû ṛu káa ndi ndâ vò i ndú mbe nìkì ká tí ndú, ndú a ndâ mbe ngàà nje, ndú delè a ndâ mbe toṛo bàà mítí có tacó bà 'de i do tí ndâ 'duù.
65001017	Káa mbí yo 'ví dù tí có tí nó náa ndâ tú mì Mbe tí ndoo Jézù tí Bìndi-Mbíṛì táánò 'dè ji yo nô, ndâ tó kómbe ye.
65001018	Kòcò ndú táánò ji yo énó máa, «Ndâ mbe kû ŋo ndâ 'duù, ta nèté mì ndú káa bà mòkò tàkò ndâ i muu to tí nó nó, bà oloko gí ṛo ṛi gí bà ŋo yo gbí ndâ ndòngbú sili tí nó kèjì nô.»
65001019	Ndú a ndâ mbe kû bàkà 'bè mí gbí òkò tí yo; à tí ndú káa go ndâ vò i muu to tí nô; Bèṛi-mì-Mbíṛì gbí njembí ndú wálá.
65001020	Káa yo tí ndâ tó kómbe ye, yo 'ví dù tí ndâ yú 'duù 'do gbí tó bà tee njembí yo mítí Mbíṛì ta ŋa~ wálá,
65001021	wàa yo 'ví dù tí ndâ 'duù ŋìnó náa Mbíṛì zè yo nìkì maa á kpónó si yo kû ùndi bà gì Mbe tí ndoo Jézù tí Bìndi-Mbíṛì tí mbe kû ŋò yê ṛo ndâ 'duù gí bà je 'válá ŋìnó mbe cee lá nó ji yo nô;
65001022	yo delè 'ví ŋò yê ndâ 'duù ŋìnó mbe kû me wê-wê nô;
65001023	yo 'ví 'vala ndâ 'bí~ ta bà ṛa ndú 'do gbí wu, wàa yo 'vala ndâ 'bí~ ta bà ŋò yê ṛo ndú; káa yo 'ví kpolo tí yo, máa, ndú 'ví e zì ndú mítí yo lá.
65001024	À ùlù Mbíṛì tí nó ta wotí bà 'vala yo 'do tí ndâ vò i á tí wó, tí mbe ya ta yo gí gbí ngba wó tí ndâ yê ta vò i mì yo wálá ta pétékè tàkòcò yo nô;
65001025	à ùlù gbèe Mbíṛì tí nó tí mbe 'vala yo ta ṛè mì Jézù tí Bìndi-Mbíṛì tí Mbe tí ndoo nó. Yí a ngba'o, yí a gbolò gba, yí a mbe to tí nô, yí delè a mbe wotí, yí sàà kuu tí~ á kùṛo bà suu to tí nô, yí kpónó kuu tí~, yí delè bà dù ká kpòò ya tí~! Go-i-tí-nò.
66001001	Ŋìnó a wáràgà gítí bá 'dé gbí có kóó mí Jézù tí Bìndi-Mbíṛì, náa Mbíṛì tuu ta yí tí Jézù gí bà tùbà ndâ i ŋìnó á kèjì gí bà bàkà tí kpónó-kpónó nó á ji ndâ bòò mì wó tí Mbíṛì. Bìndi-Mbíṛì giì tuu basìlì mì Mbíṛì gí bà 'dè gbí có kóó tí nò ji bòò mì wó Jòvánì,
66001002	tí mbe 'dè yúcó gítí có mì Mbíṛì, delè tí mbe 'dè yúcó gítí có mì Jézù tí Bìndi-Mbíṛì, ta ndâ i ŋìnó náa yí ŋò ndú ta ṛo wó nó gbaànjé-gbaànjé 'dáá gî.
66001003	Mbe 'deke ndâ có mì Mbíṛì nó ji ndâ 'duù a mbe tó pá. Ndâ 'duù ŋìnó delè mbe 'di ndâ có mì Mbíṛì nó, bìndi~ ndú giì kpolo tí ndâ có tí nó mí gbí njembí ndú a ndâ mbe tó pá, tacó o bà bàkà tí mì ndâ i tí nò dooko gî.
66001004	Ŋìnó a ye tí Jòvánì ká kû cú wáràgà tí nó ji yo tí ndâ mbe kû kili ta ṛe mì Bìndi-Mbíṛì tí ndâ bàndò vô-nje~só gbí ndâ to Ásìyà: Ye kû 'deke tí ye ji Mbíṛì tí nó náa yí kpónó kuu tí~, yí sàà ká kuu tí~, yí delè wúnò kèjì nó máa, yí 'ví bàkà nambeè mì wó ji yo, yí delè 'ví si yo 'ví dú ta 'dê njembí yo. Ye kû 'deke tí ye ji ndâ bèṛi tí nó vô-nje~só mbe se mí kùṛo Mbíṛì pí jàlàmbà mì wó nó máa, ndú bàkà nambeè mì ndú ji yo, ndú delè 'ví si yo 'ví dù ta tó njembí yo.
66001005	Ye delè kû 'deke tí ye ji Jézù tí Bìndi-Mbíṛì, tí mbe 'dè yúcó gítí Mbíṛì ta njembí wó gbaànjé, tí kpédélé 'duù mbe 'vala ndí wó 'do gbí muu 'dú wó, tí 'duù tí nó mbe kû zogo ndâ kpo-kpò gba muu to tí nó nó, máa, yí 'ví bàkà nambeè ji yo, yí delè 'ví si yo 'ví dù ta 'dê njembí yo. À ùlù yí tí mbe zè ndoo nìkì maa, delè tí mbe njaanga miṛi ndoo 'do gbí ndâ vò i mì ndoo ta bà caka ndâ vò i mì ndoo ta mbelè wó.
66001006	Yí delè giì bàkà ndoo tí ndâ bòò-gba mì Mbíṛì, tí ndâ bu-Mbíṛì mì Mbíṛì mì wó tí Bu wó. À ùlù Jézù tí gba tí to tí nó á kpòò ya tí~! Go-i-tí-nò.
66001007	Yo kpolo tí yo máa yí kpónó-kpónó kèjì co gbí kùlù mù. Ndâ 'duù 'dáá gî bà ŋò bà gì yí ta ṛo ndú gî. Ndâ 'duù tí nò táánò mbe cu yí ta 'doò nó, ta ndâ ŋa ndâ 'duù muu to tí nó 'dáá gî bà nì nikalaká ta ngo-ṛo tà ṛo ndú tacó tí wó. Ŋìnò a yúcó! Go-i-tí-nò.
66001008	Kòcò Mbe tí ndoo tí Mbíṛì énó máa; «Ye tí Mbíṛì a kpédélé i, ye delè a ndòngbú i. Ye kpónó kuu tí~, ye táánò sàà kuu tí~, ye delè wúnò kèjì. Ye a mbe bàkà ndâ i 'dáá gî.»
66001009	Ŋìnó a ye tí Jòvánì tí ná'vindí yo, náa ndoo ta ndoo gbí mbugo, ndoo ta ndoo a ndâ bòò-gba mì Mbíṛì, ndoo ta ndoo delè gbí bà zèè njembí ndoo gbí bà kònò sé'i ta ṛè mì Jézù. Àá táánò ya ta ye gí gbí zàà tí 'bí to mbe le mí gbí u ngo náa à kû nì mítí~ a Pátìmòsì, á muu bà ma có mì Mbíṛì, delè muu bà 'dè yúcó gítí Bìndi-Mbíṛì.
66001010	À ta o tí nò a Ṛi bà tègàṛà ṛè Mbíṛì, bìndi~ Bèṛi-mì-Mbíṛì bà-i-nò giì gì gí muu ye. Bìndi~ ye giì 'di kòcò 'duù kû 'dè có kapí ye ta kòcò wó ngéé gí yaà go gbí mòngò nô.
66001011	Kòcò 'duù tí nò kû 'dè có ji ye énó máa, «Cu ndâ i tí no náa wò kèjì gí bà ŋò ndú no mí gbí wáràgà, wàa wò 'ví tuu ji ndâ mbe kû kili ta ṛè mì Bìndi-Mbíṛì gbí ndâ gbata vô-nje~só gbí to Ásìyà Éfàsù, Sìmírínà, Pèrègàmúmù, Tìyàtírà, Sàràdísì, Fìlàdélífìyà ta Làwòdésìyà.»
66001012	Ye mâ giì 'vìsì tí ye tacó bà bà ŋò 'duù tí nò mbe kû 'dè có ji ye nò, ye giì ŋò a ndâ i náa à kû sè kùpò mí nje ndú vô-nje~só, náa à bàkà ndú 'do tí dâ'bì.
66001013	Bìndi~ ye giì ŋò 'bí i go 'duù nó, yuu njà bòngo wùrù-wùrù yee tí ngìì-ngíí kò wó to, bìndi~ yí giì eṛe gbímbí wó ta wú'dè dâ'bì, kû ṛò tíyò gbí òkò ndâ i bà seke kùpò tí nò.
66001014	Se muu wó ce go 'vì 'bì. Njì ṛo wó kû zìì go ngba wu.
66001015	Ndâ kpázà kò wó tí to go ngbàṛà mbe 'do tà wu náa à toṛo bètí 'do tí~ gî, bìndi~ gbí kòcò wó go wo ngo tí cùù-cùù.
66001016	Yí giì zèè mì 'bì wó ŋìnó gbí kù'bì nó a ndâ yii vô-nje~só. Njà sìzò ta nje~ sósò'ô kû giì co 'do gbí nje wó gí sè. Bìndi~ gbí ṛo wó kû giì tòngbaà go bà tòngbaà mì ṛi ta ṛi gbúrú.
66001017	Ye mâ giì ŋò yí, ye giì 'va tí ye to kùṛo wó tí mê ye. Yí bà-i-nò giì tee 'bì wó ŋìnó gbí kù'bì nó mítí ye, bìndi~ yí giì 'dè có ji ye énó máa, «Cì gúku lá! Ye a ṛèngbó ndâ i, ye delè a ndòngbú ndâ i.
66001018	Ye kpónó a wu ye, ye táánò cì gî, káa ye kpónó 'vala ndi ye 'do gbí ku gî. Ye bà ci ndi ye káká'i wálá. Wotí bá cì ndâ i a i 'bì ye. Wotí bà njaanga, ta bà nè njekèjì 'bá mì ndâ ku a i 'bì ye.»
66001019	'Duù tí nò giì 'dè có ji ye máa, «Cu ndâ i ŋìnó náa wò ŋò kpónó nó, ta ndâ i ŋìnó kèjì gí bà bàkà tí nó mí to.
66001020	Káa à má gítí gbí có kóó gítí ndâ yii tí nó vô-nje~só, náa wò ŋò ndú kpátù 'bì ye ŋìnó gbí kù'bì, ta ndâ i bà seke ndâ kùpò tí nó náa a bàkà 'do tí dâ'bì náa wò ŋò nó, ndâ yii tí nó vô-nje~só nó a ndâ basìlì mì ndâ 'duù tí nó mbe kû kili ta ṛè mì Bìndi-Mbíṛì mítí ndâ bàndò vô-nje~só gbí to Ásìyà nô. Bìndi~ ndâ i bà seke ndâ kùpò tí nó vô-nje~só nó a ndâ 'duù tí nó mbe kû kili mítí ndâ bàndò vô-nje~só gbí to Ásìyà nô.»
66002001	«Cu wáràgà ji basìlì mì ndâ 'duù tí nó mbe kû kili ta ṛè mì Bìndi-Mbíṛì gbí gbata Éfàsù nô. 'Dè có ji yí, máa, kòcò ye tí 'duù tí nó mbe kû zèè ndâ yii vô-nje~só mí kpátù 'bì wó ŋìnó gbí kù'bì, mbe kû nò nó gbí òkò ndâ i bà seke ndâ kùpò tí nó vô-nje~só náa à bàkà ndú 'do tí ndâ dâ'bì nó, máa,
66002002	‹Ye ŋò ndâ nèté mì lo ni gî, ye ŋò bà ka wu'o mì lo ni gî, ye ŋò bà zèè njembí lo ta kôndi o tí nó gî. Ye ŋò ni gî maa, có mì lo bà toko ta có mì ndâ vò 'duù wálá; ye delè giì ŋò ni gî máa, wò tala ndâ 'duù tí nó mbe kû bàkà tí ndú tí ndâ mbe ma có mì Mbíṛì nó, káa wò giì 'de ndú tí ndâ mbe 'véṛè gî.
66002003	Ye ŋò ni gî máa wò kû kònò sé'i gbí mbugo muu ye, káa wò jee tàkò ye mí to lá.
66002004	« ‹Káa có mì ye gítí lo a ŋìnó maa, wò kpónó zè ye nìkì go kpédélé bà zè ye mì lo táánò nó lá.
66002005	Koṛo muu lo gítí tà kpalà to tí nó náa wò pasuluku á 'do tí~ nó gi! 'Vìsì muu lo 'do tí ndâ vò i mì lo gî, wàa wò 'ví bàkà ndâ kpédélé nèté mì lo táánò nô. Wò má 'vìsì muu lo 'do tí ndâ vò i mì lo lá, ye kpónó-kpónó bà gì gí mì lo kà, bìndi~ ye bà ja i bà sè kùpò mì lo 'do tí bàndò mì wó gî.
66002006	Káa tó i mì lo a ŋìnô: Wò kû sogo ndâ ŋa cè bà bàkà i mì ndâ 'duù mì 'dakò tí nó tí Nìkòláwù nó jé ká go bà sogo ndú mì ye.
66002007	« ‹Tù bà 'di có má kuu tí muu 'duù, si yí 'ví 'di có tí nó náa Bèṛi-mì-Mbíṛì kû 'dè ji ndâ mbe kû kili ta ṛè mì Bìndi-Mbíṛì máa, ye bà kù ndo ŋa mû tí nó mbe kû je 'válá á gbí njí mì Mbíṛì nó tí i-zó-zò ji 'duù ŋìnó mbe kpò muu vò i gî, nô.› »
66002008	«Cu wáràgà ji basìlì mì ndâ mbe kû kili ta ṛè mì Bìndi-Mbíṛì gbí gbata Sìmírínà. 'Dè có ji yí, máa, ŋìnó a kòcò ye tí 'duù tí nó tí ṛèngbó ndâ i, delè tí ndòngbú ndâ i nô, 'duù tí nó táánò mbe cì gî, káa yí giì 'vala ndi wó 'do gbí muu'dú wó gî nô.
66002009	‹Ye ŋò mbugo tí lo ni gî, ye delè giì ŋò ndâ i-yê tí nó, náa à kû me mítí lo nó gî. Kpêtí ká énò wò me mbe yê kùṛo Mbíṛì lá! Ye 'di ndâ vò có tí nó náa ndâ 'duù tí nó mbe kû bàkà tí ndú máa ndâ yì a ndâ Jùdéyà tí ndâ 'duù mì Mbíṛì nó, kû 'dè gítí lo nó gî. Ndâ 'duù tí nò me ndâ Jùdéyà lá; ndú a ndâ vò 'duù sínò mbe kili ta ṛè mì Gba-vò-i.
66002010	Wò 'ví cì gúku tí ndâ vò i tí nó kèjì gítí lo nó lá. Wò 'ví te mí gbí muu lo maa, 'duù mì Gba-vò-i wúnò bà kaa ndâ 'bí 'duù 'do gbí òkò tí yo mí gbí zàà, tacó bà ŋò muu yo. Yo kèjì gí bà mbu ji bà mèèkè'i tí yo ta sìlì muu'bì. Káa yo 'ví tee njembí yo gbí ndâ vò o tí nò mítí ye, à kpêtí má bà ziki yo ká ziki; bìndi~ ye bà je 'válá ŋìnó mbe cee lá nó ji yo gî.
66002011	« ‹Tù bà 'di có má kuu tí muu 'duù, yí 'ví sè tù wó gítí có tí nó náa Bèṛi-mì-Mbíṛì kû 'dè ji ndâ 'duù tí nó mbe kû kili ta ṛè mì Bìndi-Mbíṛì nô. Ndâ mbe kpo muu vò i gí bà cì 'vìlì só wálá.› »
66002012	«Cu wáràgà ji basìlì mì ndâ mbe kû kili ta ṛè mì Bìndi-Mbíṛì gbí gbata Pèrègàmúmù. 'Dè có ji yí máa, kòcò ye tí 'duù tí nó náa ndâ tì njà sìzò mí wó só zì ká zì nó,
66002013	máa, ‹Ye ŋò ni gî, máa, wò kû 'vala gbí gbata tí nó náa Gba-vò-i gèè bè wó mí muu ndâ 'duù me mbè gbí~ gî nô. Káa, ta ndâ ŋa ŋìnò 'dáá gî, wò 'vìsì muu lo 'do tí yúcó lá. Kpêtí ta o tí nó táánò náa à zi ta 'dakò tí nó tí Ándìpàsì, mbe cì ta njembí wó gbaànjé muu ye mí gbí njì ṛo yo gbí gbata tí nó tí bàndò bà te jàlàmbà mì Gba-vò-i nó, wò jé 'boo ye lá.
66002014	« ‹Káa ndâ có gbí muu ye gítí lo me mbè: Ndâ 'bí 'duù mì lo kà kû ṛu a ndi kpokèjì mì 'dakò tí nó táánò ta ṛè wó a Bàláámù, náa yí tùbà ji Bàlákì tí gbolò gba mì ndâ 'duù Móbù máa, yí volo ta muu ndâ 'viì kòtí Ìzìrìyélì, máa ndú zò i-cí-ci náa à bàkà ji ndâ sú mbíṛì, wàa ndú delè 'ví tèṛì gbí bè kpâ-sili sàkàmàà nô.
66002015	Ndâ 'bí 'duù mì lo kà delè kû tè a i gí tàkò có mì 'dakò tí nó tí Nìkòláwù nô.
66002016	'Vìsì muu lo 'do tí ndâ vò i mì lo. Wò má 'vìsì muu lo 'do tí ndâ vò i mì lo lá, ye bà gì kpónó-kpónó gí bà gò ndâ 'duù tí nò ta njà sìzò tí nó gbí nje ye nô.
66002017	« ‹'Duù ŋìnó ta tù bà 'di có kuu tí muu wó nó 'ví 'di có mì Bèṛi náa yí kû 'dè ji ndâ mbe kû kili ta ṛè mì Bìndi-Mbíṛì nô. Ye bà je i-zó-zò tí nó tí mánà náa Mbíṛì ngùù tí i-zó-zò ji 'duù ŋìnó mbe kpò muu ndâ vò i gî nô. Ye delè bà je ó duù náa à cu ngú ṛè mítí~, náa à 'di ṛè tí nò káa 'duù tí nò náa ye bà je ó duù tí nò ji yí nô.› »
66002018	«Cu wáràgà ji basìlì mì ndâ mbe kû kili ta ṛè mì Bìndi-Mbíṛì gbí gbata Tìyàtírà. 'Dè có ji yí, máa, ŋìnó a kòcò ye tí 'Viì-mì-Mbíṛì, tí 'duù tí nó náa njì ṛo wó kû zìì go ngba wu, bìndi~ ndâ kpázà kò wó tí to kû tòngbaà go ngbàṛà tà wu nó ká nô. Kòcò ye ji yí máa,
66002019	‹Ye ŋò ndâ nèté mì lo ni gî, ye ŋò tó bà zè ndâ mbe kû kili ta ṛè mì Bìndi-Mbíṛì mì lo ni gî. Ye ŋò bà tee njembí lo mítí Mbíṛì ni gî, ye ŋò bà konì ndâ 'duù mì lo ni gî, ye ŋò ŋa kôndi bà zèè njembí lo ni gî, ye delè ŋò ni gî, máa, wò kpónó kû bàkà nèté tí kpoò ndii kpédélé ŋìnó sàà á kùṛo nó gî.
66002020	« ‹Káa có mì ye ta wò kuu tí~: Wò kû si niì tí nó tí Jèzàbélà, mbe kû bàkà tí wó tí mbe 'dòkò có mì Mbíṛì, káa yí kû volo muu ndâ bòò mì ye ta bà nìbà bà tèṛì gbí bè-kpâ-sili sàkàmàà, ta bà zò ndâ i ŋìnó náa à bàkà ji ndâ sú mbíṛì nô.
66002021	Ye je o ji Jèzàbélà, máa, yí 'vìsì muu wó 'do tí ndâ ŋa vò kpokèjì bà 'vala ndò tí nò. Káa yí biya bà 'vìsì muu wó gî.
66002022	À má énò, ye kpónó bà te 'bí ŋa gbolò nò'o mbe si yí 'ví dù tí sì; bìndi~ ndâ 'dakò tí nó 'dáá gî mbe zi ngbà ta yí nó bà dù gbí gbolò mbugo, sè~ káa ŋìnó ndú má 'vìsì muu ndú 'do tí ndâ vò i mì ndú gî.
66002023	Ye delè bà si ku 'ví ziki ndâ 'viì mì wó mbe tè gí tàkò có mì wó nò 'dáá gî, tacó wàa, ndâ mbe kû kili ta ṛè mì Bìndi-Mbíṛì 'ví ŋò tí~ ni énó máa, ye a mbe ŋò ndâ kóṛó-koṛo có gbí muu ndâ 'duù, ta ndâ có gbí njembí ndâ 'duù 'dáá gî. Ye delè a mbe ko mboo nèté mì ndâ 'duù 'dáá gî 'vii ta nèté mì ndú.
66002024	« ‹Káa à má gítí sè yo tí ndâ 'duù ŋìnó gbí gbata Tìyàtírà mbe tè gí tàkò có mì Jèzàbélà lá no, yo tí ndâ mbe tala có tí nó náa ndâ 'bí 'duù nì mítí~ a «Có kóó mì Gba-vò-i» nó lá nó, có mì ye ta yo wálá.
66002025	Káa, yo 'ví zèè kpokèjì mì yúcó tí kpoò yee tí o bà gì ye.
66002026	Ye bàkà ndâ 'duù ŋìnó mbe zèè có mì ye kácá-kácá, mbe kû bàkà go có mì ye yee tí ndòngbú~ nó, tí ndâ mbe zogo ndâ ŋa ndâ 'duù me mbè.
66002027	Ye bà je wotí bà kpolo tí ndâ 'duù ji ndú go wotí tí nó náa Bu ye je ji ye nô. Mû-kóṛó-gba mì ndú bà dù a 'vókó liì. Ndú bà ki'viki ndâ mbe kpò có ta 'vókó liì tí nò go bà uuku gbí ndâ putú káṛà ŋìnó mbe baṛaka gî nó mì muu-káṛà.
66002028	Ye delè bà si ndú 'ví tòngbaà go bà tòngbaà mì dôngú.
66002029	« ‹Tù bà 'di có má kuu tí muu 'duù, si yí 'ví 'di có tí náa Bèṛi kû 'dè ji ndâ mbe kû kili ta ṛè mì Bìndi-Mbíṛì, nô.› »
66003001	«Cu wáràgà ji basìlì mì ndâ mbe kû kili ta ṛè mì Bìndi-Mbíṛì gbì gbata Sàràdísì. 'Dè có ji yí, máa, kòcò ye tí 'duù tí nó mbe kû zèè ndâ bèṛi vô-nje~só, ta ndâ yii vô-nje~só nó, énó máa, ‹Ye ŋò ndâ nèté mì lo gî. Ṛè lo kû wu go ṛè wu 'duù, káa à duu wò gî, si bú lo mí sè.
66003002	Ziya 'do tí ṛì, wàa wò 'ví je wotí ji sé'i tí nó mbe dooko ta ku gî nó, tacó ye 'de nèté mì lo kùṛo Mbíṛì mì ye ta bà lê ká tí~.
66003003	À má énò, koṛo muu lo gítí có tí nó táánò náa à 'dè ji wò káa wó giì 'di gî nó, wàa wò 'ví 'vìsì muu lo 'do tí ndâ vò i mì lo. Wò má ziya 'do tí ṛì lá, ye bà gì gítí lo go bà gì mbe ngbà, wò bà ŋò o bà yee ye tí lo wálá.
66003004	Kpêtí ká énò, sè gbí ndáá 'duù ŋìnó mbe gbètèkè bòngo mì ndú ta bètí lá nó ká kpòò kuu mì yo gbí gbata Sàràdísì kà; ze bà nò nó ta ndú ta ó bòngo tí ze, tacó ndú 'vii tí ndâ mbe nò nó ta ye gî.
66003005	Ye bà yuu ó bòngo ji 'duù ŋìnó mbe kpò muu vò i gî nô, ye delè bà toṛo ṛè wó 'do gbí wáràgà mì ndâ 'válá wálá; ye bà 'dè yúcó ta ṛè wó mí kùṛo Bu ye, ye delè bà 'dè yúcó ta ṛè wó mí kùṛo ndâ basìlì mì Bu ye.
66003006	« ‹Tù bà 'di có má kuu tí muu 'duù, yí 'ví sè tù wó gítí có tí nó náa Bèṛi kû 'dè ji ndâ mbe kû kili ta ṛè mì Bìndi-Mbíṛì nô.› »
66003007	«Cu wáràgà ji basìlì mì ndâ mbe kû kili ta ṛè mì Bìndi-Mbíṛì gbí gbata Fìlàdélífìyà. 'Dè có ji yí, máa, ŋìnó a kòcò ye tí 'duù tí nó náa Mbíṛì kaa yí mò gí mì wó tí Mbíṛì gî nô, tí cèe mbe 'dè yúcó, tí 'duù tí nó náa ndâ i-'bá mì Dàvídè tí gbolò gba mì ndâ Ìzìrìyélì 'dáá gî a i kpátù 'bì wó nô; ye má ùnje gítí i gî, mbe ndii muu có mì ye wálá, ye delè má biya i gî, mbe 'vìsì kòcò ye wálá. Kòcò ye ji yí énó máa,
66003008	‹Ye ŋò ndâ nèté mì lo gî. Ye kpónó da kèjì bà gì gí 'bá mì ye ngàkàà ji wò gî; 'bí 'duù mbe da kpeṛè mítí kpokèjì tí nò wálá. Ye ŋò ni gî máa, wotí mì lo me njí'dí, káa ta ndâ ŋa ŋìnò 'dáá gî, wò kû kpolo tí có mì ye, wò delè jé 'boo ṛè ye lá.
66003009	Te mí gbí muu lo máa, à má gítí ndâ 'duù tí nó mbe kû kili ta ṛè mì Gba-vò-i, tí ndâ mbe 'véṛè tí nó mbe kû bàkà tí ndú máa ndâ yì lá a ndâ Jùdéyà káa ndú me ndâ Jùdéyà lá nó, ye bà bàkà ndú 'ví ìṛì ta muungbó ndú ya gí bà zèè kò lo. Tacó wàa, ndú 'ví ŋò tí~ ni énó máa, ye zè wò nìkì ma.
66003010	Ye bà kpolo tí lo gbí ŋa mbugo tí nó kèjì gí bà tè ndâ 'duù muu to tí nó 'dáá gî tacó bá ŋò muu ndú nó, tacó wò kpolo tí có mì ye ta njembí lo gbaànjé.
66003011	Ye kèjì kpónó-kpónó; zèè káa jáá kpokèjì tí nó kpónó kò lo nò, tacó wàa, à 'ví ko ta mboo nèté mì lo ji wò.
66003012	Ye bà bàkà 'duù ŋìnó mbe kpo muu vò i gî nó tí gba-'bá tí 'bá-Mbíṛì mì Mbíṛì mì ye ngbé. Ye bà cu ṛè Mbíṛì mì ye ta ṛè gbata mì Mbíṛì, tí ngú Jèrùzàlémè tí nó bà gì 'do mì Mbíṛì á gbíṛì gí muu to tí nó nó mítí 'duù tí nò, ye delè bà cu ngú ṛè ye mítí 'duù tí nò.
66003013	« ‹'Duù ŋìnó ta tù bà 'di có kuu tí muu wó nó, si yí 'ví 'di có mì Bèṛi náa yí kû 'de ji ndâ mbe kû kili ta ṛè mì Bìndi-Mbíṛì nô.› »
66003014	«Cu wáràgà ji basìlì mì ndâ mbe kû kili ta ṛè mì Bìndi-Mbíṛì gbí gbata Làwòdésìyà. 'Dè có ji yí, máa, ŋìnó a kòcò ye tí Go-i-tí-nò, tí 'duù tí nó ta có mì wó ká gbaànjé, tí cèe yúcó, tí ṛèngbó ndâ i tí nó náa Mbíṛì suu ndú 'dáá gî nô, máa,
66003015	‹Ye ŋò ndâ nèté mì lo gî. Cèṛéṛé nèté tí lo wálá, wò delè me gbà'dá ká lá. Cèṛéṛé nèté kùtàá má tí lo wálá, wàa wò 'ví dù tí gbà'dá, à nìkì ma.
66003016	Káa cèṛéṛé nèté tí lo wálá, káa wò delè me gbà'dá ká lá. Wò a ŋa 'duù ŋìnó ta gbí dìì lo gítí nèté ká máákà'i énô, tacó énò, ye bà mò wò 'do nje nèté mì ye gî.
66003017	Tacó wò kû wu gbí tí lo, máa wò a mbe da i, ndâ i mì lo ma, wò 'deke tí lo lá. Káa wò ŋò ni lá máa, i gbí lo wálá, ta yê ṛo lo tí yê, tí mbe sú ṛo mbe kû nò ta só kùṛo Mbíṛì.
66003018	À má énò, ye kû kpo-gbí-tà-tù lo máa, wò sì dâ'bì ŋìnó tí cèe dâ'bì ta bètí gbí~ wálá nó 'do mì ye, tacó wàa wò 'ví dù tí~ tí mbe i. Wò delè 'ví sì ó bòngo 'do mì ye, tacó bà ngùù ta só lo 'do tí nô, wàa wò 'ví sì yeè 'do mì ye á gítí ṛo lo, tacó wò 'ví zeke ta o.
66003019	« ‹Ye a mbe kû je muu ji ndâ 'duù ŋìnó 'dáá gî náa ye zè ndú nìkì maa nô. À má énò, 'vìsì muu lo 'do tí ndâ vò i mì lo ta njembí lo gbaànjé.
66003020	Sè tù lo! Ye kpónó kû ṛò tíyò njekèjì, kû ku njekèjì. 'Duù ŋìnó mbe 'di kòcò ye, bìndi~ yí 'ví njaanga njekèjì ji ye nó, ye bà ṛì gí tà'i mì wò, bìndi~ ze bà zò i ta yí.
66003021	Ye bà je wotí bà ki tí pí jàlàmbà mì ye ji 'duù ŋìnó mbe kpò muu vò i gî nó, á go ŋìnó náa ye táánò kpò muu vò i gî, káa ze kpónó kû ki tí pí jàlàmbà mì Bu ye ta yí nô.
66003022	« ‹Tù bà 'di có má kuu tí muu 'duù, si yí 'ví 'di có tí nó náa Bèṛi kû 'dè ji ndâ mbe kû kili ta ṛè mì Bìndi-Mbíṛì nô.› »
66004001	Ye mâ giì zeke'o gí yaà, ye giì ŋò njekèjì njaanga tí gbíṛì, bìndi~ ye giì 'di kòcò 'duù tí nó náa ye 'di sàà kùṛo gî nó kû 'dè có ji ye ta gbí kòcò wó go gbí mòngò nó, máa, «Yèè ndi lo gàà gí yaà, wàa ye 'ví tùbà ndâ i tí nó kèjì gí bà bàkà tí á bìndi ŋìnó nó ji wò.»
66004002	Ngé bìndi bà 'di kòcò 'duù tí nò, Bèṛi-mì-Mbíṛì giì gì gí muu ye, bìndi~ ye giì ŋò jàlàmbà gbíṛì ta 'duù ta gbíṛo wó kû tòngbaà go mee'i nó kû ki tí wó pí~. Ye giì ŋò koge ta ndíví wó bèè go 'do kpâ nó jèlè tí wó 'dee jàlàmbà tí nò gî.
66004004	Ye giì ŋò ndâ 'bí jàlàmbà zi'duù-gbaànjé-nje~nà'ô náa à paka ndú 'dee kpédélé ŋìnó gî, ta ndâ kpo 'duù zi'duù-gbaànjé-nje~nà'ô mbe yuu ndâ nja-njà ó bòngo, ta ndâ tàgíyà náa à bàkà 'do tí dâ'bì ta ndi tí muu ndú, kû ki tí ndú pí ndâ jàlàmbà tí nò zi'duù-gbaànjé-nje~nà'ô nô.
66004005	Ye giì ŋò mù kû ì 'do tí jàlàmbà tí nò gbí uù nô, ye delè giì 'di gbí bà baṛaka i mì ngbàngbàṛì 'do kà. Ye giì ŋò ndâ kùpò vô-nje~só ta wu kû zìì nje ndú tí ndâ bìndi ndâ bèṛi mì Mbíṛì vô-nje~só kùṛo jàlàmbà tí nò.
66004006	Bìndi~ ye giì ŋò 'bí i go kàpá ta ṛo ngo gbí pù~ ngbaṛanga láŋí-láŋí-láŋí kùṛo jàlàmbà tí nô. Ndâ 'bí ŋa i nà'ô go ndâ nò nó, ta ṛo ndú yè kùṛo ndú ta kapí ndú gî, giì paka 'dee jàlàmbà tí nò gbí uù nò gî.
66004007	Kpédélé i gbí òkò tí ndâ i tí nò nà'ô nò go siingiì nô, 'bí~ giì je a kózò tí dì mò'dú, bà ta'ô ŋìnó giì je a gbíṛo 'duù mítí wó, bà nà'ô ŋìnó giì je a kózò tí gàànà mbe kû o gbí pípìṛi.
66004008	Gbèe i gbí òkò tí ndâ i tí nò nà'ô mbe kû 'vala nò, kù a ndâ mbî vô-nje~gbaànjé, ta ndâ njì ṛo wó yè gbí ndâ mbî wó nò 'dáá gî co sè, có tà'i. Nèté mì ndú a bà dù kû ùlù Mbíṛì too yé, ta ṛi, máa, «Tó 'duù, Tó 'duù, Mbe tí ze tí Mbíṛì mì ze tí mbe bàkà ndâ i 'dáá gî a Tó 'duù. Yí táánò sàà kuu tí~, yí kpónó kuu tí~, yí delè kèjì!»
66004009	Ta o tí nó náa ndâ i tí nó nà'ô go ndâ nò nó má kû ùlù, ta ba te duù, ta bà 'dè nìkì maa ji 'duù tí nó mbe kû 'vala ká dúú bà ya tí~ mbe kû ki tí wó pí jàlàmbà nó,
66004010	ndâ kpo 'duù tí nó zi'duù-gbaànjé-nje~nà'ô mbe kû ki tí ndú pí ndâ jàlàmbà tí nó zi'duù-gbaànjé-nje~nà'ô mbe jèlè yí 'dee gî nó, kû oloko 'do pí ndâ jàlàmbà mì ndú gí to kùṛo 'duù tí nó pí jàlàmbà mbe kû 'vala ká dúú bà ya tí~ nó, kû te duù mítí wó ta bà jaka ndâ tàgíyà mì ndú 'do tí muu ndú kaa mí kùṛo wó kû 'deke ta tí ndú ji yí máa,
66004011	«Ákoo Mbe tí ze tí Mbíṛì mì ze; wò 'vii tí 'duù bà ùlù gî, wò 'vii tí 'duù bà tègàṛà wò gî, wò 'vii tí 'duù bà je gba ji wò gî, tacó a wò táánò ká suu ndâ i 'dáá gî; ndâ i 'dáá gî kû dù 'do gbí có mì lo.»
66005001	Ye mâ giì zeke'o, ye giì ŋò 'dakò tí nó mbe ki tí wó pí jàlàmbà nó zèè wáràgà náa à cu i co gbí~, delè có kapí~, náa à nanaka nje~ ta sù tí ndâ bàndò vô-nje~só mí 'bì wó ŋìnó tí kù'bì.
66005002	Ye delè giì ŋò 'bí basìlì ta wotí tí wó kû 'vee 'vé ta kòcò wó ngéé gí yaà, máa, «A 'di ká 'vii tí mbe jaka ndâ sù tí nó náa à nanaka ta nje wáràgà tí nó nó gî, wàa yí 'ví 'deke~?»
66005003	Káa gbèe 'bí 'duù mbe 'do gbíṛì, wàlà mbe 'do muu to tí nó, wàlà mbe 'do tà to tí nó, ta wotí bà njaanga nje wáràgà tí nò tí wó wàa yí 'ví 'deke~ nò, wálá.
66005004	Bìndi~ ye giì wa tàṛo ye ngé ndo gî, tacó gbèe 'duù mbe 'vii tí mbe njaanga nje wáràgà tí nò tí wó wàa yí 'ví 'deke~ nò wálá.
66005005	Káa 'bí kpo 'duù gbaànjé 'do gbí òkò tí ndâ kpo 'duù tí nó zi'duù-gbaànjé-nje~nà'ô nò giì yìì ye, máa, «Wa gbí lá. Ŋò nô; 'bí Siingiì mbe 'do kòtí Júdàà, tí 'viì-gù Dàvídè tí gbolò gba mì ndâ Ìzìrìyélì, mbe kpò nje vò i gî nó, bà aaka ndâ sù tí nó náa à nanaka ta nje wáràgà tí nò tí ndâ bàndò vô-nje~só nó wàa~ yí 'ví 'deke wáràgà tí nò gî.»
66005006	Ye mâ giì zeke'o gbí òkò tí ndâ jàlàmbà ta ndâ nò tí nó nà'ô nó, ta ndâ kpo 'duù tí nó zi'duù-gbaànjé-nje~nà'ô mbe se jàlàmbà 'dee gî nó, ye giì ŋò 'Viì-rómbo kû ṛò tíyò gbí uù goòlá à zi yí gî nó ta ndâ 'de vô-nje~só, giì je ndâ ṛo vô-nje~só tí muu wó; ndâ ṛo tí nò vô-nje~só tí muu wó nò a ndâ bèṛi tí nó vô-nje~só náa yí tuu ndú cee muu to tí nó 'dáá gî nô.
66005007	'Viì-rómbo giì ya gí kùṛo, bìndi~ yí giì te wáràgà tí nó náa 'duù tí nó mbe kû ki tí wó pí jàlàmbà nó zèè mí 'bì wó ŋìnó tí kù'bì nô.
66005008	'Viì-rómbo mâ giì te wáràgà tí nò gî, ndâ nò tí nó nà'ô ta ndâ kpo 'duù tí nó zi'duù-gbaànjé-nje~nà'ô mbe se jàlàmbà 'dee gî nó, giì kucuku muungbó ndú 'dáá gî mí to kùṛo wó, ta ndâ kùndi, ta ndâ ká'i bà gbo ngûwu dì náa à me 'do tí dâ'bì, tí ndâ i bà 'deke tí ndâ mbe kili ta ṛè mì Bìndi-Mbíṛì ji Mbíṛì, á 'bì ndú,
66005009	kû cè ta ngú cè máa, «Wò 'vii tí mbe te wáràgà, wàa wò 'ví aaka ndâ sù 'do nje~ gî nò gî, tacó à waa táánò a mbelè lo tí i bà sì muu ndâ ŋa ndâ 'duù gbaànjé-gbaànjé muu to tí nó gbaànjé-gbaànjé 'dáá gî ji Mbíṛì.
66005010	Mbelè lo bàkà ndâ 'duù tí ndâ bòò-gba mì Mbíṛì gî, mbelè lo bàkà ndâ 'duù tí ndâ bu-Mbíṛì mì Mbíṛì gî, mbelè lo delè bà bàkà ndâ 'duù tí ndâ gba muu to tí nó gî.»
66005011	Káa si ye kû zeke ndâ i tí nò, ye giì ŋò ndâ basìlì me mbè go tùmèṛè tì jèlè ndâ nò tí nò nà'ô, ta ndâ kpo 'duù tí nò zi'duù-gbaànjé-nje~nà'ô mbe se jàlàmbà 'dee gbóó gî nô, ye giì 'di kòcò ndâ basìlì tí nò
66005012	kû cè cè ta kòcò ndú ngéé gí yaà, máa, «'Viì-rómbo tí nó náa àá táánò zi yí nó 'vii tí 'duù bà je gba, ta ndâ kpo-kpò i, ji yí gî, yí 'vii tí 'duù bà je bà 'di gbí-o, ta wotí, ji yí gî, yí 'vii tí 'duù bà te duù mítí wó gî, yí 'vii tí 'duù bà ùlù yí gî, yí 'vii tí 'duù bà tègàṛà yí gî.»
66005013	Bìndi~ ye giì 'di kòcò ndâ i mbe kû 'vala tà ngo 'dáá gî, ta ndâ i mbe kû 'vala gbíṛì, ta ndâ i mbe kû muu to tí nó 'dáá gî, ta ndâ i mbe kû 'vala tà to 'dáá gî kû 'dè có, máa, «À ùlù 'duù tí nó mbe kû ki tí wó pí jàlàmbà nô, à delè 'ví ùlù 'Viì-rómbo, à te duù mítí ndú, à ùlù ndú á tí ndâ mbe to tí nó á kpòò ya tí~!»
66005014	Bìndi~ ndâ nò tí nó nà'ô nó giì 'dè có, máa, «Go-i-tí-nò.» Ndâ kpo 'duù tí nó zi'duù-gbaànjé-nje~nà'ô nó giì kucuku muungbó ndú mí to, kû ùlù Mbíṛì.
66006001	Ye bà-i-nò giì ŋo 'Viì-rómbo-mì-Mbíṛì aa kpédélé sù tí nó náa à nanaka ta nje wáràgà tí nò nó 'do tí~ gî. Bìndi~ 'bí nò gbaànjé 'do gbí òkò tí ndâ nò tí nó nà'ô mbe kû dù á kùṛo jàlàmbà nó giì tè'é ta gbí kòcò wó kû baṛaka to go i mi ngbàngbàṛì nó, máa, «Gì~!»
66006002	Ye mâ giì zeke'o, ye giì ŋò 'duù ta ganda 'bì wó pí ó jùwádì yee gî. Àá bà-i-nò giì te tàgíyà-gba mítí muu wó, bìndi~ yí giì ya tí mbe kpò muu ndâ mbe kpò ndâ ndú.
66006003	'Viì-rómbo mâ giì ja 'bí sù tí nó náa à nanaka ta nje wáràgà tí nò tí 'bí bàndò nò gî, ye káká'i giì 'di kòcò 'bí nò gbaànjé 'do gbí òkò tí ndâ nò tí nó nà'ô no kû tè'é, máa, «Gì~!»
66006004	Ye mà giì zeke'o, ye giì ŋò 'duù pí 'bí jùwádì mbe bi ngbèè énô yee gî. Àá giì je njà sìzò ji yí, bìndi~ à giì je wotí bà ŋònòkò muu ndâ 'duù, tacó wàa ndú 'ví ziki tí ndú gbí òkò tí ndú, ji yí.
66006005	'Viì-rómbo mâ giì aaka bà ta'ô sù tí nó náa à nanaka ta nje wáràgà tí nò nó gî, ye giì 'di kòcò bà ta'ô nò 'do gbí òkò tí ndâ nò tí nó nà'ô mbe kû ṛò tíyò kùṛo jàlàmbà nó kû tè'é ta kòcò wó ngéé gí yaà máa, «Gì~!» Ye bà-i-nò ngé giì ŋò 'duù zèè i bà 'vii i mí 'bì wó pí béé-bèè jùwádì yee gî.
66006006	Bìndi~ ye giì 'di i go kòcò 'duù nó kû 'dè có gbí òkò tí ndâ nò tí nò nà'ô nò, máa, «'Vii 'visî 'do tí gémè gbaànjé gí tàkò nèté mì gbèe ṛi, bìndi~ wò 'ví 'vii 'visî 'do tí ngaa ta'ô gí tàkò nèté mì gbèe ṛi, káa wò 'ví gàà tí bàà lá, wo delè 'ví gàà tí nèbítì lá.»
66006007	'Viì-rómbo mâ giì aa bà nà'ô sù tí nó náa à nanaka ta nje wáràgà tí nò nó gî, ye giì 'di kòcò bà nà'ô nò 'do gbí òkò tí ndâ nò tí nó nà'ô mbe kû ṛò tíyò kùṛo jàlàmbà nó kû tè'é ta kòcò wó ngéé gí yaà, máa, «Gì~!»
66006008	Ye mâ giì zeke'o, ye giì ŋò 'bí túmbúzù jùwádì ta ṛè 'duù tí nó mbe kû o yí nó a Ku, ta Gùù mì ndâ ku kû ṛu ndi wó; bìndi~ àá giì njèè gbí to tí nó nà'ô, bìndi~ àá giì je wotí bà ziki ndâ 'duù gbí kacì~ gbaànjé ji ndú ta sìzò, ta làngàwìṛí, ta ndâ tende ŋa nò'o, ta ndâ gbù kàzà muu to tí nô.
66006009	'Viì-rómbo mâ giì aa bà vô sù 'do nje wáràgà tí nò gî, ye giì ŋò ndâ 'duù tí nó náa à ziki ndú tacó bà ma có mì Mbíṛì, delè tacó bà zèè có mì Mbíṛì ta njembí ndú gbaànjé nó, á bàndò ku-sòṛò-Mbíṛì á gbíṛì.
66006010	Ndú giì 'deke tí ndú ji Mbíṛì ta kòcò ndú ngéé gí yaà, máa, «Ákoo Gbolò Gba, tí Mbe tí ze, tí tó 'duù, delè tí mbe yúcó, wò bà kèèndè có ku ze ta bà waa có mítí ndâ 'duù tí nó muu to tí nó ta o ngàyi?»
66006011	Bìndi~ àá giì njèè ndâ nja-njà ó bòngo ji ndú, bìndi~ à giì 'dè có ji ndú máa, ndú dù gàà njí'dí yee tí o tí nó náa à mà ziki sè ndâ 'bí ka ndú mbe nèté, ta ndâ ná'vindí ndú, cee kózò gi.
66006012	'Viì-rómbo mâ giì aa bà vô-nje~gbaànjé sù tí nó náa à nanaka ta nje wáràgà tí nò nó gî, to tí nó giì ngaka tí, tí cèe vô ŋa ŋìnô. Bìndi~ ṛo ṛi giì bèè 'díkí-'díkí, ṛo pì giì bi go mbelè.
66006013	Ndâ yii giì dù kû 'duku gí to 'do tàṛì go bà 'dù ndo bàà ta mbìímbî.
66006014	Tàṛì giì paṛaka tí go wáràgà, ndâ kpo-kpò gú, ta ndâ to mbe le ta gbí u ndâ ngo giì yèè ndi ndú 'do tí ndâ bàndò mì ndú 'dáá gî.
66006015	Bìndi~ ye giì ŋò ndâ kpo-kpò gba muu to tí nó, ta ndâ kpo-kpò 'duù, ta ndâ kùṛo gó, ta ndâ mbe ndâ kpo-kpò I, ta ndâ mbe wotí, ndâ i-zógó-zogo, ta ndâ 'duù ŋìnó náa ndú me ndâ i-zógó-zogo lá nó, 'dáá gî kû ngùù tí ndú ta ndi gbí ndâ gùù, delè ta ndi gbí òkò ndâ díí pí ndâ kpo-kpò gú.
66006016	Ye giì 'di kòcò ndú kû 'dè có ji ndâ kpo-kpò gú, máa «Yo 'va tí yo muu ze, wàa yo 'ví ngùù ze 'do tí 'duù tí nó mbe kû ki tí wó pí jàlàmbà nó gî! Yo ngùù ze 'do tí kpo-tàkòcò mì 'Viì-rómbo dele gî,
66006017	tacó ṛi kpo-tàkòcò mì ndú wúnó co gî. Káa wotí bà ṛo tíyò kùṛo ndú tí 'di?»
66007001	Bìndi~ ye giì ŋò ndâ basìlì nà'ô: 'bí~ gbaànjé kû ṛò tíyò mò gí wàá, 'bí mò gí tàbú, 'bí~ mò gí ngbóngbó, bìndi~ 'bí~ mò gí gbí'dè, kû ṛò bà pì pípìṛi 'do tàkò ndâ to tí nò nà'ô nò gí muu to tí nô, tacó wàa, gundiṛi 'ví pì to tí nó lá, gundiṛi 'ví pì kàpá lá, à delè 'ví pì ndâ mû lá.
66007002	Ye mâ giì zeke'o, ye giì ŋò 'bí basìlì kû gì 'do mò gí wàá, ta i bà da mbó mí Mbíṛì tí nó tí wu Mbíṛì nò 'bì wó, bìndi~ yí giì tè'é tí ndâ basìlì tí nó nà'ô náa Mbíṛì je wotí bà voloko gbí ndâ i muu to tí nó, ta ndâ i tà ngo, ji ndú nó ta kòcò wó ngéé gí yaà.
66007003	Yí giì 'dè có ji ndú máa, «Yo 'ví gàà ndâ i muu to tí nó, ta ndâ i tà ngo, ta ndâ mû lá, yee tí o tí nó náa ze má ka mbó mì Mbíṛì mì ndoo mì tìṛo ndâ bòò mì wó gî.»
66007004	Ye delè giì 'di kòcò wó kû 'deke muu ndâ 'duù tí nó náa à 'ví ka mbó mì Mbíṛì mí tìṛo ndú nô; muu ndú 'dáá gî a ndâ 'duù 144,000, 'do gbí òkò tí ŋa ndâ Ìzìrìyélì muu'bì-nje~só 'dáá gî:
66007005	'do gbí òkò tí ndâ 'duù gbí ŋa Júdàà, 12,000, 'do gbí òkò tí ndâ 'duù gbí ŋa Rúbènì, 12,000, 'do gbí òkò tí ndâ 'duù gbí ŋa Gádì, 12,000,
66007006	'do gbí òkò tí ndâ 'duù gbí ŋa Àsérè, 12,000, 'do gbí òkò tí ndâ 'duù gbí ŋa Nàfìtálì, 12,000, 'do gbí òkò tí ndâ 'duù gbí ŋa Mànásè, 12,000,
66007007	'do gbí òkò tí ndâ 'duù gbí ŋa Sìmìyónè, 12,000, 'do gbí òkò tí ndâ 'duù gbí ŋa Lévì, 12,000, 'do gbí òkò tí ndâ 'duù gbí ŋa Ìsàkárà, 12,000,
66007008	'do gbí òkò tí ndâ 'duù gbí ŋa Zèbùlúnì, 12,000, 'do gbí òkò tí ndâ 'duù gbí ŋa Jùzépè, 12,000, 'do gbí òkò tí ndâ 'duù gbí ŋa Bènjàmínò, 12,000.
66007009	Ye mâ giì zeke'o káká'i, ye giì ŋo ndâ 'duù me mbè tí I bà 'déké-'deke lá 'do gbí ŋa ndâ 'duù muu to tí nó tende-tende 'dáá gî, 'dáá ta ó bòngo tí ndú, kû ṛò tíyò jara-jàràà kùṛo ndâ jàlàmbà ta 'Viì-rómbo, 'dáá ta kpâ-lígì á 'bì ndú,
66007010	kû tò kû ta kòcò ndú ngéé gí yaà máa, «'Válá a i mì Mbíṛì mì ndoo á mbe kû ki tí wó pí jàlàmbà nô! 'Válá a i mì 'Viì-rómbo!»
66007011	Ye bà-i-nò giì ŋò ndâ basìlì 'dáá gî kû ṛò tíyò jèlè ndâ kpo 'duù tí nó zi'duù-gbaànjé-nje~nà'ô mbe se 'dee jàlàmbà nó, ta ndâ nò tí nó nà'ô mbe kû ṛò á kùṛo jàlàmbà nó gî. Ndâ basìlì tí nò 'dáá gî giì kucuku muungbó ndú mí to kùṛo jàlàmbà, bìndi~ ndú giì 'buku 'bì ndú mí gbíṛo ndú kû ùlù Mbíṛì,
66007012	máa, «Go-i-tí-nò! Bà ùlù tí, ta bà tòngbaà, ta bà 'di gbí-o, ta bà 'dè nìkì maa, ta bà te duù mítí, ta wotí, ta dì tí, a ndâ i mì Mbíṛì mì ndoo á kpòò ya tí~! Go-i-tí-nò.»
66007013	Bìndi~ 'bí kpo 'duù gbaànjé 'do gbí òkò tí ndâ kpo 'duù tí nó zi'duù-gbaànjé-nje~nà'ô nó giì 'vee ye máa, «Ndâ 'duù tí nó mbe yuu cé-ce bòngo nó a ndâ 'di? Káa ndú gì 'do kòtí 'di?»
66007014	Káa ye giì 'vìsì có ji kpo 'duù tí nò máa, «Wò ŋò ndú ni gî, kpo 'duù.» Káa yí giì 'vìsì có ji ye máa, «Ndâ 'duù tí nò a ndâ 'duù tí nó mbe 'vala 'do gbí ndâ ŋa vò i tí nó náa a bàkà ta ndú nô. À ce ndâ bòngo mì ndú nò a bà caka ndú ta mbelè 'Viì-rómbo.
66007015	Tacó énò, ndú kpónó kuu kùṛo jàlàmbà, kû ùlù Mbíṛì too yé, ta ṛi, á tà'i 'bá-Mbíṛì; káa Mbíṛì tí nó mbe kû ki tí wó pí jàlàmbà nó bà kpolo tí ndú ta bà dù toko ta ndú.
66007016	Go káká'i bà ṛo gbí njì ndú wálá, go ngo káká'i ba dù á tàkòcò ndú wálá, ju ṛi delè káká'i bà doo ndú wálá.
66007017	Tacó 'Viì-rómbo, tí mbe kû ṛò tíyò gbú-gbu kùṛo jàlàmbà, bà dù tí mbe gbà ndú go mbe gbà ndâ bee. Yí delè bà ko ndú ya tí~ gítí ndâ bàndò tí nó náa ngo mbe kû je 'válá kû 'va 'do tí ndú nô. Mbíṛì delè bà kaa ngo-ṛo 'do tà ṛo ndú 'dáá gî gî.»
66008001	'Viì-rómbo mâ giì aa bà vô-nje~só sù tí nó náa à nanaka ta nje wáràgà tí nò nó gî, o giì ṛe gbíṛì déé ta làmbu o ndì-ndì-ndì énô.
66008002	Ye bà-i-nò giì ŋò ndâ basìlì vô-nje~só náa à kaa ndâ mòngò vô-nje~só ji ndú kû ṛò tíyò kùṛo Mbíṛì.
66008003	Bìndi~ 'bí basìlì gbaànjé mbe zèè ká'i bà gbo ngûwu dì, náa à bàkà 'do tí dâ'bì mí 'bì wó, giì co kû ṛò tíyò ṛègbà ku-sòṛò-Mbíṛì náa à bàkà 'do tí dâ'bì delè. Bìndi~ à giì sa dì túkà'i ji yí kû gbo~, tacó wàa, ngûwu dì tí nò 'ví ŋònòkò tí gbí pípìṛi ta gbí kòcò bà 'deke tí ndâ 'duù mì Mbíṛì 'dáá gî mí kùṛo jàlàmbà.
66008004	À dú ká a yúcó, gbí kòcò ndâ 'duù mì Mbíṛì 'dáá gî náa ndú kû 'deke ta tí ndú ji Mbíṛì nò, toko ta ngûwu dì tí nò náa basìlì tí nò gbo mí gbí ku-sòṛò-Mbíṛì nò, giì ya gí kùṛo Mbíṛì gî.
66008005	Basìlì tí nò giì aa njììkì wu 'do gbí ku-sòṛò-Mbíṛì yè ká'i díí gî, yí giì va ta ká'i dì tí nò gí muu to tí nô; 'do bà-i-nò, mù giì dù kû i mélé-mèlè, mélé-mèlè, ngbàngbàṛì kû giì baṛaka i, wo ndâ i kû giì me tí, bìndi~ to kû giì ngaka tí.
66008006	Ye giì ŋò ndâ basìlì tí nò vô-nje~só 'dáá mbe zèè mòngò mí 'bì ndú nó 'viindi tí ndú 'dáá gítí gítí bà o ndâ mòngò mì ndú gî.
66008007	Kpédélé basìlì mâ giì o mòngò mì wó, ndâ njì guṛu ta wu, ŋònòkò ta mbelè, giì 'bìtà bà nì 'do gbíṛì gí to; 'bí kacì to, ta kacì ndâ mû giì doo ságálágáá gî, ta ndâ 've mbílì mbe kù mí muu to tí nó delè giì doo 'dáá gî.
66008008	'Bí basìlì mâ giì o mòngò mì wó, 'bí i go gbolò gú nó giì kèṛè 'do gbíṛì ta wu kû zìì tí~ 'vìlì-'vìlì, giì 'va tí bùdùù á tà kàpá. Kè'bí ngo gbí pù giì 'vìsì tí tí mbelè,
66008009	ndâ 'bí i mbe kû 'vala tà ngo giì mìì gî, ndâ 'bí gbâ á ṛo ngo giì ki'viki gî.
66008010	Bà ta'ô basìlì mâ giì o mòngò mì wó, 'bí gbolò yii ta wu kû zìì tí~ go wu nje kùpò nó giì kèṛè 'do gbíṛì 'va tí tà ndâ ngo gbí pù, ta tà ndâ ngo muu ndâ ngo á tí kacì to.
66008011	Ṛè yii tí nò a Ṛéjóló bìndi~ ndâ ngo gbí kacì to tí nò giì me juù go ṛéjóló. Ndâ mbe njù ndâ ngo tí nò me mbè giì mìì gî.
66008012	Bà nà'ô basìlì mâ giì o mòngò mì wó, 'bí kacì ṛi, ta 'bí kacì pì giì ba gî, tí ndâ 'bí yii delè giì baṛaka gî, ngba ṛi giì dù yee ká tí i go ṛi-'dê'o, bìndi~ ngba pì, ta ngba ndâ yii ta bèbìlì giì dù yee ká tí i go o bá co dôngú.
66008013	Ye mâ giì zeke'o, ye giì ŋò gàànà kû o co ngéé gbíṛì yaà kà; ye giì 'di kòcò wó kû wa gbí máa, «Vò i, vò i, vò i kèjì gítí ndâ mbe kû 'vala muu to tí nó ta o bà wa gbí mì ndâ mòngò tì nó náa ndâ basìlì tí nó ta'ô nó kpónó-kpónó kèjì gí bà o nô.»
66009001	Bà vô basìlì mâ giì o mòngò mì wó, ye giì ŋò yii tí nó mbe 'va tí to 'do gbíṛì nô, à je i bà njaanga nje gùù tí nó ta ndòngbú tà~ wálá nó ji yí.
66009002	Yí mâ giì njaanga nje gùù tí nò, ngûwu giì pì 'do gbí~ gí sè go ngûwu gbolò guù, tí ŋa ŋìnó náa ṛo ṛi giì 'di ta ngûwu gbí pípìṛi gî.
66009003	Ye mâ giì zeke'o, ye giì ŋò ndâ kòṛòngbò kû oloko gí to 'do gbí ngûwu tí nò. Sé gbí bà ṛo 'duù mì ndâ kòṛòngbò tí nò ká go sé sene.
66009004	Mbíṛì giì 'dè có ji ndú máa, ndú 'ví zò mbílì lá, ndú 'ví zò ndâ kpâ-mû lá, ndú delè 'ví zò njí mì ndâ 'duù lá; ndú 'ví ya ká gítí ndâ 'duù tí nó náa à ka mbó mì Mbíṛì mí tìṛo ndú lá nô;
66009005	máa ndú 'ví pèèmbí ndâ 'duù ta sé tì ndú go sé sene nò ta pì vô, káa ndú 'ví zi ku lá.
66009006	Ndâ 'duù tí nò bà pà ku gbí ndâ pì tí nò kèjì vô nò go bà pà mbátáá, wàa yí 'ví mìì ndâ yì gî, káa ndú bà 'de yí wálá; ndú bà wa bà mìì ndú mì ku ta ngo-ṛo ndú, káa ku bà ì ngèlè 'do tí ndú gî.
66009007	Ndâ kòṛòngbò tí nò je a kózò tí ndâ jùwádì mbe kû ù bà ya gí gbí gó, ta ndâ i bà te mítí muu ndâ gba náa à bàkà 'do tí dâ'bì tí muu ndú; gbíṛo ndú giì dù go gbíṛo ndâ 'duù nô;
66009008	se muu ndú go se muu ndâ niì, bìndi~ njì tì ndú go njì tì ndâ siingiì,
66009009	kélè giì dù gbí njembí ndú kpàngbàndàà, go kpâ-liì tí nó náa ndâ àsìkérì kû yuu mí gbí njembí ndú ta o gó nô, wo gbí mbíṛì ndí gbí go wo tí ndâ jùwádì mbe kû ja ndâ àsìkérì ya tí~ gí bà gó.
66009010	Ndâ sílì ndú go gbò sene; sé gbí bà na 'duù mì ndú tí~ kû bàkà a pì vô.
66009011	Gbolò gba mì ndâ kòṛòngbò tí nò a basìlì mbe kû dù gbí gùù tí nó ta ndòngbú tà~ wálá nô. Ṛè wó ta có mì ndâ Jùdéyà a Àbàdónì, à ta có Ìgìrígì a Àpòlìyónì, (gbí~ máa, Mbe voloko gbí i).
66009012	Bà kpédélé vò i kpónó cee gî, káa yo dù ká jé, ndâ 'bí vò i sósò'ô kèjì.
66009013	Bà vô-nje~gbaànjé basìlì mâ giì o mòngò mì wó, ye giì 'di kòcò 'duù kû 'dè có 'do gbí ku-sòṛò-Mbíṛì tí nó náa à bàkà 'do tí dâ'bì á kùṛo Mbíṛì nó
66009014	ji basìlì tí nò máa, «Njaanga wú 'do tí ndâ basìlì tí nò nà'ô náa à eṛe ndú mí tàbè'dè gbolò ngo tí nó tí Yùfìrétè nó gî.»
66009015	Bìndi~ àá giì njaanga ndâ basìlì tí nò nà'ô náa àá táánò zèè ndú kû ù ta ndoò, ta pì, ta ṛi, ta o tí nó náa Mbíṛì ci nó gí bà ziki ndâ 'duù me mbè muu to tí nó nó gî.
66009016	Ye giì 'di kòcò 'duù kû 'deke muu ndâ àsìkérì mbe kû nò ta jùwádì yee tí 200,000,000.
66009017	Ye giì ŋò ndâ jùwádì tí nò, ta ndâ àsìkérì tí nò mbe kû o ndú nó go ndâ i gbí ṛiì nô. Ndâ àsìkérì tí nò leke mí njembí ndú a ndâ kpâ-liì ta mbó gbí ndú ŋónókó-ŋònòkò: bà ndâ 'bí to tí ndú bí-bi, bà ndâ 'bí~ go 'vì mbòló, bìndi~ ndâ 'bí~ go ngbù bàálùwá; muu ndâ jùwádì tí nò go muu ndâ siingiì; wu, ta ngûwu, giì je mbúlùwu, kû co 'do gbí nje ndú.
66009018	Ŋìnó a wu, giì je ngûwu, giì je mbúlùwu, ndâ i tí nò ta'ô mbe co 'do gbí nje ndâ jùwádì tí nò nò giì mìì ndâ 'duù muu to tí nó tí vò.
66009019	Tacó wotí mì ndâ jùwádì a i gbí nje ndú, ta sílì ndú; ndâ sílì ndú go ndâ kpoo ta muu ká nje ndú, náa ndú kû bàkà ta sé'i mítí ndâ 'duù.
66009020	Sè ndâ 'duù tí nó muu to tí nó, náa ndâ i tí nò ta'ô nò ziki ndú lá nó a ndâ 'duù ŋìnó mbe dù zùkùù gítí có bà ùlù ndâ vo-vò bààcì, ta ndâ sú mbíṛì mì ndú náa ndú bàkà ta 'bì ndú 'do tí ndâ i go dâ'bì, ta ngbàṛà, ta yú liì, ta díí, ta mû, mbe zeke'o lá, mbe 'di có lá, delè mbe nò nó lá nó, lá.
66009021	Ndú dù zùkùù gítí có bà zi ku mì ndú, ta có bà bàkà ndâ i-yeè mì ndú, ta bà bàkà bangbaya mì ndú, ta bà ngbà i mì ndú, lá.
66010001	Ye bà-i-nò giì ŋò 'bí basìlì ta dì ká gbí wó náa kùlù mù yiiga yí gî kû gì 'do gbíṛì, ta 'bí i kû tòngbaà tí muu wó zìnì-zìnì-zìnì go ndíví koge, gbíṛo wó kû tòngbaà go ṛi, ndâ kò wó bi go wu.
66010002	Yí zèè mí 'bì wó a làmbu wáràgà náa à njaanga gî. Yí giì 'dò kò wó ŋìnó gbí kù'bì nó mí tà ngo, bìndi~ yí giì 'dò ŋìnó gbí gàlì nó mí tì gú.
66010003	Yí mâ giì tò kû ta gbí kòcò wó go gbí bà ṛengà mì siingiì nó, ndâ ngbàngbàṛì tí nó vô-nje~só nó giì 'dè kòcò gí tàkò kû mì wó nò.
66010004	Ye mâ giì bàkà có bà cu kòcò ndâ ngbàngbàṛì tí nò mì gbí wáràgà, ye giì 'di kòcò 'duù kû 'dè có ji ye 'do gbíṛì, maa, «Kpolo tí có tí nò náa ndâ ngbàngbàṛì tí nò vô-nje~só 'dè nò tí có kóó mí gbí njembí lo. Cu mí gbí wáràgà lá.»
66010005	Ye mâ giì zeke'o bìndi bà 'di kòcò 'duù tí nò, ye giì ŋò basìlì tí nó mbe ṛò tíyò ta kò wó ŋìnó gbí kù'bì tà ngo nó, ta ŋìnó gbí gàlì tì gú nó tù 'bì wó kù'bì gí yaà,
66010006	kû see ta tí wó ji Mbíṛì mbe suu gbíṛì, ta to, ta ndâ kpo-kpò ngo, ta ndâ i 'dáá gî, máa, «O kpónó cee gî!
66010007	Káa ta o tí nó náa bà vô-nje~só basìlì bà o mòngò mì wó nó bà dù a o bà gì Mbíṛì gí bà bàkà go có kóó mì wó náa yí táánò 'dè ji ndâ bòò mì wó, tí ndâ mbe 'dòkò có mì wó tí Mbíṛì nô.»
66010008	Bìndi~ ye giì 'di kòcò 'duù tí nó mbe 'dè có ji ye 'do gbíṛì nó kû 'dè có ji ye káká'i máa, «Ya gí bà je wáràgà tí nò náa basìlì tí nò mbe 'dò 'bí kò wó mì tà ngo, bìndi~ 'bí~ mí tì gú nó, i gbí~ mí 'bì wó nò.»
66010009	Ye mâ giì 'di có tí nò, ye giì ya gí mì basìlì tí nò, bìndi~ ye giì 'dè có ji yí máa yí je wáràgà tí nò ji ye. Káa yí giì 'vìsì có ji ye máa, «Je~, wàa wò 'ví zò~; àá bà me líkí gbí nje lo go lí, káa àá bà me juù gbí yì lo.»
66010010	Ye bà-i-nò giì je wáràgà tí nò 'do 'bì basìlì tí nò, ye mâ giì zò~, à giì me líkí gbí nje ye go lí, káa ye mâ giì miṛi~, à giì me juù gbí yì ye.
66010011	Bìndi~ à giì 'dè có ji ye máa, «Wò 'ví ma có mì Mbíṛì káká'i gítí ndâ 'duù me mbè, ta ndâ ŋa ndâ 'duù me mbè, ta ndâ ŋa ndâ nje có, ta ndâ kpo-kpò gba muu to tí nô.»
66011001	À giì ki mbílì mí 'bì ye, bìndi~ à giì tuu ta ye, máa, «Ya gí bà 'vii ta 'bá-Mbíṛì, ta gbí ku-sòṛò-Mbíṛì, giì je ndâ 'duù tí nó mbe kû 'deke tí ndú ji Mbíṛì tà'i 'bá-Mbíṛì kà nó.
66011002	Káa wò 'ví 'vii ṛùkàtiì sè lá, tacó à si ji ndâ 'duù ŋìnó mbe ŋò dúú kpokèjì bà bàkà nambeè ta Mbíṛì ni lá nó tí ŋìndi ndú gî, tacó ndú bà dù kû da nó gbí gbata mì Mbíṛì ta pì zi'duù-só-nje~só.
66011003	Káa ye kèjì gí bà je wotí ji ndâ mbe 'dè yúcó mì ye sósò'ô nó, wàa ndú 'ví yuu zì bòngo bà gee ku, kû ma ta có ji ndú ta ndâ sili gbí ndâ pì tí nò.»
66011004	Ndâ mbe 'dè yúcó tí nò sósò'ô nò a ndâ mû-mbâ tí nó sósò'ô, ta ndâ kùpò tí nó sósò'ô ta wu kû zìì á nje ndú mbe kû ṛò tíyò kùṛo Mbe to tí nó nô.
66011005	À gbí nje ndú a wu mbe mìì ndâ ku'dì tí ndâ mbe kû pèè ta bà bàkà vò i ta ndú, 'duù má bàkà vò i ta ndú, 'duù tí nò a kánjí ku.
66011006	À tí ndú a wotí bà ṛò bà nì mù ta o tí nó náa ndú má kû ma có mì Mbíṛì nô, à delè tí ndú a wotí bà 'vìsì ngo tí mbelè, ta wotí bà te ndâ vo-vò tende ŋa njì nò'o mítí ndâ 'duù muu to tí nó ta o tí nó náa à má nìkì tí ndú gî.
66011007	Ndâ mbe 'dè yúcó tí nò sósò'ô nò má cee ta nèté bà ma có mì ndú gî, kàzà tí nó mbe kû 'vala gbí gùù tí nó ta ndòngbú tà~ wálá nó bà lu ta gó gítí ndú, yí bà kpònje ndú gî, yí bà ziki ndú,
66011008	bìndi~ yí bà si ku ndú mítí kpokèjì gbí gbata tí nó náa àá táánò gbì Mbe tí ndú mítí njèèkpè mû gbí~, náa ndâ mbe kû 'dè-kòcò ta wotí mì Bèṛi kû nì mítí~ ta ndâ 'bí o a Sòdómà, ta ndâ 'bí o a Másìrì nô.
66011009	Ndâ tende ŋa ndâ 'duù muu to tí nó 'dáá gî bà biya ku ndú mí sè, ndú bà dù kû zeke ku ndú ta sili ta'ô kû ya gí gbí bà nà'ô sili.
66011010	Tàkòcò ndâ 'duù muu to tí nó bà peteke gítí có bà cì ndâ mbe ma có mì Mbíṛì sósò'ô nò ta ŋa~ wálá. Ndâ 'duù bà wunda ndâ i-nambeè gbí òkò tí ndú ta líkí có bà cì ndú nò, tacó ndú táánò a sògo gbímbí ndâ 'duù muu to tí nô.
66011011	Káa bìndi ndâ sili tí nò ta'ô mbe kû ya gí gbí bà nà'ô sili nò, Mbíṛì giì je woò ji ndú, bìndi~ ndú só giì a gí yaà kû nò nó. Gúku giì bàkà ndâ mbe ŋò ndú ngé ndii gî.
66011012	Ndú giì 'di kòcò 'duù kû tè'é tí ndú ta kòcò wó ngéé gí yaà 'do gbíṛì, máa, «Yo gì gí kàá!» Ndú bà-i-nò giì njè nó gbí njì ṛo ndâ ku'dì tí ndú kû ya gí gbíṛì co gbí kùlù mù.
66011013	Ta o tí nò náa ndâ mbe ma có mì Mbíṛì sósò'ô nò kû ya gí gbíṛì nò, to giì ngaka tí, tí vò ŋa ŋìnó náa ndâ 'bá giì ki'viki me mbè gbí gbata mì Mbíṛì. Bà ngaka tí mì to nò giì mìì ndâ 'duù 7,000. Gúku giì bàkà sè ndâ wu 'duù gbí gbata 'dáá gî ngé ndii gî, bìndi~ ndú giì ùlù Mbíṛì á gbíṛì.
66011014	Bà só vò i kpónó ndii gî, káa bà ta'ô vò i kpónó-kpónó kèjì.
66011015	Bà vô-nje~só basìlì tí ndòngbú~ mâ giì o mòngò mì wó, ye giì 'di kòcò ndâ 'duù kû 'dè có ta kòcò ndú ngéé gí yaà gbíṛì, máa, «Gba tí to tí nó kpónó a ndâ Mbe tí ndoo tí Mbíṛì ta Bìndi wó tí Mbíṛì; yí tí Mbíṛì bà dù tí gba ká kpòò ya tí~.»
66011016	Bìndi~ ye giì ŋò ndâ kpo 'duù tí nó zi'duù-gbaànjé-nje~nà'ô mbe se ta jàlàmbà 'dee Mbíṛì gî nó kucuku muungbó ndú 'dáá mí to kùṛo Mbíṛì kû ùlù yí,
66011017	máa, «Ze 'dè nìkì ma ji wò Mbe tí ze Mbíṛì, tí mbe bàkà ndâ i 'dáá gî; wò táánò sàà kuu tí~, wò delè kpónó kuu tí~, tacó wò kpónó le bèṛè mì lo gî, wò 'bìtà bà dù tí gba gî.
66011018	Ndâ 'duù muu to tí nó táánò kû ba ta bà mbè wò gî, káa ṛi kpo-tàkòcò mì lo kpónó co gî, ṛi bà waa ngbàngà mì ndâ ku; ta ṛi bà ko mboo nèté mì ndâ mbe ma có mì lo, ta ndâ tó 'duù mì lo, ta ndâ mbe tègàṛà ṛè lo, ndâ kpo 'duù ta ndâ 'viì; ta ṛi bà mìì ndâ mbe mìì ndâ 'duù muu to tí nó co gî.»
66011019	Ye mâ giì zeke'o gí yaà, ye giì ŋò njekèjì 'bá-Mbíṛì á gbíṛì ngàà; ye delè giì ŋò gbùúkuṛu tí nó náa, ndâ díí tí nó náa à cu có gítí bà toko nambeè mì Mbíṛì ta ndâ 'duù mítí ndú kû dù gbí~ nó kuu tà'i yaà kà; mù giì dù kû ì mélé-mèlè, ngbàngbàṛì kû giì baṛaka i, to kû giì ngaka tí, bìndi~ njì guṛu kû giì di gí to 'do tàṛì.
66012001	'Bí gbolò i-seṛè náa ye giì ŋò mbe co mí gbíṛì a 'bí niì mbe gala ṛi tí bòngo mítí wó, ta tàgíyà-gba náa à bàkà 'do tí ndâ yii muu'bì-nje~só tí muu wó; yí giì 'dò ndâ kò wó mí pí pì,
66012002	kû mèlè-mélè ta gó-káyì.
66012003	'Bí gbolò i-seṛè káká'i náa ye giì ŋò mbe co mì gbíṛì a 'bí ŋa bí-bi gbù kàzà mbe je kózò tí kàzàngo, ta ndâ muu wó vô-nje~só ta ndâ 'de wó muu'bì, ta ndâ tàgíyà-gba vô-nje~só tí ndâ muu wó.
66012004	Gbù kàzà tí nò giì mèṛèkè ndâ yii ta sílì wó 'do gbíṛì gí to cúú-cu-cù. Bìndi~ yí giì ṛò tíyò kùṛo niì tí nò náa 'viì kû mi tí wó nò, tacó wàa à káa póó bà tè 'viì tí nò, yí 'ví zò yí ngé gî.
66012005	Niì tí nò giì jò a 'viì-'dakò náa yí bà dù tí mbe zogo ndâ 'duù muu to tí nó 'dáá gî ta wotí. Káa à káa póó bà tè 'viì tí nò, àá giì ṛa yí 'do tí nawu wó ya tí~ ji Mbíṛì pí jàlàmbà mì wó gî.
66012006	Niì tí nò bà-i-nò giì fa ta ngèlè bìndi bà tè 'viì 'do tí wó ya gí gbí kángáá nga ngoò, gí bà dù tí bàndò náa Mbíṛì 'viindi~ sàà tacó wàa à 'ví kpolo tí wó mítí~ ta sili 1,260 gî.
66012007	Ye mâ giì zeke'o, ye giì ŋò gó tanga gbí òkò tí ndâ basìlì mì Mìkélè tí kùṛo ndâ basìlì mì Mbíṛì, ta ndâ basìlì mì gbù kàzà tí nó mbe je kózò tí kàzàngo nó gî.
66012008	Káa gó mâ giì kpò ndâ gbù kàzà tí nò ta ndâ basìlì mì wó gbíṛì gî, bàndò bà dù ndú gbíṛì káká'i giì dù lá.
66012009	Bìndi~ à giì 'va gbù kàzà tí nò, tí ká gùlù kpoo tí nó, Vò-'duù-tí-nò delè tí Mbe-wàtà, mbe kû eendi ndâ 'duù muu to tí nó 'dáá gî nó 'do gbíṛì gí to. À mâ giì 'va yí 'do gbíṛì gí to gî, à giì 'vaka ndâ basìlì mì wó 'dáá gî gí tàkò wó.
66012010	Bìndi~ ye giì 'di kòcò 'duù kû 'dè có ta kòcò wó ngéé gí yaà gbíṛì, máa, «Ndâ 'válá, ta wotí, ta bà zèè to mì Mbíṛì mì ndoo, ta wotí bà zogo to mì Bìndi Mbíṛì kpónó gì gî, tacó à 'va mbe kû kpì ngbàngà tí ndâ ná'vindí ndoo, co gbí ṛi, co gbí bèbìlì waa lá, kùṛo Mbíṛì mí ndoo nó, mí to gî.
66012011	Ndâ ná'vindí ndoo co gbí ŋò Mbe-wàtà ta wotí mì mbelè 'Viì-rómbo, delè 'do gbí bà ma yúcó, ta bà ùnje mì ndú gítí ku.
66012012	Ákoo gbíṛì, ta yo tí ndâ mbe kû 'vala gbíṛì, yo dù ta tàkòcò yo pétékè'i! Ákoo ndâ to ta ngo, vò i 'de yo ŋìndi yo gî, tacó Vò-'duù-tí-nò gì gítí yo ta kpo-tàkòcò gî, tacó yí ŋò ni gî máa, sè o mì yì me njí'dí gî.»
66012013	Gbù kàzà tí nò mbe je kózò tí kàzàngo nò mâ giì ŋò ni gî máa à 'va yì 'do gbíṛì gí to gî, yí giì 'bìtà bà pà ba tí nawu 'viì-'dakò tí nó mbe fa ngèlè 'do tí wó ya gí gbí kángáá nga ngoò táánò nô.
66012014	Káa Mbíṛì giì wu ndâ kpo mbî sósò'ô go mbî gàànà nó ji niì tí nò, bìndi~ yí giì o 'do tí gùlù kpoo tí nò ya gí bàndò bà dù yí gbí kángáá nga ngoò wàa à 'ví kû kpolo tí wó ta ndoò ta'ô ta pì vô-nje~gbaànjé pí~, too o tí nò.
66012015	Káa gùlù kpoo tí nò giì ga ngo me gbolò go ngo gbí pù nó kû ì ngèlè gí tàkò niì tí nò, wàa ngo tí nò 'ví te niì tí nò gî.
66012016	Káa to giì konì niì tí nò, ta bà njù ngo tí nò náa gbù kàzà tí nò ga nò 'dáá gî.
66012017	Tàkòcò gbù kàzà tí nò bà-i-nò giì kpolo gítí niì tí nò, bìndi~ yí giì tè sè ndâ 'bí 'viì mì niì tí nò ŋìnó mbe kû 'di có mì Mbíṛì, mbe kû 'de yúcó gítí Jézù nó, ta gó.
66012018	Bìndi~ yí giì ṛò tíyò pí njì ngoò tì kàpá.
66013001	Ye mâ giì zeke'o, ye giì ŋò 'bí kàzà kû co 'do tà ngo ta ndâ muu wó vô-nje~só, ta ndâ 'de wó muu'bì, ta ndâ tàgíyà nje ndâ 'de wó, ta ndâ vò ṛè náa à cu gítí Mbíṛì mítí ndâ muu wó.
66013002	Kàzà tí nò náa ye ŋò yí nò je a kózò tí móṛò. Ndâ kpázà wó giì me kpo-kpò go kpázà bèlá, bìndi~ nje wó go nje mbííngà. Gbù kàzà tí nó mbe je kózò tí kàzàngo nó bà-i-nò giì le bèṛè-gba mì wó ji kàzà tí nò mbe co 'do tà ngo nò; yí giì ki yí mí pí jàlàmbà mì wó, bìndi~ yí giì je wotí bà dù tí gba ji yí me gbolò.
66013003	Ye mâ gî zeke'o, ye giì ŋò 'bí ŋa gbolò 'bèè kà tí 'bí muu kàzà tí nó mbe co 'do tà ngo ta ndâ muu wó vô-nje~só nò, bìndi~ ndâ 'duù muu to tí nó 'dáá gî giì kaa kû ṛu ndi kàzà tí nò ta nje ndú 'dèè gî.
66013004	Ndâ 'duù giì ùlù gbù kàzà tí nó mbe je kózò tí kàzàngo nó tacó yí je gba ji kàzà tí nó mbe co 'do tà ngo nó gî, bìndi~ ndú giì ùlù kàzà tí nó mbe co 'do tà ngo nó máa, «A 'di ká bà 'vii tí wó ta yí! A 'di ká bà 'de wotí gítí bà tè yí ta gó!»
66013005	Gbù kàzà tí nó mbe je kózò tí kàzàngo nó giì je wotí bà 'dè ndâ zu có gítí Mbíṛì ji kàzà tí nó mbe co 'do tà ngo nô, yí delè giì je wotí bà dù tí gba ta pì zi'duù-só-nje~só ji yí.
66013006	Kàzà tí nò mbe co 'do tà ngo nò bà-i-nò giì dù kû 'dè ndâ zu có gítí Mbíṛì, ta bàndò bà dù yí, ta ndâ mbe kû 'vala bàndò bà dù yí.
66013007	Gbù kàzà tí nó mbe je kózò tí kàzàngo nó giì ùnje bà tè ndâ 'duù mì Mbíṛì ta gó, ta wotí bà toṛo nje ndú ta to gbí gó, ji kàzà tí nó mbe co 'do tà nô. Yí delè giì bàkà yí tí gba mì ŋa ndâ 'duù gbaànjé-gbaànjé muu to tí nó 'dáá gî.
66013008	Bìndi~ ndâ 'duù ŋìnó muu to tí nó 'dáá gî, náa àá táánò cu ṛè ndú kùṛo bà suu to tí nó mí gbí wáràgà 'válá mì 'Viì-rómbo kùṛo bà zi yí, lá nó, bà ùlù gbù kàzà tí nò.
66013009	Tù bà 'di có má kuu tí muu 'duù, yí 'ví 'di có tí nó, máa,
66013010	«Á má bà zèè 'duù tí zà-za gó, yí 'ví ya tí zà-za gó, 'duù má kû zi ku ta sìzò, à 'ví zì yí ta sìzò» nô. Ŋìnò a có ji ndâ 'duù mì Mbíṛì mbe kû zèè njembí ndú, delè mbe kû tee njembí ndú mítí Mbíṛì ká nò.
66013011	Ye mâ giì zeke'o, ye giì ŋò 'bí kàzà kû co gí sè 'do ta to, ta ndâ 'de tí muu wó sósò'ô go ndâ 'de 'viì-rómbo, káa yí kû wa gbí go i mì gbù kàzà tí nó mbe je kózò tí kàzàngo nó.
66013012	Kàzà tí nò mbe co gí sè 'do tà to nò giì je wotí 'do mì kpédélé kàzà tí nó, kû bàkà ta gba cee to 'dáá gî, kû yòòngò ta ndâ i mbe kû 'vala muu to tí nó, ta ndâ 'duù, kû ùlù kpédélé kàzà tí nò ta gbolò 'bèè kà tí muu wó nô.
66013013	Yí giì dù kû bàkà a ndú tí ndâ kpo-kpò i-seṛè ta ṛè mì kpédélé kàzà tí nò, à kpêtí ká a bà tè'é tí wu 'do gbíṛì gí to, yí kû bàkà mí kùṛo ndâ 'duù.
66013014	Yí giì dù kû bàkà ndâ seṛè ta wotí bà bàkà ndâ seṛè tí nó náa à je ji yí nò, kû ee ta ndi ndâ 'duù cee to 'dáá gî mí kùṛo kpédélé kàzà tí nò. Yí delè kû 'dè có ji ndâ 'duù máa, ndú bàkà 'bí i mbe je cè kózò tí kàzà tí nó náa àá táánò da yí ta njà sìzò tí muu wó káa yí cì lá nó, wàa ndú 'ví ùlù~.
66013015	Àá táánò je ji yí a wotí bà òlò woò 'válá mí gbí i tí nò mbe je cè kózò tí kàzà tí nò, ta wotí bà bàkà i tí nò 'ví 'dè có. Bìndi~ i tí nò giì 'dè có ji ndâ 'duù máa, 'duù ŋìnó mbe biya bà ùlù yì gî nó, à 'ví waa tàkòcò wó gî.
66013016	Yí delè giì 'dè có ji ndâ 'duù 'dáá gî: ndâ 'viì ta ndâ kpo 'duù, ndâ mbe i, ta ndâ mbe yê, ndâ i-zógó-zogo ta ndâ 'duù ŋìnó náa ndú me ndâ i-zógó-zogo lá nó máa, ndâ 'duù 'dáá gî ka mbó mì yì mítí kù'bì mì ndú, káa ndú má ka mítí kù'bì mì ndú lá, ndú 'ví ka mí tìṛo ndú,
66013017	tacó wàa, ndú 'ví mà ta ndâ 'vélè mì ndú, ndú delè 'ví sì ta i 'do mì ndâ 'bí 'duù; gbí có tí nò énó máa, 'duù ŋìnó ta mbó mì kàzà tí nò tí wó wálá nó mà 'vélè lá, yí delè sì i á 'do mì ndâ 'bí 'duù lá. Mbó tí nò a ṛè kàzà tí nò, à delè a mbó mì wó, náa à kû ŋò yí ni tí~.
66013018	Ŋìnò a nèté mì ndâ mbe 'di gbí-o; 'duù ŋìnó ta muu kuu tí wó nó bà 'di gbí mbó mì kàzà tí nò gî, tacó mbó tí nò a ṛè 'duù. Mbó tí nò a 666.
66014001	Ye mâ giì zeke'o, ye giì ŋò 'Viì-rómbo kû ṛò tíyò pí gú Zìyónì ta ndâ 'duù tí nó 144,000 náa à cu ṛè ndú ta Bu wó mì tìṛo ndú nô.
66014002	Ye bà-i-nò giì 'di kòcò 'duù go wo ngo tí cùù-cùù nó kû ṛengà go bà baṛaka i mì ngbàngbàṛì nó gí gbíṛì. Gbí kòcò i tí nó giì jìgì'dì tí gbí tù ye go gbí ndâ kùndi nô.
66014003	Ndâ 'duù tí nò 144,000 ṛò tíyò tù gbíṛo ndú gítí jàlàmbà mì Mbíṛì, ta ndâ nò tí nó nà'ô, ta ndâ kpo 'duù tí nó zi'duù-gbaànjé-nje~nà'ô nó kû cè 'bí ŋa cè náa à ká a ndú tí ndâ 'duù tí nò 144,000 náa Jézù 'vala ndú 'do muu to tí nó gî nó ká ni bà cè~.
66014004	Ndâ 'duù tí nò 144,000 nò a ndâ 'duù tí nó táánò mbe gbètèkè tí ndú ta ndâ niì muu to tí nó lá, tí ndâ ngbutu 'duù mbe ṛu ndi 'Viì-rómbo cee tí ndâ bàndò 'dáá gî nô. 'Viì-rómbo táánò ṛuka ndâ 'duù tí nò 144,000 nò 'do gbí òkò tí sè ndâ 'duù muu to tí nó, tacó wàa ndú 'ví dù go ndâ ngú i gbí njí nó tacó bà ci ji ndâ yì tí 'Viì-rómbo ta Mbíṛì.
66014005	'Bí 'duù jé mbe 'di 'véṛè gbí nje ndâ 'duù tí nò wálá, tacó vò i mì ndú gbaànjé wálá.
66014006	Ye mâ giì zeke'o, ye giì ŋò 'bí basìlì kû ba gbí pípìṛi ngéé yaà kà, kû ma banga ngú có ŋìnó mbe cee lá nó ji ndâ ŋa ndâ 'duù muu to tí nó 'dáá gî, gbí ndâ ŋa ndâ nje có muu to tí nó 'dáá gî, ta kòcò wó ngéé gí yaà,
66014007	máa, «Yo tègàṛà Mbíṛì, yo ùlù yí tí gba, tacó o bà waa có gì gî, yo ùlù yí tí mbe suu ṛì ta to, ta ndâ kàpá, ta ndâ muu ndâ ngo.»
66014008	Ye mâ giì zeke'o, ye giì ŋò 'bí basìlì 'vanda gí tàkò ŋìnó mbe kû ma banga ngú có nô, ye giì 'di kòcò wó kû 'dè có, máa, «À 'bu gî! Gbolò gbata tí nó tí Bàbìlónìyà, náa bà sì ta ndâ vò niì kà kû sa ndâ 'duù muu to tí nó 'dáá gî go bà sa 'duù mì gó pe nó, 'bu gî!»
66014009	Ye mâ giì zeke ndi o, ye giì ŋò bà ta'ô basìlì gí tàkò ndâ ŋìnó náa ye ŋò ndú sósò'ô nô, bìndi~ ye giì 'di kòcò wó kû 'dè có ngéé gí yaà, máa, «Ndâ 'duù tí nó 'dáá gî mbe kû ùlù kàzà tí nó mbe gì 'do tà ngo, delè mbe kû ùlù cè kózò tí wó, ta mbó mì wó tìṛo ndú, delè ta ndâ 'duù ŋìnó ta mbó mì wó tí 'bì ndú nó,
66014010	bà 'dì kpàtà kpo-tàkòcò mì Mbíṛì! Mbíṛì bà bàkà gbolò sé'i mítí ndú ta bà doo ndú ta wu kù kiṛi ŋònòkò ta kpò-kpó-tè-liì mí kùṛo ndâ basìlì ta ndâ 'Viì-rómbo.
66014011	Ngûwu wu bà bàkà sé'i mítí ndú nò bà te gí yaà ká dúú bà ya tí~. Ndòngbú bà kònò sé'i mì ndâ 'duù tí nò mbe kû ùlù kàzà tí nò, delè mbe kû ùlù cè kózò tí wó, ta mbó mì wó tí dìì ndú nó bà dù wálá.»
66014012	Ŋìnó a o bà zèè njembí ndâ 'duù mì Mbíṛì mbe kû kpolo tí ndâ có mì Mbíṛì, delè mbe kû tee njembí ndú mítí Jézù.
66014013	Bìndi~ ye giì 'di kòcò 'duù kû 'dè có gbíṛì, máa, «Cu kòcò ye nó mí to: Ndâ mbe cì ta ṛè mì Mbe tí ndoo, 'do tí kpónó kû ya gí kùṛo, a ndâ mbe tó pá. Kòcò Bèṛi máa, ‹Pá ndú nìkì ngé ndii gî.› Ndú kpónó tèwo ndú 'do tí bà ka wu'o gî, tacó mboo tàkò ndâ tó nèté mì ndú ko tàkò ndú gî.»
66014014	Ye mâ giì zeke'o gí yaà, ye giì ŋò cé-ce kùlù mù, bìndi~ ye giì ŋò 'bí 'duù jé go 'Viì-mì-'Dakò nô, kû ki tí wó to ta tàgíyà-gba náa à bàkà 'do tí dâ'bì tí muu wó, bìndi~ yí giì zèè zí sìzò mí 'bì wó gbí cé-ce kùlù mù tí nò.
66014015	Ye bà-i-nò giì ŋò 'bí basìlì co 'do tà'i 'bá-Mbíṛì kû 'dè có ta kòcò wó ngéé gí yaà ji 'duù tí nò mbe kû ki tí wó pí cé-ce kùlù mù nò, máa, «O bà kili ndâ i 'do gbí njí kpónó gì gî; ya ta sìzò mì lo nò gí bà kili ndâ i 'do gbí njí, tacó ndâ i gbí ndâ njí muu to tí nó yù cee gî.»
66014016	Tacó énò, 'duù tí nò mbe kû ki tí wó pí cé-ce kùlù mù nò giì kili ndâ i 'do gbí ndâ njí muu to tí nó 'dáá gî ta sìzò mì wó.
66014017	Ye mâ giì zeke'o bìndi ŋìnò, ye giì ŋò 'bí basìlì káká'i co 'do tà'i 'bá-Mbíṛì á gbíṛì ta zí sìzò 'bì wó.
66014018	Bìndi~ ye giì ŋò basìlì tí nó ta wotí bà mìì ndâ i muu to tí nó ta wu tí wó nó co 'do bàndò ku-sòṛò-Mbíṛì, kû 'dè có ji ŋìnó ta zí sìzò 'bì wó nó, máa, «Ya ta sìzò mì lo nò gí bà waaka ndâ ṛí nèbítì tí nó mbe ṛì jù'bù-jù'bù, jù'bù-jù'bù, muu to nó gî, tacó ndâ ṛí nèbítì muu to yù 'dáá gî gî.»
66014019	Basìlì tí nò bà-i-nò giì co gí to, bìndi~ yí giì waaka ndâ yú nèbítì muu to tí nó go có mì ka wó nò 'dáá gî, bìndi~ yí giì kaa ndú 'dáá gî mí gbí gbolò gùù bà pee nèbítì kpo-tàkòcò mì Mbíṛì náa à duu mí sè 'do gbí gbata.
66014020	À mâ giì 'dò ndâ yú nèbítì tí nò, mbelè giì ba pàrú go pù ngo nó ta yendi~ di dê lá; náa à kpêtí káa 'bí ŋa nò mbe me gbolò go ájí nó má kû di gí tìto, à wà yí ngéé tàkòcò wó.
66015001	Ye mâ giì zeke'o gí yaà, ye giì ŋò ndâ 'bí ŋa i seṛè gbíṛì náa nje ye giì 'dèè gítí ndú gî: Ndâ basìlì vô-nje~só, náa Mbíṛì tuu ndú ta ndâ ŋa i vô-nje~só mbe pèè mbí ndâ 'duù gítí ndâ 'duù muu to tí nó, tí ndòngbú kpo-tàkòcò mì wó tí Mbíṛì.
66015002	Ye giì ŋò 'bí i go kàpá ta ṛo ngo gbí pù~ ŋònòkò ta wu ngbáṛángà'i nô. Ye delè giì ŋò ndâ 'duù tí nó mbe kpò nje vò kàzà tí nò gî, mbe ùlù cè kózò tí wó lá, delè mbe si mbó ṛè wó tí có lá nó, kû ṛò tíyò seè kàpá tí nò ta ndâ kùndi náa Mbíṛì je ji ndú 'bì ndú;
66015003	náa ndú kû gbì ta cè kû be ta ṛè Mòze tí bòò mì Mbíṛì, delè kû be ta ṛè 'Viì-rómbo, máa, «Ndâ i mì lo náa wò bàkà ndú a ndâ kpo-kpò i, ta banga tí ndú, Mbe tí ze tí Mbíṛì tí mbe bàkà ndâ i 'dáá gî! Wò a 'duù jáá, ta ndâ có mì lo a ndâ yúcó! Wò a gbolò gba mì ndâ 'duù muu to tí nô!
66015004	Ṛè mbe te duù mítí lo lá a 'di, Mbe tí ze? Ṛe mbe tègàṛà ṛè lo lá a 'di? Tacó à káa wò gbaànjé ká mò tí lo 'do gbí ndâ vò i gî. Ndâ 'duù muu to tí nó 'dáá gî kèjì gí bà ùlù wò, tacó wò tùbà bà waa có mì lo gí sè gî.»
66015005	Ye mâ giì zeke'o bìndi bà ŋò ndâ basìlì tí nò mbe kû cè cè nò, ye giì ŋò njekèjì 'bá-Mbíṛì á gbíṛì ngàà. Ye mâ giì zeke'o ngéé gí bàndò bà dù Mbíṛì tà'i kà,
66015006	ye giì ŋò ndâ basìlì tí nó vô-nje~só náa Mbíṛì tuu ndú ta ndâ njì nò'o vô-nje~só nó kû co gí sè 'do tà'i 'bá-Mbíṛì. Ndú yuu mítí ndú a cèe ndâ cé-ce bòngo mbe kû tòngbaà, bìndi~ ndú giì eṛe dâ'bì mí gbímbí ndú.
66015007	Bìndi~ ye giì ŋò 'bí nò gbaànjé 'do gbí òkò tí ndâ nò tí nó nà'ô mbe kû dù á ṛègbà jàlàmbà mì Mbíṛì nó, kû njèè ndâ 'visî vô-nje~só náa à bàkà ndú 'do tí dâ'bì, yeke ta kpo-tàkòcò mì Mbíṛì tí nó mbe kû 'vala ká dúú bà ya tí~ nó, ji ndâ basìlì tí nò vô-nje~só nò.
66015008	Ngûwu ngba Mbíṛì ta ngûwu wotí tí wó giì yè tà'i 'bá-Mbíṛì tí ŋa ŋìnó náa wotí bà ṛì gí tà'i giì dù tí 'bí 'duù gbaànjé wálá, yee tí o tí nó náa ndòngbú basìlì yee njì nò'o 'do gbí 'visî mì wó gí to gî.
66016001	Ye bà-i-nò giì 'di kòcò 'duù kû 'dè có ta kòcò wó ngéé gí yaà 'do tà 'bá-Mbíṛì ji ndâ basìlì tí nó vô-nje~só mbe zèè ndâ 'visî ndâ njì kpo-tàkòcò mì Mbíṛì mí 'bì ndú nó máa, «Yo ya gí bà va ndâ njí kpo-tàkòcò mì Mbíṛì nò mí muu to.»
66016002	Ye mâ giì zeke'o bìndi bà 'di kòcò 'duù tí nò, ye giì ŋò 'bí basìlì gbaànjé va njì kpo-tàkòcò mì Mbíṛì 'do gbí 'visî mì wó gí muu to. Ndâ njì kpo-tàkòcò mì Mbíṛì náa basìlì tí nò va 'do gbíṛì gí muu to tí nó nò giì daaka ndâ vo-vò kà ta sé gbí ndú ngé ndii gî ta ndi tí ndâ 'duù tí nó mbe ka mbó mì kàzà tí nó ta gbolò 'bèè kà tí muu wó mítí ndú, delè mbe kû ùlù cè kózò tí wó nô.
66016003	Bà só basìlì mâ giì va ndâ njì kpo-tàkòcò mì Mbíṛì 'do gbí 'visî mì wó gí tà kàpá, ṛo ngo gbí pù giì 'vìsì tí tí mbelè go mbelè ku 'duù nô, bìndi~ ndâ i mbe kû 'vala tà kàpá tí nò giì mìì léé gî.
66016004	Bà ta'ô basìlì mâ giì va ndâ njì kpo-tàkòcò mì Mbíṛì 'do gbí 'visî mì wó mí tà ndâ ngo gbí pù, delè mí tà ngo tí ndâ to tí nó náa ngo kû 'va tí ndú nó, ndâ ngo tí nò 'dáá gî giì 'vìsì tí tí mbelè.
66016005	Bìndi~ ye giì 'di kòcò basìlì tí nò kû 'dè có máa, «Wò waa ndâ có mì lo nò dú, wò kpónó kuu tí~, wò delè sàà ká kuu, ákoo Tó 'duù mì Mbíṛì.
66016006	Tacó ndâ vò 'duù mìì ndâ tó 'duù mì Mbíṛì ta ndâ mbe ma có mì Mbíṛì gî. Tacó énò, wò giì waa có mítí ndú ta bà je mbelè ji ndú, wàa ndú 'ví njù~. Ŋìnò a i mbe 'vii ta ndú ká nò.»
66016007	Bìndi~ ye giì 'di kòcò 'duù kû 'dè có gí bàndò ku-sòṛò-Mbíṛì, máa, «Ìyoo, Mbe tí ye Mbíṛì, tí mbe bàkà ndâ i 'dáá gî, wò a mbe yúcó, ndâ wáá-waa có mì lo 'dáá gî delè ká dú.»
66016008	Bà nà'ô basìlì mâ giì va ndâ njì kpo-tàkòcò mì Mbíṛì 'do gbí 'visî mì wó gí ṛo ṛi, Mbíṛì giì si ṛi kû doo ndâ 'duù.
66016009	Gó wu ṛi mâ giì doo ndâ 'duù, ndú giì be Mbíṛì tí mbe je gó mí gbí ṛi. Ndú 'vìsì muu ndú 'do tí ndâ vò i mì ndú gítí bà ùlù Mbíṛì lá.
66016010	Bà vô basìlì mâ giì va ndâ njì kpo-tàkòcò mì Mbíṛì 'do gbí 'visî mì wó mí pí jàlàmbà mì kàzà tí nó ta gbolò 'bèè kà tí muu wó nó, o giì 'di gî, ndâ 'duù giì dù kû zò gbí tì ndú gbí 'dí'di'o,
66016011	kû be Mbíṛì tí nó gbíṛì nó tacó ndâ sé'i, ta ndâ kà tí nó tí ndú nô; ndú 'vìsì muu ndú 'do tí ndâ bà ndâ vò i mì ndú lá.
66016012	Bà vô-nje~gbaànjé basìlì mâ giì va ndâ njì kpo-tàkòcò mì Mbíṛì 'do gbí 'visî mì wó gí tà gbolò ngo tí nó tí Yùfìrétè nó, ngo giì noo 'do gbí pù tó'dó gî, tacó bà 'viindi kpokèjì tacó tí ndâ kpo-kpò gba mbe gí 'do mò gí wàá.
66016013	Bìndi~ ye giì ŋò ndâ 'bí ŋa vo-vò lilí ta'ô, ta cè tí ndú go cè tí ndâ lú nô: 'bí~ gbaànjé kû co 'do gbí nje gbù kàzà tí nó mbe je kózò tí kàzàngo nô, 'bí~ kû co 'do gbí nje kàzà tí nó ta gbolò 'bèè kà tí muu wó nô, bìndi~ 'bí~ 'do gbí nje 'bí sú mbe 'dòkò có mì Mbíṛì.
66016014	Nèté mì ndâ vo-vò lilí tí nò a bà bàkà ndâ seṛè ta bà ya ta muu to kû kili ndâ kpo-kpò gba muu to tí nó 'dáá gî mítí gbèe bàndò kû ù ta ndi o bà tè Mbe tí ndoo ta gó ta o bà co ṛi gbolò o mì Mbíṛì tí mbe bàkà ndâ i 'dáá gî.
66016015	(«Yo kpolo tí yo máa ye wúnò bà gbaaka yo go bà gbaaka 'duù mì mbe ngbà; káa 'duù ŋìnó mbe dù tí zò'o kû kpolo tí ndâ bòngo mì wó, tacó wàa ye má yee gbìṛìngì gî, yí 'ví bàkà i-nô kû nò ta só kùṛo ndâ 'duù 'dáá gî lá nó, a mbe tó pá.»)
66016016	Ndâ vo-vò lilí tí nò ta'ô nò kili ndâ kpo-kpò gba kû ù ta ndi bà co ṛi bà tè Mbíṛì ta gó nò mítí 'bí bàndò náa à kû nì mítí~ gbí nje có Ìbìráyò a Àmàràgèdónì.
66016017	Bà vô-nje~só basìlì mâ giì va ndâ njì kpo-tàkòcò mì Mbíṛì 'do gbí 'visî mì wó gí gbí pípìṛi, ye giì 'di kòcò 'duù kû 'dè có gí bàndò bà dù Mbíṛì á tà'i 'bá-Mbíṛì á gbíṛì máa, «À cee gî.»
66016018	Mù bà-i-nò giì dù kû ì mélé-mèlè, mélé-mèlè, ngbàngbàṛì kû giì baṛaka~, to kû giì ngaka tí ta wotí tí~, tí ŋa ŋìnó náa à jé sàà bàkà tí kùṛo lá.
66016019	Gbolò gbata tí nò giì njèè gbí tí ta'ô, ndâ kpo-kpò gbata mì ndâ 'duù muu to tí nó giì 'bu lèè gî. Bìndi~ Mbíṛì giì yù gàzâ ngbóó ji ndâ 'duù gbí gbolò gbata tí nó tí Bàbìlónìyà nô.
66016020	Bìndi~ ngo giì ò yiiga muu ndâ to tí nó mbe le ta ndi gbí u ndâ ngo nó yìlílíí gî. À káká'i giì ŋò muu ndâ nja-njà gú lá.
66016021	Kpo-kpò njì guṛu giì nì ndâ 'duù tí vò ŋa ŋìnó náa ndú giì dù kû see Mbíṛì tacó ŋa seṛè njì guṛu tí nò mbe nì ndú nò.
66017001	'Bí basìlì gbaànjé 'do gbí òkò tí ndâ basìlì tí nò vô-nje~só mbe zèè ndâ 'visî njì kpo-tàkòcò mì Mbíṛì vô-nje~só nó giì gì gí mì ye, bìndi~ yí giì tè'é tí ye énó máa, «Gì~, wàa ye 'ví tùbà bà waa có mì Mbíṛì mítí niì tí nó tí mbe kili ndâ 'dakò cúú-cu-cù nó ji wò. Niì tí nó mbe kû ki tí wó muu ndâ ngo,
66017002	náa ndâ kpo-kpò gba muu to tí nó 'dáá gî zingbà ta yí gî, náa ndâ 'duù muu to tí nó 'dáá gî sa ta bà dù ta yí go bà sa ta pe nó gî.»
66017003	Basìlì tí nò bà-i-nò giì te ye ta wotí mì Bèṛi ya tí~ gí gbí kángáá nga ngoò. Bìndi~ ye giì ŋò 'bí niì kû o 'bí ŋa nò mbe bí-bi ta ndâ muu wó vô-nje~só, ta ndâ 'de wó muu'bì, náa à cu ndâ ngò gítí Mbíṛì cee tí wó 'dáá gî.
66017004	Niì tí nò giì zaa ta ndâ 'bí ŋa bòngo mbe bi ngbòò énô, yí giì dù jè'bèè gbí dâ'bì, ta ndâ kpo-kpò i-banga yè tí wó gî. Yí giì zèè 'visî náa à bàkà 'do tí dâ'bì yè ta ndâ i-zuù mì wó mbe 'vii ṛo 'bá lá náa yí kili 'do gbí nèté bà kili ndâ 'dakò tí nó mí 'bì wó.
66017005	Bìndi~ à giì cu 'bí ŋa ṛè náa bà 'di gbí~ kpo ndâ 'duù gî mí tìṛo wó, máa, «Bàbìlónìyà tí gbolò gbata, tí nawu ndâ vo-vò niì, ta ndâ i ŋìnó 'dáá gî mbe 'vii ṛè ṛo ndâ 'duù muu to tí nó lá.»
66017006	Bìndi~ ye giì ŋò niì tí nò kû sa ta mbelè ndâ tí 'duù mì Mbíṛì, delè ta mbelè ndâ 'duù tí nó náa à ziki ndú muu có bà 'dè yúcó gítí Jézù nô. Ye mâ giì ŋò niì tí nò, nje ye giì 'dèè gî.
66017007	Káa basìlì tí nó mbe te ye ya tí~ gí gbí kángáá nga ngoò nó giì 'vee ye, máa, «Nje lo 'dèè tacó yè? Ye bà 'dè gbí có kóó mì ndâ niì tí nò, ta kàzà tí nó ta ndâ muu wo vô-nje~só, ta ndâ 'de wo muu'bì, mbe kû te yí nò, ji wò:
66017008	Nò tí nò náa wò ŋò yí nò, táánò sàà kuu tí~, káa yí kpónó wálá, káa yí kèjì gí bà lu'vu gí sè 'do gbí gùù tí nó ta ndòngbú tà~ wálá nó gítí bàndò bà ngbù yí, bìndi~ nje ndâ 'duù tí nó náa àá táánò cu ṛè ndú mí gbí wáràgà 'válá kùṛo bà suu to tí nó lá nó kèjì gí bà 'dèè ta bà ŋò kàzà tí nò gî, tacó yí táánò sàà kuu tí~, káa yí kpónó wálá, káa yí kèjì.
66017009	«A ndâ mbe 'di gbí-o ta ndâ 'duù ŋìnó ta muu tí ndú nó ká bà 'di gbí ŋìnô: Ndâ muu tí nó vô-nje~só nó a ndâ gú tí nó vô-nje~só náa niì tí nò kû ki tí wó pí ndú nô.
66017010	Ndú delè a ndâ kpo-kpò gba tí nó vô-nje~só, náa ndâ 'duù vô 'do gbí òkò tí ndú kpónó a ndâ ku, gbaànjé kpónó kuu gbí gba, káa 'bí ŋìnó káká'i nó gì tí gba kálásê, káa à wúnò má le bèṛè ji yí, yí bà dù gbí gba ká ta làmbu o.
66017011	À má gítí kàzà tí nó náa yí táánò sàà kuu tí~, káa yí kpónó wálá nó, yí a bà vô-nje~ta'ô 'duù mì ndâ kpo-kpò gba tí nó vô-nje~só nô, káa yí kû ya a i gítí bàndò bà ngbù yí.
66017012	«Káa ndâ 'de tí nò muu'bì náa wò ŋò nò, ndú a ndâ kpo-kpò gba muu'bì, náa à le bèṛè ji ndú kálásê, káa ndú bà tù ká tù mí pí jàlàmbà ta ndâ kàzà tí nò.
66017013	Ndâ kpo-kpò gba tí nò muu'bì nò toko có mì ndú gbaànjé, bìndi~ ndú giì kaa gba mì ndú ji kàzà tí nò.
66017014	Ndú kèjì gí bà tè 'Viì-rómbo ta gó, káa 'Viì-rómbo bà co gbí ŋò ndú gî, tacó yí a Mbe-tí-ndâ-mbe-tí-ndâ-'duù, yí delè a Gba-mì-ndâ-kpo-kpò-gba, náa à kû nì mítí ndâ 'duù mì wó a ndâ 'duù tí nó náa Mbíṛì tè'é tí ndú, yí giì cu 'bì wó mítí ndú gî, mbe kû 'di có mì wó ta njembí ndú gbaànjé.»
66017015	Basìlì tí nò mbe te ye ya tí~ gí gbí kángáá nga ngoò nó giì 'dè có ji ye, máa, «Ndâ ngo tí nò náa wò ŋò vò niì tí nò kû ki tí wó muu ndú nò a ndâ tende ŋa ndâ 'duù mbe kû 'dè ndâ ŋa ndâ tende ŋa nje có muu to tí nô.
66017016	Bìndi~ ndâ 'de tí nò muu'bì náa wó ŋò ndú nò, giì je kàzà tí nò, kèjì gí bà sogo niì tí nò tí vò mbe kili ndâ 'dakò nò, ndú kèjì gí bà mèèkè'i tí wó, ndú bà jaka ndâ bòngo 'do tí wó gî, si yí ta só, ndú bà yaka gbí wó go i mì ndâ kàzà, ndú bà doo yí ta wu,
66017017	tacó a Mbíṛì ká cu mí gbí njembí ndú máa ndú toko có mì ndú gbaànjé, wàa ndú 'ví leke ndâ bèṛè mì ndú ji kàzà tí nò yee tí o tí nó náa ndâ i 'dáá gî bàkà tí go có mì Mbíṛì gî.
66017018	Káa niì tí nò náa wò ŋò yí nò a gbolò gbata tí nó mbe gèè bè wó mí muu ndâ kpo-kpò gba muu to tí nó 'dáá gî nô.»
66018001	Ye mâ giì zeke'o bìndi bà ŋò ndâ i tí nó gbí kángáá nga ngoò nó, ye giì ŋò 'bí basìlì ta dì ká gbí wó kû gì ta wotí ká tí wó 'do gbíṛì gí muu to tí nô. Ngba wó giì ngbaṛanga to cee muu to 'dáá gî.
66018002	Yí giì 'dè có ta kòcò wó ngéé gí yaà, máa, «À 'bu gî, gbolò gbata tí nó tí Bàbìlónìyà nó 'bu gî. À 'vìsì tí, tí bàndò bà dù ndâ vo-vò bààcì gî, à 'vìsì tí, tí zàà mì ndâ vo-vò lilí 'dáá gî gî, à 'vìsì tí, tí zàà mì ndâ ŋa ndâ vo-vò nuù ŋìnó náa ndâ 'duù kû sogo ndú nó 'dáá gî gî;
66018003	tacó ndâ ŋa ndâ 'duù muu to tí nó 'dáá gî táánò njù pe gbí ndâ i-gìlìnì mì wó ta go ndú tí wó nò gî, ndâ kpo-kpò gba muu to tí nó 'dáá gî zingbà ta yí gî, ndâ mbe mà 'vélè muu to tí nó 'dáá gî gì tí ndâ mbe kpo-kpò i 'do gbí ndâ kpo-kpò i mì wó.»
66018004	Bìndi~ ye giì 'di kòcò 'duù kû 'dè có 'do gbíṛì, máa, «Yo co gí sè 'do gbí wó gî, ndâ 'duù mì ye! Yo yuu tí yo mí gbí ndâ vò i mì wó lá, tacó yo bà gbo gbí ndâ i tí nò mbe kû pèè mbí wó nò ta ndú;
66018005	tacó pí ndâ vò i mì wó kùṛo Mbíṛì a pí, káa mbí Mbíṛì 'va tí ndâ vò i mì wó gî.
66018006	Yo bàkà ta yí ká a ŋa i tí nó náa yí táánò bàkà ta yo nô, yo ko mboo ndâ i mì wó náa yí táánò bàkà ji yo nó ji yí ta bà~ só, yo ŋònòkò pe mbe me gó ndii ŋìndi wó gî ta bà~ sósò'ô ji yí mí gbí 'visî tí nó náa yí táánò cu ta pe á ji yo nô.
66018007	Yí táánò kû dùlù tí wó, yí táánò gbí dà, à má énò, bàkà gbolò sé'i mítí wó, te ngo ṛo mí tà ṛo wó. Yí táánò kû koṛo có máa, ‹Ye a gba niì, ye pí jàlàmbà, ye me nawù ku lá, ye jé gítí bà wa gbí wálá.›
66018008	Tacó énò, ndâ nò'o mì wó gì 'dáá gbí gbèe ṛi; ndâ vo-vò sé'i, ta bà wa gbí, ta làngàwìṛí, bìndi~ àá kèjì gí bà doo yí ta wu, tacó a wotí ká tí Mbe tí ndoo Mbíṛì tí mbe kû waa có mítí wó.»
66018009	Káa ndâ kpo-kpò gba tí nó muu to tí nó táánò mbe zingbà ta niì tí nò, delè mbe gbo gbí bà dù ta yí gbí dà mì wó gî nó, kèjì gí bà wa gbí ta bà tò kû ta o bà ŋò ngûwu bà doo yí nò,
66018010	ndú bà ṛò janga-jàngá gí ndiì ta gúku gbolò sé'i mì niì tí nò, kû 'deke tí ndú máa, «Ákoo, ákoo gbolò gbata, wò tí Bàbìlónìyà tí gbolò gbata! À gálà nó a bà waa có mítí lo ká nó!»
66018011	Ndâ mbe mà 'vélè muu to tí nó bà wa yí ta ngo ṛo ndú,
66018012	tacó mbe sì 'vélè ndâ dâ'bì, ta ndâ fádà, ta ndâ kpo-kpò i-banga náa à bàkà 'do tí ndâ káráwá mì ndú káká'i wálá; mbe sì 'vélè ndâ banga ó bòngo náa à bàkà 'do tí wú zéngé, ta ndâ mbùlà-mbùlà, ta ndâ bí-bi ŋàlí mì ndú káká'i wálá; mbe sì 'vélè ndâ banga pó kù mû, ta ndâ i-banga náa à bàkà 'do tí tì ya, ta ndâ ŋìnó náa à bàkà 'do tí ndâ mû nó káká'i wálá; mbe sì ndâ tende ŋa liì, ta ndâ banga duù mì ndú káká'i wálá;
66018013	ndâ banga pó i bà ṛò yâ, ta ndâ dì, ta ndâ banga pó bàà, ndâ pe, ndâ bàà bà zó-zò, ndâ njú kô, ta ndâ i kó-ko, ndâ àràbíyà bà ja i, ndâ i-zógó-zogo — ndâ lilí ndâ 'duù — mì ndú káká'i wálá. Ndú bà dù kû 'deke tí ndú gítí gbata tí nò máa,
66018014	«Ndâ banga i tí nó táánò ta go ndú tí lo á ngé ndii gî nó kaa 'do tí lo ya gî, ndâ i-cìkìtí, ta ndâ kpo-kpò i mì lo, ta bà tòngbaà mì lo táánò nó, giṛiki 'do tí lo gî, wò káká'i bà 'de ndi ndú wálá!»
66018015	Ndâ mbe mà 'vélè tí nó táánò mbe kû 'de ndâ kpo-kpò i 'do mì niì tí nò nó, bà ṛò janga-jàngá 'do tí wó gí ndiì ta gúku gbolò sé'i mì wó nò, kû wa gbí, ta bà tò kû ta kòcò ndú ngéé gí yaà, máa,
66018016	«Ákoo, ákoo gbolò gbata tí nó táánò mbe kû yuu ndâ banga ŋa bòngo, mbe kû dù gbí ndâ dâ'bì, ta ndâ kpo-kpò i-banga jé'bé-je'be-jè'bè nó!
66018017	À voloko gbí ndâ kpo-kpò i tí nò gbí ndò o gî.» Káa ndâ mbe kpo-kpò ndâ gbâ 'dáá gî, ta ndâ mbe kû nò 'vélè ta ndâ gbâ, ta ndâ mbe kû bàkà nèté gbí ndâ gbâ 'dáá gî, ta ndâ mbe gò ngo 'dáá gî, bà ṛò me 'dú,
66018018	kû wa gbí ta bà zeke ngûwu tí nò, ta bà 'deke tí ndú máa, «Ṛè 'bí gbata mbe me gbolò ndii gbata tí nò wálá!»
66018019	Ndú bà kaa njú to mí gbí muu ndú ta sé có kû wa ta gbí ta bà 'deke tí ndú ta kòcò ndú ngéé gí yaà, máa, «Ákoo, ákoo gbolò gbata tí nó náa ndâ mbe ndâ kpo-kpò gbâ 'dáá gî táánò 'de i me gbolò 'do gbí wó nó! À gálà nó a mòòkò bìndi wó.»
66018020	«Yo dù ta tàkòcò yo pétékè'i gítí i tí nò mbe 'de yí nò, ndâ 'duù gbíṛì. Yo dù ta tàkòcò yo pétékè'i, ndâ 'duù mì Mbíṛì, ta ndâ mbe nò tú mì Mbíṛì, ta ndâ mbe ma có mì Mbíṛì, tacó Mbíṛì waa có mítí wó á muu yo gî.»
66018021	Ye mâ giì zeke'o, ye giì ŋò 'bí basìlì ta dì gbí wo te 'bí duù mbe me gù go gbolò 'vuù nô, bìndi~ yí giì 'va gí tà kàpá ta wotí, ta bà 'dè có gí tàkò~, máa, «Àá bà 'va gbolò gbata tí nó tí Bàbìlónìyà nó mí to go bà 'va duù tí nò. À káká'i bà ŋò Bàbìlónìyà wálá.
66018022	À káká'i bà 'di gbí ndâ kùndi, ta gbí kòcò ndâ muu-cè, ta gbí ndâ 'de, ta ndâ mòngò, gí kà wálá; à káká'i bà 'de ndâ 'duù ŋìnó ta banga nèté gbí 'bì ndú nò kà wálá, a delè káká'i bà 'di gbí bà no i ta 'vuù gí kà wálá.
66018023	À káká'i gí bà ŋò ngba wu nje tàcu ta bèbìlì gí kà wálá, à delè káká'i bà 'di kòcò ndâ mbe kò ngú niì, ta kòcò ndâ ngú niì gí kà wálá; tacó ndâ mbe mà 'vélè mì lo táánò a ndâ kpo-kpò 'duù muu to tí nô, wò táánò delè kû eendi ndâ 'duù ta ndâ i-bààcì mì lo.
66018024	Wò táánò a bàndò bà ziki ndâ mbe ma có mì Mbíṛì, ta ndâ 'duù mì Mbíṛì, ta ndâ 'duù tí nó 'dáá gî náa àá táánò ziki ndú muu to tí nó nô.»
66019001	Ye giì 'di 'bí i go kòcò ndâ 'duù me mbè nó kû ṛe-ṛe ta bà 'dè có gí gbíṛì máa, «À ùlù Mbíṛì! 'Válá, ta bà tòngbaà, ta wotí a ndâ i mì Mbíṛì mì ndoo,
66019002	tacó yí kû waa có jáá ta yúcó. Yí waa có mítí vò niì tí nó táánò tí mbe kili ndâ 'dakò, mbe volo to tí nó ta ngbà-'dakò gî nó gî. Yí kèèndè mbelè ndâ bòò mì wó tí Mbíṛì ji niì tí nò gî.»
66019003	Ye káká'i giì 'di kòcò ndâ 'duù tí nó kû ṛe-ṛe ta bà 'dè có, máa «À ùlù Mbíṛì! Tacó ngûwu bà doo niì tí nò kû ya gí yaà ká kpòò ya tí~.»
66019004	Bìndi~ ye giì ŋò ndâ kpo 'duù tí nó zi'duù-gbaànjé-nje~nà'ô, ta ndâ nò tí nó nà'ô mbe kû dù á ṛègbà jàlàmbà nó 'buku gbíṛo ndú mí to kû ùlù Mbíṛì pí jàlàmbà máa, «Go-i-tí-nò, à ùlù Mbíṛì!»
66019005	Bìndi~ ye giì 'di kòcò 'duù kû 'dè có 'do pí jàlàmbà máa, «Yo ùlù Mbíṛì mì ndoo, yo tí ndâ bòò mì wó 'dáá gî, yo tí ndâ mbe kû te duù mítí wó 'dáá gî; ndâ kpo 'duù ta ndâ 'viì.»
66019006	Ye káká'i giì 'di i go kòcò ndâ mbè 'duù nó kû nì gí gbí tù ye go wo ngo tí cùù-cùù nô, kû ṛengà go gbí bà baṛaka i mì ngbàngbàṛì nó, kû 'dè có máa, «À ùlù Mbíṛì! Tacó Mbe tí ndoo tí Mbíṛì mì ndoo, tí mbe bàkà ndâ i 'dáá gî nó, kpónó a gba.
66019007	Ndoo dù ta tàkòcò ndoo pétékè'i, ndoo dùlù tí ndoo, ndoo te ṛè wó gí yaà, tacó ṛi bà ko niì mì 'Viì-rómbo co gî. Niì mì wó 'viindi tí wó gî.
66019008	À yuu ji yí a cèe ngbáṛángà bòngo, mbe ce go 'vì 'bì,» (tacó cé-ce bòngo a mbó mì ndâ tó i tí nó náa ndâ 'duù mì Mbíṛì bàkà nô).
66019009	Dì basìlì tí nò giì 'dè có ji ye, máa, «Cu ndâ có tí nó mí to: Ndâ 'duù tí nó náa à tè'é tí ndú gí bà ko niì mì 'Viì-rómbo nó a ndâ mbe tó pá.» Ye mâ giì cu có tí nò gî, basìlì tí nò giì 'dè có ji ye, máa, «Ŋìnò a ndâ yúcó mì Mbíṛì.»
66019010	Bìndi~ ye giì kucuku muungbó ye mí kùṛo basìlì tí nò, tacó wàa ye 'ví ùlù yí, káa yí giì 'dè có ji ye, máa, «Bàkà ŋa i tí nò lá! Ye a ka lo bòò, ye delè a ka ndâ ná'vindí lo bòò go wò mbe kû zèè yúcó mì Jézù. Ùlù Mbíṛì!» Tacó yúcó mì Jézù a i mbe je wotí ji ndâ mbe ma có mì Mbíṛì.
66019011	Ye mâ giì zeke'o, ye giì ŋò njekèjì tàṛì ngàà, bìndi~ ye giì ŋò cé-ce jùwádì kû ṛò tíyò kà. Ṛè 'duù tí nó mbe kû o jùwádì tí nò nó a Jáá, ta 'bí~ a Yúcó, yí kû waa có ta yúcó, yí delè kû gò gó ta ndeṛè.
66019012	Ndâ njì ṛo wó kû zìì gbí kù kélè go ngba wu. Yí giì leke ndâ i-gba me mbè mítí muu wó; bìndi~ àá giì cu 'bí ṛè mí tìṛo wó, náa 'bí 'duù mbe 'di gbí ṛè tí nò wálá, à káa yí.
66019013	Bòngo tí nó náa yí yuu nó bi ta mbelè. Bìndi~ ṛè tí nó náa à kû tè ta é tí wó nó a, «Có-mì-Mbíṛì!»
66019014	Ye giì ŋò ndâ àsìkérì gbíṛì yuu ndâ ngbáṛángà cèe bòngo ólé-ólé kû ko ta tàkò 'duù tí nó pí ndâ cé-ce jùwádì delè.
66019015	Ndâ có gbí nje wó zì go sìzò tí i bà saaka ta ndâ 'duù muu to tí nó, yí bà zogo ndú ta wotí; yí bà 'dò ndâ nèbítì gbí gùù bà pee nèbítì ju kpo-tàkòcò mì Mbíṛì tí mbe bàkà ndâ i 'dáá gî.
66019016	À giì cu ṛè mítí bòngo mì wó 'vii ta gbí lú kò wó, máa, «Gba-mì-ndâ-kpo-kpò-gba, Mbe-tí-ndâ-mbe-tí-ndâ-'duù.»
66019017	Bìndi~ ye giì ŋò 'bí basìlì kû ṛò tíyò muu ṛi kû tè'é tí ndâ nuù mbe kû o có gbí pípìṛi á tàṛì 'dáá gî ta kòcò wó ngéé gí yaà, máa, «Yo gì~, yo kili tacó bà zò gbolò kô-njewu mì Mbíṛì,
66019018	gí bà zò yâ ndâ kpo-kpò gba, ta yâ ndâ gba gó, ta yâ ndâ ngáángbá 'dakò, ta yâ ndâ mbe o ndâ jùwádì, ta yâ jùwádì mì ndú ta yâ ndâ 'duù 'dáá gî: ndâ i-zógó-zogo ta ndâ 'duù ŋìnó náa ndú me ndâ i-zógó-zogo lá, ndâ kpo 'duù ta ndâ 'viì.»
66019019	Ye delè giì ŋò ndâ kàzà tí nó ta gbolò 'bèè kà tìṛo wó nó, ta ndâ kpo-kpò gba muu to tí nó, kili ta ndâ àsìkérì mì ndú tacó bà tè 'duù tí nó mbe kû ki tí wó pí jùwádì nó, ta ndâ àsìkérì mì wó, ta gó.
66019020	Káa gó giì co gbí ŋò ndâ kàzà tí nò ta sú mbe 'dòkò có mì wó tí mbe bàkà ndâ seṛè kû ee ta ndi ndâ 'duù tí nó mbe ka mbó mì kàzà tí nò mí tìṛo ndú, mbe kû ùlù súrà wó nó gî. Bìndi~ àá giì 'vaka ndú sósò'ô tí wu ndú gí tà kàpá wu kpò-kpó-tè-liì mbe kû doo~.
66019021	Bìndi~ 'duù tí nó mbe ki tí wó pí jùwádì nó giì ziki sè ndâ 'duù mì ndú ta sìzò, sìzò tí nó náa yí ziki ta ndú nò gì 'do gbí nje wó; bìndi~ ndâ nuù 'dáá gî giì zò bà yê tí ndú cee mítí ndâ ku ndú.
66020001	Ye mâ giì zeke'o, ye giì ŋò 'bí basìlì kû gì 'do gbíṛì gí to ta i bà njaanga nje gùù tí nó ta ndòngbú tà~ wálá nó, giì je kpùṛù'vù gìnjírì 'bí wó.
66020002	Basìlì tí nò giì zèè gbù kàzà tí nó mbe je kózò tí kàzàngo, tí gùlù kpoo tí nó, tí mbe Vò-'duù-tí-nò, delè tí Gba-wàtà nó, bìndi~ yí giì eṛe yí, tacó wàa yí 'ví dù gbí wú ta ndoò 1,000,
66020003	yí mâ giì eṛe kàzà tí nò gî, yí giì te yí gbí gìnjírì 'va mí gbí gùù tí nó ta ndòngbú tà~ wálá nó, bìndi~ yí giì nè nje gùù ṛítí gí tàkò wó. Tacó wàa, yí 'ví ee ta ndi ndâ 'duù káká'i lá, yee tí o bà cee ndâ ndoò tí nò 1,000 nò, má kózò gî, à 'ví giì njaanga yí 'do gbí wú ta làmbu o njí'dí.
66020004	Ye mâ giì zeke'o, ye giì ŋò ndâ jàlàmbà, ta ndâ 'duù tí nó náa à bàkà ndú tí ndâ mbe waa có nó kû ki tí ndú pí ndâ jàlàmbà tí nò. Ye delè giì ŋò ndâ lilí ndâ 'duù tí nó náa àá táánò saaka miṛi ndú muu to tí nó tacó bà 'dè yúcó gítí Jézù, delè tacó bà ma có mì Mbíṛì, mbe biya bà ùlù kàzà tí nò gî, delè mbe biya bà ùlù cè tí wó gî, mbe ka mbó mì wó mí tìṛo ndú lá, ndú delè ka mítí 'bì ndú lá nô. Ndú 'vala ndi ndú gî, bìndi~ ndú giì dù tí ndâ kpo-kpò gba ta ndâ Bìndi-Mbíṛì ta ndoò 1,000.
66020005	Ŋìnò a kpédélé bà 'vala ndi ndâ ku 'do gbí muu'dú ndú. Sè ndâ 'bí ku 'vala ndi ndú lá, yee tí o bà cee ndâ ndoò tí nò 1,000 nô.
66020006	Ndâ 'duù ŋìnó mbe 'vala ndi ndú 'do gbí muu'dú ndú gbí kpédélé o bà 'vala ndi ndâ ku 'do gbí muu'dú ndú nò, a ndâ mbe tó pá, ndú delè a ndâ tó 'duù, náa wotí bà ziki ndú bà dù tí ku tí nó kèjì káká'i nó wálá. Ndú bà dù tí ndâ bu-Mbíṛì mì Mbíṛì, ndú bà dù tí ndâ bu-Mbíṛì mì Bìndi-Mbíṛì, ndú delè bà dù tí ndâ gba ta ndâ Bìndi-Mbíṛì ta ndoò 1,000.
66020007	Àá bà njaanga kàzà tí nò 'do gbí zàà á bìndi bà cee ndâ ndoò tí nò 1,000 nó.
66020008	Tacó wàa, yí 'ví ya gí bà eendi ndâ 'duù muu to tí nó 'dáá gî; yí delè 'ví ya gí bà kili ndâ 'duù muu to tí nó 'dáá gî, ndâ Gógì ta ndâ Màgógì, go tùmèṛè gítí bà tè Mbíṛì ta gó.
66020009	Ndú giì 'vèè cee muu to tí nó gî, ndú giì se bàndò bà dù ndâ 'duù mì Mbíṛì, tí tó gbata mì Mbíṛì 'dee gî. Káa wu giì nì gítí ndú 'do gbíṛì, wu tí nò giì mìì ndú gî.
66020010	Káa à giì 'va mbe eendi ndâ 'duù gítí gó ta Mbíṛì nò mí tà gbolò wu kpò-kpó-tè-liì tí nó náa á 'vaka ndâ kàzà tí nó ta gbolò 'bèè kà tí muu wó nó, ta sú mbe 'dòkò có mì wó, mí tà~ nô. Ndú bà dù gbí gbolò sé'i kà ta síí gbí~ wálá dúú bà ya tí~.
66020011	Ye mâ giì zeke'o, ye giì ŋò gbolò cé-ce jàlàmbà ta 'duù pí~, bìndi~ ye giì ŋò ndâ to ta tàṛì ta'va 'do kùṛo 'duù tí nò gî, káa ye giì ŋò bàndò tí nó náa ndú ta'va ya gítí~ nó lá.
66020012	Káa ye giì ŋò ndâ ku, ndâ kpo-kpò 'duù, ta ndâ táángbà 'duù kû ṛò tíyò kùṛo jàlàmbà. Àá giì njaanga ndâ 'bí wáràgà, à delè giì njaanga wáràgà mì ndâ 'válá. Bìndi~ à kû giì waa có mítí ndâ ku 'vii ta ndâ ŋa i tí nó náa ndú táánò kû bàkà muu to tí nó, á go có tí nó náa àá táánò cu mí gbí ndâ wáràgà tí nò nô.
66020013	Ye mâ giì zeke'o, ye giì ŋò ndâ 'duù ŋìnó mbe cì mí tà ngo, ta ndâ ku ŋìnó náa à duu ndú dúú-duu nó, 'vala ndi ndú 'dáá gî, bìndi~ à kû giì waa có mítí ndú 'vii ta ndâ i tí nó náa ndú táánò bàkà si ndú tí wu ndú nô.
66020014	Bìndi~ à giì 'vaka ndâ Ku, ta 'Bá mì ndâ ku mí tà gbolò wu kpò-kpó-tè-liì. Gbolò wu tí nò a bà só bà cì ku.
66020015	Káa àá táánò má cu ṛè 'duù mí gbí wáràgà mì ndâ 'válá lá, à kû 'va yí mí gbí gbolò wu kpò-kpó-tè-liì tí nò.
66021001	Ye mâ giì zeke'o ye giì ŋò ngú to, ta ngú tàṛì, tacó ndâ kpédélé to, ta kpédélé tàṛì ta'va gî, ngo delè wálá.
66021002	Ye bà-i-nò giì ŋò ngú Jèrùzàlémè, tí gbolò gbata tí nó náa à kaa mò ji Mbíṛì gî nó, kû gì 'do gbíṛì mì Mbíṛì go ngú niì mbe zaa gî kû ya gí mì 'dakò mì wó nô.
66021003	Bìndi~ ye giì 'di kòcò 'duù kû 'dè có ta kòcò wó ngéé gí yaà pí jàlàmbà, máa, «Ŋò nô, Mbíṛì gì ta 'bá mì wó gí gbí òkò tí ndâ 'duù gî, yí kèjì gí bà 'vala gbí òkò tí ndâ 'duù, ndâ 'duù bà dù tí ndâ 'duù mì wó, bìndi~ yí bà dù tí Mbíṛì mì ndú; yí tí Mbíṛì bà dù ngbé mì ndú ta ndâ 'duù.
66021004	Yí bà dù tí mbe toṛo ngo-ṛo 'do tà ṛo ndâ 'duù; ku káká'i bà dù wálá, ndâ bà tè kô'o, ta bà wa gbí, ta sé'i, káká'i bà dù wálá; tacó ndâ ká i tí nó táánò kùṛo nó ndii ya gî.»
66021005	Bìndi~ 'duù tí nó mbe ki tí wó pí jàlàmbà nó giì 'dè có ji ye máa, «Ŋò ye bàkà ndâ i tí ngú ndú 'dáá gî.» Yí giì 'dè 'bí có ji ye káká'i, máa, «Cu ndâ có tí nô, tacó ndú a ndâ yúcó náa 'duù 'ví tee njembí wó á mítí ndú.»
66021006	'Bí có náa yí giì 'dè ji ye gbí ndò muu ŋìnò énó máa, «À cee gî! Ye a kpédélé'i; ye delè a ndòngbú i, ye a bà 'bìtà ndâ i; ye delè a bà yee nje ndâ i. Ye bà cu ngo ji 'duù ŋìnó ta go ngo tí wó nó 'do bàndò bà 'va ngo 'válá sínò.
66021007	I-nambeè náa ye bà je ji 'duù ŋìnó mbe kpò nje vò i gî nó a bà dù ye tí Mbíṛì mì wó, bìndi~ 'duù tí nò bà dù tí 'viì mì ye.
66021008	Káa, à má gítí ndâ 'duù ŋìnó tí ndâ mbe gúku, mbe biya bà tee njembí ndú mítí Mbíṛì gî, tí ndâ vóló-volo 'duù, ta ndâ mbe zi ku, ta ndâ vo-vò mbe nò vò ndô, ta ndâ mbe yeè, ta ndâ mbe ùlù ndâ sú mbíṛì, giì je ndâ mbe 'véṛè, 'dáá gî, bàndò mì ndú a i gbí gbolò gó wu, ŋìnó bà dù tí bà só bà cì ndú nô.»
66021009	'Bí basìlì gbaànjé 'do gbí òkò tí ndâ basìlì tí nó táánò vô-nje~só mbe vaka ndâ ndòngbú ndâ ŋa njì nò'o nó giì tè'é tí ye, máa, «Gì~, wàa ye 'ví tùbà tí ngú Niì tí nó tí nawù 'Viì-rómbo nó ji wò.»
66021010	Basìlì tí nò bà-i-nò giì te ye ta wotí mì Bèṛi ya tí~ gí pí 'bí njà gú. Bìndi~ yí giì tùbà Jèrùzàlémè tí tó gbata mì Mbíṛì kû gì gí to 'do gbíṛì
66021011	ta ngba Mbíṛì ngbézé-ngbeze-ngbèzè.
66021012	À giì bì gí tàkò~ a gbolò ndùgù mbe me njà ngéé gí yaà ta ndâ njekèjì tí~ muu'bì-nje~só, ta ndâ basìlì kû ù ndâ njekèjì ndùgù tí nò; bìndi~ àá giì cu ṛè ŋa ndâ 'viì mì Ìzìrìyélì muu'bì-nje~só mítí ndâ njekèjì ndùgù tí nò muu'bì-nje~só nò gbaànjé-gbaànjé 'dáá gî.
66021013	Ndâ njekèjì ndùgù ta'ô mò gí ngbóngbó, ta'ô mò gí gbí'dè, ta'ô mò gí wàá, bìndi~ ta'ô mò gí tàbú.
66021014	À sè tà ndùgù gbata tí nò ta ndâ díí muu'bì-nje~só, náa à cu ṛè ndâ tú mì 'Viì-rómbo mítí ndú gbaànjé-gbaànjé 'dáá gî.
66021015	Basìlì tí nò táánò mbe kû 'dè có ta ye nò zèè mí 'bì wó a i bà 'vii i náa à bàkà 'do tí dâ'bì, tacó bà 'vii ta gbí gbata, ta ndâ ndùgù gbata, ta ndâ njekèjì ndùgù gbata.
66021016	Basìlì tí nò mâ giì 'vii cìkii ndùgù, ta còmuu~ có tà'i, ta tà kpalà~ gí yaà, yí giì 'de ndú 'dáá 'vii ká 'vii, 1,500 méyìlì.
66021017	Yí mâ giì 'vii mí su-sú ndùgù go bà 'vii i mì ndâ 'duù nó, à giì gì a sáá 'bì wó 144.
66021018	À bì su-sú ndùgù gbata tí nó ta 'bí ŋa duù ta kútí~ cèkè-cèkè énó, bìndi~ à giì bì ndâ 'bá gbí~ ta 'bí ŋa ngbáṛángà dâ'bì náa à kû zeke'o co gbí~ lu gî.
66021019	À giì ṛègè bà sè ndùgù gbata tí nò ta ndâ banga tende ŋa duù muu'bì-nje~só.
66021021	À giì bàkà ndâ i bà nè ndâ njekèjì ndùgù tí nò 'dáá gî 'do tí 'bí ŋa banga ó duù mbe kpóló-kpolo, gbèe njekèjì ta gbèe kpâ-duù, gbèe njekèjì ta gbèe kpâ-duù. Bìndi~ à giì bàkà ndâ kpokèjì tí nó mbe co gbí u gbata nó 'dáá gî ta cèe dâ'bì náa à kû zeke'o lu gbí~ gî.
66021022	Ye ŋò 'bá-Mbíṛì gbí gbata tí nò lá, tacó ndâ Mbe tí ndoo tí Mbíṛì mbe bàkà ndâ i 'dáá gî, ta 'Viì-rómbo, a ndâ 'bá-Mbíṛì kà.
66021023	Nèté mì ndâ 'duù gbí gbata tí nò ta ngba ṛi wálá, nèté mì ndú delè ta ngba pì wálá, tacó Mbíṛì kû tòngbaà kà, bìndi~ 'Viì-rómbo a kùpò bà tù wu mì ndâ 'duù kà.
66021024	Gbata tí nò bà tòngbaà ji ndâ 'duù muu to tí nó 'dáá gî, bìndi~ ndâ kpo-kpò gba muu to tí nó bà ya gí bà tùbà ndâ i ma mì ndú mí gbí~.
66021025	Ndâ njekèjì ndùgù gbata tí nò bà dù ká nga-ngàà ta ṛi 'dáá gî, o delè jé gí bà bèè kà wálá.
66021026	Ndâ 'duù muu to tí nó bà ya ta ndâ kpo-kpò i mì ndú gí kà.
66021027	'Bí i ŋìnó náa yí me cèe i lá nó gí bà dí kà wálá, 'duù ŋìnó mbe kû bàkà ndâ i-nô, delè tí mbe kû 'dè 'véṛè nó, delè bà 'dò kò wó mí kà wálá. À káa ndâ 'duù ŋìnó náa à cu ṛè ndú mí gbí wáràgà 'válá mì 'Viì-rómbo gî nó ká bà ṛì gí gbí gbata tí nò.
66022001	Bìndi~ basìlì tí nò giì tùbà pù ngo 'válá ta ngo gbí~ ngbáṛángà'i ta ŋa~ wálá kû 'va 'do pí ndâ jàlàmbà mì Mbíṛì, ta jàlàmbà mì 'Viì-rómbo,
66022002	kû ì ngèlè co gbí u gbolò kpokèjì gbí gbata; ndâ mû-'válá sósò'ô giì kù mí tì ngo tí nò, gbaànjé tìto kè'bî, gbaànjé kè'bî. À gbí gbèe mû a ndâ ndo mû muu'bì-nje~só; gbèe mû kû ṛì a ndo mû gbaànjé gbí pì. Ndâ kpâ mì ndâ mû tí nò a yeè tacó tí ndâ ŋa ndâ 'duù muu to tí nó 'dáá gî.
66022003	'Duù ŋìnó náa Mbíṛì ì njà mítí wó gî nó bà dù gbí gbata tí nò gbaànjé wálá, à káa ndâ jàlàmbà mì Mbíṛì, ta jàlàmbà mì 'Viì-rómbo, ta ndâ bòò mì Mbíṛì ká bà dù kû ùlù yí kà.
66022004	Ndâ bòò mì Mbíṛì nò bà ŋò gbíṛo wó, bìndi~ àá bà cu ṛè wó mí tìṛo ndú.
66022005	O bà bèè gbí gbata tí nò káká'i wálá; nèté mì ndâ 'duù kà bà dù ta ngba wu nje kùpò wálá, nèté mì ndú delè bà dù ta ngba ṛi wálá, tacó Mbe tí ndoo tí Mbíṛì bà dù tí ngba'o mì ndú, bìndi~ ndú bà dù tí ndâ gba mbe kû zogo to tí nó dúú bà ya tí~.
66022006	Basìlì tí nò bà-i-nò giì 'dè có ji ye énó máa, «Ndâ có tí nó a ndâ yúcó ta kponje gítí ndú wálá, náa Mbe tí ndoo tí Mbíṛì tí mbe kû je Bèṛi ji ndâ mbe ma có mì wó tuu ta basìlì mì wó, gí bà tùbà ndâ i tí nó kpónó-kpónó kèjì gí bà bàkà tí nó ji ndâ bòò mì wó,
66022007	máa, ‹Wélégí, yo koṛo muu yo, máa, ye kpónó-kpónó kèjì nô.› 'Duù ŋìnó mbe kpolo tí ndâ có mì ndâ mbe 'dòkò có mì Mbíṛì náa à cu mí gbí wáràgà tí nó nó a mbe tó pá.»
66022008	Ye tí Jòvánì a 'duù ŋìnó mbe 'di ndâ có tí nò gî, ye delè ŋò ndâ i tí nò gî. Ye mâ giì 'di ndâ có tí nò 'dáá gî, ye delè mâ giì ŋò ndâ i tí nò 'dáá gî gî, ye giì kucuku muungbó ye mí kùṛo basìlì tí nò mbe tùbà ndâ i tí nò ji ye nò, wàa ye 'ví ùlù yí,
66022009	káa yí giì 'dè có ji ye máa, «Bàkà i tí nò lá! Ye ngbá ká a bòò mì Mbíṛì go yo ta ndâ ná'vindí lo tí nó mbe kû ma có mì Mbíṛì, ta ndâ 'duù ŋìnó 'dáá gî mbe kû kpolo tí ndâ có tí nó náa wò cu mí gbí wáràgà tí nó, nô. À ùlù Mbíṛì.»
66022010	Basìlì tí nò giì 'dè có ji ye káká'i máa, «Nè ndâ có mì Mbíṛì náa à cu mí gbí wáràgà tí nó nó mí gbí kùṛú lá, tacó o dooko gî.
66022011	Si mbe bàkà vò i 'ví ya gí kùṛo ta bà bàkà vò i; si zu 'duù 'ví ya gí kùṛo ta bà dù tí zu 'duù; 'duù ŋìnó jáá kùṛo Mbíṛì nó 'ví ya gí kùṛo ta bà dù tí 'duù jáá kùṛo Mbíṛì; wàa tó 'duù 'ví ya gí kùṛo ta bà tí tó 'duù kùṛo Mbíṛì.»
66022012	«Yo kpolo tí yo máa ye kèjì kpónó-kpónó; ye kèjì ta mboo tàkò ndâ nèté mì yo go ŋìnó náa a tí~ nó ji yo.
66022013	Ye a kpédélé i, ye delè a ndòngbú i; ye a kùṛo tèmè, káa ye delè a ndòngbú tèmè; ye a bà 'bìtà i, káa ye delè a bà yee nje i.»
66022014	Ndâ mbe caka ndâ bòngo mì ndú ngbáṛángà'i a ndâ mbe tó pá, tacó énò, àá mì ndú a yúcó tacó bà zò ndo mû tí nó mbe kû je 'válá ji ndâ 'duù nô, delè tacó tacó wàa ndú 'ví 'de ta kpokèjì bà ṛì gí gbí gbata co tí njekèjì ndùgù.
66022015	À kû dù á sè á kapí ndùgù a ndâ vóló-volo 'duù, ta ndâ mbe yeè, ta ndâ mbe nò vò ndô, ta ndâ mbe zi ku, ta ndâ mbe ùlù ndâ sú mbíṛì, giì je ndâ 'duù ŋìnó 'dáá gî ta go bà bàkà ndâ i ŋìnó mbe 'vii ṛo 'bá lá tí ndú nô.
66022016	«Ye tí Jézù tuu basìlì mì ye ta yúcó tí nò ji yo tí ndâ mbe kû kili ta ṛè ye. Ye a 'viì-gù Dàvídè tí gbolò gba, ye delè a dôngú mbe tòngbaà ta nje yé.»
66022017	Ndâ Bèṛi ta ngú Niì kû tè'é tí máa, «Gì~.» Káa 'duù ŋìnó mbe 'di có tí delè 'ví tè'é Jézù, «Gì~!» Wàa 'duù ŋìnó ta go ngo tí wó nó delè 'ví gì~, si 'duù ŋìnó ta go bà njù ngo tí wó nó 'ví njù ngo tí nó mbe kû je 'válá nó sínò.
66022018	Ye kû ci yo tí ndâ 'duù tí nó mbe 'di ndâ có mì Mbíṛì náa à cu mí gbí wáràgà tí nó nó, máa, 'duù má suu kò mítí 'bí có tí nò, Mbíṛì bà suu kò mítí ndâ njì nò'o tí nó náa à 'dè có gítí ndú gbí wáràgà tí nó nó mítí 'duù tí nò,
66022019	káa 'duù má ne tí 'bí có gbí wáràgà có mì Mbíṛì nó, Mbíṛì bà si 'duù tí nò 'ví zò ndo mû tí nó mbe kû je 'válá ji ndâ 'duù náa à 'dè có gítí~ gbí wáràgà tí nó nó, wálá, Mbíṛì delè bà si 'duù tí nó 'ví ya gí gbí gbata mì wó tí Mbíṛì náa à 'dè có gítí~ gbí wáràgà tí nó nó, wálá.
66022020	'Duù tí nó tí mbe kû 'dè yúcó gítí ndâ i tí nò nó kû 'dè có máa, «Ye kèjì kpónó-kpónó ta kponje gítí~ wálá.» Go-i-tí-nò! Gì~, Mbe tí ye Jézù!
66022021	Ye kû 'deke tí ye máa, Mbe tí ndoo Jézù 'ví bàkà nambeè ji yo 'dáá gî.
