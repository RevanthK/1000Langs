40001001	Tã âfõ-âfõ Yésũ Krístõ rî ạ́ʼbị́yạ́ yí kâ rî rĩʼá nõô. Yésũ rĩʼá kúmú Dạ̃wúdị̃ rî ózõwá ʼî. Gõʼdá Dạ̃wúdị̃ íyíkâ Ãbãrãyámã rî ózõwá ʼî. Ózõwá gólĩyî îtõlé bê Ãbãrãyámã rú sĩ cãlé bũúũ kúmú Dạ̃wúdị̃ rú rî rĩʼá ĩyî õzõ nõô ʼbá yí kâtí.
40001002	Ãbãrãyámã tị̂ Ĩsákã. Gõʼdá Ĩsákã tị̂ íyíkâ Yãkóbã. Gõʼdá Yãkóbã tị̂ íyíkâ Yúdạ̃ yî ậdrúpị̃ lâ yí bê.
40001003	Gõʼdá Yúdạ̃ tị̂ Pẽrézẽ yî Zérã bê, gõʼdá ândrê lâ yî Támã ĩʼdî. Gõʼdá Pẽrézẽ tị̂ íyíkâ Ẽzẽrónẽ. Gõʼdá Ẽzẽrónẽ tị̂ íyíkâ Rámã.
40001004	Gõʼdá Rámã tị̂ íyíkâ Ãmĩnãdábã. Gõʼdá Ãmĩnãdábã tị̂ íyíkâ Nãsónõ. Gõʼdá Nãsónõ tị̂ íyíkâ Sãlãmónã.
40001005	Gõʼdá Sãlãmónã tị̂ íyíkâ Bõʼázã. Gõʼdá Bõʼázã rî ândré íyíkâ Rãhábã. Gõʼdá Bõʼázã tị̂ íyíkâ Óbẽdẽ. Gõʼdá Óbẽdẽ rî ândré íyíkâ Rútạ̃. Gõʼdá Óbẽdẽ tị̂ íyíkâ Yésẽ.
40001006	Gõʼdá Yésẽ tị̂ íyíkâ kúmú Dạ̃wúdị̃. Gõʼdá nĩngá sĩ, ózõwá gólĩyî îtõlé bê kúmú Dạ̃wúdị̃ rú sĩ cãlé bũúũ kậyị̂ gólâ õjílã Ĩsĩrãʼélẽ kâ trõzó âjílí ʼbạ̃drị̃ lídí ʼá Bãbĩlónã ʼálâ rî sĩ rî rĩʼá õzõ nõô rî ʼbá yî tí. Kúmú Dạ̃wúdị̃ tị̂ Sólõmõ. Gõʼdá Sólõmõ rî ândré íyíkâ Ũrị́yạ̃ rî ạ̃yị́zị́ rú bê Bãtẽsébã rî ĩʼdî.
40001007	Gõʼdá Sólõmõ tị̂ íyíkâ Rẽhõbówã. Gõʼdá Rẽhõbówã tị̂ íyíkâ Ãbíjã. Gõʼdá Ãbíjã tị̂ íyíkâ Ásã.
40001008	Gõʼdá Ásã tị̂ íyíkâ Yõsãpátã. Gõʼdá Yõsãpátã tị̂ íyíkâ Yẽhõrámã. Gõʼdá Yẽhõrámã tị̂ íyíkâ Ũzị́yạ̃.
40001009	Gõʼdá Ũzị́yạ̃ lôfõ íyíkâ Yõtámã. Gõʼdá Yõtámã tị̂ íyíkâ Ãházã. Gõʼdá Ãházã tị̂ íyíkâ Ẽzẽkíyã.
40001010	Gõʼdá Ẽzẽkíyã tị̂ íyíkâ Mãnásẽ. Mãnásẽ gõ tị̂ íyíkâ Ãmónã. Gõʼdá Ãmónã tị̂ íyíkâ Yõsíyã.
40001011	Gõʼdá Yõsíyã tị̂ íyíkâ Yẽhõyãkínĩ yî ậdrúpị̃ lâ yí bê. Ótrõ gólĩyî trá ndrô gólâ õjílã ãwã drí õjílã Ĩsĩrãʼélẽ kâ ûrúzó ạ̃jú ʼásĩ âjílí ʼbạ̃drị̃ lídí ʼá Bãbĩlónã ʼálâ rĩlí tólâ ndrô dũû sĩ rî ʼá.
40001012	Gõʼdá ózõwá gólĩyî îtõlé ndrô gólâ õjílã Ĩsĩrãʼélẽ kâ rũzó âjílí Bãbĩlónã ʼálâ rî vósĩ rî cãlé bũúũ ndrô Yésũ rî tị̃zó rî ʼá rî rĩʼá ĩyî õzõ nõô rî ʼbá yî tí. Yẽhõyãkínĩ tị̂ Sẽyãlẽtélẽ. Gõʼdá Sẽyãlẽtélẽ tị̂ íyíkâ Zãrãbãbálã.
40001013	Gõʼdá Zãrãbãbálã tị̂ íyíkâ Ạ̃bị̃yúdạ̃. Gõʼdá Ạ̃bị̃yúdạ̃ tị̂ íyíkâ Ẽlĩyãkímõ. Gõʼdá Ẽlĩyãkímõ tị̂ íyíkâ Ãzórã.
40001014	Gõʼdá Ãzórã tị̂ íyíkâ Zãdókã. Gõʼdá Zãdókã tị̂ íyíkâ Ãkímã. Gõʼdá Ãkímã tị̂ íyíkâ Ẽlị̃yúdạ̃.
40001015	Gõʼdá Ẽlị̃yúdạ̃ tị̂ íyíkâ Ẽlẽyázã. Gõʼdá Ẽlẽyázã tị̂ íyíkâ Mãtánã. Gõʼdá Mãtánã tị̂ íyíkâ Yãkóbã.
40001016	Yãkóbã tị̂ íyíkâ Yõsépã. Yõsépã ʼdĩ íyíkâ Mãríyã rî ágó ró rî ĩʼdî. Mãríyã íyíkâ Yésũ gólâ âʼdó ʼbá ʼdíyî pã ʼbá ró rî ândré ĩʼdî.
40001017	Ĩtí rî, gõʼdá îtõlé Ãbãrãyámã rú sĩ cãlé bũúũ kúmú Dạ̃wúdị̃ rú rî, ózõwá ândâ rû trá mûdrị́-drị̃-lâ-ngâ-sû. Gõʼdá kpá îtõlé Dạ̃wúdị̃ rú sĩ cãlé bũúũ kậyị̂ õjílã Ĩsĩrãʼélẽ kâ trõzó Bãbĩlónã ʼálâ rî, ózõwá ândâ rû kpá trá mûdrị́-drị̃-lâ-ngâ-sû. Gõʼdá îtõlé ndrô õjílã Ĩsĩrãʼélẽ kâ trõzó Bãbĩlónã ʼálâ rî ʼá cãlé bũúũ Yésũ Krístõ rî tị̃rị̃ ʼá rî, ózõwá ândâ rû kpá trá mûdrị́-drị̃-lâ-ngâ-sû.
40001018	Tã gólĩyî rû ʼẽ ʼbá Yésũ Krístõ rî tị̃tị̃ tãsĩ rî âʼdô trá nõtí, gólâ rî ândré Mãríyã óndrê trá ʼẽʼá gĩlâ õkó ró Yõsépã drí. Gõʼdá drẽ ãkpãkãʼdã Yõsépã yî drí rĩ ãkó Mãríyã bê võ ãlô ʼá õzõ ágó yî drí rĩrĩ rĩlí õkó bê rî kâtí rî, Mãríyã ûsû võ lâ trá kĩ, yí ʼbã rû trá mvá bê mbârâkã Líndrí Tãndí Ôvârí kâ rî kâ sĩ.
40001019	Gõʼdá Yõsépã nị̃ bê trá kĩʼá nĩ rî, Mãríyã trá cú õtô bê ĩtí rî, gólâ lẽé kô ãnyĩ lôgõlé Mãríyã drị̃ị̂. Gólâ ị̂sũ tã trá ʼẽzó Mãríyã rî âyélé ị̃nị́nị̂ ró võ lâ ûsú ãkó, tãlâ gólâ rĩʼá ãgô tãndí ʼî.
40001020	Gõʼdá Yõsépã õtírĩ rĩî tã rî ʼdĩ ị̂sũlị́ ʼẽʼá ʼẽlâ rî, nyĩî ró, mãlãyíkã Ôvârí kâ drí rû âʼdázó gólâ drí âbĩ-âbĩ ʼá tã âtálé gólâ drí kĩ, "Yõsépã, Dạ̃wúdị̃ rî ózõwá, ní ʼê ũrị̃ kô Mãríyã rî trõlé ánî õkó ró, tãlâ gólâ ʼbã rû mvá bê ʼdĩ mbârâkã Líndrí Tãndí Ôvârí kâ rî kâ sĩ. Âʼdó kô ãgô ãzâ sĩ.
40001021	Gólâ âʼdô mvá ágó tị̃ʼá, gõʼdá ní âʼdô rú lâ zị̃ʼá Yésũ, tãlâ gólâ âʼdô õjílã íyíkâ pãʼá tã õnjí gólĩyíkâ ʼásĩ."
40001022	Gõʼdá Yõsépã njị̃ bê lị̃fị́ ậʼdú ʼásĩ rî, drílâ gõzó tã rî ʼdĩ ʼẽlé, té õzõ mãlãyíkã drí âtálé ʼdĩ kâtí. Gólâ drí Mãríyã rî trõzó íyî õkó ró, gõʼdá gólâ ậyị́ Mãríyã bê õkó ró kô cãlé bũúũ kậyị̂ Mãríyã drí mvá tị̃zó rî ʼá. Gõʼdá útị̂ bê mvá rî ʼdĩ rî, Yõsépã drí rú lâ zị̃zó Yésũ. Tã Yésũ rî tị̃ kâ ʼê rû ĩtí ʼdĩ, tãlâ tã gólâ Ôvârí drí âtálé trá ạ̃kû ró nã ʼbá yî sĩ tã ậngũ ʼbá íyíkâ Ĩsáyã sị́ rî ãʼdô ró bê tã pạ̃tị́ị̃ ró kĩʼá nĩ rî, "Ízámvá gólâ tã ãgô kâ nị̃ ʼbá drẽ kô rî âʼdô ʼẽʼá rû ʼbãlé ʼâ bê. Gólâ âʼdô ʼẽʼá mvá ágó tị̃lị́, áâʼdô rú lâ zị̃ʼá Ĩmánõwẽlẽ." Rú Ĩmánõwẽlẽ ʼdĩ, tã ífí lâ kĩ, Ôvârí bê rĩʼá ãmá bê.
40002001	Útị̂ Yésũ Bẽtẽlémẽ ʼá ʼbạ̃drị̃ Yũdạ́yạ̃ kâ ʼá. Ndrô gólâ rî tị̃zó ʼdĩ ʼá rî, Ẽródẽ ĩʼdî kúmú ạ́ngị́ ʼî ʼbạ̃drị̃ rî ʼdĩ drị̃lị́. Gõʼdá Yésũ rî tị̃tị̃ vósĩ rî, tã nị̃ ʼbá ãzâ ʼbá yî gólĩyî rĩ ʼbá tã ị̃ʼbị̂ʼbị̂wạ́ drí rĩʼá âʼdálâ rî nị̃lị́ rî drí ângázó ânĩlí võ jẽjẽ ʼásĩ ómvórẽ lésĩ âcálé Yẽrõsãlémã ʼá, tãlâ ị̃ʼbị̂ʼbị̂wạ́ ãzâ drị̃ gólĩyî trá jạ̃rị́bạ̃ rî ʼdĩ ʼálâ.
40002002	Gõʼdá gólĩyî câ bê tólâ rî, drílĩyî rĩzó tã îjílí kĩ nĩ rî, "Mvá gólâ tị̃lị́ nõngá ʼbạ̃drị̃ nô ʼá ʼẽ ʼbá âʼdólé kúmú ạ́ngị́ ró ãnî õjílã Yúdạ̃ yí kâ drị̃lị́ rî bê ángô lé ró yã? Ãmâ drí ʼbãzó drẽ ómvórẽ ʼálâ rî, ị̃ʼbị̂ʼbị̂wạ́ ãzâ âfõ trá tã âʼdálé ãmâ drí kĩ, úũtị̂ kúmú ạ́ngị́ trá ʼbạ̃drị̃ nô ʼá. Ĩʼdî ãmâ drí ânĩzó nõ gólâ rî ị̂njị̃lị́."
40002003	Gõʼdá tã ʼdî ʼdê bê kúmú ạ́ngị́ Ẽródẽ bị́lị́ rî, drílâ âʼdózó tã ị̂sũ ró rõô, tãlâ gólâ ị̂sũ tã trá kĩ nĩ rî, kúmú óʼdí ʼdĩ ãʼdô trá ânĩʼá kũmũ trõlé yí drị́gạ́ sĩ. Gõʼdá tã ʼdî drí õjílã dũû Yẽrõsãlémã ʼá rî ʼbãzó kpá âʼdólé tã ị̂sũ ró.
40002004	Tã rî ʼdĩ tãsĩ rî, kúmú ạ́ngị́ Ẽródẽ drí drị̃-ʼbá ạ́ngị́ Yúdạ̃ yí kâ rî ʼbá yî ậzị́zó gõʼdá kpá lãʼbí îmbá ʼbá yí bê ndrĩ ʼdó ânĩlí yí ngálâ. Drílâ gólĩyî îjízó kĩ, "Úlị́ tã ậngũ ʼbá Ôvârí kâ rî ʼbá yí kâ vó ró rî, áâʼdô kúmú ʼẽ ʼbá âʼdólé ʼdíyî pã ʼbá ró rî tị̃ʼá ángô lé yã?"
40002005	Gõʼdá drị̃-ʼbá Yúdạ̃ yí kâ ʼdĩ ʼbá yî drí tã-drị̃ lôgõzó kúmú Ẽródẽ drí kĩ, "Ôvârí kĩ, áâʼdô gólâ rî tị̃ʼá Bẽtẽlémẽ ʼá ʼbạ̃drị̃ ãmákâ Yũdạ́yạ̃ kâ ʼá nõngá, õzõ tã ậngũ ʼbá Míkã drí tã lâ îgĩlí trá ạ̃kû ró rî kâtí kĩʼá nĩ rî,
40002006	'Bẽtẽlémẽ ʼbạ̃drị̃ Yũdạ́yạ̃ kâ ʼá, ní âʼdô kpálé jạ̃rị́bạ̃ fínyáwá ró rî, tã áníkâ lậvũ trá gạ̃rạ̃ jạ̃rị́bạ̃ ãzí drị̃ị̂ sĩ, tãlâ áâʼdô kúmú ạ́ngị́ lôfõʼá ní ʼásĩ. Gólâ âʼdô ʼẽʼá ʼbãlé lôkí ʼbá ró õjílã ámákâ Ĩsĩrãʼélẽ kâ drị̃lị́.' " Míkã 5.2
40002007	Gõʼdá nĩngá sĩ rî, kúmú Ẽródẽ drí tã nị̃ ʼbá ʼdĩ ʼbá yî ậzị́zó ânĩlí yí ngálâ ị̃nị́nị̂ ró, tãlâ gólâ lẽ kậyị̂ sị́sị́ gólâ ị̃ʼbị̂ʼbị̂wạ́ drí âfõzó ʼá lâ rî nị̃lị́ gólĩyî tị́ sĩ, tãlâ yí ũnị̃ ró kậyị̂ mvá rî ʼdĩ tị̃zó ʼá lâ rî bê.
40002008	Gõʼdá tã nị̃ ʼbá ʼdĩ ʼbá yî lôgõ tã-drị̃ tã îjî gólâkâ ʼdĩ kâ gólâ drí bê rî, gólâ drí gólĩyî âdózó kĩ nĩ rî, "Nĩ nĩ mvá ʼdĩ lôndãlé. Õzõ nĩ ũûsû gólâ trá rî, nĩ lôgõ tã lâ má drí, má nĩ ró bê kpá gólâ rî ị̂njị̃lị́." Gõʼdá Ẽródẽ drí tã nị̃ ʼbá ʼdĩ ʼbá yî jõzó nĩlí Bẽtẽlémẽ ʼálâ.
40002009	Nĩngá sĩ, gólĩyî drí rĩrĩ nĩlí Bẽtẽlémẽ ʼálâ rî sĩ rî, gólĩyî drí kpá ị̃ʼbị̂ʼbị̂wạ́ ãlô-ãlô drílĩyî ndrẽlé trá ómvórẽ ʼálâ rî ndrẽzó óʼdí. Gõʼdá gólĩyî ndrê ị̃ʼbị̂ʼbị̂wạ́ ʼdĩ bê rî, gólĩyî drí âʼdózó ãyĩkõ ãmbá sĩ. Ị̃ʼbị̂ʼbị̂wạ́ rî ʼdĩ drí ʼdẽzó gólĩyî drí sị́sị́, gõʼdá nĩzó âdrélé té võ mvá bê rî ʼá.
40002011	Gõʼdá gólĩyî câ bê tólâ rî, drílĩyî fĩzó jó mvá bê rî ʼá mvá ûsúlị́ ândrê lâ Mãríyã bê. Gõʼdá drílĩyî ʼãʼî tị̃zó vũdrị́ mvá ʼdĩ ị̂njị̃zó. Drílĩyî ngá fẽfẽ ĩyíkâ âʼdó ʼbá dáãbõ ró, dõ rúʼbạ́ kâ zị̃lị́ múrạ̃, gõʼdá kpá ngá tãndí ạ̃jị́ bê rî ʼbá yí bê lôfõzó fẽlé mvá ʼdĩ drí. Ngá fẽfẽ ʼdî ʼbá yî lâgî lâ lậvũ gạ̃rạ̃.
40002012	Gõʼdá tã nị̃ ʼbá ʼdĩ ʼbá yî ʼê bê gõlé ʼbạ̃drị̃ ĩyíkâ ʼálâ rî, Ôvârí drí gólĩyî lị̃fị́ îmbázó âbĩ-âbĩ ʼá kĩ nĩ rî, gólĩyî õgõ ĩyî kô kôrô Ẽródẽ drị̃ị̂ sĩ, tãlâ gólĩyî õzó mvá ʼdĩ võ lâ âʼdá Ẽródẽ drí kô. Gõʼdá gólĩyî drí ngãzó gõlé ĩyî drí ʼbạ̃drị̃ ʼálâ lạ́tị̂ ngĩî ãzâ ʼásĩ.
40002013	Gõʼdá gõgõ tã nị̃ ʼbá ʼdĩ ʼbá yí kâ rî vósĩ rî, mãlãyíkã Ôvârí kâ drí rû âʼdázó kpá óʼdí Yõsépã drí âbĩ-âbĩ ʼá tã âtálé gólâ drí kĩ, "Ní ngâ ʼwãâ ûrû mvá ʼdĩ trõlé ândrê lâ bê, nĩ râ ró ĩʼdí bê lâ ʼbạ̃drị̃ Mạ́sị̃rị̃ kâ ʼálâ, tãlâ Ẽródẽ rĩʼá mvá ʼdĩ lôndãʼá ʼẽʼá fũlâ! Ĩtí rî, nĩ nĩ rĩlí Mạ́sị̃rị̃ ʼá tólâ, té õzõ má ãâtâ tã trá ãnî drí rî, nĩ gõ ró bê âgõlé."
40002014	Gõʼdá Yõsépã drí tã ʼdî ʼẽzó té õzõ mãlãyíkã drí âtálé trá gólâ drí rî kâtí. Ngạ́cị̂ rî gógó ʼdĩ sĩ rî, gólâ drí ngãzó mvá ʼdĩ trõlé ândrê lâ bê rãzó Mạ́sị̃rị̃ ʼálâ.
40002015	Gõʼdá drílĩyî rĩzó Mạ́sị̃rị̃ ʼá tólâ cãlé bũúũ ndrô kúmú Ẽródẽ drí drãzó rî sĩ. Tã ʼdî ʼê rû ĩtí ʼdĩ, tãlâ úlị́ Ôvârí drí âtálé trá tã ậngũ ʼbá íyíkâ sĩ kĩʼá nĩ rî, "Má ậzị̂ ámâ mvá âfõlé Mạ́sị̃rị̃ ʼásĩ" rî ãʼdô ró bê tã pạ̃tị́ị̃ ró.
40002016	Gõʼdá nĩngá sĩ rî, kúmú Ẽródẽ nị̃ bê trá kĩʼá nĩ rî, tã nị̃ ʼbá ʼdĩ ʼbá yî ʼé tã yí drí ʼbãlé gólĩyî drí rî kôʼdáwá rî, gólâ drí ʼbãzó õmbã ró rõô. Gõʼdá nĩngá sĩ rî, drílâ tã ʼbãzó ạ̃jú ʼbũ ʼbá íyíkâ rî ʼbá yî drí kĩ, "Nĩ nĩ ʼdĩyímvá õnyíkõ ágó ró îtõlé gólĩyî cã ʼbá drẽ ndrô ãlô kô rî ʼbá yî rú sĩ cãlé bũúũ gólĩyî ndrô lâ yî drí cãlé rị̃ rî ʼbá yî rú rî ûfúlị́ Bẽtẽlémẽ ʼá gõʼdá kpá võ âʼdó ʼbá ãnyî Bẽtẽlémẽ lạ̃gạ́tị́ rî ʼbá yî ʼásĩ ndrĩ." Gólâ ʼbã tã ʼdî ĩtí ʼdĩ rî, tãlâ kậyị̂ sị́sị́ gólâ ị̃ʼbị̂ʼbị̂wạ́ ʼdĩ drí âfõzó ʼá lâ tã nị̃ ʼbá ʼdĩ ʼbá yî drí âʼdálé gólâ drí rî tãsĩ.
40002017	Gõʼdá ĩzã gólâ tã ậngũ ʼbá Yẽrẽmíyã drí âtálé trá ạ̃kû ró jạ̃rị́bạ̃ Rámã kâ tãsĩ rî drí rû ʼẽzó ĩtí Bẽtẽlémẽ ʼá ʼdĩyímvá ʼdĩ ʼbá yî ûfû-ûfû lâ yî tãsĩ.
40002018	Gólâ kĩ, "Áârî ãwó lúlũ bê Rámã ʼálâ. Õkó Ĩsĩrãʼélẽ kâ rî ʼbá yî rî ĩyî nĩ ãwó ngõlé mvá lâ yî ôdrã ʼbá trá rî tãsĩ. Gõʼdá gólĩyî lẽé kô ãwô ngõngõ ʼdî âyélé mvá lâ yî ôdrã ʼbá rî ʼbá yî tãsĩ." Yẽrẽmíyã 31.15
40002019	Gõʼdá kúmú ạ́ngị́ Ẽródẽ drã bê rî, nyĩî ró, mãlãyíkã Ôvârí kâ drí rû âʼdázó Yõsépã drí Mạ́sị̃rị̃ ʼálâ âbĩ-âbĩ ʼá.
40002020	Drílâ tã âtázó Yõsépã drí kĩ, "Ní ngâ, ní trõ mvá ʼdĩ ândrê lâ bê, nĩ nĩ ró gõlé gólĩyí bê ʼbạ̃drị̃ Ĩsĩrãʼélẽ kâ rî ʼálâ, tãlâ õjílã gólĩyî lẽ ʼbá mvá ʼdĩ fũlị́ rî ʼbá yî ôdrã ĩyî trá ndrĩ."
40002021	Gõʼdá úlị́ mãlãyíkã drí âtálé ʼdĩ drí sĩ rî, Yõsépã drí ngãzó mvá ʼdĩ trõlé ândrê lâ bê gõzó gólĩyí bê ʼbạ̃drị̃ Ĩsĩrãʼélẽ kâ rî ʼálâ.
40002022	Gõʼdá Yõsépã õtírĩ tã ârí kĩʼá nĩ rî, kúmú Ẽródẽ rî mvá rú bê Ãrĩkẽlásã rî õrî trá kúmú ró átá lâ rî võ ʼá ʼbạ̃drị̃ Yũdạ́yạ̃ kâ drị̃lị́ rî, gólâ drí âʼdózó ũrị̃ ró nĩʼá gõlé tólâ. Gõʼdá Ôvârí drí lị̃fị́ lõmbâ fẽzó Yõsépã drí âbĩ-âbĩ ʼá, gólâ õnĩ kô gõlé ʼbạ̃drị̃ Yũdạ́yạ̃ kâ rî ʼálâ. Tã rî ʼdĩ tãsĩ rî, gólâ drí ngãzó nĩlí ʼbạ̃drị̃ Gãlĩláyã kâ rî ʼálâ.
40002023	Ĩtí rî, gõʼdá Yõsépã yî drí nĩzó rĩlí jạ̃rị́bạ̃ Nãzãrétã kâ ʼálâ. Tã ʼdî ʼê rû trá ĩtí ʼdĩ, tãlâ úlị́ gólĩyî tã ậngũ ʼbá ãzâ drí âtálé trá ạ̃kû ró ʼdíyî pã ʼbá tãsĩ kĩʼá nĩ rî, áâʼdô gólâ rî zị̃ʼá Nãzãrétã lé ʼbá ró rî, ãʼdô ró bê tã pạ̃tị́ị̃ ró.
40003001	Gõʼdá Yésũ mbâ bê âcálé ãgô ạ́ngị́ ró rî, Yõwánĩ bãbãtízĩ ʼẽ ʼbá ró rî drí âcázó õmã ʼálâ ʼbạ̃drị̃ Yũdạ́yạ̃ kâ ʼá. Gólâ drí îtõzó rĩʼá tã pẽlé õjílã drí kĩ nĩ rî,
40003002	"Nĩ âjâ drị̃ vólé tã õnjí ãníkâ rî ʼbá yî ʼásĩ, tãlâ ʼdíyî pã ʼbá gólâ Ôvârí drí tã lâ ʼbãlé âjólé rî trá ãnyî ʼẽʼá âcálé âʼdólé kúmú ró ãnî drị̃lị́."
40003003	Yõwánĩ ĩʼdî õjílã tíbê tã ậngũ ʼbá Ĩsáyã drí tã lâ ậngũlị́ ạ̃kû ró nã sĩ kĩʼá nĩ rî, "Õjílã ãzâ bê õmã ʼálâ, rĩʼá tã îyáʼá ngbạ́lạ́-ngbạ́lạ́ kĩ, 'Nĩ êdê lạ́tị̂ njãâ Kúmú ãníkâ drí ânĩzó ʼálâ sĩ. Nĩ êdê lạ́tị̂ lâ ʼdĩ ãʼdô ró mbị̂ drílâ lậmúzó ʼálâ sĩ rî.' " Ĩsáyã 40.3
40003004	Yõwánĩ rî ʼdĩ ítá drílâ rĩʼá sõlâ rî éêdê trá gámẽlẽ ʼbí ʼásĩ. Gõʼdá gásĩ gólâ drí rĩʼá ômbélâ íyî ị́pị́tị́kû ʼá rî éêdê trá ínyíríkó ʼásĩ. Gõʼdá gólâ rî ômbí nyãlé ĩʼdî ápé õgó kâ bê.
40003005	Gõʼdá nĩngá sĩ rî, õjílã dũû ârî tã bê tã pẽpẽ Yõwánĩ kâ fạ́fạ̃ áyágá Jõrõdénĩ kâ rî ʼálâ rî tãsĩ rî, drílĩyî ngãzó rĩʼá ĩyî ânĩlí Yõwánĩ ngáá tólâ. Õjílã rî ʼdĩ ʼbá yî ũrûkậ lâ yî ânĩ trá Yẽrõsãlémã lésĩ, gõʼdá ãzâ ʼbá yî ânĩ trá võ ãzâ ʼbá yî ʼbạ̃drị̃ Yũdạ́yạ̃ kâ rî kâ ʼásĩ, gõʼdá ãzâ ʼbá yî ânĩ ĩyíkâ trá ʼbạ̃drị̃ gólâ ãnyî áyágá Jõrõdénĩ rî lạ̃gạ́tị́ rî ʼásĩ.
40003006	Gõʼdá õjílã ʼdî ʼbá yî ârî ĩyî úlị́ Yõwánĩ kâ ʼdĩ bê rî, drílĩyî tã õnjí ĩyíkâ lôfõzó. Ĩtí rî, gõʼdá Yõwánĩ drí bãbãtízĩ ʼẽzó gólĩyî drí áyágá Jõrõdénĩ rî ʼá.
40003007	Kậyị̂ nã ʼbá yî sĩ rî, õjílã gólĩyî zị̃lị́ Pạ̃rúsị̃ ró rî ʼbá yî gõʼdá kpá gólĩyî zị̃lị́ Sạ̃dúsị̃ ró rî ʼbá yí bê, drílĩyî ânĩzó Yõwánĩ ngálâ, tãlâ Yõwánĩ ĩîbábátízã ró ĩyî bê. Gõʼdá Yõwánĩ nị̃ âʼdô-âʼdô gólĩyíkâ trá. Gólâ drí tã âtázó drílĩyî kĩ, "Ãnî rĩʼá nyé õzõ ị̃nị̃ gólĩyî rĩ ʼbá rãlé vólé lạ̃sị́ ũrị̃ drí sĩ rî ʼbá yí kâtí. Nĩ ị̂sũ ãníkâ bê rî, nĩ âʼdô ʼẽʼá ngá pãlé õmbã Ôvârí kâ ʼásĩ cé bãbãtízĩ sĩ yã?
40003008	Õzõ nĩ õlẽ trá ngá pãlé rî, ʼdõvó nĩ âjâ drị̃ vólé tã õnjí ãníkâ ʼásĩ. Ĩtí rî, tã ʼẽʼẽ tãndí ãníkâ âʼdô âʼdóʼá õzõ lõʼwâ tãndí kâtí, tãlâ áâʼdâ ró bê kĩ pạ̃tị́ị̃ nĩ âjâ drị̃ trá vólé tã õnjí ãníkâ ʼásĩ.
40003009	Gõʼdá nĩ âyê tã ị̂sũ ãníkâ kĩʼá nĩ rî, nĩ ãʼdô ʼẽʼá ãnî nyãányâ pãlé õmbã Ôvârí kâ ʼásĩ, tãlâ ãnî rĩʼá Ãbãrãyámã rî ózõwá yî ĩʼdî rî. Tã ʼdî îcá kô ãnî pãlé. Nĩ ârî drẽ, Ôvârí rĩʼá mbârâkã bê kúnị́ mvá nõ ʼbá yî ôjázó Ãbãrãyámã rî ózõwá yî ró ãnî võ ʼá.
40003010	Ãnî rĩʼá õzõ fê ị̂ʼdị́lị́ rî kâtí ị̃nyạ́kú nõ drị̃ị̂. Ôvârí ʼbã ôlówá trá njãâ fê gólĩyî ʼwã ʼbá kô rî yî âgãzó vũdrị́. Ôvârí âʼdô ngá-ạ̃rú gólâ ʼwã ʼbá kô rî zãʼá õzõ tõtõ kâtí lạ̃sị́ gólâ rĩ ʼbã vẽlé ạ̃dũkũ ãkó rî ʼá."
40003011	Gõʼdá Yõwánĩ drí kpá tã îyázó õjílã drí ndrĩ kĩ, "Má rî bãbãtízĩ ʼẽlé ãnî drí cé lũmvû sĩ, ʼdĩî ãâʼdâ ró tã bê kĩ, nĩ âjâ drị̃ trá vólé tã õnjí ãníkâ ʼásĩ. Gõʼdá õjílã ãzâ bê ʼẽ ʼbá âcálé má vósĩ. Ãmbã õjílã rî ʼdĩ kâ lậvũ gạ̃rạ̃ ámákâ rî drị̃ị̂ sĩ. Má âʼdó kô tãndí ró îcálé káʼbókã gólâkâ trõlé. Gólâ âʼdô bãbãtízĩ ʼẽʼá õjílã drí Líndrí Tãndí Ôvârí kâ sĩ gõʼdá kpá lạ̃sị́ sĩ.
40003012	Gólâ trá njãâ ʼẽʼá ạ̃drúgú íyíkâ cãlé. Ĩtí rî, gólâ âʼdô ạ̃drúgú ífí tãndí rî ʼbá yî êléʼá ʼbãlé ẽró ʼá. Gõʼdá gólâ âʼdô ạ̃drúgú kúrũmû êʼbéʼá vẽlé lạ̃sị́ ʼá zãâ bạ̃dị̃."
40003013	Nĩngá sĩ rî, Yésũ drí ngãzó jạ̃rị́bạ̃ íyíkâ Gãlĩláyã ʼá rî âyélé nĩzó cãlé áyágá Jõrõdénĩ rî ʼálâ, tãlâ Yõwánĩ õʼê ró bãbãtízĩ bê yí drí.
40003014	Gõʼdá Yõwánĩ ârî tã Yésũ drí lẽlé yí drí ʼẽlé rî bê rî, gólâ lẽé kô Yésũ rî îbábátízãlé, tãlâ ãmbã Yésũ kâ lậvũ gạ̃rạ̃ ãmbã gólâkâ rî drị̃ị̂ sĩ. Gólâ kĩ Yésũ drí rî, "Ní ânĩ má drí bãbãtízĩ ʼẽzó ní drí ãʼdô tãsĩ yã? Ní âʼdô bãbãtízĩ ʼẽʼá bê-rî nĩ má drí."
40003015	Gõʼdá Yésũ drí tã-drị̃ lôgõzó Yõwánĩ drí kĩ, "Ní ʼê bãbãtízĩ nĩ má drí, tãlâ mã ʼê ró tã mbị̂ gólâ Ôvârí drí lẽlé ãmâ drí ʼẽlé rî ʼbá yî bê." Gõʼdá Yõwánĩ ârî úlị́ Yésũ kâ ʼdĩ bê rî, gólâ drí tã-drị̃ lẽzó Yésũ rî îbábátízãzó.
40003016	Gõʼdá Yõwánĩ îbábátízã Yésũ bê rî, Yésũ õtírĩ íyî drị̃ îngá lị̃mvû ʼásĩ rî, gõʼdá kôrô ʼbũû drí rû njị̃zó, gõʼdá Yésũ drí Líndrí Tãndí Ôvârí kâ ndrẽzó ânĩrĩ ʼá õzõ ạ̃túʼbú kâtí ʼdẽlé yí drị̃ị̂.
40003017	Gõʼdá gbórókõ drí ậʼúzó ûrú lésĩ úlị́ âtâ-âtâ bê kĩ nĩ rî, "Nõô ámâ mvá gólâ má drí lẽlé tákányĩ rî ĩʼdî. Gólâ rî tã sû trá má rú rõô."
40004001	Gõʼdá nĩngá sĩ rî, Líndrí Tãndí Ôvârí kâ drí Yésũ rî trõzó âjílí õmã ʼálâ, tãlâ Sãtánã ũûjũ ró gólâ bê.
40004002	Gólâ drí rĩzó õmã ʼá tólâ kậyị̂ nyâʼdî-rị̃ ị̃tú sĩ gõʼdá kpá ngạ́cị̂ sĩ ʼálé ʼãʼí sĩ. Tã rî ʼdĩ tãsĩ rî, lõfó ʼê gólâ trá rõô.
40004003	Gõʼdá ʼdĩî vósĩ rî, Sãtánã drí ânĩzó Yésũ rî ûjũlị́ kĩ, "Õzõ ní ãʼdô fí Ôvârí rî mvá ʼî rî, ʼdõvó ní ʼbã tã kúnị́ mvá nõ ʼbá yî õjâ ró rû bê ãmbãtã ró ní drí nyãlé lõfó drí sĩ."
40004004	Gõʼdá Yésũ drí tã-drị̃ lôgõzó Sãtánã drí kĩ, "ʼÉʼẽ, tã îgĩ Ôvârí kâ âtâ tã trá kĩ, 'Õjílã ĩîcá kô rĩlí cé ngá nyãnyã sĩ. Ngá ãzâ lậvũ ʼbá ngá nyãnyã drị̃ị̂ sĩ kôrô rî kpá bê, rĩʼá tákõ ĩʼdî úlị́ ndrĩ gólĩyî Ôvârí drí âtálé õjílã drí rî ʼbá yî ĩʼdî.' " Tã ʼBãʼbã Ândâ 8.3
40004005	Gõʼdá nĩngá sĩ rî, Sãtánã drí kpá Yésũ rî âtrõzó õmã lésĩ âjílí jạ̃rị́bạ̃ Ôvârí kâ Yẽrõsãlémã rî ʼá. Gõʼdá Sãtánã drí mbãzó gólâ bê jó ạ́ngị́ Ôvârí kâ rî ãpírĩ lâ ʼálâ.
40004006	Gõʼdá Sãtánã drí kpá tã âtázó Yésũ drí kĩ, "Õzõ ní ãʼdô fí Ôvârí rî mvá ʼî rî, ʼdõvó ní wã drẽ jó nõ drị̃ị̂ sĩ ʼdẽlé vũdrị́ ʼálâ, ãâʼdâ ró kĩ nĩ rî, Ôvârí lôkî nî trá rõô, tãlâ íîgĩ trá búkũ Ôvârí kâ ʼá kĩ nĩ rî, 'Ôvârí ʼbã tã trá mãlãyíkã íyíkâ yî drí ánî tãsĩ rĩzó ánî vó ndrẽlé. Gólĩyî âʼdô ánî lôkóʼá ĩyî drị́gạ́, tãlâ ngá ãzãkã õzó ánî rúʼbạ́ dõô kô, gbõ lé ánî pá mvá õzó kpá rû sị̃ị̂ kúnị́ mvá rú kô.' " Lôngó 91.11-12
40004007	Gõʼdá Yésũ drí kpá tã-drị̃ lôgõzó Sãtánã drí kĩ, "Gõʼdá íîgĩ kpá trá búkũ Ôvârí kâ ʼá kĩ, 'Ní ũûjũ Kúmú áníkâ Ôvârí kô.' Tã ʼBãʼbã Ândâ 6.16 Ĩtí rî, má ûjũú Ôvârí kô."
40004008	Gõʼdá nĩngá sĩ rî, Sãtánã drí Yésũ rî trõzó âjílí kpá únị́ ạ́ngị́ ãpírĩ ʼálâ. Gõʼdá Sãtánã drí ʼbạ̃drị̃ ãmbá ãngó nõ ʼá nõngá nõ ʼbá yî âʼdázó Yésũ drí âʼdô lâ tãndí ró rî bê.
40004009	Gõʼdá Sãtánã drí gõzó tã âtálé Yésũ drí kĩ, "Ngá gólĩyî ndrĩ ãngó nõ ʼá nõngá nõ ʼbá yî, mâ ĩʼdî lị́pị̂ lâ ʼî. Õzõ ní ũtị̃ ʼãʼî trá má ândrá ámâ ị̂njị̃zó kúmú ró rî, má âʼdô ngá ʼdĩ ʼbá yî fẽʼá ndrĩ ní drí."
40004010	Gõʼdá Yésũ drí tã-drị̃ lôgõzó Sãtánã drí kĩ, "Sãtánã, ní âyê mâ! Íîgĩ trá búkũ Ôvârí kâ ʼá kĩ, 'Kúmú Ôvârí ĩʼdî cé Ôvârí pạ̃tị́ị̃ ãníkâ ãnî drí ị̂njị̃lị́ rî ĩʼdî, gõʼdá nĩ ị̂ʼbũ rû cé gólâ drí.' " Tã ʼBãʼbã Ândâ 6.13
40004011	Nĩngá sĩ, Sãtánã lôndã lạ́tị̂ bê trá kpị̃ị̂ Yésũ rî pẽzó rî, gólâ drí ngãzó nĩlí Yésũ rî âyélé. Gõʼdá kôrô mãlãyíkã drí ânĩzó gólâ rî pãlé.
40004012	Gõʼdá nĩngá sĩ, gõgõ Yésũ kâ õmã ʼásĩ rî vósĩ rî, gólâ drí tã ârízó kĩ, Yõwánĩ bãbãtízĩ ʼẽ ʼbá ró rî óõʼbã trá gạ̃nị́mạ̃ ʼá. Gõʼdá nĩngá sĩ rî, Yésũ drí ngãzó gõlé ʼbạ̃drị̃ Gãlĩláyã kâ ʼálâ.
40004013	Gólâ rí kô jạ̃rị́bạ̃ íyíkâ Nãzãrétã rî ʼálâ. Gõʼdá drílâ ngãzó lậvũlị́ nĩʼá rĩlí jạ̃rị́bạ̃ zị̃lị́ Kãpẽrãnómã rî ʼálâ, tíbê âʼdó ʼbá ãnyî lị̃mvû ândrê Gãlĩláyã kâ rú rî. ʼDĩî ʼbạ̃drị̃ ʼbạ̃súrú zị̃lị́ Zạ̃bũlạ́nạ̃ gõʼdá Nãfãtálĩ bê rî ʼbá yî drí rĩzó ʼá lâ rî ĩʼdî.
40004014	Gõʼdá Yésũ câ bê Gãlĩláyã ʼá tólâ rî, gólâ drí îtõzó tã âtî-âtî tãndí Ôvârí kâ îmbálé õjílã drí. Gólâ kĩ, "Nĩ âjâ drị̃ vólé tã õnjí ãníkâ rî ʼbá yî ʼásĩ, tãlâ Ôvârí njị̃ lạ́tị̂ trá ãnî drí rĩzó kũmũ íyíkâ zẽlé õjílã íyíkâ ró." Yésũ ʼê tã rî ʼdĩ tólâ ĩtí ʼdĩ, tãlâ úlị́ gólĩyî tã ậngũ ʼbá Ĩsáyã drí âtálé trá ạ̃kû ró rî ãʼdô ró bê tã pạ̃tị́ị̃ ró kĩʼá nĩ rî, "ʼBạ̃drị̃ gólâ ʼbạ̃súrú zị̃lị́ Zạ̃bũlạ́nạ̃ gõʼdá Nãfãtálĩ yí bê drí rĩzó ʼá lâ ʼbạ̃súrú ãzâ ʼbá yî gólĩyî âʼdó ʼbá kô õjílã Yúdạ̃ yí kâ ró rî ʼbá yí bê rî, ʼbạ̃drị̃ Gãlĩláyã kâ ʼdĩ îtõ áyágá Jõrõdénĩ rî ʼásĩ nĩʼá cãlé bũúũ lị̃mvû ândrê zị̃lị́ Mẽdĩtẽrénĩ rî rú. Gõʼdá õjílã gólĩyî rĩ ʼbá ị́nị́rị́kúwạ́ ʼá ndrô dũû sĩ tólâ nã ʼbá yî, gólĩyî âʼdô ngá îʼĩ ạ́ngị́ ndrẽʼá. Õjílã gólĩyî rĩ ʼbá ngá lậnjị̃ õdrã kâ zẽlé ʼdĩ ʼbá yî, ngá îʼĩ rî ʼdĩ âʼdô võ îwáʼá gólĩyî drị̃ị̂." Ĩsáyã 9.1-2
40004018	Kậyị̂ ãzâ sĩ rî, Yésũ rĩʼá nĩʼá lị̃mvû ândrê Gãlĩláyã kâ gãrã drị̃ lâ ʼásĩ. Gõʼdá gólâ drí nĩzó ị̃ʼbị̂ ʼbẽ ʼbá ãzâ ʼbá yî ûsúlị́ rị̃, Sĩmónã Pétẽrõ gõʼdá ậdrúpị̃ lâ Ãndĩríyã bê, gólĩyî vũ îmbá trá lị̃mvû ʼá ị̃ʼbị̂ rũzó.
40004019	Gõʼdá Yésũ drí tã âtázó gólĩyî drí kĩ, "Nĩ ânĩ ʼdẽlé má vósĩ rî, gõʼdá má âʼdô ãnî ʼbãʼá âʼdólé õjílã ãzí âsé ʼbá ró, tãlâ gólĩyî ãʼdô ró bê õjílã ámákâ ró, õzõ ãnî drí rĩrĩ ị̃ʼbị̂ âsélé rî kâtí."
40004020	Gõʼdá nĩngá sĩ, kôrô drílĩyî îmbá ĩyíkâ âyézó ʼdẽzó Yésũ vósĩ lãjóʼbá gólâkâ ró.
40004021	Gõʼdá nĩngá sĩ, Yésũ yî drí ngãzó lậvũlị́ ạ̃tị́ ʼálâ. Gólĩyî drí nĩzó Zẽbẽdáyõ rî mvá ágó rị̃ Yãkóbã yî ûsúlị́ ậdrúpị̃ lâ Yõwánĩ bê. Gólĩyî rĩʼá kõlóngbõ ʼá átá lâ yí bê îmbá ĩyíkâ lị̃fị́ lâ êdéʼá. Gõʼdá Yésũ drí gólĩyî ậzị́zó ânĩlí ʼdẽlé yí vósĩ.
40004022	Gõʼdá ʼwãâ ró, drílĩyî ngãzó átá lâ yî âyélé kõlóngbõ ʼá ʼdẽzó Yésũ vósĩ lãjóʼbá gólâkâ ró.
40004023	Nĩngá sĩ rî, Yésũ yî drí nĩzó ậcị́ tõ bê jạ̃rị́bạ̃ mvá Gãlĩláyã kâ rî ʼbá yî ʼásĩ. Gõʼdá võ rî ʼdĩ ʼbá yî ʼásĩ rî, gólâ rî trá nĩʼá õjílã lị̃fị́ îmbá bê tã âtî-âtî tãndí kũmũ Ôvârí kâ rî kâ tãsĩ jó tã Ôvârí kâ ârî kâ rî ʼásĩ. Gõʼdá gólâ nĩ kpá trá õjílã gólĩyî ngá lãzé tị̂ ngĩíngî bê rî êdé bê ngá lãzé gólĩyíkâ ʼásĩ.
40004024	Tã rî ʼdĩ tãsĩ rî, mbârâkã Yésũ kâ rĩzó ngá lãzé ʼbá êdélé ʼdĩ tã lâ drí lậʼbúzó ʼbạ̃drị̃ Sírĩyã kâ ʼásĩ ndrĩ. Ĩtí rî, gõʼdá õjílã Sírĩyã kâ rî ʼbá yî drí õjílã gólĩyî ngá lãzé tị̂ ngĩíngî bê rî ʼbá yî âjízó dũû Yésũ ngálâ. Gõʼdá Yésũ êdê õjílã gólĩyî ngá lãzé lâ drí lâzélé rõô rî ʼbá yî trá ngá lãzé gólĩyíkâ ʼdĩ ʼbá yî ʼásĩ. Gõʼdá gólâ lâdrô líndrí õnjí kpá trá õjílã gólĩyî líndrí õnjí drí ômbélé trá rî ʼásĩ. Gõʼdá gólâ êdê õjílã gólĩyî ngbãʼó bê rî ʼbá yî trá. Gõʼdá gólâ êdê gólĩyî pá lâ yî drí drãlé trá ậcị́ tõ ʼbá kô rî yî kpá trá, drílĩyî ậcị́ tõzó.
40004025	Gõʼdá tã rî ʼdĩ ʼbá yî tãsĩ rî, õʼbí ãmbá ânĩ trá Yésũ ngálâ võ ngĩíngî ʼbạ̃drị̃ Gãlĩláyã kâ rî ʼásĩ, kpá jạ̃rị́bạ̃ gólĩyî mûdrị́ lị̃mvû ândrê Gãlĩláyã kâ gãrã drị̃ lâ ãzâ rî lésĩ, Yẽrõsãlémã lésĩ gõʼdá kpá võ ãzâ ʼbá yî Yũdạ́yạ̃ kâ rî ʼbá yî ʼásĩ, gõʼdá võ ãzâ ʼbá yî áyágá Jõrõdénĩ ʼdĩ ʼáʼá lé drị̃ lâ lésĩ rî ʼásĩ. Gólĩyî ânĩ trá ndrĩ ʼdẽlé Yésũ vósĩ.
40005001	Gõʼdá Yésũ ndrê bê õjílã õʼbí ʼdĩ ʼbá yî rî, drílâ nĩzó rĩlí vũdrị́ únị́ pá ʼálâ. Gõʼdá tã ârí ʼbá yî drí nĩzó kpá únị́ pá ʼá tólâ õʼbí ʼdĩ ʼbá yí bê, drílĩyî nĩzó rû êʼbélé gbãâ Yésũ rú sĩ.
40005002	Gõʼdá Yésũ drí îtõzó õjílã ʼdî ʼbá yî îmbálé kĩ nĩ rî,
40005003	"Õzõ nĩ ũnị̃ trá kĩʼá nĩ rî, rĩʼá Ôvârí ĩʼdî gólâ îcá ʼbá mbârâkã fẽlé ãnî drí tãlâ nĩ rî mbârâkã ãkó tã gólâkâ ʼẽlé rî, tã ãníkâ âʼdô sũʼá gólâ rú. Ĩtí rî, nĩ âʼdô rĩʼá Ôvârí bê ûrú ʼálâ.
40005004	Õzõ nĩ ãʼdô ĩzã ró tã õnjí tãsĩ rî, tã ãníkâ âʼdô sũʼá Ôvârí rú. Ĩtí rî, Ôvârí âʼdô ĩzã ãníkâ ndrẽʼá, gõʼdá gólâ drí ãnî pãzó ĩzã ãníkâ ʼdĩ ʼásĩ.
40005005	Õzõ nĩ õrî cú ĩtí ãnî nyãányâ ʼbã ãkó sị́sị́ ʼálâ rî, tã ãníkâ âʼdô sũʼá Ôvârí rú. Ĩtí rî, Ôvârí âʼdô ãnî ʼbãʼá âʼdólé cú drị́-ãcê bê ãmbá.
40005006	Õzõ nĩ õlẽ tákányĩ tã mbị̂ Ôvârí kâ ʼẽlé rî, tã ãníkâ âʼdô sũʼá Ôvârí rú. Ĩtí rî, Ôvârí âʼdô mbârâkã fẽʼá ãmbá ãnî drí tã mbị̂ íyíkâ ʼẽzó ndrĩ.
40005007	Õzõ nĩ õrî õjílã ãzí âyélé tã õnjí drílĩyî ʼẽlé trá ãnî rú rî ʼásĩ rî, tã ãníkâ âʼdô sũʼá Ôvârí rú. Ĩtí rî, Ôvârí âʼdô kpá ãnî âyéʼá tã õnjí ãníkâ ʼásĩ.
40005008	Õzõ nĩ õrî tã ị̂sũ tãndí bê ãnî pị̃pị̂sị́lị́ ʼá rî, tã ãníkâ âʼdô sũʼá Ôvârí rú. Ĩtí rî, nĩ âʼdô rĩʼá võ ãlô ʼá Ôvârí bê gólâ rî nị̃lị́ dódó.
40005009	Õzõ nĩ õrî õjílã gólĩyî âʼdó ʼbá õmbã bê ĩyî lãfálé ʼásĩ rî ʼbá yî pãlé tã gólĩyî lãfálé ʼásĩ rî ậʼdị́lị́ tã tãndí sĩ rî, tã ãníkâ âʼdô sũʼá Ôvârí rú. Ĩtí rî, Ôvârí âʼdô ãnî zị̃ʼá íyî mvá yî ró.
40005010	Õzõ nĩ õrî zãâ tã mbị̂ Ôvârí kâ ʼẽlé kậyị̂ õjílã drí lâṇõ fẽzó ãnî drí tã lâ tãsĩ rî ʼá rî, tã ãníkâ âʼdô sũʼá Ôvârí rú. Ĩtí rî, ngá gólĩyî Ôvârí drí tã lâ ʼbãlé ʼẽʼá fẽlâ õjílã íyíkâ drí rî, nĩ âʼdô kpá ûsúʼá lâ.
40005011	"Nĩ ndrê drẽ, õzõ õjílã õlôʼdâ ĩyî ãnî ngãtá gólĩyî õfẽ ĩyî lâṇõ ãnî drí ngãtá ãâdô ĩyî õnjõ ʼî ãnî rú, gólĩyî drí gõzó rĩlí tã õnjí ʼdĩ ʼbá yî ʼẽlé ãnî drí tãlâ ãnî rĩʼá tã ârí ʼbá ámákâ ĩʼdî rî drí sĩ rî, nĩ ị̂sũ tã kó kô. ʼDĩî rî kpá lâṇõ tã ậngũ ʼbá Ôvârí kâ sị́sị́ rî ʼbá yî drí ûsúlị́ rî ĩʼdî. Õzõ nĩ ũnjû Ôvârí rî rú lûyị́lị́ fĩî ậtũ-ậtũ sĩ tã ʼdî ʼbá yî tãsĩ rî, tã ãníkâ âʼdô sũʼá Ôvârí rú. Ĩtí rî, nĩ âʼdô drị́-ʼâ ạ́ngị́ ûsúʼá ûrú ʼálâ Ôvârí ngálâ."
40005013	Gõʼdá nĩngá sĩ rî, Yésũ drí îtõzó tã ârí ʼbá dũû ʼdĩ ʼbá yî îmbálé úlị́ mãnĩgõ sĩ kĩ nĩ rî, "Ãnî nyãányâ, tã ʼẽʼẽ ãníkâ ãʼdô nyé õzõ ʼạ̃ʼị́-nyá drí âʼdórẽ tãndí ró ngá nyãnyã drí rî kâtí. Gõʼdá õzõ nĩ ãâyê tã tãndí ʼẽʼẽ trá rî, ãnî drí gõzó âʼdólé nyé õzõ ʼạ̃ʼị́-nyá gólâ âsó ʼbá kô pẽtẽkẽ rî kâtí. Îcá kô ʼbãlâ drílâ âsózó dódó óʼdí, tãlâ îzã rû trá. Ĩtí rî, áâʼdô dãʼá lâ vũdrị́.
40005014	"Ãnî rĩʼá kpá nyé õzõ ngá îʼĩ gólâ võ îwá ʼbá õjílã drí ndrĩ rî kâtí, tãlâ gólĩyî õndrê ró bê tã gólĩyî Ôvârí drí lẽlé gólĩyî drí ʼẽlé rî bê. Kpá ĩtí, ãnî rĩʼá nyé õzõ jạ̃rị́bạ̃ gólâ ʼdị̃lị́ lũtú drị̃ị̂ ndrẽlé tõ lậpị́lị́ kô rî kâtí.
40005015	Nĩ ndrê drẽ, õjílã ãzâ îʼĩí lámbã íyíkâ kô ʼbãlé jó ʼá drị̃ lâ âkólé límvó sĩ. Gólâ âʼdô ʼbãʼá lâ ûrû tãrãbízã drị̃ị̂ ĩîʼĩ ró võ bê õjílã drí võ ndrẽzó dódó.
40005016	Gõʼdá kpá rĩʼá ĩtí, nĩ ʼbã tã ʼẽʼẽ ãníkâ ãâʼdô sũsũ ró õjílã ãzí lị̃fị́ drị̃ ʼá, tãlâ õzõ gólĩyî õndrê tã sũsũ ãnî drí rĩʼá ʼẽlâ ʼdĩ ʼbá yî trá rî, gólĩyî âʼdô âʼdóʼá ãyĩkõ ró, gõʼdá gólĩyî âʼdô ãnî átá ûrú ʼálâ rî lûyị́ʼá."
40005017	Gõʼdá Yésũ drí kpá tã îmbázó tã ʼbãʼbã Ôvârí kâ rî tãsĩ kĩ, "Nĩ ị̂sũ tã kô kĩ nĩ rî, má ânĩ tã ngĩî îmbálé tã ʼbãʼbã Ôvârí drí fẽlé Músạ̃ sĩ gõʼdá tã îmbâ tã ậngũ ʼbá íyíkâ rî kâ bê rî îzãlé. Má ânĩ, tãlâ tã pạ̃tị́ị̃ tã îmbâ gólĩyíkâ ʼdĩ ʼbá yí kâ âʼdálé õjílã drí.
40005018	Má âtâ ãnî drí tã pạ̃tị́ị̃ ró, tã gólĩyî ndrĩ îgĩlí trá búkũ Ôvârí kâ ʼá rî, tã îgĩ rî ʼdĩ ʼbá yî íîcá kô jãlâ âʼdólé tã îgĩ ngĩî ãzâ ró úlị́ Ôvârí kâ drị̃ị̂ sĩ. Âʼdô rĩʼá ĩtí cãlé bũúũ kậyị̂ ạ̃dũkũ ãngó nõ kâ ʼá. Gõʼdá tã rî ʼdĩ ʼbá yî âʼdô rû ʼẽʼá ĩtí, té õzõ Ôvârí drí ʼbãlé trá rî kâtí.
40005019	Gõʼdá õjílã tíbê tã ʼbãʼbã Ôvârí kâ ʼbãlé ʼẽlé rî gã ʼbá trá dó ʼẽzó lâ kô ngãtá drílâ õjílã ãzí îmbázó tã ʼẽlé õzõ gólâ kâtí yã rî, Ôvârí âʼdô kpá õjílã rî ʼdĩ gãʼá dó, îcá kô gólâ rî lậgúlị́ õjílã íyíkâ ró kũmũ íyíkâ võ ûrú ʼálâ rî kâ ʼá. Gõʼdá gólâ rĩ ʼbá tã ʼbãʼbã Ôvârí kâ ʼẽlé ndrĩ gõʼdá drílâ rĩzó õjílã ãzí îmbálé tã ʼẽlé õzõ drílâ rĩrĩ tã rî ʼdĩ ʼbá yî ʼẽlé ʼdĩ kâtí rî, Ôvârí âʼdô gólâ rî lậgúʼá õjílã íyíkâ ró kũmũ íyíkâ võ ûrú ʼálâ rî kâ ʼá.
40005020	Nĩ ndrê drẽ, Pạ̃rúsị̃ yî lãʼbí îmbá ʼbá rî ʼbá yí bê, gólĩyî rî trá tã ʼbãʼbã Ôvârí kâ ʼẽlé dódó. Gõʼdá õzõ nĩ õrî kô tã gólĩyî âʼdó ʼbá mbị̂ rî ʼẽlé lậvũlị́ gạ̃rạ̃ tã mbị̂ gólĩyî Pạ̃rúsị̃ yî gõʼdá lãʼbí îmbá ʼbá yí bê drí rĩʼá ʼẽlé rî ʼbá yî drị̃ị̂ sĩ rî, nĩ îcá kô cãlé kũmũ Ôvârí kâ võ ûrú ʼálâ rî kâ ʼá."
40005021	Gõʼdá nĩngá sĩ rî, Yésũ drí îtõzó tã îmbálé tã ngãngã kâ ạ̃wạ̃ ró rî tãsĩ. Gólâ kĩ, "Nĩ ârî tã gólâ âtálé trá ãmâ ạ́ʼbị́yạ́ yî drí ạ̃kû ró Músạ̃ sĩ kĩʼá nĩ rî, 'Ní fû õjílã ãzí kô' rî trá. Gõʼdá áâtâ kpá trá kĩ, 'Õzõ õjílã ãzâ ũfû õjílã ãzí trá rî, áâʼdô tã kĩʼá õjílã rî ʼdĩ rú.'
40005022	Gõʼdá má âtâ ãnî drí õzõ õjílã ãzâ õngâ trá ạ̃wạ̃ ró íyî ãzí-ãzí bê rî, áâʼdô tã kĩʼá õjílã rî ʼdĩ rú. Gõʼdá õzõ õjílã ãzâ ãâtâ úlị́ õnjí trá íyî ãzí-ãzí rú rî, tã kĩ ʼbá yî âʼdô tã kĩʼá õjílã rî ʼdĩ rú. Gõʼdá õzõ õjílã ãzâ ũzị̂ íyî ãzí-ãzí trá lîfõ-lîfõ ró rî, rĩʼá mbị̂ õjílã rî ʼdĩ vũzó lạ̃sị́ Ôvârí drí êdélé trá Sãtánã yî drí rî ʼá.
40005023	"Gõʼdá ĩtí rî, nî ãzâ, õzõ ní ãânĩ trá ʼẽʼá ngá fẽfẽ áníkâ fẽlé Ôvârí drí võ rĩzó ngá fẽfẽ ʼbãlé rî ʼá rî, gõʼdá õzõ ánî ãzí-ãzí ãʼdô cú tã ãzâ bê ní rú rî, õzõ tã rî ʼdĩ ãâgâ trá ní drị̃ị̂ rî, ní fẽ ngá fẽfẽ rî ʼdĩ drẽ kô.
40005024	Ní âyê ngá fẽfẽ rî ʼdĩ ãkpã võ tã rî ʼdĩ drí âgázó ní drị̃ị̂ ʼdĩ ʼá nĩngá. Mí nĩ ánî ãzí-ãzí ʼdĩ ngálâ, nĩ êdê ró tã ãnî lãfálé ʼásĩ ʼdî zãlô sị́sị́, ní gõ ró bê âgõlé nĩʼá ngá fẽfẽ áníkâ ʼdĩ fẽlé Ôvârí drí.
40005025	"Gõʼdá õzõ õjílã ãzâ ãʼdô cú tã bê ní rú rî, gõʼdá õjílã rî ʼdĩ õlẽ trá ánî âjílí kúmú ândrá tã áníkâ kĩlí rî, ní ngâ ʼwãâ nĩlí gólâ ngálâ, nĩʼá tã ãnî lãfálé ʼá gólâ bê ʼdĩ êdélé drẽ ãkpãkãʼdã gólâ drí ánî âjí ãkó kúmú ândrá. Gõʼdá õzõ ní ẽêdê tã rî ʼdĩ kô rî, gólâ õtrõ nî trá nĩʼá âjílâ kúmú ândrá rî, kúmú âʼdô tã áníkâ kĩʼá õnjí ró, gólâ âʼdô ánî fẽʼá drị̃-ʼbá gạ̃nị́mạ̃ kâ drị́gạ́. Ĩtí rî, gólâ âʼdô ánî trõʼá ʼbãlé gạ̃nị́mạ̃ ʼá.
40005026	Má âtâ ní drí tã pạ̃tị́ị̃ ró, ní âʼdô rĩʼá gạ̃nị́mạ̃ ʼá tólâ cãlé bũúũ ậdị̂ kúmú drí ʼbãlé ní drí fẽlé rî fẽʼá zãlô gõzó ánî lôfõlé gạ̃nị́mạ̃ ʼásĩ."
40005027	Nĩngá sĩ, Yésũ drí kpá tã âtázó kĩ, "Nĩ ârî tã gólâ ʼbãlé trá ạ̃kû ró ãmâ ạ́ʼbị́yạ́ yî drí Músạ̃ sĩ kĩʼá nĩ rî, 'Nĩ ʼbã õkó gólĩyî âʼdó ʼbá kô ánî õkó ró ngãtá ãgô gólĩyî âʼdó ʼbá kô ãnî ágó ró rî kô ãnî ũgúlị́ ậyị́zó ĩʼdí bê lâ' rî trá.
40005028	Gõʼdá má âtâ tã ãnî drí, õzõ ãgô ãzâ õndrê õkó ãzâ trá lôvó sĩ ậʼdú kõzó ĩʼdí bê lâ rî, gólâ ʼê ʼdĩ tã õnjí ʼî íyî pị̃pị̂sị́lị́ ʼá õkó ʼdĩ rú. ʼDĩî kpá rĩʼá nyé õzõ ãgô ʼdî ʼê tã rî ʼdĩ trá rî kâtí. Gõʼdá kpá rĩʼá ĩtí õkó tãsĩ.
40005029	Gõʼdá âʼdô bê trá ĩtí rî, nî ãzâ, õzõ ánî lị̃fị́ drị́-ágó lésĩ rî õʼbã nî tã õnjí ʼẽlé rî, ní ângî gólâ trúwạ́ vólé. Rĩʼá tãndí ró ní drí cãzó võ ûrú ʼálâ rî ʼá cé lị̃fị́ ãlô bê, gõʼdá ní drí cãzó lị̃fị́ bê rị̃ nĩʼá vẽlé lạ̃sị́ gólâ Ôvârí drí êdélé Sãtánã yî drí rî ʼá rî drị̃ị̂ sĩ.
40005030	Gõʼdá kpá rĩʼá ĩtí, õzõ ánî drị́-ágó õʼbã nî tã õnjí ʼẽlé rî, ní gâ ánî drị́ rî ʼdĩ njíyá vólé. Rĩʼá tãndí ró ní drí cãzó võ ûrú ʼálâ rî ʼálâ cé drị́ ãlô bê, gõʼdá ní drí cãzó drị́ bê rị̃ nĩʼá vẽlé lạ̃sị́ gólâ Ôvârí drí êdélé Sãtánã yî drí rî ʼá rî drị̃ị̂ sĩ."
40005031	Gõʼdá Yésũ îmbâ tã trá tã õkó îngâ kâ tãsĩ kĩ nĩ rî, "Nĩ ârî kpá tã gólâ âtálé trá Músạ̃ sĩ tã õkó îngâ kâ tãsĩ kĩʼá nĩ rî, 'Õzõ õjílã ãzâ õlẽ trá íyî õkó rî îngálé rî, gólâ õfẽ wárãgã õkó îngâ kâ õkó rî ʼdĩ drí' rî trá.
40005032	Gõʼdá mâ rî gógó, má âtâ ãnî drí, õzõ õjílã ãzâ ũûsû õkó lâ kô ậyị́rị̃ ʼá ãgô ãzâ bê rî, gõʼdá gólâ drí õkó lâ ʼdĩ îngázó cú ĩtí tã õnjí ʼdĩ ʼẽ ãkó rî, gõʼdá õzõ õkó ʼdĩ õnĩ trá nĩʼá ãgô ãzâ trõlé rî, gólâ ʼbã õkó ʼdĩ trá tã õnjí ʼẽlé. Ĩtí rî, ãgô rî gógó õkó ʼdĩ trõ ʼbá ʼdĩ, gólĩyî kpạ̃rạ̃tị́ õkó rî ʼdĩ bê, gólĩyî ʼê tã õnjí trá Ôvârí rî lị̃fị́ drị̃ ʼá."
40005033	Gõʼdá Yésũ îmbâ tã kpá trá tã õjílã drí ʼbãlé ʼẽlé Ôvârí ândrá rî tãsĩ, gólâ kĩ, "Nĩ ârî tã gólâ âtálé trá ãmâ ạ́ʼbị́yạ́ yî drí kĩʼá nĩ rî, 'Nî ãzâ, õzõ ní õʼbã tã trá Ôvârí ândrá tã ãzâ ʼẽzó rî, ní ʼê tã rî ʼdĩ té ĩtí. Õzõ ní õʼê tã rî ʼdĩ kô rî, rĩʼá õnjí ró.'
40005034	Gõʼdá mâ rî gógó, má âtâ ãnî drí, nĩ îtrî lãtrítrí kô tã gólĩyî ãnî drí ʼẽʼá ʼẽlâ rî ʼbá yî tãsĩ. Ĩtí rî, nĩ îtrî lãtrítrí kô ʼbũû sĩ, tãlâ ʼbũû ʼdĩ rĩʼá rĩ-võ Ôvârí kâ rĩzó rĩlí kúmú ạ́ngị́ ró ngá drị̃lị́ ndrĩ rî ĩʼdî.
40005035	Gõʼdá nĩ îtrî lãtrítrí kpá kô ị̃nyạ́kú drị̃ sĩ, tãlâ ị̃nyạ́kú drị̃ ʼdî rĩʼá pá tõ võ Ôvârí kâ rĩzó kúmú ạ́ngị́ ró ãngó nõ drị̃lị́ rî ĩʼdî. Gõʼdá nĩ îtrî lãtrítrí kpá kô jạ̃rị́bạ̃ Yẽrõsãlémã kâ rú lâ sĩ, tãlâ ʼdĩî kpá rĩʼá jạ̃rị́bạ̃ gólâ Ôvârí drí rĩzó õjílã íyíkâ drị̃lị́ kúmú ạ́ngị́ ró rî ĩʼdî.
40005036	Gõʼdá nĩ îtrî lãtrítrí kpá kô ãnî drị̃ sĩ, tãlâ ãnî nyãányâ îcá kô drị̃-ʼbí ãlô rî lârâkô lâ jãlé âʼdólé mvẽêmvê ró ngãtá nị̃ị̂nị̂ ró.
40005037	Ĩtí rî, nĩ âtâ tã cé kĩ, 'Ãwô, pạ̃tị́ị̃ mã âʼdô ʼẽʼá lâ', õzõ nĩ õlẽ trá ʼẽlâ rî. Õzõ nĩ õlẽ ʼẽlâ kô rî, gõʼdá nĩ âtâ kpá cé kĩ, 'ʼÉʼẽ, mã îcá kô ʼẽlâ', tãlâ úlị́ õjílã ãzâ drí âtálé tã ʼdî ʼbá yî drị̃ị̂ sĩ rî, tã âʼdálé kĩ, tã õjílã ʼdî drí âtálé ʼdĩ rĩʼá tã Sãtánã kâ ĩʼdî."
40005038	Gõʼdá Yésũ drí kpá tã îmbázó tã tã-võ lôgõ kâ tãsĩ kĩ, "Nĩ ârî úlị́ gólâ âtálé ạ̃kû ró nã sĩ rî trá kĩʼá nĩ rî, 'Õzõ õjílã ãzâ õcâ íyî ãzí-ãzí rî lị̃fị́ ãlô rî trá kpạ̃ạ́cũ rî, áâʼdô kpá õjílã rî ʼdĩ lị̃fị́ lâ cãʼá õzõ drílâ íyî ãzí-ãzí rî lị̃fị́ cãrẽ ʼdî kâtí' rî trá. Gõʼdá 'õzõ õjílã ãzâ õcâ íyî ãzí-ãzí rî sị́ trá ṇõlé kãálĩ rî, áâʼdô kpá õjílã rî ʼdĩ sị́ lâ cãʼá ṇõlé õzõ drílâ íyî ãzí-ãzí rî sị́ ṇõrẽ ʼdî kâtí' rî kpá trá.
40005039	Gõʼdá ngbãângbânõ rî, má âtâ ãnî drí, nĩ lôgõ tã õnjí kô tã õnjí ãzí sĩ õjílã gólâ tã õnjí ʼẽ ʼbá trá ãnî rú rî drí. Õzõ õjílã ãzâ õsâ ánî ạ́yạ́ʼbú drị́-ágó lésĩ rî, gõʼdá ní jâ kpá ánî ạ́yạ́ʼbú drị́-lị̃jị́ lésĩ rî, gólâ õsâ ró bê.
40005040	Gõʼdá õzõ õjílã ãzâ ãâjî nî võ tã kĩ kâ ʼálâ, ãʼdô ró bê tã-vó áníkâ kĩzó ítá áníkâ ãlô rî trõzó rî, ní ôcî tị̂ kô tã rî ʼdĩ ʼá, gõʼdá ní âyê gólâ õtrõ ró kpá ãzâ.
40005041	Ĩtí rî, gõʼdá õzõ ạ̃jú ʼbũ ʼbá õʼbã ĩyî nî mbârâkã sĩ ngá ĩyíkâ njị̃lị́ nĩzó ĩʼdí bê lâ áyágá drị̃ mbãlé ãlô rî, ní mbã áyágá drị̃ zãlô rị̃ ngá gólĩyíkâ ʼdĩ bê.
40005042	Õzõ õjílã ãzâ ũzị̂ ngá trá ní tị́ sĩ rî, ní fẽ ngá rî ʼdĩ drílâ. Gõʼdá õzõ õjílã ãzâ õlẽ ngá ậmúlị́ ní drị́gạ́ sĩ rî, ní fẽ ngá rî ʼdĩ drílâ, ní lôgâ kô."
40005043	Gõʼdá Yésũ drí tã âtázó tã ngá lẽlẽ kâ tãsĩ kĩ, "Nĩ ârî tã gólâ âtálé ạ̃kû ró nã sĩ kĩʼá nĩ rî, 'Nĩ lẽ ãnî rû-lẽ-ãzí yî, gõʼdá nĩ ʼbã ãnî ạ̃jú-ʼbá-ãzí yî lôvó kô' rî trá.
40005044	Gõʼdá ngbãângbânõ rî, má âtâ tã ãnî drí, nĩ lẽ ãnî ạ̃jú-ʼbá-ãzí yî. Gõʼdá nĩ ʼê rãtáã õjílã gólĩyî rĩ ʼbá lâṇõ fẽlé ãnî drí rî ʼbá yî tãsĩ, Ôvârí õpâ ró gólĩyî bê.
40005045	Õzõ nĩ õʼê trá ĩtí rî, ʼdĩî ãâʼdâ ró bê kĩ, pạ̃tị́ị̃ ãnî rĩʼá ãnî átá Ôvârí ûrú ʼálâ rî mvá lâ yî ĩʼdî. Tãlâ Ôvârí rî rĩʼá tã tãndí ʼẽlé õjílã drí ndrĩ, gólâ rî nĩ ị̃tú ʼbãlé rĩʼá võ îʼĩlí õjílã gólĩyî tãndí rî ʼbá yî drí kpãkã ãlô õjílã gólĩyî õnjí rî ʼbá yí bê. Gõʼdá gólâ rî kpá nĩ ôzê ʼbãlé ʼdị̃lị́ õjílã gólĩyî rĩ ʼbá tã mbị̂ rî ʼẽlé rî ʼbá yî drí, gõʼdá kpá õjílã gólĩyî rĩ ʼbá tã õnjí ʼẽlé rî ʼbá yî drí.
40005046	Gõʼdá õzõ nĩ õrî cé õjílã gólĩyî rĩ ʼbá tã tãndí ʼẽlé ãnî drí rî lẽlé ĩʼdî rî, Ôvârí âʼdô drị́-ʼâ fẽʼá ãnî drí ãʼdô tãsĩ yã? Tãlâ gbõ lé õjílã õnjí rĩ ʼbá ĩyî ậdị̂ ômbê gĩ kâ ûʼdúlị́ rî ʼbá yî, gólĩyî rî kpá cé õjílã gólĩyî ĩyî lẽ ʼbá rî lẽlé ĩʼdî.
40005047	Õzõ nĩ õrî cé nĩʼá nî-bê-yã fẽ bê ãnî rû-lẽ-ãzí yî drí ĩʼdî rî, nĩ ị̂sũ ãníkâ bê rî, nĩ ʼê ʼdĩ tã tãndí ʼî Ôvârí rî lị̃fị́ drị̃ ʼá yã? Õjílã gólĩyî gbõ lé Ôvârí rî nị̃ ʼbá kô rî ʼbá yî rî ĩyî kpá ʼẽlâ ĩtí.
40005048	Ĩtí rî, ãnî nyãányâ, nĩ rî tã gólĩyî âʼdó ʼbá mbị̂ pạ̃tị́ị̃ rî ʼẽlé ĩʼdî kárá, õzõ ãnî átá ûrú ʼálâ rî drí rĩrĩ tã mbị̂ ʼẽlé rî kâtí."
40006001	Gõʼdá nĩngá sĩ rî, Yésũ drí îtõzó kpá rĩʼá õʼbí ʼdĩ ʼbá yî îmbálé tã tã tãndí ʼẽzó ị̃nị́nị̂ ró rî tãsĩ, gólâ kĩ, "Õzõ nĩ õlẽ trá tã tãndí ʼẽlé rî, nĩ ʼê tã rî ʼdĩ dódó lị̃fị́ lõmbâ sĩ, ãâʼdô kô õjílã lị̃fị́ drị̃ ʼá, tãlâ gólĩyî õzó ndrẽlâ kô. Gõʼdá õzõ nĩ õʼê tã ʼdî trá õjílã lị̃fị́ drị̃ ʼá ãnî tã lôngózó bê rî, nĩ îcá kô drị́-ʼâ ãzâ ûsúlị́ ãnî átá ûrú ʼálâ rî drị́gạ́ sĩ.
40006002	"Bê trá ĩtí rî, õzõ nĩ õtírĩ rĩî ngá fẽlé õjílã gólĩyî ĩzã bê rî pãzó rî, nĩ îyâ tã lâ kô, õzõ õjílã gólĩyî âʼdó ʼbá lómbé-lómbéwá ʼbá ró rî ʼbá yî drí rĩrĩ ʼẽlâ rî kâtí. Õzõ gólĩyî õfẽ ngá trá õjílã ãzí pãzó rî, gólĩyî rî tã lâ îyálé ûrû ngbạ́lạ́-ngbạ́lạ́ jó tã Ôvârí kâ ârî kâ rî ʼbá yî ʼásĩ gõʼdá kpá lạ́tị̂ drị̃ị̂ sĩ. Gólĩyî rî tã ʼdî ʼẽlé ĩtí ʼdĩ, cé tãlâ õjílã õndrê ró ĩyî bê, gõʼdá gólĩyî ũlûyị̂ ró ĩyî kpá bê. Má âtâ ãnî drí, gólĩyî îcá kô drị́-ʼâ ûsúlị́ Ôvârí drị́gạ́ sĩ, drị́-ʼâ gólĩyíkâ ʼẽʼá ûsúlâ rî trá cé ĩʼdî gólĩyî lûyị̂-lûyị̂ sĩ ʼdî.
40006003	Gõʼdá nî ãzâ, õzõ ní õtírĩ rĩî ngá fẽlé õjílã gólâ ĩzã bê rî pãzó rî, ní ʼbã õjílã ãzâ kô tã ní drí rĩʼá ʼẽlé ʼdĩ võ lâ ûsúlị́.
40006004	Ní ʼê tã rî ʼdĩ ị̃nị́nị̂ ró cé ãnî lãfálé ʼásĩ õjílã rî ʼdĩ bê. Õzõ ní õʼê trá ĩtí rî, gõʼdá Ôvârí ánî átá ûrú ʼálâ gólâ rĩ ʼbá tã gólĩyî rĩʼá ʼẽlâ ị̃nị́nị̂ ró rî nị̃lị́ ndrĩ rî âʼdô tã ní drí ʼẽlé ʼdĩ ndrẽʼá. Ĩtí rî, gólâ âʼdô drị́-ʼâ tãndí fẽʼá ní drí."
40006005	Gõʼdá nĩngá sĩ, Yésũ drí ngãzó kpá rĩʼá õʼbí ʼdĩ ʼbá yî îmbálé tã rãtáã ʼẽʼẽ kâ tãsĩ. Gólâ kĩ, "Õzõ nĩ õtírĩ rĩî rãtáã ʼẽlé Ôvârí drí rî, nĩ ʼê kô õzõ õjílã gólĩyî âʼdó ʼbá lómbé-lómbéwá ʼbá ró rî ʼbá yî drí rĩrĩ ʼẽlâ rî kâtí. Gólĩyî lẽ tã rõô âdrélé ûrû jó tã Ôvârí kâ ârî kâ ʼásĩ gõʼdá kpá lạ́tị̂ rû ûsûmậ ʼásĩ ĩyî nyãányâ âʼdálé, õjílã ãzí õndrê ró ĩyî bê yĩ õtírĩ rĩî rãtáã ʼẽlé rî. Má âtâ ãnî drí tã pạ̃tị́ị̃ ró, gólĩyî îcá kô drị́-ʼâ ûsúlị́ Ôvârí drị́gạ́ sĩ, drị́-ʼâ gólĩyíkâ ʼẽʼá ûsúlâ rî trá cé ĩʼdî gólĩyî lûyị̂-lûyị̂ sĩ ʼdî.
40006006	Ĩtí rî, õzõ nĩ õtírĩ rĩî rãtáã ʼẽlé Ôvârí drí rî, nĩ fî jó ãníkâ ʼá, nĩ âʼbã ró ạ́tị̃ ãníkâ, nĩ gõ ró bê rãtáã ʼẽlé ị̃nị́nị̂ ró ãnî átá gólâ ãnî drí ndrẽlé kôʼdáwá rî drí. Ĩtí rî, rãtáã gólâ ãnî drí ʼẽlé ị̃nị́nị̂ ró ʼdĩ, gólâ âʼdô âríʼá lâ, gõʼdá gólâ âʼdô drị́-ʼâ fẽʼá ãnî drí tã lâ sĩ.
40006007	"Ĩtí rî, nĩ ãâʼdô trá rãtáã ʼẽʼá Ôvârí drí rî, nĩ rî kô ʼẽlâ õzõ õjílã gólĩyî Ôvârí rî nị̃ ʼbá kô rî ʼbá yî drí rĩrĩ ʼẽlâ rî kâtí. Gólĩyî rî rĩʼá rãtáã ʼẽlé ãcê úlị́ tã ífí ãkó rî ʼbá yí bê dũû. Gólĩyî rî ĩyíkâ tã ányâ ị̂sũlị́ kĩ, rãtáã ĩyíkâ rĩʼá ʼẽlâ ãcê ʼdĩ, Ôvârí âʼdô âríʼá lâ.
40006008	Nĩ rî kô rãtáã ʼẽlé ĩtí tã ífí ãkó, õzõ gólĩyî drí rĩrĩ ʼẽlâ rî kâtí. Gõʼdá âʼdó kô îcâ-îcâ ró ãnî drí rãtáã ʼẽzó ãcê, tãlâ ãnî átá Ôvârí nị̃ ngá gólĩyî ãnî drí lẽlé yí drị́gạ́ sĩ rî trá cú ĩtí ãnî drí íyî îjí ãkó.
40006009	Gõʼdá õzõ nĩ õtírĩ rĩî rãtáã ʼẽlé rî, nĩ ʼê rãtáã õzõ nõô rî tí. 'Ãmâ átá ûrú ʼálâ rî, ánî rú ãʼdô ị̂njị̃lị́ ị̂njị̃.
40006010	Kũmũ áníkâ rî ãâcâ, tã ní drí lẽlé rû ʼẽlé rî õʼê rû ị̃nyạ́kú drị̃ị̂, õzõ drílâ âʼdórẽ ûrú ʼálâ rî kâtí.
40006011	Ãndrõ nô, ní âfẽ ngá nyãnyã ãmákâ kậyị̂ vósĩ cé rî ãmâ drí.
40006012	Ní âyê ãmâ tã õnjí ãmákâ rî ʼbá yî ʼásĩ, õzõ ãmâ drí gólĩyî tã õnjí ʼẽ ʼbá trá ãmâ rú rî yî âyérẽ kâtí.
40006013	Ní âjî ãmâ kô lôfílí tã ûjũ-ûjũ ʼá, gõʼdá ní pâ ãmâ Sãtánã drị́gạ́ sĩ.'
40006014	"Õzõ nĩ ãâyê õjílã gólĩyî rĩ ʼbá tã õnjí ʼẽlé ãnî drí rî yî trá tã õnjí gólĩyíkâ rĩʼá ʼẽlâ ʼdĩ ʼásĩ rî, gõʼdá Ôvârí ãnî átá ûrú ʼálâ rî âʼdô kpá ãnî âyéʼá tã õnjí ãníkâ ʼásĩ.
40006015	Gõʼdá õzõ nĩ ãâyê gólĩyî kô tã õnjí gólĩyíkâ rĩʼá ʼẽlâ rî ʼásĩ rî, Ôvârí ãnî átá ûrú ʼálâ rî âyé ãnî kpá kô tã õnjí ãníkâ ʼásĩ."
40006016	Nĩngá sĩ rî, Yésũ drí õʼbí ʼdĩ ʼbá yî îmbázó kĩ, "Õzõ nĩ ãâʼdô trá tị̂ ʼbĩʼá rĩzó ʼálé ʼãʼí sĩ ngá nyã ãkó rãtáã ʼẽlé Ôvârí drí rî, nĩ ị̂njị̂ lị̃fị́ kô, õzõ õjílã gólĩyî âʼdó ʼbá lómbé-lómbéwá ʼbá ró rî ʼbá yî drí rĩrĩ ʼẽlâ rî kâtí. Gólĩyî rî ĩyî nyãányâ âʼdálé õjílã ãzí õndrê ró bê kĩ, ĩyî rĩʼá tị̂ ʼbĩʼá. Tã gólĩyíkâ rĩʼá ʼẽlâ ĩyî tã lôngózó ʼdĩ tãsĩ rî, má âtâ ãnî drí tã pạ̃tị́ị̃ ró, gólĩyî îcá kô drị́-ʼâ ûsúlị́ Ôvârí drị́gạ́ sĩ.
40006017	Õzõ nĩ ãâʼdô trá tị̂ ʼbĩʼá rĩzó ʼálé ʼãʼí sĩ rãtáã ʼẽlé Ôvârí drí rî, nĩ jĩ ãnî lị̃fị́ ngbángbá ãnî ʼbãzó âʼdólé ãyĩkõ ró,
40006018	tãlâ õjílã ãzí õzó nị̃lâ kĩʼá nĩ rî, ãnî rĩʼá tị̂ ʼbĩʼá. Ãnî átá tíbê ãnî drí ndrẽlé kôʼdáwá rî âʼdô nị̃ʼá lâ cé nĩ. Ĩtí rî, rãtáã gólâ ãnî drí ʼẽlé tị̂ ʼbĩʼbĩ sĩ ị̃nị́nị̂ ró ʼdĩ, Ôvârí âʼdô âríʼá lâ, gõʼdá drílâ tã-drị̃ lâ jãzó."
40006019	Nĩngá sĩ, Yésũ drí kpá tã âtázó kĩ, "Nĩ êʼbê ngá-tị̂ ãngó nõ ʼá nõ ʼbá yî kô cé tị̂tị̂ ʼdó ãnî nyãányâ drí, ʼbãlé võ tíbê ngá ạ̃sũkũʼdũ yí kâtí gõʼdá ûjúrúkú yí bê rî yî drí ʼẽzó fĩlí îzãlâ rî ʼá, ngãtá võ ngá gólĩyî ậdị̂ ʼásĩ rî ʼbá yî drí ʼẽzó lâkálé rû îzãlé rî ʼá, gõʼdá kpá võ gólâ ũgú yî drí îcálé ạ́tị̃ ṇõlé ngá ûgũzó ʼálâ sĩ rî ʼá kô.
40006020	Gõʼdá nĩ lậpị̂ bê-rî ngá-tị̂ tãndí ãnî nyãányâ drí võ ûrú ʼálâ rî ʼá. Tãlâ tólâ rî, ngá ạ̃sũkũʼdũ yí kâtí ûjúrúkú yí bê rî îcá kô fĩlí ngá-tị̂ tãndí ʼdĩ ʼbá yî îzãlé, gõʼdá ngá-tị̂ ʼdĩ ʼbá yî rúʼbạ́ lâ yî îcá kô lâkálé gõʼdá rû îzãlé, gõʼdá ũgú îcá kpá kô fĩlí ngá-tị̂ ʼdĩ ʼbá yî ûgũlị́.
40006021	Tãlâ tã ị̂sũ ãníkâ âʼdô ʼbãʼá nyé võ gólâ ãnî drí ngá tã lâ drí lâzélé ãnî rú kôrô rî ʼbãzó ʼá lâ rî ʼá.
40006022	"Nĩ ndrê drẽ, ãnî lị̃fị́ rĩʼá nyé õzõ lámbã kâtí võ îʼĩlí ãnî rúʼbạ́ drí tã ndrĩ ndrẽzó dódó. Gõʼdá õzõ ãnî lị̃fị́ õndrê võ dódó rî, ãnî rúʼbạ́ âʼdô ʼbãʼá kpá ngá îʼĩ ró tã pạ̃tị́ị̃ Ôvârí kâ ʼẽzó. Âʼdô rĩʼá ĩtí ãnî drí õzõ nĩ õrî rĩlí ngá ãlô ró Ôvârí bê rî.
40006023	Gõʼdá õzõ ãnî lị̃fị́ õndrê võ kô dódó tã gólĩyî mbị̂ Ôvârí kâ ndrẽzó rî, Gõʼdá õzõ nĩ õrî kô ãnî lị̃fị́ ʼbãlé Ôvârí drị̃ị̂ tã gólâkâ ʼẽlé rî, ãnî rúʼbạ́ âʼdô ʼbãʼá kpá ị́nị́rị́kúwạ́ ró tã ányâ rî ʼbá yî ʼẽlé ĩʼdî. Gõʼdá ngá gólĩyî ãnî drí rĩʼá ndrẽlâ ị́nị́rị́kúwạ́ ró rî ʼbá yî, õzõ nĩ ị̃ị̂sũ kĩʼá nĩ rî, ʼdĩî ãʼdô ngá îʼĩ ʼî ãnî drí tã mbị̂ ʼẽzó ĩʼdî sĩ lâ rî, tã ị̂sũ ãníkâ ʼdĩ rĩʼá ányâ ró ãnî âdólé ngbá.
40006024	"Nĩ ndrê drẽ, îcá kô õjílã ãlô drí rû ị̂ʼbũzó kúmú rị̃ drí ʼdó ị̃tú-pá ãlô ʼá. Gõʼdá gólâ îcá kô kúmú ngĩíngî rị̃ ʼdî ʼbá yî lẽlé ndrĩ ʼdó. Gólâ âʼdô tã kúmú ãlô rî kâ lẽʼá ĩʼdî, gõzó ãzâ rî gãlé dó. Âʼdólé bê trá ĩtí rî, õzõ nĩ õlẽ trá lị̃fị́ ʼbãlé ngá-tị̂ dũû ûsúlị́ ãnî nyãányâ drí ĩʼdî rî, nĩ âʼdô îcáʼá rû ị̂ʼbũlị́ Ôvârí drí pị̃pị̂sị́lị́ ãlô rî sĩ ángô tí yã? ʼDĩî îcá kô ãlôwálâ. Nĩ ị̂ʼbũ rû cé Ôvârí drí ĩʼdî!"
40006025	Nĩngá sĩ, Yésũ drí õʼbí ʼdĩ ʼbá yî îmbázó kĩ, "Ngá gólĩyî ãnî drí lẽlé rĩzó ãngó nõ ʼá rî tãsĩ rî, má âtâ tã ãnî drí kĩ, nĩ âʼdô kô tã ị̂sũ ró ngá gólĩyî ʼẽ ʼbá ãnî ʼbãlé rĩlí lédrẽ-lédrẽ ró ngá nyãnyã kâtí ngá mvũmvũ bê, ngãtá ítá ãnî drí sõlé ãnî rúʼbạ́ ʼá rî tãsĩ. Nĩ ndrê drẽ, tã ngá nyãnyã kâ ítá sõsõ bê rî lậvũú kô gạ̃rạ̃ lôvó-lôvó drị̃ị̂ sĩ.
40006026	ʼDõvó nĩ ị̂sũ drẽ ãríwá tã. Gólĩyî ʼwãá ạ́mvú kô, gõʼdá êʼbé ĩyî kpá ngá-ĩyínyâ ạ́mvú ʼásĩ ʼbãlé ẽró ʼá kô. Gbõ lé ĩtí rî, Ôvârí ãnî átá ûrú ʼálâ rî, rî nĩ rĩʼá ngá nyãnyã fẽlé gólĩyî drí rĩʼá nyãlâ. Gõʼdá ãnî tã lâzê gạ̃rạ̃ Ôvârí rú ãríwá drị̃ị̂ sĩ. Ĩtí rî, gólâ îcá kô tã ãníkâ ị̂vị̃lị́.
40006027	Gõʼdá nĩ ị̂sũ ãníkâ bê rî, lị̃fị́ lôʼbê-lôʼbê ãníkâ ngá ʼdĩ ʼbá yî tãsĩ rî âʼdô kậyị̂ ãníkâ rĩ kâ ãngó nõ ʼá rî lôpéʼá âʼdólé ãcê yã?
40006028	"Gõʼdá tãlâ ãʼdô ʼî ãnî drí rĩzó lị̃fị́ lôʼbélé ítá sõlé rúʼbạ́ ʼá rî tãsĩ yã? ʼDõvó nĩ ndrê drẽ lạ́tị̂ gólâ fê fõô õmã ʼálâ rî drí rĩzó mbãlé rî. Gólĩyî lôsé ítá kô gõʼdá ʼé ĩyî lôsĩ kpá kô ítá ûsúzó ĩyî nyãányâ drí.
40006029	Gõʼdá Ôvârí ʼbã gólĩyî trá âʼdólé lârâkô bê sũsũ ró rõô. Gõʼdá ĩtí rî, ítá lârâkô Ôvârí drí ʼbãlé drílĩyî rî sû lậvũlị́ kôrô ítá lârâkô kúmú Sólõmõ drí sõlé kũmũ kâ rî drị̃ị̂ sĩ.
40006030	Gõʼdá nĩ ndrê drẽ, Ôvârí ʼbã ngá-ạ̃rú nĩ âʼdólé lârâkô bê sũsũ ró gólĩyî rĩ ʼbá mbãlé rĩlí cé kậyị̂ dã sĩ gõʼdá ândrálé ʼĩlí vẽlé vólé õmã bê mîlí sĩ rî. Õzõ gõʼdá Ôvârí ĩîcâ trá ngá-ạ̃rú ʼbãlé âʼdólé lârâkô bê sũsũ ró rî, gõʼdá gólâ îcá íyíkâ ítá fẽlé ãnî drí kô yã? Ĩtí rî, nĩ rí kô tã lẽlẽ sĩ Ôvârí ʼá pị̃pị̂sị́lị́ ãlô sĩ ãʼdô tãsĩ yã? Ãnî tã lậvũ gạ̃rạ̃ Ôvârí drí ngá-ạ̃rú ʼdĩ ʼbá yî drị̃ị̂ sĩ.
40006031	Gõʼdá ĩtí rî, nĩ lôʼbê lị̃fị́ kô kĩ, 'Óõ, mã âʼdô nõ kó ãʼdô nyãʼá ĩʼdî yã?' ngãtá 'Óõ, mã âʼdô nõ kó ãʼdô mvũʼá ĩʼdî yã?' ngãtá 'Óõ, mã âʼdô ítá ûsúʼá sõlé nõ kó ãʼdô ʼásĩ yã?'
40006032	Tã ʼdî ʼbá yî tãsĩ rî, õjílã gólĩyî rĩ ʼbá tã ị̂sũlị́ ĩtí ʼdĩ ʼbá yî, ʼdĩî õjílã gólĩyî tã lẽ ʼbá drẽ Ôvârí ʼá kô rî ʼbá yî ĩʼdî. Ôvârí ãnî átá ûrú ʼálâ rî nị̃ ngá gólĩyî ãnî drí âʼdózó ĩzã lâ bê rî trá.
40006033	Tã lị̃fị́ lôʼbê-lôʼbê kâ ngá ãngó nõ ʼá rî tãsĩ rî võ lâ ʼá rî, nĩ rî zãâ kũmũ Ôvârí kâ zẽlé, gõʼdá nĩ ʼbã ró tã ị̂sũ ãníkâ bê tã gólĩyî Ôvârí drí lẽlé ãnî drí ʼẽlé rî ʼbá yî drị̃ị̂ ĩʼdî. Õzõ nĩ õʼê tã rî ʼdĩ ʼbá yî trá ĩtí rî, Ôvârí âʼdô ngá gólĩyî ãnî drí âʼdózó ĩzã bê tã lâ tãsĩ rî ʼbá yî âfẽʼá ãnî drí.
40006034	Gõʼdá âʼdô bê trá ĩtí rî, nĩ lôʼbê lị̃fị́ kô ãndrõ nô tã gólĩyî ʼẽ ʼbá âʼdólé ị̃drú rî ʼbá yî tãsĩ, tãlâ nĩ nị̃ị́ drẽ tã gólĩyî ʼẽ ʼbá rû ʼẽlé kậyị̂ ị̃drú rî ʼá rî kô. Kậyị̂ ndrĩ rĩʼá lâṇõ ngĩíngî ĩyíkâ bê ãlô-ãlô. Rĩʼá îcâ-îcâ ró ãnî drí cé lâṇõ kậyị̂ ãlô rî kâ njị̃zó ĩʼdî, ãnî drí lâṇõ kậyị̂ ndrĩ kâ njị̃zó rî drị̃ị̂ sĩ."
40007001	Gõʼdá Yésũ drí kpá tã îmbázó tã tã-vó kĩkĩ kâ ányâ ró ãzí-ãzí rú rî tãsĩ kĩ, "Nĩ kî tã õjílã ãzí kâ kô tã gólĩyî drí rĩʼá ʼẽlâ ányâ ró rî ʼbá yî tãsĩ, tãlâ Ôvârí õzó kô kpá tã-vó ãníkâ kĩî õnjí ró.
40007002	Nĩ ndrê drẽ, Ôvârí âʼdô ʼẽʼá tã-vó ãníkâ kĩlí kpá té õzõ ãnî drí tã-vó ãnî ãzí-ãzí yí kâ kĩrĩ kâtí, gõʼdá gólâ âʼdô ãnî ʼẽʼá kpá té õzõ ãnî drí rĩrĩ õjílã ãzí ʼẽlé rî kâtí.
40007003	Õzõ nĩ õlẽ kô ʼdásí ʼẽlé ãzí-ãzí rú rî, nĩ âtâ tã ãzí-ãzí drí kĩʼá nĩ rî, gólĩyî âʼdó õnjí rî kô. Nĩ õʼê trá ĩtí rî, ãnî cú tị̂ ãcê bê. Tõtõ ãnî drí ạ̃ʼdị́-drị̃ ʼá rî, nĩ kũ zãlô, nĩ gõ ró tõtõ ãnî ãzí-ãzí yí kâ rî tã lâ âtálé. Nĩ ndrê tã ʼẽʼẽ ãníkâ rî zãlô, nĩ gõ ró ãnî ãzí-ãzí yí kâ rî tã lâ âtálé."
40007006	Gõʼdá nĩngá sĩ, Yésũ drí kpá tã îmbázó kĩ, "Õzõ nĩ õrî úlị́ Ôvârí kâ îmbálé õjílã drí gõʼdá õjílã rî ʼdĩ ʼbá yî õrî ĩyî ãnî lôʼdálé lôʼdâ úlị́ Ôvârí kâ ʼdĩ ʼbá yî tãsĩ rî, nĩ âyê gólĩyî, nĩ îmbâ gõʼdá úlị́ Ôvârí kâ kô drílĩyî, tãlâ gólĩyî âʼdô ʼẽʼá vólé gãlé dó úlị́ Ôvârí kâ ʼdĩ ârílí gõʼdá kpá tã lâ ʼẽlé. Gólĩyî rĩʼá nyé õzõ õké lîfõ tíbê ãnî drí ngá nyãnyã fẽzó drílâ, gõʼdá drílâ rû jãzó ãkpã ãnî ôcílí dró ngá nyãnyã tãndí ãníkâ fẽlé drílâ ʼdĩ drị̃lị́ rî kâtí. Gõʼdá gólĩyî kpá rĩʼá õzõ ngbíkpí ʼbã kâ gólâ ngá sũsũ ʼdíyî lôʼĩ kâ ãnî drí fẽlé trá drílâ rî tõ ʼbá pá sĩ ũlútrạ́ ʼá rî kâtí."
40007007	Gõʼdá Yésũ drí kpá tã îmbázó tã rãtáã ʼẽʼẽ kâ tãsĩ kĩ, "Õzõ nĩ ĩîjî ãnî átá ûrú ʼálâ rî ngá gólĩyî ãnî drí âʼdózó ĩzã lâ bê rî ʼbá yî tãsĩ rî, gólâ âʼdô âfẽʼá lâ ãnî drí. Gõʼdá õzõ nĩ õrî lôndãlâ rî, nĩ âʼdô ûsúʼá lâ. Gõʼdá õzõ nĩ õgâ ạ́tị̃ rî, áâʼdô njị̃ʼá lâ ãnî drí. Nĩ ndrê drẽ, Ôvârí âʼdô rãtáã ãnî drí ʼẽlé drílâ rî âríʼá trá. Gólâ âʼdô ngá gólĩyî ãnî drí âʼdózó ĩzã bê tã lâ tãsĩ ʼdî ʼbá yî fẽʼá trá ãnî drí.
40007009	Ĩtí rî, ʼdõvó nĩ ị̂sũ drẽ ãnî nyãányâ tã, ãnî mvá rî átá yî, õzõ ãnî mvá yî ĩîjî ãmbãtã tã ãnî tị́ sĩ nyãlé rî, nĩ âʼdô kúnị́ mvá âtrõʼá ĩʼdî fẽlé gólĩyî drí ãmbãtã ʼdî võ lâ ʼá yã?
40007010	Ngãtá õzõ ãnî mvá yî ĩîjî ị̃ʼbị̂ tã ãnî tị́ sĩ nyãlé rî, ní âʼdô ị̃nị̃ âtrõʼá ĩʼdî fẽlé gólĩyî drí yã?
40007011	Õzõ ãnî gólĩyî âʼdó ʼbá tã õnjí ʼbá ró rî ĩîcâ trá ngá tãndí fẽlé ãnî mvá yî drí rî, ĩtí rî, Ôvârí ãnî átá ûrú ʼálâ rî âʼdô îcáʼá kó ngá tãndí fẽlé ãnî drí. Gólâ rĩʼá njãâ ngá tãndí fẽlé ãnî drí lậvũlị́ gạ̃rạ̃ ãnî drí fẽlé ãnî mvá yî drí rî drị̃ị̂ sĩ.
40007012	"Tã gólâ Ôvârí drí lẽlé lậvũ ʼbá gạ̃rạ̃ rî ĩʼdî nõ. Nĩ rî tã gólĩyî âʼdó ʼbá tãndí rî ʼbá yî ʼẽlé ĩʼdî õjílã ãzí drí. Tã tãndí gólĩyî ãnî drí lẽlé õjílã drí ʼẽlé ãnî drí rî ʼbá yî, nĩ rî kpá ʼẽlâ ĩʼdî õjílã ãzí drí. ʼDĩî tã Ôvârí drí ʼbãlé ãmâ drí ʼẽlé tã îgĩ-îgĩ íyíkâ ʼá rî ĩʼdî."
40007013	Gõʼdá Yésũ drí tã îmbázó tã fĩfĩ kâ cãlé ãngó Ôvârí kâ ʼálâ rî tãsĩ kĩ, "Lạ́tị̂ gólâ fĩzó cãlé ãngó Ôvârí kâ ʼálâ rî, jó tị́lị́-tị̂ lâ rĩʼá ngbãâ ʼbílíwá ĩtí. Lạ́tị̂ fĩzó cãlé tólâ rî, rĩʼá lạ́tị̂ âmbâ-âmbâ ʼî. Õjílã ʼẽ ʼbá fĩlí ʼálâ sĩ rî âʼdô ʼbãʼá cé dã. Gõʼdá õjílã gólĩyî fĩ ʼbá tólâ rî âʼdô ĩyî lédrẽ-lédrẽ ạ̃dũkũ ãkó rî ûsúʼá. Gõʼdá lạ́tị̂ nĩzó võ lạ̃sị́ kâ Ôvârí drí êdélé trá Sãtánã yî drí rî ʼálâ rî, jó tị́lị́-tị̂ lâ rĩʼá ậvû-ậvû ró. Lạ́tị̂ fĩ kâ tólâ rî âʼdó kô âmbâ-âmbâ ró. Õjílã ãmbá âʼdô ĩyî nĩʼá ʼálâ sĩ."
40007015	Gõʼdá Yésũ drí drị́-mbílí sõzó õjílã õʼbí ʼdĩ ʼbá yî lị̃fị́ tã õjílã gólĩyî tã âmã ʼbá kĩʼá nĩ rî, yĩ ãʼdô tã Ôvârí kâ îmbâ ʼbá ʼî rî kâ tãsĩ kĩ, "Ãnî lị̃fị́ õmbâ ãnî rú tã îmbá ʼbá gólĩyî âʼdó ʼbá õjílã âdó ʼbá ró rî tãsĩ. Gólĩyî lêndrê õzõ kạ́bị̃lị́kị̃ mvá kâtí, gõʼdá tã ị̂sũ gólĩyî pị̃pị̂sị́lị́ ʼá rî rĩʼá õzõ kíâkêlówá gólâ rĩ ʼbá kõrõnyã ãzí fũlị́ rî kâtí.
40007016	Õzõ nĩ õrî tã îmbá ʼbá ʼdĩ ʼbá yî ndrẽlé mãnísĩ rî, nĩ âʼdô gólĩyî âʼdô-âʼdô nị̃ʼá tã ʼẽʼẽ gólĩyíkâ ʼásĩ. Nĩ âʼdô kpá nị̃ʼá lâ ngãtá tã gólĩyî drí rĩʼá îmbálâ ʼdĩ pạ̃tị́ị̃ tã Ôvârí kâ ʼî ngã âʼdó kô tã Ôvârí kâ ʼî yã rî. Tã ʼẽʼẽ gólĩyíkâ âʼdâ gólĩyî trá õzõ fê lõʼwâ drí fê lâ âʼdárẽ kâtí. Ạ̃kû lâ sĩ, ólófí fê ʼwâ lõʼwâ bê kạ̃nị́kị̃ ró yã? Ngãtá púrũcị́ fê ʼwâ lõʼwâ bê kãnágõwá ró yã?
40007017	Fê gólâ tãndí ró rî ʼwâ íyíkâ té lõʼwâ tãndí ĩʼdî, gõʼdá fê gólâ õnjí ró rî ʼwâ íyíkâ kpá té lõʼwâ õnjí ĩʼdî.
40007019	Ĩtí rî, fê gólĩyî tíbê lõʼwâ tãndí ʼwã ʼbá kô rî, áâʼdô gãʼá lâ vólé vũdrị́ zãlé lạ̃sị́ sĩ.
40007020	Kpá ĩtí rî, nĩ âʼdô tã îmbá ʼbá rĩ ʼbá õjílã âdólé rî ʼbá yî nị̃ʼá tã gólĩyî drí rĩʼá ʼẽlâ rî ʼbá yî ʼásĩ."
40007021	Gõʼdá Yésũ drí gõzó tã îmbálé tã õjílã drí ʼẽzó cãlé ãngó Ôvârí kâ ûrú ʼálâ rî ʼá rî tãsĩ kĩ, "Õjílã ndrĩ gólĩyî rĩ ʼbá ámâ zị̃lị́ kúmú, kúmú rî, gólĩyî îcá kô ndrĩ cãlé ãngó Ôvârí kâ ûrú ʼálâ rî ʼá. Gõʼdá gólĩyî rĩ ʼbá tã ámâ átá Ôvârí ûrú ʼálâ rî drí lẽlé ʼẽlé rî ʼbá yî ʼẽlé rî, gólĩyî âʼdô cãʼá cé nĩ.
40007022	Gõʼdá kậyị̂ gólâ Ôvârí drí ʼẽzó tã-vó õjílã ndrĩ kâ kĩlí rî tú rî, õjílã dũû âʼdô ĩyî ânĩʼá má ngálâ tã âtálé kĩ, 'Kúmú, mã îmbâ tã áníkâ trá õjílã drí.' Gõʼdá ãzâ ʼbá yî âʼdô ĩyî tã âtáʼá kĩʼá nĩ rî, 'Kúmú, mã rî trá rĩʼá líndrí õnjí lâdrólé õjílã ʼásĩ ánî rú sĩ.' Gõʼdá ãzâ ʼbá yî âʼdô ĩyî tã âtáʼá kĩʼá nĩ rî, 'Kúmú, mã ʼê tã lârâkô tị̂ drí ậʼdị́zó rî ʼbá yî trá dũû ánî rú sĩ.'
40007023	Gõʼdá má âʼdô tã lôgõʼá drílĩyî kĩ, 'Mĩ nĩ vólé má lạ̃gạ́tị́ sĩ, ãnî tã õnjí ʼbá yî! Má nị̃ị́ ãnî kô!' "
40007024	Gõʼdá Yésũ drí kpá tã âtázó õjílã gólĩyî íyî vó lôbẽ ʼbá rî yî tãsĩ kĩ, "Õjílã gólâ úlị́ ámákâ ârí ʼbá gõʼdá tã lâ ʼẽzó rî, gólâ rĩʼá õzõ tã nị̃ ʼbá gólâ jó íyíkâ ʼdị̃ ʼbá gá lũtú drị̃ị̂ ị̃nyạ́kú tãndí ʼá rî kâtí.
40007025	Tã ʼdî tãsĩ rî, gbõ lé ôzê ũʼdị̂ trá kạ̃gũmạ́ạ̃ bê rõô rî, gõʼdá lị̃mvû drí tị̃zó rõô rî, jó ʼdĩ îcá kô ʼdẽlé vũdrị́, tãlâ úʼdị̂ trá gá lũtú drị̃ị̂ ị̃nyạ́kú tãndí ʼá.
40007026	Gõʼdá õjílã tíbê úlị́ ámákâ ârí ʼbá cé ârî gõʼdá ʼẽ ʼbá lâ kô rî, gólâ rĩʼá õzõ tã nị̃ ãkó lé ʼbá gólâ jó íyíkâ ʼdị̃ ʼbá võ ãlólẽ ʼá rî kâtí.
40007027	Ĩtí rî, gõʼdá õzõ ôzê ũʼdị̂ trá kạ̃gũmạ́ạ̃ bê rõô rî, gõʼdá lị̃mvû drí tị̃zó rõô rî, jó ʼdĩ âʼdô ʼẽʼá ʼdẽlé, drílâ rû îzãzó."
40007028	Gõʼdá Yésũ ndẽ bê tã îmbâ íyíkâ ʼdĩ ʼbá yî rî, õʼbí gólĩyî tã ʼdî ʼbá yî ârí ʼbá ʼdĩ tị̂ lâ ĩyî drí ậʼdị́zó tã îmbâ gólâkâ ʼdĩ tãsĩ.
40007029	Gõʼdá gólĩyî nị̃ ĩyî trá kĩ, gólâ rí kô tã îmbálé õzõ tã lãʼbí kâ îmbá ʼbá rî ʼbá yî drí rĩrĩ tã îmbálé rî kâtí. Gólâ cú rĩʼá drị́-ãcê bê.
40008001	Nĩngá sĩ rî, Yésũ yî drí ngãzó nĩlí lũtú ʼdĩ âyélé, gõʼdá õʼbí ãmbá drí kpá ʼdẽzó zãâ gólĩyî vósĩ.
40008002	Gõʼdá ãgô ãzâ ngá lãzé ãrí kâ bê rî drí ânĩzó ʼãʼî tị̃lị́ vũdrị́ Yésũ ândrá, gõzó rúʼbạ́ lôʼbãlé Yésũ drí kĩ, "Óõ kúmú, õzõ ĩîcâ trá ní lị̃fị́ ní drí ámâ pãzó ngá lãzé nõ ʼásĩ rî, ní êdê ámâ rúʼbạ́ nõ âʼdólé ngbángbá."
40008003	Ĩtí rî, Yésũ drí íyî drị́ îjõzó ãgô ʼdĩ rúʼbạ́ lâ dõlé. Gõʼdá gólâ drí tã âtázó kĩ, "Ãwô, má lẽ trá ánî êdélé ngá lãzé áníkâ ʼdĩ ʼásĩ. ʼDõvó ánî rúʼbạ́ ẽêdê rû ngbángbá." Gõʼdá kôrô ãgô ʼdĩ rúʼbạ́ lâ drí rû êdézó dódó ngá lãzé íyíkâ ʼdĩ ʼásĩ.
40008004	Ĩtí rî, Yésũ drí tã âtázó ãgô rî ʼdĩ drí kĩ, "Tã gólâ rû ʼẽ ʼbá ní drí nõ, ní âtâ tã lâ kô õjílã ãzâ drí ãlôlâ. Ní nĩ drị̃-ʼbá lãʼbí ʼẽ kâ ngálâ lãʼbí ʼdíyî êdê kâ ãrí ʼásĩ rî ʼdãlé zãlô, tãlâ gólâ õndrê ró bê kĩ, pạ̃tị́ị̃ ngá lãzé áníkâ ndẽ rû trá ngbángbá, ní gõ ró kõrõnyã lị̃lị́ ngá fẽfẽ ró Ôvârí drí, õzõ Músạ̃ drí tã lâ ʼbãlé trá rî kâtí." Gõʼdá ãgô ʼdĩ drí nĩzó tã ʼdî ʼẽlé.
40008005	Gõʼdá nĩngá sĩ, Yésũ yî drí ngãzó nĩlí cãlé jạ̃rị́bạ̃ gólâ zị̃lị́ Kãpẽrãnómã rî ʼálâ. Gõʼdá gólĩyî câ bê tólâ rî, ãgô ãzâ drị̃-ʼbá ạ̃jú ʼbũ ʼbá Rómã kâ ró rî drí ânĩzó Yésũ ngálâ. Gõʼdá drílâ ngãzó tã âtálé Yésũ drí rúʼbạ́ lôʼbã-lôʼbã sĩ kĩ,
40008006	"Ãmbá, rû ị̂ʼbũ ʼbá ámákâ rĩʼá ngá lãzé ró ãnyî ʼẽʼá drãlé. Ngá lãzé ʼdĩ lâzê trá rõô gólâ rú, gólâ mbârâkã ãkó íyî jãzó. Ní pâ gólâ!"
40008007	Gõʼdá Yésũ drí tã âtázó drị̃-ʼbá ʼdĩ drí kĩ, "Tãndí ró, má âʼdô nĩʼá rû ị̂ʼbũ ʼbá áníkâ ʼdĩ pãlé."
40008008	Gõʼdá drị̃-ʼbá ʼdĩ drí tã-drị̃ lôgõzó Yésũ drí kĩ, "ʼÉʼẽ ãmbá, ãmbã ámákâ rî îcá kô ánî ʼbãlé âcálé bũúũ má drí ʼbã ʼálâ. Gõʼdá õzõ ní ãâtâ kó cé tã drị́-ãcê áníkâ sĩ rî, má nị̃ trá, rû ị̂ʼbũ ʼbá ámákâ âʼdô ngãʼá ngá lãzé ʼdĩ ʼásĩ.
40008009	Ní ndrê drẽ, ãmbá, mâ kpá rĩʼá drị́-ãcê drị̃-ʼbá ámákâ gólĩyî sị́sị́-lésĩ rî ʼbá yí kâ zẽlé. Gõʼdá mâ kpá cú rĩʼá drị́-ãcê bê tã ʼbãzó õjílã má zẽlé rî ʼbá yî drí tã má drí lẽlé rî ʼbá yî ʼẽzó. Õzõ má ãâtâ tã trá ạ̃jú ʼbũ ʼbá ámákâ ãlô rî drí kĩ, gólâ õnĩ nĩʼá tã ãzâ ʼẽlé rî, drílâ nĩzó ʼẽlâ. Gõʼdá õzõ má ạ̃ậzị̂ ạ̃jú ʼbũ ʼbá ãlô rî trá kĩ, gólâ ãânĩ rî, drílâ ânĩzó ʼwãâ. Gõʼdá má õkĩ kpá rû ị̂ʼbũ ʼbá ámákâ ãlô rî drí, 'Ní ʼê tã nõ' rî, drílâ ʼẽzó lâ, té õzõ má drí âtálé ʼdĩ kâtí."
40008010	Gõʼdá Yésũ ârî tã drị̃-ʼbá ạ̃jú ʼbũ ʼbá kâ ʼdĩ drí âtálé bê rî, gólâ rî tị̂ drí ậʼdị́zó ậʼdị̂. Gõʼdá drílâ ngãzó tã âtálé õjílã gólĩyî rĩ ʼbá ʼdẽlé gólâ vósĩ ʼdî ʼbá yî drí kĩ, "Má âtâ ãnî drí, tã pạ̃tị́ị̃ ró, má ûsú drẽ õjílã ãzâ õrĩ ãmákâ Ĩsĩrãʼélẽ kâ ʼásĩ âʼdó ʼbá tã lẽlẽ bê rõô õzõ ãgô ãwã nõ kâtí rî kô.
40008011	Gõʼdá má âtâ ãnî drí nõtí. Kậyị̂ ạ̃dũkũ ãngó nõ kâ tú rî, õjílã gólĩyî âʼdó ʼbá kô õjílã Yúdạ̃ yí kâ ró rî ʼbá yî âʼdô ânĩʼá ʼbạ̃drị̃ ʼásĩ ndrĩ rĩlí võ ãlô ʼá ãngó Ôvârí kâ ûrú ʼálâ rî ʼá kãrámã nyãlé ãmâ ạ́ʼbị́yạ́ Ãbãrãyámã yî Ĩsákã gõʼdá kpá Yãkóbã yí bê.
40008012	Gõʼdá õjílã Yúdạ̃ yí kâ tíbê Ôvârí drí njĩlí âʼdólé õjílã íyíkâ ró rî ʼbá yî, Ôvârí âʼdô õjílã dũû gólĩyî lãfálé ʼásĩ rî gãʼá dó, tãlâ gólĩyî gâ vólé trá dó tã lẽlé má ʼá. Áâʼdô gólĩyî vũʼá ị́nị́rị́kúwạ́ ʼá, lạ̃sị́ Ôvârí drí êdélé trá Sãtánã yî drí rî ʼá. Tólâ rî, gólĩyî âʼdô ãwó ngõʼá sị́-gílí nyãnyã bê ngá lâzê-lâzê lạ̃sị́ kâ drí sĩ."
40008013	Nĩngá sĩ, Yésũ drí gõzó tã âtálé drị̃-ʼbá ạ̃jú ʼbũ ʼbá kâ ʼdĩ drí kĩ, "Mí nĩ gõlé ʼbã ʼálâ pị̃pị̂sị́lị́ ạ̃ʼdị́ sĩ, tãlâ tã gólâ ní drí lẽlé rî ʼê rû trá ní drí tã lẽlẽ áníkâ má ʼá rî sĩ." Gõʼdá kôrô rû ị̂ʼbũ ʼbá gólâkâ nã drí rû êdézó ngá lãzé íyíkâ ʼdĩ ʼásĩ ị̃tú-pá ãlô-ãlô ʼdĩ ʼá.
40008014	Gõʼdá Yésũ yî drí ngãzó nĩlí Pétẽrõ drí ʼbã ʼálâ. Gõʼdá drílĩyî Pétẽrõ rî ãdrá rî ûsúzó ngá lãzé ró ậyị́ʼá gbãrãkã drị̃ị̂. Rúʼbạ́ lâ ndrĩ âmê-âmê ró tílí-tílí.
40008015	Gõʼdá Yésũ drí ngãzó drị́ lâ dõlé. Gõʼdá kôrô ngá lãzé ʼdĩ drí rû ndẽzó. Ĩtí rî, Pétẽrõ rî ãdrá ʼdĩ drí ngãzó ûrû gbãrãkã drị̃ị̂ sĩ ngá nyãnyã âtrõlé âfẽlé Yésũ yî drí nyãlé lãjóʼbá gólâkâ rî ʼbá yí bê.
40008016	Gõʼdá câ bê lạ̃njạ́túlị́ sĩ rî, õjílã ãzâ ʼbá yî drí õjílã gólĩyî líndrí õnjí drí ômbélé trá rî ʼbá yî âtrõzó âjílí Yésũ ngálâ. Gõʼdá Yésũ drí líndrí õnjí ʼdĩ ʼbá yî lâdrózó õjílã ʼdî ʼbá yî ʼásĩ cé úlị́ âtâ-âtâ sĩ. Gõʼdá gólâ drí õjílã gólĩyî ndrĩ ngá lãzé bê rî ʼbá yî îngázó ngá lãzé ĩyíkâ ʼásĩ.
40008017	Yésũ ʼê tã ʼdî ĩtí ʼdĩ, tãlâ úlị́ gólâ tã ậngũ ʼbá Ĩsáyã drí âtálé trá ạ̃kû ró kĩʼá nĩ rî, gólâ trõ ngá lãzé trá vólé ãmâ rú sĩ, gõʼdá gólâ êdê ngá lãzé ãmákâ trá rî, ãʼdô ró bê tã pạ̃tị́ị̃ ró.
40008018	Nĩngá sĩ rî, õjílã dũû drí rĩzó ĩyî ʼdó ânĩlí Yésũ ngálâ lị̃mvû ândrê Gãlĩláyã kâ ʼdĩ gãrã drị̃ lâ ʼá, tãlâ mbârâkã gólâkâ rĩzó tã lârâkô ʼdĩ ʼbá yî ʼẽlé ʼdĩ tãsĩ. Gõʼdá Yésũ ndrê bê õjílã yí lạ̃gạ́tị́ dũû ʼdĩ ʼbá yî rî, drílâ tã âtázó lãjóʼbá íyíkâ drí, gólĩyî ẽêdê ró kõlóngbõ njãâ, tãlâ yĩ õmbã ró gólĩyí bê ʼáʼá lé drị̃ lị̃mvû ândrê ʼdĩ kâ ãzâ lésĩ rî ʼálâ.
40008019	Ĩtí rî, lãjóʼbá Yésũ kâ ʼdĩ ʼbá yî õtírĩ rĩî kõlóngbõ êdélé rî, gõʼdá kôrô lãʼbí îmbá ʼbá ãzâ drí ânĩzó Yésũ ngálâ. Gõʼdá drílâ tã âtázó Yésũ drí kĩ, "Tã îmbá ʼbá, mâ rĩʼá njãâ ánî vó bẽlé võ gólâ ní drí ʼẽzó nĩlí ʼálâ rî ʼá."
40008020	Yésũ drí tã-drị̃ lôgõzó drílâ kĩ, "Õbá yî cú rĩʼá ʼbú ĩyíkâ bê rĩzó ʼá lâ, gõʼdá ãríwá yî kpá rĩʼá jó ĩyíkâ ậʼdú kõ kâ bê. Gõʼdá mâ rî gógó gólâ Ôvârí drí âjólé ûrú lésĩ rî rĩʼá võ ãkó rĩzó ʼá lâ gõʼdá kpá võ ậʼdú kõ kâ ãkó."
40008021	Nĩngá sĩ rî, ãgô ãzâ gólâ rĩ ʼbá úlị́ Yésũ kâ ârílí rî drí kpá ânĩzó tã âtálé Yésũ drí kĩ, "Kúmú, má lẽ fí trá nĩlí ánî vó bẽlé rî, gõʼdá má drẽ rĩʼá tãkõ ámâ átá rî tẽlé ʼbãlé zãlô ʼbú ʼá."
40008022	Gõʼdá Yésũ drí tã-drị̃ lôgõzó ãgô rî ʼdĩ drí kĩ, "Ní âyê õjílã gólĩyî âʼdó ʼbá ãvõ ró rî ʼbá yî õʼbã ãvõ ãzí ĩyíkâ. Gõʼdá ní ânĩ ʼdẽlé má vósĩ."
40008023	ʼDĩî vósĩ rî, Yésũ yî drí ngãzó mbãlé kõlóngbõ ʼá lãjóʼbá íyíkâ yí bê nĩlí lị̃mvû ândrê Gãlĩláyã kâ ʼdĩ drị̃ lâ mbãlé.
40008024	Gõʼdá gólĩyî õtírĩ rĩî nĩlí rî, gõʼdá nyĩî ró, kạ̃gũmạ́ạ̃ ândrê drí îtõzó rĩʼá sị̃lị́ õnjí ró. Ĩtí rî, kạ̃gũmạ́ạ̃ ʼdĩ drí rĩzó kõlóngbõ îyálé mbârâkã sĩ kãgbã-kãgbã. Gõʼdá kạ̃gũmạ́ạ̃ rî ʼdĩ drí lị̃mvû vị̃zó dũû kõlóngbõ ʼá, gõʼdá kõlóngbõ drí ʼẽzó rû îrílí lị̃mvû ʼá. Tã ʼdî ʼbá yî õtírĩ rĩî rû ʼẽlé ʼdĩ rî, Yésũ rĩʼá ậʼdú kõʼá kõlóngbõ ʼá.
40008025	Ĩtí rî, ũrị̃ drí fĩzó lãjóʼbá gólâkâ ʼdĩ ʼbá yî ʼá. Gõʼdá drílĩyî ngãzó nĩʼá gólâ rî ôlólé ậʼdú ʼásĩ ôtrê-ôtrê bê kĩ "Kúmú, ní ngâ ûrû ãmâ pãlé. Ãmâ trá ʼẽʼá drãlé nõ."
40008026	Gõʼdá Yésũ drí tã-drị̃ lôgõzó gólĩyî drí kĩ, "Ãnî ũrị̃ ró ãʼdô tãsĩ yã? Tã lẽlẽ ãníkâ má ʼá rî cé fínyáwá ĩtí ãʼdô tãsĩ yã?" Gõʼdá gólâ drí ngãzó âdrélé ûrû tã ʼbãlé kạ̃gũmạ́ạ̃ ândrê rĩ ʼbá sị̃lị́ gõʼdá lị̃mvû rĩ ʼbá rû îyálé ʼdĩ bê ãâdrê ró bê. Gõʼdá kôrô kạ̃gũmạ́ạ̃ ândrê ãmbá rĩ ʼbá sị̃lị́ gõʼdá lị̃mvû gólâ rĩ ʼbá kõlóngbõ îyálé rî bê drí âdrézó.
40008027	Ĩtí rî, lãjóʼbá Yésũ kâ ʼdĩ ʼbá yî ndrê tã gólâ rû ʼẽ ʼbá ʼdĩ bê rî, gólĩyî tị̂ drí ậʼdị́zó ndrúndrú. Gõʼdá drílĩyî ngãzó tã âtálé ĩyî võ ʼásĩ kĩ, "Ãgô gólâ kạ̃gũmạ́ạ̃ drí tã ʼbãʼbã gólâkâ ârízó lị̃mvû ãmbá rĩ ʼbá kõlóngbõ îyálé rî bê nõ íyíkâ ãgô lârâkô ángô rî ĩʼdî yã?"
40008028	Gõʼdá Yésũ yî mbã bê lị̃mvû ândrê ʼdĩ drị̃ lâ rî, drílĩyî nĩzó cãlé võ gólâ zị̃lị́ Gẽrãgésã rî ʼálâ. Gõʼdá võ rî ʼdĩ ʼá tólâ rî, drílĩyî nĩzó rû ûsúlị́ ãgô ãzâ ʼbá yî rị̃ líndrí õnjí ạ̃bạ̃bạ̃ kâ bê rî yí bê. Ãgô rị̃ ʼdî ʼbá yî rî ĩyî rĩlí ũgị́ lóʼdé kâ rĩzó õjílã ʼbạ̃drị̃ ʼdî kâ ôdrã ʼbá rî yî ʼbãlé ʼá lâ rî ʼá. Gõʼdá líndrí õnjí ʼdĩ ʼbá yî ʼbã ãgô ʼdĩ ʼbá yî trá âʼdólé ạ̃wạ́lạ́kạ́ ró rõô. Tã rî ʼdĩ tãsĩ, õjílã âʼdô trá ũrị̃ ró ậcị́ tõlé lạ́tị̂ rî ʼdĩ ʼásĩ.
40008029	Gõʼdá ãgô ʼdĩ ʼbá yî ûsû võ lâ bê kĩʼá nĩ rî, ʼdĩî ãʼdô Yésũ ĩʼdî rî, líndrí õnjí gólĩyî ʼá rî ʼbá yî drí ngãzó rĩʼá ôtrélé kĩ, "Ôvârí rî mvá, ní lẽ ãʼdô ʼî ãmâ drị́gạ́ sĩ yã? Ní ânĩ trá lâṇõ fẽlé ãmâ drí drẽ ãkpãkãʼdã ị̃tú gólâ Ôvârí drí ʼbãlé lâṇõ fẽzó ãmâ drí rî drí âcá ãkó yã?"
40008030	Ãnyî võ rî ʼdĩ lạ̃gạ́tị́ sĩ rî, ngbíkpí õtólõʼbĩ rĩʼá ĩyî ngá nyãʼá gĩâ nãtí.
40008031	Gõʼdá líndrí õnjí ʼdĩ ʼbá yî drí ngãzó rúʼbạ́ lôʼbãlé Yésũ drí kĩ, "Õzõ ní õlẽ trá ãmâ drõlé vólé rî, ní jô ãmâ nĩʼá fĩlí õtólõʼbĩ ngbíkpí nã ʼbá yí kâ ʼá."
40008032	Gõʼdá Yésũ drí tã ʼbãzó líndrí õnjí ʼdĩ ʼbá yî drí kĩ, "ʼDõvó, nĩ âfõ!" Gõʼdá drílĩyî ngãzó âfõlé, nĩʼá kôrô fĩlí ngbíkpí ʼdĩ ʼbá yî ʼá. Ĩtí rî, õtólõʼbĩ ngbíkpí ʼdĩ ʼbá yí kâ drí ngãzó ĩyî ndrĩ rãlé ãlólẽ gólókõ lị̃mvû ândrê ʼdĩ kâ ʼá. Drílĩyî lôʼdézó lị̃mvû ʼá lị̂mvúlị́ ôdrãlé ndrĩ.
40008033	Gõʼdá ʼdĩî vósĩ rî, õjílã rĩ ʼbá ngbíkpí ʼdĩ ʼbá yî vó lâ yî ndrẽlé rî ʼbá yî drí ngãzó ĩyî rãlé jạ̃rị́bạ̃ ʼálâ, nĩʼá tã ndrĩ Yésũ drí ʼẽlé líndrí õnjí drõzó ãgô ʼdĩ ʼbá yî ʼásĩ gólĩyî drí ndrẽlé rî tã lâ ngĩlí õjílã tólâ nã ʼbá yî drí.
40008034	Gõʼdá õjílã jạ̃rị́bạ̃ ʼdî kâ ʼdĩ ʼbá yî ârî ĩyî tã Yésũ drí ʼẽlé ʼdĩ bê rî, gólĩyî drí ʼbãzó ạ̃wạ̃ ró Yésũ rú. Tã ʼdî tãsĩ rî, drílĩyî ngãzó nĩlí Yésũ ngálâ tã âtálé drílâ rúʼbạ́ lôʼbã-lôʼbã sĩ kĩ, "Ní ngâ fõlé vólé ʼbạ̃drị̃ ãmákâ ʼásĩ."
40009001	Gõʼdá nĩngá sĩ rî, Yésũ yî drí mbãzó kõlóngbõ ʼá lãjóʼbá íyíkâ yí bê. Drílĩyî ngãzó nĩlí kôrô lị̃mvû ândrê Gãlĩláyã kâ ʼdĩ drị̃ị̂ sĩ, nĩʼá gõlé jạ̃rị́bạ̃ ĩyî nyãányâ kâ Kãpẽrãnómã rî ʼálâ.
40009002	Gõʼdá gólĩyî câ bê Kãpẽrãnómã ʼálâ rî, õjílã ãzâ ʼbá yî drí ãgô ãzâ gólâ pá lâ yî drí drãzó trá rî âtrõzó gbãrãkã drị̃ị̂ âjílí Yésũ ngálâ, gólâ ĩîngâ ró ãgô ʼdĩ bê. Gõʼdá Yésũ ndrê tã õjílã ʼdî ʼbá yî drí ʼẽlé ãgô ʼdĩ âtrõzó âjízó yí ngálâ ʼdĩ bê rî, gólâ drí nị̃zó lâ kĩ, gólĩyî lẽ tã trá mbârâkã íyíkâ rĩzó õjílã îngálé ngá lãzé ʼásĩ rî ʼá. Gõʼdá drílâ ngãzó tã âtálé ãgô rî gógó ʼdĩ drí kĩ, "Ámâ rû-lẽ-ãzíyã, ní ʼê ũrị̃ kô. Áâyê nî trá tã õnjí áníkâ ʼásĩ."
40009003	Gõʼdá lãʼbí îmbá ʼbá ãzâ ʼbá yî bê rĩʼá ĩyî võ rî ʼdĩ ʼá tólâ. Gõʼdá gólĩyî ârílí bê úlị́ Yésũ kâ âtálé ãgô rî ʼdĩ drí rî, drílĩyî îtõzó rĩʼá tã âtálé ĩyî lãfálé ʼásĩ kĩ, "Ãgô ʼdĩ rî úlị́ âtálé ĩtí ʼdĩ ãʼdô tãsĩ yã? Gólâ ị̂sũ íyíkâ bê rî kĩ, yí ãʼdô Ôvârí ʼî yã? Ôvârí rî cé nĩ rĩʼá tã õnjí õjílã kâ âyélé."
40009004	Gõʼdá Yésũ nị̃ tã ị̂sũ gólĩyíkâ ányâ ró yí rú ʼdĩ trá tõ. Yésũ drí gõzó tã âtálé drílĩyî kĩ, "Nĩ rî tã ị̂sũlị́ má rú ányâ ró ĩtí ãʼdô tãsĩ yã?
40009005	Mâ gólâ âjólé ûrú lésĩ rî cú rĩʼá drị́-ãcê bê ãngó nõ ʼá tã õnjí âyézó. Âʼdô ʼbãʼá cú ĩtí lâṇõ ãkó má drí tã õnjí õjílã kâ âyézó cé úlị́ âtâ-âtâ sĩ. Gõʼdá õzõ má ĩîngâ ãgô pá lâ drí drãlé nõ trá ûrû ậcị́ tõlé cé úlị́ âtâ-âtâ sĩ rî, ʼdĩî âʼdô âʼdálâ kĩ, mâ cú rĩʼá drị́-ãcê bê tã õnjí gólâkâ âyézó." Gõʼdá ĩtí rî, Yésũ drí ngãzó tã âtálé ãgô pá lâ drí drãlé ʼdĩ drí kĩ, "Ní ngâ ûrû!" Gõʼdá kôrô ãgô ʼdĩ pá lâ drí âmbázó âcálé tãndí ró, gõʼdá drílâ ngãzó âdrélé ûrû. Gõʼdá Yésũ drí tã âtázó gólâ drí kĩ, "Ní njị̃ gbãrãkã áníkâ nĩzó gõlé ʼbã ʼálâ." Nĩngá sĩ, ãgô ʼdĩ drí gbãrãkã íyíkâ njị̃zó nĩzó gõlé yí drí ʼbã ʼálâ.
40009008	Gõʼdá õjílã õʼbí tólâ nã ʼbá yî ndrê ĩyî tã lârâkô Yésũ drí ʼẽlé ʼdĩ bê rî, gólĩyî tị̂ drí ậʼdị́zó ndrúndrú. Gõʼdá drílĩyî îtõzó rĩʼá Ôvârí rî lûyị́lị́, tãlâ gólâ âfẽ mbârâkã trá ãmbá Yésũ drí.
40009009	Gõʼdá nĩngá sĩ, Yésũ yî âyê võ ʼdî bê rî, drílĩyî ngãzó nĩlí ậcị́ ĩyíkâ ʼá. Gõʼdá drílĩyî nĩzó ãgô ãzâ bélé-bélé ûʼdú ʼbá ró rú bê Mãtáyõ rî ûsúlị́ rĩʼá võ íyíkâ bélé-bélé ûʼdû kâ ʼá. Gõʼdá Yésũ ndrê gólâ bê rî, Yésũ drí tã âtázó drílâ kĩ, "Ní ânĩ ámâ vó bẽlé lãjóʼbá ámákâ ró." Gõʼdá kôrô Mãtáyõ drí ngãzó ûrû ʼdẽlé Yésũ vósĩ.
40009010	Kậyị̂ ãzâ sĩ, Mãtáyõ drí Yésũ yî ậzị́zó lãjóʼbá gólâkâ yí bê yí drí ʼbã ʼálâ ngá nyãlé yí bê. Gõʼdá gólâ drí kpá íyî rû-lẽ-ãzí yî bélé-bélé ûʼdú ʼbá ró rî ʼbá yî gõʼdá kpá õjílã ãzâ ʼbá yî gólĩyî Pạ̃rúsị̃ yî drí rĩʼá ndrẽlâ tã õnjí ʼbá ró rî yí bê ậzị́zó ânĩlí ngá nyãlé Yésũ yí bê.
40009011	Gõʼdá Pạ̃rúsị̃ ãzâ ʼbá yî nị̃ ĩyî bê tã Yésũ yî drí ngá nyãzó bélé-bélé ûʼdú ʼbá yí bê gõʼdá õjílã tíbê gólĩyî drí rĩʼá ndrẽlâ tã õnjí ʼbá ró rî ʼbá yí bê ʼdĩ rî, drílĩyî ngãzó ânĩlí lãjóʼbá Yésũ kâ rî ʼbá yî ngálâ tã âtálé Yésũ rú ạ̃wạ̃ sĩ kĩ, "Tãlâ ãʼdô ʼî tã îmbá ʼbá ãníkâ drí rĩzó ngá nyãlé võ ãlô ʼá õjílã õnjí ĩtí ʼdĩ ʼbá yí bê yã?"
40009012	Gõʼdá Yésũ ârî tã Pạ̃rúsị̃ ʼdĩ ʼbá yî drí âtálé ʼdĩ bê rî, drílâ gõzó tã âtálé Pạ̃rúsị̃ ʼdĩ ʼbá yî drí kĩ, "Õjílã gólâ ngá lãzé ãkó rî nĩí kô ãlókõ ʼbá ngálâ, cé gólĩyî ngá lãzé ró rî ʼbá yî ĩʼdî.
40009013	Nĩ ârî drẽ gõʼdá nĩ ị̂sũ drẽ úlị́ gólâ Ôvârí drí âtálé búkũ íyíkâ ʼá rî, tã lâ kĩʼá nĩ rî, 'Tã gólâ lậvũ ʼbá gạ̃rạ̃ tã kõrõnyã zã kâ ngá fẽfẽ ró má drí rî drị̃ị̂ rî sĩ ĩʼdî nõ, nĩ âʼdô ngá lẽlẽ bê õjílã ãzí drí.' Gõʼdá má ânĩí kô tã mbị̂ ʼbá pãlé, má ânĩ tã õnjí ʼbá ậzị́lị́, tãlâ ópâ ró gólĩyî bê tã õnjí gólĩyíkâ ʼásĩ."
40009014	Nĩngá sĩ, tã ârí ʼbá Yõwánĩ bãbãtízĩ ʼẽ ʼbá ró rî kâ ãzâ ʼbá yî drí ânĩzó ĩyî Yésũ ngálâ tã îjílí gólâ tị́ kĩ, "Ãmâ tã ârí ʼbá Yõwánĩ bãbãtízĩ ʼẽ ʼbá ró rî kâ rî ʼbá yî gõʼdá tã ârí ʼbá Pạ̃rúsị̃ kâ rî ʼbá yí bê, kậyị̂ ãzâ ʼbá yî sĩ, mã rî tị̂ ʼbĩlí rĩzó ʼálé ʼãʼí sĩ rãtáã ʼẽlé Ôvârí drí. Gõʼdá lãjóʼbá áníkâ rî ʼbá yî rí ĩyî kô tị̂ ʼbĩlí ãʼdô tãsĩ yã?"
40009015	Nĩngá sĩ, Yésũ drí tã-drị̃ lôgõzó gólĩyî drí úlị́ mãnĩgõ sĩ kĩ nĩ rî, "Âʼdô âʼdóʼá íyíkâ ángô tí ró ũmú drí tị̂ ʼbĩzó ĩzã âʼdálé võ kãrámã kâ ʼá õdrógô drí ʼbãrẽ drẽ bê gólĩyî lãfálé ʼá rî yã? ʼDĩî îcá kô. Gõʼdá ị̃zạ́tú rî, kậyị̂ âʼdô âcáʼá õdrógô drí âʼdózó yû gólĩyî lãfálé. Gõʼdá kậyị̂ rî ʼdĩ sĩ, gólĩyî drí gõzó rĩlí ʼálé ʼãʼí sĩ tị̂ ʼbĩlí ĩzã drí sĩ.
40009016	"Gõʼdá nĩ ị̂sũ drẽ kpá tã ítá ạ̃kû gólâ sĩ ʼbá trá rî tã lâ. Õzõ õjílã ãzâ õṇõ ítá óʼdí lôsélé ũpị̃ ítá ạ̃kû gólâ sĩ ʼbá trá ʼdĩ kâ rú gõzó jĩlâ lị̃mvû sĩ rî, ítá gólâ óʼdí ʼdĩ âʼdô íyîngá ôróʼá ânjólé vólé ítá ạ̃kû ʼdĩ rú sĩ, ũpị̃ lâ drí rĩzó hõwéẽ ậvû-ậvû ró lậvũlị́ gạ̃rạ̃ sị́sị́ rî drị̃ị̂ sĩ.
40009017	Gõʼdá âʼdó kô tãndí ró õjílã ãzâ drí õdrá óʼdí lôrózó mõrá gólâ ạ̃kû mbârâkã ãkó rî ʼá. Gólâ õʼê trá ĩtí rî, gõʼdá õdrá õtírĩ ângá rî, mõrá ạ̃kû ʼdĩ âʼdô pị̃ʼá, õdrá ʼdĩ drí lâsózó vũdrị́ rû îzãlé. Ĩtí rî, órî õdrá óʼdí lôrólâ mõrá gólâ tãndí ró rî ʼá. Tã ʼdî tãsĩ rî, âʼdô rĩʼá dódó cú ĩtí rû îzã ãkó. Gõʼdá tã îmbâ ámákâ ʼdĩ rĩʼá tã îmbâ óʼdí gólâ îcá ʼbá kô ônjálé lãʼbí ạ̃kû bê rî ĩʼdî, rĩʼá õzõ ítá óʼdí ʼdĩ gõʼdá õdrá óʼdí ʼdĩ bê rî kâtí."
40009018	Gõʼdá nĩngá sĩ, Yésũ drẽ rĩʼá tã âtáʼá tã ârí ʼbá Yõwánĩ kâ ʼdĩ ʼbá yî drí rî, gõʼdá ãgô ãzâ gólâ âʼdó ʼbá jó tã Ôvârí kâ ârî kâ vó lâ ndrẽ ʼbá ró rî drí ânĩzó Yésũ ngálâ ʼãʼî tị̃lị́ vũdrị́ gólâ ândrá rúʼbạ́ lôʼbãlé drílâ kĩ, "Óõ kúmú, ámâ mvá ãnjó drã trá ngbãângbânõ. Gõʼdá õzõ ní ãânĩ gólâ ngálâ drị́ ʼbãlé rúʼbạ́ lâ ʼá rî, gólâ âʼdô lîdríʼá óʼdí õdrã ʼásĩ rĩlí lédrẽ-lédrẽ ró."
40009019	Ĩtí rî, kôrô Yésũ yî drí ngãzó nĩlí lãjóʼbá íyíkâ yí bê ʼdẽlé ãgô ʼdĩ vó lâ bẽlé.
40009020	Gõʼdá gólĩyî õtírĩ ʼbãâ rĩʼá nĩʼá lạ́tị̂ ʼásĩ rî, õkó ãzâ drí ânĩzó. Õkó ʼdĩ rĩʼá cú ngá lãzé párá kâ bê. Ngá lãzé rî ʼdĩ ʼê õkó ʼdĩ trá ndrô mûdrị́-drị̃-lâ-ngâ-rị̃ sĩ. Drílâ ânĩzó Yésũ ũgúlị́ lésĩ ró, ânĩʼá ítá tị̂ Yésũ kâ dõlé kírî ró.
40009021	Gólâ ị̂sũ tã trá yí ʼá kĩ, õzõ yí õdõ kó cé ítá tị̂ Yésũ kâ ʼdĩ ĩʼdî rî, yí ãâʼdô rû êdéʼá ngá lãzé íyíkâ ʼdĩ ʼásĩ.
40009022	Gõʼdá Yésũ ûsû tã õkó ʼdĩ drí ʼẽlé ʼdĩ võ lâ bê rî, drílâ gõzó íyî jãlé võ ndrẽlé õkó ʼdĩ ngálâ, gõʼdá drílâ tã âtázó kĩ, "Ámâ îzó, ánî pị̃pị̂sị́lị́ ạ̃ậʼdị̂. Tã lẽlẽ áníkâ má ʼá rî êdê nî trá ngá lãzé ʼdĩ ʼásĩ." Gõʼdá kôrô ãrí rĩ ʼbá rãlé õkó ʼdĩ rú sĩ rî drí âdrézó.
40009023	Gõʼdá Yésũ yî drí ngãzó lậvũlị́ nĩʼá cãlé ãgô drị̃-ʼbá ró ʼdĩ drí ʼbã ʼálâ ãgô rî gógó ʼdĩ yí bê. Gõʼdá gólĩyî câ bê tólâ rî, gólĩyî drí õjílã dũû ûsúzó rĩʼá ĩyî kángá yî võʼá gûnị́yạ́ yí bê, gõʼdá ãzâ ʼbá yî rĩʼá ĩyíkâ ãwó ngõʼá. Võ trá bárábányá ró.
40009024	Nĩngá sĩ, Yésũ drí gõzó tã âtálé õjílã ʼdî ʼbá yî drí kĩ, gólĩyî õfõ ndrĩ ĩví ʼálâ jó mvá ãvõ bê ʼdĩ ʼásĩ. Gólâ kĩ gólĩyî drí rî, "Ízá ʼdĩ drãá kô. Gólâ rî ʼdĩ íyîngá ậʼdú kõʼá." Gõʼdá õjílã ʼdî ʼbá yî ârî bê úlị́ Yésũ kâ âtálé ʼdĩ rî, drílĩyî ngãzó rĩʼá Yésũ rî gũlị́ gbõ gũgũ.
40009025	Gõʼdá õjílã ʼdî ʼbá yî fõ ĩyî bê ĩví ʼálâ rî, Yésũ drí ngãzó fĩlí jó gólâ mvá ãvõ bê ʼdĩ ʼá. Gõʼdá drílâ ízámvá ʼdĩ drị́ lâ rũzó, gõʼdá kôrô ízámvá ʼdĩ drí ngãzó ûrû lédrẽ-lédrẽ ró.
40009026	Gõʼdá nĩngá sĩ rî, tã lârâkô Yésũ drí ʼẽlé ʼdĩ tã lâ drí lậʼbúzó ndrĩ ʼbạ̃drị̃ ʼdî ʼásĩ.
40009027	Gõʼdá nĩngá sĩ rî, Yésũ yî drí ngãzó võ ʼdî âyélé nĩzó zãâ ậcị́ ĩyíkâ ʼá ạ̃tị́ ʼálâ. Gólĩyî õtírĩ rĩî nĩlí lạ́tị̂ ʼásĩ rî, ãgô ãzâ ʼbá yî rị̃ lị̃fị́ ãkó lé ʼbá ró rî ʼbá yî drí ʼdẽzó Yésũ yî vósĩ. Gõʼdá drílĩyî ngãzó trẽlé ûrû lạ̃zị́ zị̃zị̃ bê kĩ nĩ rî, "Yésũ Dạ̃wúdị̃ rî ózõwá, ní ndrê ãmâ ĩzã! Ní pâ ãmâ!"
40009028	Gõʼdá Yésũ yî drí ngãzó kũlị́ ãgô rị̃ ʼdî ʼbá yí bê ʼbã gólĩyî drí rĩzó ʼálâ lãjóʼbá íyíkâ bê rî ʼá. Gõʼdá Yésũ drí ãgô lị̃fị́ ãkó lé ʼbá ʼdĩ ʼbá yî îjízó kĩ, "Nĩ lẽ tã trá kĩ, má âʼdô îcáʼá ãnî lị̃fị́ êdélé yã?" Gõʼdá drílĩyî tã-drị̃ lôgõzó Yésũ drí kĩ, "Ãwô kúmú, mã lẽ tã trá."
40009029	Ĩtí rî, Yésũ drí gólĩyî lị̃fị́ dõzó tã âtâ-âtâ bê kĩ, "ʼDõvó ãnî lị̃fị́ ẽêdê rû tãlâ tã lẽlẽ ãníkâ má ʼá ʼdĩ tãsĩ."
40009030	Gõʼdá kôrô, gólĩyî lị̃fị́ drí rû njị̃zó võ ndrẽlé ngbángbá. Nĩngá sĩ rî, Yésũ drí drị́-mbílí sõzó gólĩyî lị̃fị́ kĩ, "Tã lârâkô gólâ rû ʼẽ ʼbá ãnî drí ʼdĩ, nĩ âtâ tã lâ kô õjílã ãzãkã drí ãlôwálâ."
40009031	Gbõ lé Yésũ âtâ tã bê ĩtí rî, ãgô rî ʼdĩ ʼbá yî drí nĩzó tã Yésũ drí gólĩyî lị̃fị́ êdézó ʼdĩ tã lâ âtá bê õjílã drí. Ĩtí rî, tã rî ʼdĩ drí lậʼbúzó ndrĩ ʼbạ̃drị̃ ʼdî ʼásĩ.
40009032	Gõʼdá ãgô gólĩyî Yésũ drí lị̃fị́ lâ yî êdélé trá ʼdĩ ʼbá yî lậvũ ĩyî bê rî, õjílã ãzâ ʼbá yî drí ãgô ãzâ líndrí õnjí drí rĩʼá ômbélé gõʼdá gólâ rî ʼbã ʼbá úlị́ âtálé kô rî âtrõzó âjílí Yésũ ngálâ.
40009033	Gõʼdá Yésũ drí líndrí õnjí ʼdĩ drõzó vólé ãgô ʼdĩ ʼásĩ, gõʼdá kôrô ãgô ʼdĩ drí ngãzó rĩʼá úlị́ âtálé. Ĩtí rî, õjílã dũû gólĩyî tã ʼdî ndrẽ ʼbá rî yî, tị̂ lâ ĩyî drí ậʼdị́zó ndrúndrú. Gõʼdá drílĩyî ngãzó tã âtálé kĩ, "Mã ndré drẽ tã lârâkô nõtí nõ kó kô rû ʼẽrẽ ʼá ʼbạ̃drị̃ Ĩsĩrãʼélẽ kâ ʼá nõngá."
40009034	Gõʼdá Pạ̃rúsị̃ ãzâ ʼbá yî kpá bê tólâ. Gõʼdá gólĩyî ndrê bê ãgô ʼdĩ úlị́ âtárẽ ʼá gõʼdá kpá ârî úlị́ õjílã ʼdî ʼbá yí kâ bê rî, drílĩyî ngãzó tã âtálé Yésũ rú kĩ, "Mbârâkã gólâ Yésũ drí rĩzó tã lârâkô ʼẽlé ĩʼdî sĩ lâ ʼdĩ, drị̃-ʼbá líndrí õnjí kâ Sãtánã fẽ mbârâkã ʼdî nĩ Yésũ drí líndrí õnjí ʼdĩ lôfõzó ãgô ʼdĩ ʼásĩ."
40009035	Gõʼdá nĩngá sĩ rî, Yésũ yî drí ngãzó nĩʼá lậmú bê lãjóʼbá íyíkâ yí bê jạ̃rị́bạ̃ Gãlĩláyã kâ rî ʼbá yî ʼásĩ ndrĩ gõʼdá kpá võ mvá õnyíkõ Gãlĩláyã ʼá rî ʼbá yî ʼásĩ ndrĩ. Võ rî ʼdĩ ʼbá yî ʼásĩ cé tị̂tị̂, Yésũ rî trá õjílã lị̃fị́ îmbá bê jó tã Ôvârí kâ ârî kâ ʼásĩ. Gõʼdá gólâ rî kpá trá nĩʼá tã âtî-âtî tãndí pẽ bê õjílã drí, tãlâ gólĩyî õjâ ró ĩyî nyãányâ ʼbãlé kũmũ Ôvârí kâ zẽlé õjílã gólâkâ ró. Gõʼdá gólâ drí kpá rĩzó õjílã ndrĩ gólĩyî ngá lãzé bê rî ʼbá yî îngálé ngá lãzé gólĩyíkâ ʼásĩ.
40009036	Gõʼdá Yésũ ndrê bê õʼbí rû êʼbé ʼbá yí lạ̃gạ́tị́ rĩ ʼbá tã îmbâ íyíkâ ârílí ʼdĩ ʼbá yî rî, gólâ drí âʼdózó tã ị̂sũ ró gólĩyî tãsĩ, tãlâ gólĩyî rĩʼá lâṇõ bê ãmbá, õjílã ãzâ yû gólĩyî pãlé. Gólĩyî rĩʼá nyé õzõ kạ́bị̃lị́kị̃ gólĩyî âʼdó ʼbá lôkí ʼbá ãkó rî kâtí gólâ rî lị̃fị́ drị̃ ʼá.
40009037	Nĩngá sĩ, Yésũ drí gõzó tã âtálé lãjóʼbá íyíkâ yî drí õjílã dũû gólĩyî âʼdó ʼbá lâṇõ bê ãmbá ʼdĩ ʼbá yî tãsĩ kĩ nĩ rî, "Nĩ ndrê drẽ, ngá-ĩyínyâ ạ́mvú ʼá rî rĩʼá ãmbá, trá njãâ ʼẽʼá lôsĩ lâ ʼẽlé, gõʼdá õjílã gólĩyî ʼẽ ʼbá lôsĩ lâ ʼẽlé rî rĩʼá cé dã.
40009038	Tã ʼdî tãsĩ rî, nĩ ʼê rãtáã Ôvârí gólâ ạ́mvú lị́pị̂ ró rî drí, gólâ ãâjô ró bê õjílã dũû ânĩlí lôsĩ ʼẽlé ạ́mvú gólâkâ ʼdĩ ʼá."
40010001	Gõʼdá nĩngá sĩ rî, Yésũ drí lãjóʼbá íyíkâ mûdrị́-drị̃-lâ-ngâ-rị̃ rî ʼbá yî ậzị́zó yí ngálâ. Gõʼdá drílâ drị́-ãcê fẽzó drílĩyî, tãlâ gólĩyî õnĩ ró ĩyî líndrí õnjí lâdró bê õjílã ʼásĩ, gõʼdá kpá õjílã gólĩyî ngá lãzé bê rî ʼbá yî îngá bê ngá lãzé tị̂ ngĩíngî gólĩyíkâ rî ʼbá yî ʼásĩ ndrĩ.
40010002	Lãjóʼbá Yésũ kâ mûdrị́-drị̃-lâ-ngâ-rị̃ rî ʼbá yî rú lâ ĩyî ĩʼdî nõ, Sĩmónã gólâ kpá rĩʼá zị̃lâ Pétẽrõ rî, ậdrúpị̃ lâ Ãndĩríyã, Zẽbẽdáyõ rî mvá yî Yãkóbã yî Yõwánĩ bê,
40010003	Fílĩpõ, Bãtõlõméyõ, Tómã, Mãtáyõ bélé-bélé ûʼdú ʼbá ró rî, Yãkóbã Ãlõpáyã rî mvá, Tãdéyõ,
40010004	Sĩmónã gólâ ạ̃kû ró âsĩ ʼbá trá ạ̃jú ʼbũlị́ mị́rị̃ Rómã kâ bê rî, gõʼdá Yúdạ̃ Ĩsĩkãrĩyótã gólâ ʼẽ ʼbá Yésũ rî drị́-bã fẽlé fũlị́ rî.
40010005	Gõʼdá Yésũ drí gõzó tã âtálé lãjóʼbá íyíkâ mûdrị́-drị̃-lâ-ngâ-rị̃ ʼdî ʼbá yî drí ậcị́ gólĩyíkâ ʼẽʼá tõlâ ʼdĩ tãsĩ kĩ, "Mĩ nĩ kô õjílã gólĩyî âʼdó ʼbá kô õjílã Yúdạ̃ yí kâ ró rî ʼbá yî ngálâ gõʼdá kpá õjílã gólĩyî âʼdó ʼbá Sãmárĩyã lé ʼbá ró rî ʼbá yî ngálâ.
40010006	Mĩ nĩ bê-rî cé õjílã ãmákâ Ĩsĩrãʼélẽ kâ gólĩyî âʼdó ʼbá õzõ kạ́bị̃lị́kị̃ gólĩyî kũ ʼbá trá lạ́tị̂ mbị̂ ʼásĩ rî ʼbá yí kâtí rî ʼbá yî ngálâ, nĩ pẽ ró úlị́ Ôvârí kâ bê gólĩyî drí.
40010007	Gõʼdá võ cé tị̂tị̂ ãnî drí ʼẽzó nĩlí ʼálâ sĩ rî ʼbá yî ʼásĩ rî, nĩ pẽ tã õjílã drí kĩ nĩ rî, 'Kậyị̂ gólâ Ôvârí drí ʼbãlé õjílã drí ʼẽzó rĩlí kũmũ íyíkâ zẽlé rî âbí ʼẽʼá âcálé ʼwãâ ró.'
40010008	Õzõ nĩ ũûsû gólĩyî ngá lãzé bê rî ʼbá yî trá rî, nĩ îngâ gólĩyî ngá lãzé ĩyíkâ ʼásĩ. Gõʼdá nĩ îngâ gólĩyî ôdrã ʼbá trá rî yî õdrã ʼásĩ. Gólĩyî ngá lãzé ãrí kâ bê rî ʼbá yî, nĩ êdê gólĩyî ngá lãzé gólĩyíkâ ʼdĩ ʼásĩ. Gõʼdá gólĩyî líndrí õnjí bê rî ʼbá yî, nĩ lâdrô líndrí ʼdĩ ʼbá yî vólé gólĩyî ʼásĩ. Nĩ ʼê tã ʼdî ʼbá yî tãkó cú ĩtí ngá ãzãkã zị̃ ãkó gólĩyî tị́ sĩ, tãlâ má fẽ drị́-ãcê trá ãnî drí tãkó ĩtí tã lârâkô ʼdĩ ʼbá yî ʼẽzó.
40010009	Gõʼdá ĩtí rî, nĩ trõ ậdị̂ ãzãkã kô ãní bê ậcị́ ãnî drí ʼẽʼá tõlâ ʼdĩ ʼá.
40010010	Gõʼdá nĩ trõ jõráã ítá ʼbã kâ kpá kô ãní bê. Gõʼdá nĩ trõ ítá, ngãtá káʼbókã, ngãtá pị̃drị́gú ãzâ kpá kô ãní bê. Nĩ ndrê drẽ, rĩʼá mbị̂ õjílã drí ngá ãnî drí âʼdózó ĩzã lâ bê tã lâ tãsĩ lôsĩ Ôvârí kâ ʼẽzó rî ʼbá yî fẽzó ãnî drí.
40010011	"Õzõ nĩ õcâ trá jạ̃rị́bạ̃ ãzâ ʼá ngãtá võ mvá ãzâ ʼá yã rî, õzõ nĩ ũûsû õjílã tãndí gólâ njãâ ʼẽ ʼbá ãnî lậgúlị́ yí drí ʼbã ʼá ũmú ró rî trá rî, nĩ rî ʼbã rî ʼdĩ ʼá nĩngá cãlé bũúũ kậyị̂ gólâ ãnî drí ʼẽzó võ ʼdî âyélé lậvũzó ạ̃tị́ ʼálâ rî tú.
40010012	Gõʼdá õzõ nĩ õfî trá ʼbã ãzâ ʼá rî, nĩ âtâ tã kĩ, Ôvârí ãâʼdô õjílã ʼbã rî ʼdĩ kâ rî ʼbá yí bê.
40010013	Õzõ gólĩyî õlậgû ãnî trá rî, Ôvârí âʼdô âʼdóʼá gólĩyí bê. Gõʼdá õzõ gólĩyî õgâ vólé trá dó ãnî lậgúlị́ rî, nĩ âyê ʼbã rî ʼdĩ, nĩ lậvũ vólé nĩngá sĩ. Ĩtí rî, Ôvârí îcá kô âʼdólé gólĩyí bê.
40010014	Gõʼdá õzõ õjílã jạ̃rị́bạ̃ ãzâ ʼbá yí kâ ngãtá õjílã ʼbã ãzâ ʼbá yí kâ õlậgû ĩyî ãnî kô rî, gõʼdá gólĩyî õgâ vólé trá dó úlị́ Ôvârí kâ ãnî drí pẽlé rî ârílí rî, nĩ âyê võ rî ʼdĩ. Nĩ õtírĩ võ rî ʼdĩ âyé rî, nĩ îyâ tạ̃pị́lị́ndrị́ võ rî ʼdĩ kâ vólé ãnî pá ágálé ʼásĩ lãmbé lãtrí kâ ró gólĩyî rú.
40010015	Má âtâ ãnî drí tã pạ̃tị́ị̃ ró, kậyị̂ gólâ Ôvârí drí ʼẽzó tã-vó õjílã ndrĩ kâ kĩlí rî tú rî, lâṇõ gólâ Ôvârí drí ʼẽʼá fẽlâ õjílã gólĩyî vólé gã ʼbá tã ãníkâ ârílí ʼdĩ ʼbá yî drí rî, âʼdô lậvũʼá gạ̃rạ̃ lâṇõ gólâ Ôvârí drí fẽlé trá ạ̃kû ró õjílã Gõmórã kâ gõʼdá Sõdómõ kâ bê rî ʼbá yî drí rî drị̃ị̂ sĩ."
40010016	Nĩngá sĩ, Yésũ drí tã âtázó lãjóʼbá íyíkâ drí lâṇõ gólĩyî drí ʼẽʼá ûsúlâ rî tãsĩ kĩ nĩ rî, "Nĩ ârî drẽ! Mâ ʼẽʼá ãnî jõlé úlị́ Ôvârí kâ pẽlé õjílã gólĩyî tã ámákâ lẽ ʼbá kô rî ʼbá yî drí. Õjílã rî ʼdĩ ʼbá yî rĩʼá nyé õzõ ápápá gólâ rĩ ʼbá ʼạ̃ʼú mvá lôkólé rî kâtí. Gólĩyî âʼdô ʼẽʼá lâṇõ fẽlé ãnî drí. Ĩtí rî, ãnî lị̃fị́ õmbâ ãnî rú õzõ kákárá lị́mú lị̃fị́ drí mbãrẽ rî kâtí. Nĩ ʼbã ãnî âʼdólé nyé õzõ ạ̃túʼbú kâtí, tã õnjí ãzâ ʼẽ ãkó gólĩyî drí.
40010017	Ãnî lị̃fị́ õmbâ ãnî rú, tãlâ õjílã Yúdạ̃ yí kâ ãzâ ʼbá yî âʼdô ĩyî ʼẽʼá ãnî rũlị́ cãlé ônjóróʼbí sĩ jó gólĩyíkâ tã Ôvârí kâ ârî kâ ʼá. Gõʼdá õjílã âʼdô ãnî trõʼá âjílí tã kĩ ʼbá ândrá võ tã kĩ kâ ʼá tã ãníkâ kĩlí.
40010018	Õjílã âʼdô ãnî trõʼá kpá âjílí drị̃-ʼbá ạ́ngị́ ʼbạ̃drị̃ kâ rî ʼbá yî ândrá tã ãníkâ kĩlí, tãlâ ãnî bê rĩʼá lãjóʼbá ámákâ ró rî drí sĩ. Õzõ gólĩyî ãâjî ãnî trá tã kĩ ʼbá ʼdĩ ʼbá yî ândrá rî, ʼdĩî trá ândrâ-tãndĩ gólâ ãnî drí ʼẽzó tã ámákâ âʼdálé gólĩyî drí, gõʼdá kpá õjílã ãzâ ʼbá yî gólĩyî âʼdó ʼbá kô õjílã Yúdạ̃ yí kâ ró rî ʼbá yî drí rî ĩʼdî.
40010019	Gõʼdá õzõ áãâtrõ ãnî trá âjílí tã kĩ ʼbá ândrá tã-vó ãníkâ kĩlí rî, nĩ ʼê ũrị̃ kô tã gólĩyî ãnî drí ʼẽʼá âtálâ gólĩyî drí rî ʼbá yî tãsĩ, tãlâ áâʼdô tã gólĩyî ãnî drí ʼẽʼá âtálâ rî fẽʼá ãnî drí.
40010020	Nĩ ndrê drẽ, Líndrí Tãndí ãnî átá Ôvârí kâ rî âʼdô úlị́ gólĩyî ãnî drí ʼẽʼá âtálâ rî ʼbá yî âʼdáʼá nĩ ãnî drí âtálé. Úlị́ ʼdĩ ʼbá yî âʼdó kô ãnî nyãányâ kâ ĩʼdî.
40010021	"Õjílã âʼdô rû jãʼá tã lẽ ʼbá má ʼá rî ʼbá yî rú. Õjílã ãzâ ʼbá yî âʼdô rû jãʼá ĩyî ậdrúpị̃ yî drị́-bã fẽlé fũlị́ ũrị̃ drí sĩ, gõʼdá mvá rî átá yî âʼdô kpá rû jãʼá ãkpã mvá lâ yî drị́-bã fẽlé fũlị́, gõʼdá ʼdĩyímvá yî âʼdô kpá rû jãʼá ãkpã átá lâ yî gõʼdá ândrê lâ yí bê drị́-bã lâ yî fẽlé fũlị́.
40010022	Õjílã gólĩyî tã lẽ ʼbá má ʼá kô rî ʼbá yî âʼdô rû jãʼá ãnî rú. Gólĩyî ʼbãá ãnî lôvó kô tãlâ tã lẽlẽ ãníkâ âʼdózó õjílã ámákâ ró ʼdĩ tãsĩ. Gólĩyî ndrĩ tíbê tã lẽlẽ ĩyíkâ má ʼá rî ậtị̃ ʼbá gạ́gạ́ rĩzó zãâ ĩʼdî bê lâ rî, gólĩyî âʼdô ngá pãpã ûsúʼá.
40010023	Õzõ õjílã õfẽ ĩyî lâṇõ trá ãnî drí jạ̃rị́bạ̃ ãlô rî ʼá rî, nĩ âyê jạ̃rị́bạ̃ rî ʼdĩ. Nĩ râ tã ámákâ pẽlé õjílã jạ̃rị́bạ̃ ãzâ kâ rî ʼbá yî drí. Má âtâ ãnî drí tã pạ̃tị́ị̃ ró, nĩ îcá kô lôsĩ ãníkâ tã pẽpẽ kâ ndẽlé jạ̃rị́bạ̃ Ĩsĩrãʼélẽ kâ dũû rî ʼbá yî ʼásĩ ndrĩ, drẽ ãkpãkãʼdã mâ rî gógó Ôvârí drí âjólé ûrú lésĩ nõ drí âgõ ãkó.
40010024	"Má âtâ ãnî drí, ị́ị̂njị̃ị́ tã ârí ʼbá kô lậvũlị́ gạ̃rạ̃ tã îmbá ʼbá gólâkâ drị̃ị̂ sĩ. Gõʼdá ị́ị̂njị̃ị́ rạ̃gị́ị̃ kpá kô lậvũlị́ gạ̃rạ̃ gólâ rî lị́pị̂ drị̃ị̂ sĩ.
40010025	Gõʼdá ãnî lãjóʼbá ámákâ rî ʼbá yî, õzõ õjílã õrî ĩyî tã ʼẽlé ãnî drí õzõ drílĩyî ʼẽrẽ lâ mâ tã îmbá ʼbá ãníkâ ró rî drí rî tí rî, nĩ âʼdô ãyĩkõ ró. Ãnî gólĩyî rạ̃gị́ị̃ ró rî ʼbá yî kpá rĩʼá ĩtí. Nĩ nị̃ trá kĩ, rĩʼá mbị̂ õjílã drí rĩzó tã ʼẽlé ãnî drí, õzõ drílĩyî ʼẽlé mâ ãnî lị́pị̂ ró rî drí rî kâtí. Ĩtí rî, mâ gólâ âʼdó ʼbá drị̃-ʼbá ʼbã-tị̂ Ôvârí kâ rî kâ ró rî, áâtâ úlị́ ʼdásí kâ trá má rú kĩ, Sãtánã õrî nĩ rĩʼá mbârâkã fẽlé má drí. Âʼdô bê trá ĩtí rî, âʼdô îcáʼá íyíkâ úlị́ ʼdásí kâ âtázó ãnî gólĩyî âʼdó ʼbá ʼbã-tị̂ Ôvârí kâ rî ʼbá yî rú õnjí ró lậvũlị́ gạ̃rạ̃ úlị́ ʼdásí kâ gólâ õjílã drí âtálé má rú rî drị̃ị̂ sĩ kô yã?
40010026	"Gõʼdá nĩ ʼê ũrị̃ kô õjílã gólĩyî ʼẽ ʼbá lâṇõ fẽlé ãnî drí rî ʼbá yî drí sĩ. Tã ndrĩ gólĩyî lậpị́lị́ lậpị̂ rî ʼbá yî, Ôvârí âʼdô lôfõʼá lâ võ ngbángbá ʼá. Gõʼdá tã gólĩyî õjílã drí rĩʼá ʼẽlé kírî võ lâ ûsú ãkó rî ʼbá yî áâʼdô lôfõʼá lâ õjílã drí nị̃lị́ ndrĩ.
40010027	Gõʼdá kpá ĩtí, ngbãângbânõ rî, tã ndrĩ gólĩyî má drí âtálé ãnî lãjóʼbá drí ị̃nị́nị̂ ró rî ʼbá yî, nĩ lôfõ ndrĩ õjílã drí võ ngbángbá ʼá. Gõʼdá tã ndrĩ gólĩyî má drí âtálé ãnî bị́-ʼbálé ʼá ãyãyã sĩ rî ʼbá yî, nî îyâ tã rî ʼdĩ ʼbá yî õfõ ró kôrô jó-drị̃ ãpírĩ ʼásĩ õjílã drí ârílí.
40010028	Nĩ ʼê ũrị̃ kô õjílã gólĩyî ʼẽ ʼbá ãnî fũlị́ tã ámákâ tãsĩ rî ʼbá yî drí sĩ. Nĩ rî tã ámákâ ʼẽlé, tãlâ gólĩyî îcá kô ãnî líndrí fũlị́ cé ãnî rúʼbạ́ ĩʼdî. Nĩ ûrị̃ cé Ôvârí gólâ ʼẽ ʼbá õjílã líndrí îzãlé rúʼbạ́ ị̃nyạ́kú bê lạ̃sị́ gólâ êdélé trá Sãtánã yî drí rî ʼá rî ĩʼdî.
40010029	"Gõʼdá nĩ ị̂sũ tã ãríwá mvá gólĩyî njúwạ̃ ró rĩ ʼbá õjílã bê ʼbã ʼá rî ʼbá yî tã lâ. Órî rĩʼá gólĩyî ndrẽlé ngá fínyáwá ró. Gbõ lé ĩtí rî, ãlô rî îcá kô âʼdélé vũdrị́ drãlé cú ĩtí Ôvârí drí võ lâ ûsú ãkó. Ôvârí rî nĩ rĩʼá gólĩyî vó ndrẽlé.
40010030	Gõʼdá ãnî nyãányâ nĩ ị̂sũ tã kô. Ôvârí lẽ ãnî trá rõô lậvũlị́ gạ̃rạ̃ ãríwá mvá ʼdĩ ʼbá yî drị̃ị̂ sĩ. Gólâ nị̃ tã ãníkâ trá ndrĩ dódó. Gbõ lé drị̃-ʼbí ãnî drị̃ị̂ ʼdĩ, gólâ lâ trá ãlô-ãlô ndrĩ.
40010032	"Gõʼdá õjílã gólĩyî ndrĩ âdré ʼbá tã lẽlẽ ĩyíkâ má ʼá rî sĩ ũrị̃ ãkó õjílã ãzí ândrá tã âtálé kĩ, yĩ ãʼdô õjílã ámákâ ĩʼdî tã lẽlẽ ĩyíkâ má ʼá rî âyé ãkó rî, má âʼdô kpá tã âtáʼá ámâ átá ûrú ʼálâ rî ândrá kĩ, gólĩyî ʼdĩ ʼbá yî rĩʼá pạ̃tị́ị̃ õjílã ámákâ ĩʼdî.
40010033	Gõʼdá õjílã gólĩyî tíbê tã lẽlẽ ĩyíkâ má ʼá rî âyé ʼbá ũrị̃ drí kậyị̂ lâṇõ kâ sĩ gõʼdá ámâ tị̂ gã ʼbá dó õjílã ãzí ândrá gõʼdá tã âtá ʼbá kĩʼá nĩ rî, yĩ âʼdó kô õjílã ámákâ ĩʼdî rî, má âʼdô kpá gólĩyî tị̂ gãʼá ámâ átá ûrú ʼálâ rî ândrá kĩ, gólĩyî âʼdó kô õjílã ámákâ ĩʼdî, má nị̃ị́ gólĩyî kô."
40010034	Gõʼdá Yésũ drí kpá tã âtázó kĩ, "Nĩ ị̂sũ tã kô kĩ nĩ rî, má ãânĩ tã ạ̃ʼdị́ âjílí õjílã ãngó nõ kâ lãfálé. Ânĩ-ânĩ ámákâ sĩ rî, õjílã gólĩyî tã lẽ ʼbá drẽ má ʼá kô rî ʼbá yî âʼdô ĩyî ʼbãʼá ạ̃jú-ʼbá-ãzí ró ãnî gólĩyî tã lẽ ʼbá trá má ʼá rî ʼbá yî rú.
40010035	Ânĩ-ânĩ ámákâ õjílã ậzị́lị́ má ngálâ rî âʼdô ʼẽʼá lãfálé cãcã âjílí õjílã drí. Tã ʼdî tãsĩ rî, gólĩyî ạ̃jú-ʼbá-ãzí yî âʼdô ʼbãʼá ãkpã õjílã ʼbã-tị̂ gólĩyî nyãányâ kâ rî ʼbá yî ʼásĩ. 'ʼDĩyímvá âʼdô ngãʼá ʼdẽlé ạ̃wạ̃ bê átá lâ yî drị̃ị̂ tã lẽlẽ átá lâ yí kâ má ʼá rî tãsĩ. Gõʼdá õkó mvá âʼdô kpá ngãʼá ʼdẽlé ạ̃wạ̃ bê ândrê lâ yî drị̃ị̂ tã lẽlẽ ândrê lâ yí kâ má ʼá rî tãsĩ. Gõʼdá mvạ́zị́ yî âʼdô ĩyî kpá tã rî ʼdĩ ʼbá yî ʼẽʼá ĩtí ãdrá lâ yî drí tã lẽlẽ ãdrá lâ yí kâ má ʼá rî tãsĩ.' Míkã 7.6
40010037	"Ãnî gólĩyî ãnî átá yî lẽ ʼbá ãnî ândrê yí bê ĩʼdî lậvũlị́ gạ̃rạ̃ ámâ lẽlé drị̃ị̂ sĩ rî, nĩ îcá kô âʼdólé tã ârî ʼbá ámákâ ró. Gõʼdá ãnî gólĩyî âʼdó ʼbá mvá rî átá yî ró rî ʼbá yî kpá rĩʼá ĩtí, õzõ nĩ õrî ãnî mvá yî lẽlé ĩʼdî lậvũlị́ gạ̃rạ̃ ámâ lẽlé drị̃ị̂ sĩ rî, nĩ îcá kpá kô âʼdólé tã ârí ʼbá ámákâ ró.
40010038	Õzõ õjílã ãzâ õlẽ trá ámâ vó bẽlé âʼdólé tã ârí ʼbá ámákâ ró rî, gólâ ãâʼdô njãâ lâṇõ ûsúlị́ tã lẽlẽ gólâkâ má ʼá rî tãsĩ, õzõ õjílã gólâ ʼẽ ʼbá fê lậlị̂-lậlị̂ íyíkâ njị̃lị́ gõzó nĩʼá gólâ rî îpálé drị̃ lâ, drílâ lâṇõ ûsúzó rî kâtí. Gõʼdá õzõ õjílã rî ʼdĩ ĩîcâ kô tã rî ʼdĩ ʼẽlé ĩtí rî, gólâ îcá kô âʼdólé tã ârí ʼbá ámákâ ró.
40010039	Õjílã gólâ tíbê rĩ ʼbá tã gólĩyî íyî pã kâ ãngó nõ ʼá rî ʼẽlé cé ĩʼdî gõzó lạ́tị̂ ámákâ âyélé rî, gólâ îcá kô lédrẽ-lédrẽ ạ̃dũkũ ãkó rî ûsúlị́. Gõʼdá gólâ tíbê âʼdó ʼbá njãâ íyî nyãányâ fẽlé lâṇõ ûsúlị́ ámâ tãsĩ rî, gólâ âʼdô lédrẽ-lédrẽ ạ̃dũkũ ãkó rî ûsúʼá."
40010040	Nĩngá sĩ, Yésũ drí tã âtázó õjílã gólĩyî lãjóʼbá íyíkâ rî ʼbá yî drí ʼẽʼá ûsúlâ ậcị́ gólĩyíkâ ʼá rî tãsĩ kĩ, "Õzõ õjílã ãzâ õlậgû ãnî trá ũmú ró yí drí ʼbã ʼá rî, õjílã rî ʼdĩ lậgû ʼdĩ mâ ĩʼdî, gõʼdá kpá Ôvârí gólâ ámâ âjólé bê rî ĩʼdî.
40010041	Gõʼdá õzõ õjílã ãzâ õlậgû ãnî gólĩyî nĩ ʼbá úlị́ Ôvârí kâ âtá bê tãlâ ãnî rĩʼá úlị́ Ôvârí kâ âtá ʼbá ró rî, Ôvârí âʼdô drị́-ʼâ gólâ îcá ʼbá rî fẽʼá õjílã rî ʼdĩ drí, õzõ drílâ ʼẽʼá fẽlâ ãnî drí rî kâtí. Gõʼdá õzõ õjílã ãzâ õlậgû ãnî trá tã tãndí ʼẽ ʼbá ró rî, Ôvârí âʼdô kpá drị́-ʼâ tíbê ʼẽʼá fẽlâ tã mbị̂ ʼbá drí rî fẽʼá ĩʼdî gólâ drí.
40010042	Nî ãzâ, õzõ ní õpâ õjílã ãzí trá gbõ kó cé lị̃mvû ạ̃ʼdị́ fẽzó ĩʼdî õjílã rî ʼdĩ drí mvũlị́ tãlâ gólâ tã ârí ʼbá ámákâ ĩʼdî, gbõ lé ndrẽlé ngá tãkó ró rî, tã tãndí áníkâ ʼdĩ tãsĩ rî, Ôvârí âʼdô drị́-ʼâ fẽʼá ní drí."
40011001	Gõʼdá nĩngá sĩ rî, Yésũ ndẽ bê tã îmbâ drílâ âʼdálé lãjóʼbá íyíkâ ʼdĩ ʼbá yî drí ʼẽlé ʼdĩ ʼbá yî rî, gõʼdá drílâ ngãzó nĩlí jạ̃rị́bạ̃ ʼbạ̃drị̃ Gãlĩláyã kâ rî ʼbá yî ʼásĩ, nĩʼá õjílã lị̃fị́ îmbá bê tã Ôvârí kâ sĩ, gõʼdá kpá tã pẽ bê.
40011002	Gõʼdá óʼbã Yõwánĩ bãbãtízĩ ʼẽ ʼbá ró rî bê gạ̃nị́mạ̃ ʼá rî, Yõwánĩ drí tã lârâkô Yésũ drí rĩʼá ʼẽlâ rî ʼbá yî tã lâ ârízó. Ĩtí rî, drílâ ngãzó võrã ʼbá íyíkâ ãzâ ʼbá yî jõlé Yésũ ngálâ, nĩʼá Yésũ rî îjílí, ãʼdô ró bê yí drí tã gólâ rî nyãányâ tãsĩ rî nị̃zó.
40011003	Gõʼdá võrã ʼbá ʼdĩ ʼbá yî câ ĩyî bê Yésũ rî ûsúlị́ rî, drílĩyî Yésũ rî îjízó kĩ, "Nî õjílã gólâ ʼẽʼá âjólâ ʼdíyî pã ʼbá ró rî ĩʼdî, ngãtá mã õtẽ drẽ õjílã ãzâ ngĩî lâ ĩʼdî yã?"
40011004	Gõʼdá Yésũ drí tã-drị̃ lôgõzó drílĩyî kĩ, "Nĩ gõ tã gólĩyî ãnî drí ndrẽlé trá gõʼdá kpá ârílí trá ámâ tãsĩ rî ʼbá yî âtálé Yõwánĩ drí.
40011005	Má ʼbã õjílã lị̃fị́ ãkó lé ʼbá trá võ ndrẽlé ngbángbá, õjílã gólĩyî õṇõ ró rî ʼbá yî trá ậcị́ tõlé tãndí ró, gõʼdá õjílã ãrí bê rî ʼbá yî rúʼbạ́ lâ êdê rû trá ngbángbá, õjílã bị́-ʼbálé lâ drí ậsị̃lị́ rî trá tã âríʼá, õjílã drã ʼbá rî ʼbá yî ngâ ĩyî trá õdrã ʼásĩ, gõʼdá tã âtî-âtî tãndí Ôvârí kâ áâʼdô trá rĩʼá pẽʼá lâ õjílã gólĩyî ĩzã ʼbá ró rî ʼbá yî drí.
40011006	Nĩ ndrê drẽ, gbõ lé tã gólĩyî má drí ʼẽlé rî ʼbá yî õʼbã õjílã dũû nĩ ámâ gãlé dó rî, Ôvârí âʼdô õrẽ fẽʼá õjílã gólĩyî ámâ gã ʼbá kô tã ʼdî ʼbá yî tãsĩ rî ʼbá yî drí. Ĩtí rî, nĩ âtâ tã Yõwánĩ drí, gólâ õrî zãâ tã lẽlé má ʼá."
40011007	Gõʼdá võrã ʼbá Yõwánĩ kâ ʼdĩ ʼbá yî lậvũ ĩyî bê nĩʼá gõlé rî, Yésũ drí îtõzó rĩʼá tã âtálé õjílã dũû gólĩyî rĩ ʼbá yí bê rî ʼbá yî drí Yõwánĩ rî tãsĩ kĩ, "Kậyị̂ gólâ ãnî drí nĩzó õmã ʼálâ tã Yõwánĩ kâ ârílí rî ʼá rî, nĩ ndrê ãʼdô ngá ʼî tólâ yã? Nĩ ndrê õjílã gólâ mbârâkã ãkó õzõ õmã ĩlî drí ʼẽʼá bị̃lâ vũdrị́ rî kâtí rî ĩʼdî yã? ʼÉʼẽ, âʼdó ĩtí kô.
40011008	Ngãtá nĩ ị̂sũ ãníkâ bê-rî kĩ, nĩ ãʼdô õjílã gólâ ítá tãndí sũ ʼbá rî ûsúʼá ĩʼdî õmã ʼá tólâ yã? ʼÉʼẽ âʼdó ĩtí kô. Õjílã gólĩyî rĩ ʼbá ítá tãndí sũlị́ rî ʼbá yî, rî ĩyî rĩlí jó ạ́ngị́ ạ́ngị́ ʼá jạ̃rị́bạ̃ ʼásĩ.
40011009	Nĩ âʼdâ drẽ ngá gólâ ãnî drí nĩʼá ndrẽlâ kậyị̂ ãnî drí nĩrĩ Yõwánĩ ngálâ tólâ rî sĩ rî má drí. Õzõ nĩ õnĩ tã ậngũ ʼbá ndrẽlé rî, ʼdĩî tã pạ̃tị́ị̃ ʼî. Yõwánĩ rĩʼá tã ậngũ ʼbá ʼî, ãmbã gólâkâ rî lậvũ gạ̃rạ̃ tã ậngũ ʼbá ãzâ ʼbá yí kâ drị̃ị̂ sĩ.
40011010	Yõwánĩ ĩʼdî õjílã gólâ Ôvârí drí tã âtázó gólâ rî tãsĩ tã îgĩ íyíkâ ʼá kĩʼá nĩ rî, yí âʼdô lãjóʼbá íyíkâ âjóʼá sị́sị́, ãânĩ ró bê lạ́tị̂ êdélé má drí ânĩ-ânĩ ámákâ rî tãsĩ.
40011011	"Má âtâ nõ ãnî drí tã pạ̃tị́ị̃ ró, ãmbã Yõwánĩ bãbãtízĩ ʼẽ ʼbá ró rî kâ rî lậvũ gạ̃rạ̃ ãmbã õjílã gólĩyî tị̃lị́ ndrĩ ãngó nõ ʼá bũúũ ãndrõ nô rî ʼbá yí kâ drị̃ị̂ sĩ. Gõʼdá õjílã ndrĩ gólĩyî âʼdó ʼbá õjílã Ôvârí kâ ró tã lẽlẽ gólĩyíkâ má ʼá ʼdíyî pã ʼbá ró rî tãsĩ rî ʼbá yî lãfálé ʼásĩ rî, õjílã gólâ ãmbã lâ drí âʼdólé cé fínyáwá rî, ãmbã gólâkâ lậvũ gạ̃rạ̃ ãmbã Yõwánĩ kâ drị̃ị̂ sĩ.
40011012	Îtõlé kậyị̂ gólâ Yõwánĩ drí îtõzó tã Ôvârí kâ pẽlé rî sĩ, âcálé bũúũ ãndrõ nô, õjílã ạ̃wạ́lạ́kạ́ ró rî ʼbá yî rĩʼá lâṇõ fẽʼá õjílã Ôvârí kâ drí. Õjílã rî ʼdĩ ʼbá yî rî ĩyî tã rî ʼdĩ ʼẽlé õnjí ró mbârâkã sĩ.
40011013	Drẽ ãkpãkãʼdã Yõwánĩ bãbãtízĩ ʼẽ ʼbá ró rî âjó ãkó âcálé bũúũ kậyị̂ gólâ drí rĩzó tã Ôvârí kâ pẽlé rî sĩ, tã gólĩyî ʼẽ ʼbá rû ʼẽlé rî, tã ậngũ ʼbá yî ndrĩ tã îgĩ Músạ̃ kâ yí bê âtâ ĩyî tã trá tã rî ʼdĩ ʼbá yî tãsĩ.
40011014	Õzõ nĩ õlẽ tã trá úlị́ tã ậngũ ʼbá yí kâ ʼdĩ ʼá rî, nĩ âʼdô nị̃ʼá lâ kĩ, Yõwánĩ bãbãtízĩ ʼẽ ʼbá ró rî ĩʼdî tã ậngũ ʼbá gólâ Ôvârí drí tã lâ ʼbãlé trá ʼẽʼá âjólâ õzõ tã ậngũ ʼbá Ẽlíyã kâtí rî.
40011015	Õzõ ãnî bị́-ʼbálé ãârî tã bê rî, ʼdõvó nĩ ârî drẽ úlị́ nõ ʼbá yî.
40011016	"Õjílã kậyị̂ nõ ʼbá yí kâ gólĩyî vólé gã ʼbá dó tã lẽlé tã Ôvârí kâ ʼá nõ ʼbá yî, áâʼdô gólĩyî ị̂ʼbị̃ʼá õzõ ãʼdô kâtí yã? Gólĩyî rĩʼá nyé õzõ ʼdĩyímvá gólĩyî vólé gã ʼbá dó lâvílí ãzí-ãzí lâ yí bê võ ãlô ʼá rî kâtí. Õzõ ʼdĩyímvá õcâ ĩyî lậrị́ trá rĩzó ậndú tõlé rî, gõʼdá ãzâ ʼbá yî õgã trá dó ậndú tõlé rî, drílĩyî tã âtázó kĩ nĩ rî, 'Mã câ lậrị́ ậndú tõzó, gõʼdá nĩ lẽé ậndú tõlé ãmá bê kô ãʼdô tãsĩ yã?' Gõʼdá õzõ gólĩyî õngô gbõ ãwó lôngó drílĩyî ãwó ngõzó rî, gõʼdá ãzâ ʼbá yî õgã kpá dó ãwó ngõlé gólĩyí bê rî, drílĩyî tã âtázó kĩ nĩ rî 'Nĩ lẽé kpá ãwó ngõlé ãmá bê kô ãʼdô tãsĩ yã?'
40011018	Nĩ ndrê drẽ, Yõwánĩ bãbãtízĩ ʼẽ ʼbá ró rî âcâ bê rî, gólâ nyá ngá nyãnyã tãndí kô, gõʼdá gólâ mvú õdrá kpá kô. Tã rî ʼdĩ tãsĩ rî, nĩ âtâ kĩ nĩ rî, gólâ cú líndrí õnjí bê yí ʼá.
40011019	Gõʼdá mâ gólâ Ôvârí drí âjólé ûrú lésĩ rî âcâ bê rî, má nyâ ngá nyãnyã tãndí trá, gõʼdá má mvû kpá õdrá trá. Tã ʼdî tãsĩ rî, áâtâ tã ámâ tãsĩ kĩ nĩ rî, 'Mĩ ndrê, nõô rĩʼá ʼálé kõ ʼbá ʼî gõʼdá kpá õdrá mvũ ʼbá ʼî. Gõʼdá gólâ trõ õjílã õnjí ãzâ ʼbá yî trá âʼdólé gólâ rî rû-lẽ-ãzíyã yî ró.' Gõʼdá má kĩ nĩ rî tã ãzâ ĩʼdî nõ, ãnî õjílã gólĩyî úlị́ Yõwánĩ kâ ârí ʼbá úlị́ ámákâ rî bê rî âʼdô ĩyî nị̃ʼá lâ tã pạ̃tị́-pạ̃tị̃ ró. Úlị́ má drí rĩʼá âtálâ nõ rî Ôvârí kâ ĩʼdî."
40011020	Gõʼdá nĩngá sĩ rî, Yésũ drí tã âtázó õjílã gólĩyî rĩ ʼbá rĩlí jạ̃rị́bạ̃ gólĩyî gólâ drí rĩzó tã lârâkô ãmbá tị̂ drí ậʼdị́zó tã lâ sĩ rî ʼbá yî ʼẽlé ʼálâ sĩ rî ʼá rî ʼbá yî rú, tãlâ õjílã rî ʼdĩ ʼbá yî lẽé ĩyî kô drị̃ âdĩlí tã õnjí ĩyíkâ rî ʼbá yî ʼásĩ tã lẽzó gólâ ʼá.
40011021	Gólâ kĩ, "Ãnî õjílã jạ̃rị́bạ̃ Kõrázã kâ rî kâ rî ʼbá yî gõʼdá ãnî õjílã jạ̃rị́bạ̃ Bẽtãsédã kâ rî kâ rî ʼbá yí bê, lâṇõ õnjí tẽtẽ âʼdô ʼẽʼá ʼdẽlé ãnî drị̃ị̂, tãlâ nĩ gâ vólé dó tã lẽlé má ʼá. Nĩ ị̂sũ drẽ tã jạ̃rị́bạ̃ Tírã kâ rî kâ gõʼdá Sĩdónã kâ bê. Ôvârí îzã jạ̃rị́bạ̃ ʼdî ʼbá yî trá ạ̃kû ró tã õnjí õjílã gólĩyî rĩ ʼbá tólâ nã ʼbá yí kâ tãsĩ. Gõʼdá tí õjílã jạ̃rị́bạ̃ ʼdî ʼbá yí kâ ʼdĩ ʼbá yî õró ĩyî tã lârâkô gólĩyî má drí rĩʼá ʼẽlâ ãnî lãfálé ʼá rî ʼbá yî ndrẽê cú ĩyî lị̃fị́ sĩ rî, tí gólĩyî sõ ítá lị́rị́kũ ĩzã kâ trá ĩyî rú gõzó ófó fõlé ĩyî drị̃ị̂, ʼdĩî ãâʼdâ ró bê kĩ, pạ̃tị́ị̃ gólĩyî âdĩ drị̃ trá ʼwãâ tã õnjí ĩyíkâ rî ʼbá yî ʼásĩ.
40011022	Mã âtâ ãnî drí tã pạ̃tị́ị̃ ró, ãnî õjílã Kõrázã kâ gõʼdá Bẽtãsédã kâ bê rî, kậyị̂ gólâ Ôvârí drí ʼẽzó tã-vó õjílã ndrĩ kâ kĩlí rî tú rî, lâṇõ gólâ ʼẽʼá fẽlâ ãnî drí rî âʼdô ʼẽʼá lậvũlị́ gạ̃rạ̃ lâṇõ gólâ Ôvârí drí ʼẽʼá fẽlâ õjílã Tírã yí kâ Sĩdónã bê ʼdĩ ʼbá yî drí rî drị̃ị̂ sĩ.
40011023	"Gõʼdá ãnî õjílã Kãpẽrãnómã kâ rî ʼbá yî, nĩ ị̂sũ ãníkâ bê-rî kĩ, Ôvârí ãâʼdô ãnî lậgúʼá yí ngálâ ûrú ʼálâ yã? Gólâ âʼdô ãnî vũʼá lạ̃sị́ gólâ êdélé Sãtánã yî drí rî ʼá. Gólâ îcá kô ãnî lậgúlị́, tãlâ nĩ gâ vólé trá dó tã lẽlé má ʼá. Gõʼdá nĩ ị̂sũ drẽ tã Sõdómõ kâ tíbê Ôvârí drí îzãlé trá õjílã íyíkâ bê ạ̃kû ró tã õnjí gólĩyíkâ tãsĩ rî tã lâ. Gõʼdá tí tã lârâkô gólĩyî ãnî õjílã Kãpẽrãnómã kâ drí ndrẽlé rî ʼbá yî óõró ʼẽlâ Sõdómõ ʼálâ rî, tí õjílã lâ yî âdĩ drị̃ trá tã õnjí ĩyíkâ rî ʼbá yî ʼásĩ, gõʼdá tí Ôvârí îcá jạ̃rị́bạ̃ ʼdî îzãlé kô, âʼdô ʼbãʼá drẽ bê rĩʼá zãâ âcálé bũúũ ãndrõ nô.
40011024	Má âtâ ãnî drí tã pạ̃tị́ị̃ ró, ãnî õjílã Kãpẽrãnómã kâ rî ʼbá yî, kậyị̂ gólâ Ôvârí drí ʼẽzó tã-vó õjílã ndrĩ kâ kĩlí rî tú rî, lâṇõ gólâ ʼẽʼá fẽlâ ãnî drí rî âʼdô ʼẽʼá lậvũlị́ gạ̃rạ̃ lâṇõ gólâ Ôvârí drí ʼẽʼá fẽlâ õjílã Sõdómõ kâ ʼdĩ ʼbá yî drí rî drị̃ị̂ sĩ."
40011025	Gõʼdá nĩngá sĩ rî, Yésũ drí îtõzó rĩʼá Ôvârí rî lûyị́lị́ kĩ nĩ rî, "Tátá, ní rî trá võ ûrú ʼálâ rî ʼá gõʼdá kpá ãngó nõ drị̃lị́ kúmú ró, má lûyị̂ nî, tãlâ ní lậpị̂ tã pạ̃tị́ị̃ áníkâ rî trá õjílã gólĩyî tã ị̂sũ ʼbá kĩʼá nĩ rî, ĩyî lị̃fị́ õmbâ rõô gõʼdá yĩ ũnị̃ tã kpá rõô rî ʼbá yî drí sĩ. Ĩtí rî, ní âʼdâ tã rî ʼdĩ ʼbá yî trá trậ õjílã gólĩyî ĩyî nyãányâ lôgõ ʼbá õzõ ʼdĩyímvá kâtí rî ʼbá yî drí.
40011026	Tátá, sû trá ní rú tã rî ʼdĩ ʼbá yî drí rû ʼẽzó ĩtí ʼdĩ."
40011027	Gõʼdá Yésũ drí tã âtázó kĩ, "Ámâ átá âfẽ drị́-ãcê trá má drí âʼdózó ngá ndrĩ drị̃lị́. Ĩtí rî, õjílã ãzãkã îcá kô ámâ nị̃lị́ Ôvârí rî mvá ró, ámâ átá Ôvârí nị̃ mâ cé nĩ. Gõʼdá õjílã ãzãkã îcá kpá kô ámâ átá rî nị̃lị́. Gõʼdá mâ rî gógó gólâ rî mvá ró rî nị̃ gólâ cé nĩ, gõʼdá õjílã gólĩyî má drí njĩlí ámâ átá rî âʼdázó drílĩyî rî ʼbá yí bê."
40011028	Gõʼdá Yésũ drí tã âtázó kĩ, "Ãnî gólĩyî âʼdó ʼbá lâṇõ ngá lậnjị̃ kâ bê rî, nĩ ânĩ má ngálâ, tãlâ má fẽ ró mbârâkã bê ãnî drí. Má âʼdô ãnî ʼbãʼá lôvólé pị̃pị̂sị́lị́ ạ̃ʼdị́ sĩ kậyị̂ lâṇõ kâ rî ʼbá yî ʼá.
40011029	Nĩ ʼbã ãnî nyãányâ drị́-ãcê ámákâ zẽlé rû ị̂ʼbũ ʼbá ámákâ ró. Nĩ ârî tã gólĩyî má drí rĩʼá âtálâ ãnî drí rî ʼbá yî, nĩ gõ ró tã rî ʼdĩ ʼbá yî ʼẽlé ĩʼdî, tãlâ má âʼdó kô sị́ lõmbâ ʼbá ʼî. Tã ámákâ rĩʼá mãnísĩ, âʼdó kô mbârâkã sĩ. Õzõ nĩ õʼê tã rî ʼdĩ ʼbá yî trá ĩtí rî, nĩ âʼdô lôvô-lôvô ûsúʼá ãnî nyãányâ drí.
40011030	Tã gólĩyî má drí lẽlé ãnî drí ʼẽlé rî ʼbá yî, má âʼdô mbârâkã fẽʼá ãnî drí ʼẽzó lâ lâṇõ ãkó. Ĩtí rî, ngá gólĩyî má drí lẽlé ãnî drí njị̃lị́ rî rĩʼá tẽlẽfẽ ĩtí, âʼdó kô ngá lậnjị̃-lậnjị̃ ʼî."
40012001	Kậyị̂ rãtáã kâ sĩ, Yésũ yî drí ngãzó nĩlí lãjóʼbá íyíkâ yí bê kôrô ạ́mvú ạ̃drúgú lị̂njị́ ʼbá trá rî kâ ʼásĩ. Gõʼdá lãjóʼbá gólâkâ ʼdĩ ʼbá yî trá rĩʼá lõfó ró. Ĩtí rî, gólĩyî õtírĩ rĩî lậvũlị́ ạ̃drúgú ʼdĩ ʼbá yî rú sĩ rî, drílĩyî rĩzó ạ̃drúgú ôsĩlí nyãlé.
40012002	Nĩngá sĩ, Pạ̃rúsị̃ ãzâ ʼbá yî õtírĩ lãjóʼbá Yésũ kâ ʼdĩ ʼbá yî ndrẽê tã ʼdî ʼẽrẽ ʼá rî, drílĩyî tã âtázó Yésũ drí kĩ, "Lãjóʼbá áníkâ ʼdĩ ʼbá yî rî ĩyî tã gólâ ãmâ drí âyélé kô ʼẽlé lãʼbí ãmákâ vó ró rî ʼẽlé ĩtí kậyị̂ rãtáã kâ sĩ ãʼdô tãsĩ yã?"
40012003	Gõʼdá Yésũ drí tã-drị̃ lôgõzó drílĩyî kĩ, "Nĩ zị́ tã gólâ îgĩlí kúmú ạ́ngị́ Dạ̃wúdị̃ rî tãsĩ búkũ Ôvârí kâ ʼá rî kô yã? Kậyị̂ gólĩyî drí ʼbãzó lõfó ró ạ̃jú ʼbũ ʼbá íyíkâ yí bê rî ʼá rî, gólĩyî ʼê ãʼdô ʼî yã?
40012004	Gólĩyî fî trá jó Ôvârí kâ ʼá ãmbãtã fẽlé trá ngá fẽfẽ ró Ôvârí drí rî nyãlé. Nĩ nị̃ trá tãndí ró kĩʼá nĩ rî, cé drị̃-ʼbá lãʼbí ʼẽ kâ rî ʼbá yî áâyê ĩʼdî ngá nyãnyã rî ʼdĩ nyãlé. Gbõ lé Dạ̃wúdị̃ yî nyâ bê ngá nyãnyã rî ʼdĩ rî, úzị́ gólĩyî kô lãʼbí îzã ʼbá ró.
40012005	Gõʼdá nĩ zị́ tã ʼbãʼbã gólĩyî îgĩlí búkũ Ôvârí kâ ʼá drị̃-ʼbá lãʼbí ʼẽ kâ rî ʼbá yî tãsĩ rî kô yã? Gólĩyî rî lôsĩ ʼẽlé jó ạ́ngị́ Ôvârí kâ ʼá kậyị̂ rãtáã kâ sĩ. Gõʼdá úzị́ gólĩyî kô lãʼbí îzã ʼbá ró.
40012006	Má âtâ ãnî drí tã pạ̃tị́-pạ̃tị̃ ró, ngá ãzâ bê nõngá, ãmbã gólâkâ lậvũ gạ̃rạ̃ ãmbã jó ạ́ngị́ Ôvârí kâ rî kâ drị̃ị̂ sĩ.
40012007	Gõʼdá nĩ ị̂sũ drẽ tã gólâ îgĩlí búkũ Ôvârí kâ ʼá kĩʼá nĩ rî, 'Tã gólâ má drí lẽlé lậvũ ʼbá gạ̃rạ̃ tã kõrõnyã zãzã kâ má drí rî drị̃ị̂ sĩ rî ĩʼdî nõ, nĩ ndrê ĩzã õjílã ãzí kâ.' Úlị́ ʼdĩ ʼbá yî, mĩ nị̃ị́ tã ífí lâ kô. Tí nĩ õró tã ífí lâ nị̃ị̂ rî, tí nĩ îcá kô tã kĩlí õjílã gólĩyî rĩ ʼbá kô tã ʼẽlé ányâ ró rî ʼbá yî rú.
40012008	Gõʼdá mâ gólâ âjólé ûrú lésĩ rî rĩʼá cú drị́-ãcê bê kậyị̂ rãtáã kâ drị̃lị́."
40012009	Gõʼdá nĩngá sĩ rî, Yésũ yî drí ngãzó võ ʼdî âyélé nĩzó fĩlí jó tã Ôvârí kâ ârî kâ rî ʼálâ.
40012010	Gõʼdá jó ʼdĩ ʼá tólâ rî, Yésũ drí ãgô ãzâ drị́ lâ drí ôgólé ôgô rî ûsúzó. Gõʼdá Pạ̃rúsị̃ yî lãʼbí îmbá ʼbá ãzâ ʼbá yí bê kpá bê rĩʼá ĩyî tólâ. Gólĩyî ndrê ãgô gólâ drị́ lâ drí ôgólé ôgô ʼdĩ bê rî, gólĩyî ị̂sũ tã trá kĩ, ngãtá Yésũ âʼdô ãgô ʼdĩ êdéʼá yã rî. Gõʼdá drílĩyî ngãzó Yésũ rî îjílí kĩ, "Ãʼdô lãʼbí ãmákâ vó ró rî, rĩʼá tãndí ró õjílã ngá lãzé bê rî êdélé kậyị̂ rãtáã kâ sĩ yã?" Gólĩyî rî ʼdĩ Yésũ rî mãndĩkã lôʼbãʼá, õzõ gólâ õʼê tã ányâ trá rî, ókî ró tã gólâkâ bê õnjí ró.
40012011	Gõʼdá Yésũ drí tã-drị̃ lôgõzó drílĩyî kĩ, "Õzõ õjílã ãzâ ãlô ãnî lãfálé sĩ ãʼdô kạ́bị̃lị́kị̃ íyíkâ bê ãlô, gõʼdá kạ́bị̃lị́kị̃ gólâkâ ʼdĩ õʼdê trá ʼbú ạ́ngị́ ʼá kậyị̂ rãtáã kâ ʼá rî, áâyé gólâ kô lôfõlâ vólé ʼbú ʼásĩ yã? Gólâ âʼdô kạ́bị̃lị́kị̃ ʼdî âséʼá.
40012012	Lãʼbí ãmákâ âyê ãmâ tã tãndí ʼẽlé kõrõnyã ʼbã kâ pãlé kậyị̂ rãtáã kâ sĩ. Gõʼdá nĩ ị̂sũ drẽ tã õjílã mvá kâ. Õjílã mvá tã lâzê gạ̃rạ̃ kạ́bị̃lị́kị̃ tã drị̃ị̂ sĩ. Ĩtí rî, lãʼbí ãmákâ âyê ãmâ tã tãndí ʼẽlé õjílã ãzí pãlé kậyị̂ rãtáã kâ sĩ."
40012013	Gõʼdá Yésũ drí gõzó tã âtálé ãgô drị́ lâ drí ôgólé ʼdĩ drí kĩ, "Ní îjõ ánî drị́." Gõʼdá ãgô ʼdĩ drí íyî drị́ îjõzó mbị̂. Gõʼdá gólâ rî drị́ drí rû êdézó âʼdólé tãndí ró, õzõ drị́ lâ ãzâ rî kâtí.
40012014	Nĩngá sĩ, Pạ̃rúsị̃ ʼdĩ ʼbá yî drí ngãzó nĩlí võ ʼdî âyélé tã ị̂ʼbị̃lị́ Yésũ rú, tãlâ yĩ ûsû ró lạ́tị̂ bê gólâ rî fũzó.
40012015	Gõʼdá Yésũ nị̃ tã ị̂sũ Pạ̃rúsị̃ ʼdĩ ʼbá yí kâ ʼẽzó íyî fũlị́ ʼdĩ bê rî, drílâ ngãzó nĩlí vólé võ ʼdî ʼásĩ. Nĩngá sĩ, õʼbí dũû võ ãzâ ʼbá yî ʼásĩ drí ngãzó ʼdẽlé gólâ rî vó bẽlé. Gõʼdá õjílã gólĩyî ndrĩ ngá lãzé tị̂ ngĩíngî bê rî ʼbá yî, gólâ drí gólĩyî êdézó ngá lãzé ĩyíkâ ʼásĩ.
40012016	Gõʼdá Yésũ êdê õjílã gólĩyî ngá lãzé bê ʼdĩ ʼbá yî bê rî, gólâ drí drị́-mbílí sõzó gólĩyî lị̃fị́ tã âtâ-âtâ bê kĩ, "Nĩ lôfõ ãmâ tã kô kĩ má ãâʼdô ãʼdî ĩʼdî yã õjílã ãzãkã drí."
40012017	Tã ʼdî ʼê rû trá ĩtí ʼdĩ, tãlâ tã gólâ Ôvârí drí âtálé trá tã ậngũ ʼbá Ĩsáyã tị́ ạ̃kû ró nã rî ãʼdô ró bê tã pạ̃tị́ị̃ ró. Gólâ kĩ,
40012018	"Nõô gólâ tíbê má drí njĩlí âʼdólé rû ị̂ʼbũ ʼbá ámákâ ró rî ĩʼdî. Gólâ ĩʼdî tíbê má drí lẽlé rõô rî. Gõʼdá gólâ rî tã sû trá má rú tákányĩ. Má âʼdô Líndrí Tãndí ámákâ âjóʼá mbârâkã sõlé gólâ ʼá, tãlâ gólâ õpẽ ró tã ngá pãpã kâ mbị̂ rî bê õrĩ ndrĩ õjílã kâ ãngó ʼásĩ rî drí.
40012019	Õzõ gólâ õtírĩ rĩî tã îmbálé rî, gólâ rí kô lâwãlé ngãtá ôtrélé. Ĩtí rî, õjílã gólĩyî rĩ ʼbá lạ́tị̂ drị̃ị̂ rî ʼbá yî ârí gólâ kô ôtrérẽ ʼá.
40012020	Lómí gólâ tõlé pá sĩ rî, gólâ îcá kô ṇõlâ, gõʼdá gólâ îcá kpá kô lámbã gólâ rĩ ʼbá kõlé õcĩkã ró rî âdrãlé, cãlé bũúũ kậyị̂ gólâ drí ʼẽzó lạ́tị̂ ngá pãpã kâ njị̃lị́ õjílã pãzó rî tú.
40012021	Tã ʼdî tãsĩ rî, õjílã ʼbạ̃súrú ndrĩ kâ âʼdô ĩyî lị̃fị́ ʼbãʼá gólâ drị̃ị̂ ʼdíyî pã ʼbá ró." Ĩsáyã 42.1-4
40012022	Gõʼdá nĩngá sĩ, ãgô ãzâ líndrí õnjí drí rĩʼá ômbélé ômbê rî âtrõzó âjílí Yésũ ngálâ. Líndrí õnjí rî ʼdĩ ʼbã ãgô ʼdĩ trá úlị́ âtá ãkó gõʼdá kpá võ ndrẽ ãkó. Gõʼdá Yésũ drí líndrí õnjí ʼdĩ drõzó vólé ãgô ʼdĩ ʼásĩ. Gõʼdá gólâ lôfõ líndrí õnjí ʼdĩ bê rî, ãgô ʼdĩ drí ngãzó rĩʼá úlị́ âtálé, gõʼdá kpá lị̃fị́ lâ drí rû njị̃zó võ ndrẽlé dódó.
40012023	Ĩtí rî, õʼbí ʼdĩ ʼbá yî ndrê ĩyî tã Yésũ drí ʼẽlé ʼdĩ bê rî, tị̂ lâ ĩyî drí ậʼdị́zó ndrúndrú. Gõʼdá gólĩyî drí tã îjízó ĩyî lãfálé ʼásĩ kĩ, "Ãgô nõ âʼdô ʼbãʼá Dạ̃wúdị̃ rî ózõwá gólâ Ôvârí drí ʼẽʼá âjólâ ʼdíyî pã ʼbá ró rî ĩʼdî yã?"
40012024	Gõʼdá Pạ̃rúsị̃ ãzâ ʼbá yî ârî ĩyî úlị́ õʼbí ʼdĩ ʼbá yî drí âtálé ʼdĩ bê rî, gólĩyî drí ngãzó tã âtálé Yésũ rú kĩ nĩ rî, "Mbârâkã gólâ Yésũ drí rĩzó tã lârâkô ʼẽlé ĩʼdî sĩ lâ ʼdĩ, drị̃-ʼbá líndrí õnjí kâ Sãtánã õrî nĩ rĩʼá mbârâkã ʼdî fẽlé gólâ drí rĩzó tã ʼdî ʼbá yî ʼẽlé ʼdĩ."
40012025	Gõʼdá Yésũ nị̃ tã Pạ̃rúsị̃ ʼdî ʼbá yî drí rĩʼá ị̂sũlâ ʼdĩ trá. Gõʼdá drílâ gõzó tã âtálé gólĩyî drí úlị́ mãnĩgõ sĩ kĩ nĩ rî, "Õzõ õjílã ʼbạ̃drị̃ ãlô kâ õcâ ĩyî lãfâ trá ạ̃jú ʼbũlị́ ãkpã ĩyî võ ʼásĩ rî, ʼbạ̃drị̃ ʼdî âʼdô ʼdẽʼá, drílâ rû îzãzó. Õzõ gõʼdá õjílã jạ̃rị́bạ̃ ãlô kâ ngãtá ʼbã-tị̂ ãlô kâ õcâ ĩyî lãfâ rû fũlị́ ãkpã ĩyî võ ʼásĩ rî, âʼdô ĩyî ʼdẽʼá drílâ rû lâpẽzó.
40012026	Gõʼdá õzõ Sãtánã õrî ãkpã nĩ líndrí õnjí íyíkâ lâdrólé õjílã gólĩyî líndrí õnjí bê rî ʼásĩ rî, ʼdĩî gólĩyî câ lãfá trá ãkpã ĩyî võ ʼásĩ. Ĩtí rî, kũmũ gólâkâ âʼdô ʼẽʼá ʼbãlé âmbâ-âmbâ ró mbârâkã bê rî íyíkâ ángô tí ró yã?
40012027	Gõʼdá õjílã ãníkâ rî ĩyî bê líndrí õnjí lâdrólé õjílã ʼásĩ rî, ãʼdî fẽ mbârâkã ʼdî nĩ gólĩyî drí yã? ʼDõvó nĩ ị̂sũ drẽ tã ʼdî vó lâ dódó, nĩ gõ ró tã-vó ámákâ kĩlí mbị̂mbị̂. Tã-vó gólĩyíkâ âʼdô tã âʼdáʼá ãnî drí kĩ, îcá kô má drí líndrí õnjí lâdrólé õjílã ʼásĩ mbârâkã drị̃-ʼbá líndrí õnjí ʼdĩ ʼbá yí kâ rî kâ sĩ.
40012028	Gõʼdá õzõ pạ̃tị́ị̃ Líndrí Tãndí Ôvârí kâ õfẽ mbârâkã nĩ má drí rĩzó líndrí õnjí lâdrólé rî, Ôvârí âʼdâ tã trá kĩ, yí âjô mâ trá ʼdíyî pã ʼbá ró, tãlâ õjílã ndrĩ õrî ró bê kũmũ íyíkâ zẽlé."
40012029	Gõʼdá Yésũ drí úlị́ mãnĩgõ ãzâ âtázó kĩ, "Ũgú îcá kô fĩlí õjílã gólâ fãfã bê rî drí ʼbã ʼá, nĩʼá ngá gólâkâ ûgũlị́ jó ʼásĩ. Îcâ trá ũgú rî ʼdĩ fãfã lâ drí lậvũzó gạ̃rạ̃ fãfã ʼbã-lị́pị̂ ʼdĩ kâ drị̃ị̂ sĩ gólâ drí ʼbã-lị́pị̂ ʼdĩ ômbézó zãlô sị́sị́ rî, gólâ õró gõ îcálé fĩlí nĩʼá ngá ʼbã-lị́pị̂ ʼdĩ kâ ûgũlị́.
40012030	Má âtâ ãnî drí, õzõ õjílã ãzâ ãâʼdô kô má bê ngá ãlô ró rî, õjílã rî ʼdĩ rĩʼá ámâ ạ̃jú-ʼbá-ãzí ʼî.
40012031	Má âtâ ãnî drí tã pạ̃tị́ị̃ ró, õzõ õjílã ãzâ õʼê tã õnjí ãzâ ʼbá yî trá Ôvârí rú ngãtá ãâtâ úlị́ õnjí Ôvârí rú rî, áâʼdô îcáʼá tã õnjí gólâkâ âyélé. Gõʼdá õzõ õjílã ãzâ ãâtâ úlị́ õnjí mâ rî gógó Ôvârí drí âjólé ûrú lésĩ ʼdíyî pã ʼbá ró nõ rú rî, áâʼdô kpá tã õnjí õjílã rî ʼdĩ kâ âyéʼá. Gõʼdá õzõ õjílã ãzâ ãâtâ úlị́ õnjí trá Líndrí Tãndí Ôvârí kâ rú rî, Ôvârí îcá kô tã õnjí õjílã rî ʼdĩ kâ âyélé, ngbãângbânõ cãlé bũúũ ị̃zạ́tú."
40012033	Gõʼdá Yésũ drí kpá tã âtázó kĩ nĩ rî, "Õzõ nĩ õrî úlị́ âtálé rî, nĩ ị̂sũ vó lâ dódó. Õzõ nĩ õlẽ fê lõʼwâ tãndí rî ûsúlị́ rî, ní âʼdô ûsúʼá lâ fê tãndí drị̃ị̂. Õzõ gõʼdá fê rî ʼdĩ ãʼdô fê gólâ õnjí rî ĩʼdî rî, nĩ âʼdô lõʼwâ õnjí rî ûsúʼá ĩʼdî fê rî ʼdĩ drị̃ị̂. Tã ʼdî tãsĩ rî, nĩ âʼdô fê nị̃ʼá lõʼwâ lâ ʼásĩ.
40012034	Gõʼdá ãnî Pạ̃rúsị̃ yî, ãnî rĩʼá nyé õzõ ị̃nị̃ kâtí, tã ị̂sũ ãnî pị̃pị̂sị́lị́ ʼá rî rĩʼá õnjí ró. Nĩ âʼdô îcáʼá tã tãndí âtálé íyíkâ ángô tí ró yã? Nĩ ndrê drẽ, õjílã rî íyíkâ fí té tã íyî pị̃pị̂sị́lị́ ʼá rî âtálé ĩʼdî.
40012035	Gõʼdá õjílã gólĩyî tãndí ró rî, rî ĩyíkâ tã tãndí ị̂sũlị́ ĩʼdî. Tã ʼdî tãsĩ rî, gólĩyî rî úlị́ tãndí lôfõlé ĩʼdî ĩyî pị̃pị̂sị́lị́ ʼásĩ. Gõʼdá ĩtí rî, õjílã gólĩyî õnjí rî ʼbá yî, gólĩyî rî ĩyíkâ tã õnjí ị̂sũlị́ ĩʼdî. Tã ʼdî tãsĩ rî, gólĩyî rî tã õnjí lôfõlé ĩʼdî ĩyî pị̃pị̂sị́lị́ ʼásĩ.
40012036	Gõʼdá má âtâ ãnî drí, kậyị̂ gólâ Ôvârí drí ʼẽzó tã-vó õjílã ndrĩ kâ kĩlí rî tú rî, Ôvârí âʼdô ʼẽʼá tã-vó ãníkâ kĩlí úlị́ gólĩyî ndrĩ ãnî drí âtálé vó lâ ị̂sũ ãkó rî vó ró.
40012037	Ĩtí rî, úlị́ ãníkâ ãzâ ʼbá yî âʼdô âʼdálâ kĩ, nĩ ʼê tã mbị̂ ʼî, gõʼdá úlị́ ãzâ ʼbá yî âʼdô âʼdálâ kĩ, nĩ ʼê tã ányâ ʼî."
40012038	Gõʼdá nĩngá sĩ rî, lãʼbí îmbá ʼbá ãzâ ʼbá yî gõʼdá Pạ̃rúsị̃ yí bê drí Yésũ rî ûjũzó kĩ, "Tã îmbá ʼbá, ní ʼê tã lârâkô gólâ tị̂ drí ậʼdị́zó rî ãmâ drí, tãlâ mã nị̃ ró bê kĩ, pạ̃tị́ị̃ Ôvârí âjô nî nĩ."
40012039	Gõʼdá Yésũ drí ngãzó tã lôgõlé õjílã ʼdî ʼbá yî drí tã lẽ ãkõ gólĩyíkâ yí ʼá rî drí kĩ, "Ãnî õjílã kậyị̂ nõ ʼbá yí kâ nõ rĩʼá õjílã õnjí ʼî. Nĩ ró Ôvârí kô. Nĩ rî ámâ îjílí tã lârâkô ʼẽlé ãnî drí ndrẽlé ãʼdô tãsĩ yã? Tã lârâkô gólâ ãnî drí ʼẽʼá ndrẽlâ má sĩ rî âʼdô ʼbãʼá cé õzõ tã lârâkô gólâ Ôvârí drí ʼẽlé trá ạ̃kû ró tã ậngũ ʼbá Yónã drí rî kâtí rî ĩʼdî.
40012040	Ạ̃kû ró nã ʼbá yî sĩ, ị̃ʼbị̂ ândrê tê Yónã bê rî, gólâ rî trá ị̃ʼbị̂ ândrê nã ʼá ị̃tú nâ gõʼdá ngạ́cị̂ kpá nâ. Âʼdô ʼbãʼá kpá ĩtí ámâ tãsĩ. Mâ gólâ Ôvârí drí âjólé ûrú lésĩ ʼdíyî pã ʼbá ró rî âʼdô ʼẽʼá rĩlí ị̃nyạ́kú ʼá ị̃tú nâ gõʼdá ngạ́cị̂ kpá nâ.
40012041	ʼDõvó nĩ ị̂sũ drẽ õjílã Nínĩvẽ kâ tã lâ. Yónã pẽ úlị́ Ôvârí kâ bê gólĩyî drí rî, drílĩyî tã lẽzó ʼá lâ, gõʼdá gólĩyî âdĩ drị̃ trá tã õnjí ĩyíkâ ʼásĩ. Ãmbã ámákâ lậvũ gạ̃rạ̃ ãmbã Yónã kâ drị̃ị̂ sĩ. Nĩ lẽé tã kô úlị́ ámákâ ʼá ãʼdô tãsĩ yã? Ãnî õjílã kậyị̂ nõ ʼbá yí kâ nõ, nĩ ndrê drẽ, kậyị̂ gólâ ʼẽzó tã-vó õjílã kâ kĩlí rî tú rî, õjílã Nínĩvẽ kâ âʼdô ĩyî ícícíyá ʼẽʼá ãnî rú Ôvârí ândrá, tãlâ nĩ gâ vólé trá dó tã lẽlé úlị́ ámákâ ʼá.
40012042	Gõʼdá nĩ ị̂sũ drẽ kpá kúmú ạ́ngị́ gólâ õkó ró âʼdó ʼbá ʼbạ̃drị̃ Sébã kâ drị̃lị́ rî tã lâ. Gólâ rĩʼá õkó tã nị̃nị̃ ʼbá ʼî. Gólâ ângâ trá ânĩlí ʼbạ̃drị̃ íyíkâ jẽjẽ ró nã lésĩ, nĩʼá kúmú ạ́ngị́ Sólõmõ rî ndrẽlé, tãlâ gólâ ârî tã nị̃nị̃ kúmú Sólõmõ kâ rõô ʼdĩ tã lâ trá, ĩʼdî gólâ drí ângázó ânĩlí, tãlâ Sólõmõ ĩîmbâ ró yî bê tã nị̃nị̃ íyíkâ ʼdĩ sĩ. Ãmbã ámákâ lậvũ gạ̃rạ̃ kúmú Sólõmõ kâ drị̃ị̂ sĩ. Má âtâ ãnî drí, ãnî õjílã kậyị̂ nõ ʼbá yí kâ nõ, kậyị̂ gólâ Ôvârí drí ʼẽzó tã-vó õjílã kâ kĩlí rî tú rî, õkó ʼdĩ âʼdô ícícíyá ʼẽʼá ãnî rú Ôvârí ândrá, tãlâ nĩ gâ vólé dó tã lẽlé má ʼá."
40012043	Gõʼdá nĩngá sĩ, Yésũ drí kpá tã âtázó kĩ, "Õzõ óõdrô líndrí õnjí trá õjílã ʼásĩ rî, líndrí õnjí ʼdĩ âʼdô nĩʼá lậmú bê võ ãgângbêlẽ ʼásĩ, nĩʼá võ lôndã bê rĩzó ʼá lâ. Õzõ gõʼdá gólâ ũûsû võ kô rĩzó lôvólé ʼá lâ rî,
40012044	gólâ âʼdô tã âtáʼá íyî nyãányâ drí kĩ, 'Má âʼdô nĩʼá gõlé õjílã má drí âfõzó ʼálâ sĩ rî ʼá.' Õzõ õjílã ʼdî ạ̃ậzị̂ Líndrí Tãndí Ôvârí kâ kô rĩlí íyî pị̃pị̂sị́lị́ ʼá rî, líndrí õnjí ʼdĩ âʼdô õjílã ʼdî pị̃pị̂sị́lị́ lâ ûsúʼá drẽ zãâ tãkó ĩtí. Úkũ ʼâ lâ trá ngbángbá, gõʼdá éêdê trá tãndí ró.
40012045	Gõʼdá líndrí õnjí ʼdĩ âʼdô nĩʼá líndrí õnjí õnjĩ lâ drí lậvũlị́ gạ̃rạ̃ gólâkâ drị̃ị̂ sĩ rî ʼbá yî ậdrị̃lị́ njị̂-drị̃-lâ-rị̃, drílĩyî ânĩzó fĩlí õjílã ʼdî ʼá. Ĩtí rî, líndrí õnjí ʼdĩ ʼbá yî âʼdô õjílã ʼdî ʼẽʼá õnjí tẽtẽ ró rõô lậvũlị́ gạ̃rạ̃ gólâ sị́sị́ rî drị̃ị̂ sĩ. Âʼdô âʼdóʼá kpá ĩtí õjílã kậyị̂ nõ ʼbá yí kâ gólĩyî vólé gã ʼbá dó tã lẽlé má ʼá rî ʼbá yî drí."
40012046	Gõʼdá Yésũ õtírĩ rĩî drẽ zãâ tã âtálé õʼbí ʼdĩ ʼbá yî drí rî, ândrê lâ yî ậdrúpị̃ lâ yí bê, drílĩyî âcázó ânĩʼá gólâ rî lôndã bê. Drílĩyî âdrézó ãkpã ĩví ʼálâ.
40012047	Gõʼdá drílĩyî õjílã ãlô jõzó fĩlí jó ʼálâ, nĩʼá tã âtálé Yésũ drí kĩ nĩ rî, "Ánî ândré yî ánî ậdrúpị̃ yí bê, gólĩyî bê ĩví ʼálâ, gólĩyî kĩ nĩ rî, ní õnĩ ĩyî ngálâ, tãlâ yĩ lẽ tã âtálé ní bê."
40012048	Gõʼdá Yésũ drí tã-drị̃ lôgõzó kĩ nĩ rî, "Ámâ ândré íyíkâ ãʼdî ĩʼdî ámâ ậdrúpị̃ yí bê yã?"
40012049	Gõʼdá Yésũ drí íyî drị́ îjõzó tã ârí ʼbá íyíkâ ʼdĩ ʼbá yî âʼdálé, gõʼdá drílâ ngãzó tã âtálé kĩ nĩ rî, "Nĩ ndrê drẽ, nõ ʼbá yî rĩʼá ámâ ândré yî ĩʼdî ámâ ậdrúpị̃ yí bê.
40012050	Ĩtí rî, õjílã gólĩyî rĩ ʼbá tã gólâ ámâ átá ûrú ʼálâ rî drí lẽlé õjílã drí ʼẽlé rî ʼbá yî ʼẽlé ĩʼdî rî, gólĩyî ĩʼdî ámâ ậdrúpị̃ yî, ámâ îzó yî, gõʼdá ámâ ândré yí bê."
40013001	Kậyị̂ ãlô-ãlô ʼdĩ sĩ rî, Yésũ yî drí ngãzó ʼbã ʼdî âyélé nĩzó lị̃mvû ândrê Gãlĩláyã kâ tị́ ʼálâ, tãlâ yí nĩ ró bê rĩlí tólâ õjílã îmbálé.
40013002	Gõʼdá õjílã drí îtõzó rĩʼá ânĩlí Yésũ ngálâ. Gõʼdá gólâ ndrê õjílã ʼdî ʼbá yî bê rû êʼbéʼá âcálé dũû yí lạ̃gạ́tị́ rî, drílâ ngãzó mbãlé kõlóngbõ ʼá rĩlí vũdrị́. Gõʼdá õjílã õʼbí ʼdĩ ʼbá yî drí âdrézó ĩyíkâ lị̃mvû ândrê ʼdĩ gãrã drị̃ lâ ʼá.
40013003	Gõʼdá Yésũ drí îtõzó rĩʼá tã ãmbá ãzâ ʼbá yî îmbálé õʼbí ʼdĩ ʼbá yî drí úlị́ mãnĩgõ yî sĩ íʼdígówá yí bê. Gólâ kĩ nĩ rî, "Kậyị̂ ãzâ sĩ, ạ́mvú ʼwã ʼbá ãzâ drí ngãzó nĩlí yí drí ạ́mvú ʼálâ nĩʼá órĩ rĩlí.
40013004	Gõʼdá gólâ õtírĩ rĩî órĩ rĩlí rî, órĩ ãzâ ʼbá yî lôʼdê ĩyíkâ trá pávó tị̂ ʼá. Gõʼdá ãríwá ânĩ trá ûʼdúlâ nyãlé.
40013005	Gõʼdá órĩ ãzâ ʼbá yî lôʼdê ĩyíkâ võ gólâ rõvõ bê ị̃nyạ́kú lâ drí âʼdózó cé fínyáwá rî ʼá. Gõʼdá ĩtí rî, órĩ lâ drí âfõzó mbãlé ʼwãâʼwâ, tãlâ ị̃nyạ́kú âʼdó kô fĩfĩ ró.
40013006	Gõʼdá ị̃tú âfõ bê kãlé gbílí-gbílí rî, drílâ ngá-ạ̃rú ʼdĩ zãzó, drílâ ândrázó ʼĩlí, gõʼdá drílâ drãzó, tãlâ índrĩgó lâ fí kô dódó ị̃nyạ́kú ʼá.
40013007	Gõʼdá órĩ ãzâ ʼbá yî lôʼdê ĩyíkâ ãsõpá ngbũkpũ rî ʼbá yî lãfálé ʼá. Ĩtí rî, drílĩyî âfõzó mbãlé tãndí ró. Gõʼdá ãsõpá ʼdĩ ʼbá yî drí ngá-ạ̃rú ʼdĩ ʼbá yî võzó, drílĩyî drãzó.
40013008	Gõʼdá órĩ ãzâ ʼbá yî lôʼdê ĩyíkâ ị̃nyạ́kú tãndí ʼá. Drílĩyî mbãzó tãndí ró lõʼwâ ʼwãlé cõkpõ-cõkpõ. Gõʼdá ãzâ ʼbá yî drí lõʼwâ ʼwãzó kámá-ãlô, ãzâ ʼbá yî ʼwâ ĩyíkâ nyâʼdî-nâ, gõʼdá ãzâ ʼbá yî ʼwâ ĩyíkâ nyâʼdî-trá-drị̃-lâ-ngâ-mûdrị́.
40013009	Gõʼdá õzõ nĩ ãârî tã bê rî, ʼdõvó nĩ ârî úlị́ ʼdĩ ʼbá yî dódó ʼbãlé ãnî drị̃ị̂."
40013010	Nĩngá sĩ, tã ârí ʼbá Yésũ kâ rî ʼbá yî drí ânĩzó ĩyî gólâ ngálâ tã îjílí gólâ tị́ kĩ, "Tãlâ ãʼdô ʼî ní drí rĩzó tã îmbálé õjílã drí úlị́ mãnĩgõ sĩ yã?"
40013011	Gõʼdá Yésũ drí tã-drị̃ lôgõzó drílĩyî kĩ, "Ónyĩ ãnî nyãányâ trá, tãlâ tã Ôvârí kâ gólâ drí lậpị́lị́ õjílã ãzâ ʼbá yî drí sĩ tã tíbê gólâ drí õjílã ʼbãzó rĩlí kũmũ íyíkâ zẽlé rî tãsĩ rî áâʼdâ ró bê ãnî drí. Gõʼdá rĩʼá âmbâ-âmbâ ró õjílã ãzâ ʼbá yî drí tã ʼdî ʼbá yî nị̃zó.
40013012	Nĩ ndrê drẽ, õjílã gólĩyî tã Ôvârí kâ drí fĩzó gólĩyî drị̃ị̂ rî, áâʼdô gólĩyî îmbáʼá rõô tã Ôvârí kâ sĩ. Gólĩyî âʼdô ʼbãʼá tã nị̃nị̃ bê ãmbá. Gõʼdá gólĩyî tã ámákâ drí fĩzó gólĩyî drị̃ị̂ kôʼdáwá rî, tã Ôvârí kâ fínyáwá gólĩyî drí nị̃lị́ ʼdĩ îcá kô gólĩyî pãlé, âʼdô ʼbãʼá cú ĩtí lôsĩ ãkó.
40013013	Má rî tã îmbálé úlị́ mãnĩgõ sĩ íʼdígówá bê, tãlâ tã gólĩyî má drí rĩʼá ʼẽlâ rî, õjílã ãmbá gólĩyî rĩ ʼbá ndrẽlâ rî ʼbá yî âmbê ĩyî lị̃fị́ kpạ̃ạ́kũ, tãlâ ĩyî õzó kô îcá ndrẽlâ. Ĩtí rî, gólĩyî îcá kô tã ífí lâ nị̃lị́. Gõʼdá tã má drí rĩʼá âtálâ rî, ârî ĩyî bê rî, gólĩyî jâ ĩyî bị́ vólé, tãlâ ĩyî õzó kô îcá ârílâ. Ĩtí rî, tã lâ fí kpá kô gólĩyî drị̃ị̂. ʼDĩî tã ífí gólâ má drí rĩzó gólĩyî îmbálé úlị́ mãnĩgõ sĩ íʼdígówá bê rî ĩʼdî ʼdĩ.
40013014	Ĩtí rî, tã gólâ tã ậngũ ʼbá Ĩsáyã drí âtálé trá ạ̃kû ró gólĩyî tãsĩ rî rĩʼá tã pạ̃tị́ị̃ ʼî, kĩʼá nĩ rî, 'Nĩ âʼdô úlị́ ámákâ âríʼá, gõʼdá tã lâ îcá kô fĩlí ãnî drị̃ị̂. Nĩ âʼdô tã gólâ má drí rĩʼá ʼẽlâ rî ndrẽʼá, gõʼdá nĩ îcá kô tã ífí lâ nị̃lị́.
40013015	Tí õjílã ʼdî ʼbá yî drị̃ lâ yî õró ʼbãâ kô âmbâ-âmbâ ró, gõʼdá gólĩyî õró ĩyî bị́-ʼbálé ậsị̃ị̂ kô kpạ̃ạ́kũ, gõʼdá õró ĩyî kpá lị̃fị́ âmbé kpạ̃ạ́kũ kô rî, tí lị̃fị́ lâ yî ndrê tã nô trá, tí bị́-ʼbálé lâ yî ârî tã nô trá, tí tã ámákâ fî nõ trá gólĩyî drị̃ị̂. Gõʼdá gólĩyî âjâ drị̃ nô trá âgõlé má ngálâ, má pâ ró gólĩyî bê.' Ĩsáyã 6.9-10
40013016	"Ãnî tã ârí ʼbá ámákâ rî ʼbá yî, ãnî rĩʼá ândrâ-tãndĩ bê, tãlâ nĩ njị̃ ãnî lị̃fị́ trá tã ámákâ ndrẽlé dódó, gõʼdá nĩ njị̃ ãnî bị́-ʼbálé kpá trá tã ámákâ ârílí dódó gõzó ʼẽlâ tãndí ró.
40013017	Má âtâ ãnî drí tã pạ̃tị́ị̃ ró, tã ậngũ ʼbá dũû gólĩyî âʼdó ʼbá ạ̃kû ró nã ʼbá yî gõʼdá tã mbị̂ ʼbá dũû Ôvârí kâ ãzâ ʼbá yí bê, gólĩyî lẽ ĩyî trá tákányĩ tã gólĩyî ãnî drí rĩʼá ndrẽlé ngbãângbânõ ãnî lị̃fị́ sĩ nõ ʼbá yî ndrẽlé, gõʼdá gólĩyî îcá kô ndrẽlâ. Gólĩyî lẽ trá kpá tã gólĩyî ãnî drí rĩʼá ârílâ ngbãângbânõ rî ârílí ĩyî bị́ sĩ, gõʼdá gólĩyî îcá kpá kô ârílâ."
40013018	Gõʼdá Yésũ drí îtõzó íʼdígówá órĩ rĩ ʼbá kâ ʼdĩ tã ífí lâ âʼdálé. Gólâ kĩ nĩ rî,
40013019	"Nĩ ârî drẽ, órĩ gólĩyî ʼdẽ ʼbá lạ́tị̂ ʼá rî, ʼdĩî õjílã gólĩyî tã âtî-âtî tãndí kũmũ Ôvârí kâ rî tãsĩ rî ârí ʼbá, gõʼdá tã lâ fí gólĩyî drị̃ị̂ dódó kô. Ĩtí rî, Sãtánã drí ânĩzó úlị́ gólĩyî drí ârílí ʼdĩ trõlé vólé gólĩyî pị̃pị̂sị́lị́ ʼásĩ.
40013020	Gõʼdá órĩ gólĩyî ʼdẽ ʼbá ị̃nyạ́kú rõvõ bê rî ʼá rî, ʼdĩî rĩʼá õjílã gólĩyî tã âtî-âtî tãndí ʼdĩ ârí ʼbá dódó, gõʼdá drílĩyî tã lẽzó ʼá lâ ãyĩkõ sĩ.
40013021	Gõʼdá tã lẽlẽ gólĩyíkâ âʼdó kô cú mbârâkã bê rõô. Ĩtí rî, úlị́ gólĩyî drí ârílí ʼdĩ ʼbá yî îcá kô rĩlí zãâ gólĩyî pị̃pị̂sị́lị́ ʼá. Gõʼdá õzõ kậyị̂ ĩzã kâ ãâcâ trá rî, ngãtá õzõ óõfẽ lâṇõ õnjí tẽtẽ trá gólĩyî drí tã lẽlẽ gólĩyíkâ tãsĩ rî, drílĩyî tã lẽlẽ ĩyíkâ ʼdĩ âyézó ʼwãâ ró.
40013022	Órĩ gólâ ʼdẽ ʼbá ãsõpá ngbũkpũ lãfálé ʼá rî, ʼdĩî rĩʼá õjílã gólĩyî tã âtî-âtî tãndí Ôvârí kâ ʼdĩ ârí ʼbá dódó gõzó tã lẽlé ʼá lâ. Gbõ lé ĩtí rî, gólĩyî rĩʼá tã ị̂sũ bê rõô ngá gólĩyî ãngó nõ ʼá nõ ʼbá yî tãsĩ. Ĩtí rî, gólĩyî lẽ âʼdólé ngá-drị̃ ãmbá bê. Tã ị̂sũ gólĩyíkâ ʼdĩ âʼdô gólĩyî âdóʼá. Ĩtí rî, tã lẽlẽ gólĩyíkâ Ôvârí ʼá ʼdĩ drí âʼdózó cú ĩtí lõʼwâ ãkó.
40013023	Órĩ gólâ ʼdẽ ʼbá ị̃nyạ́kú tãndí ʼá rî, ʼdĩî rĩʼá õjílã gólĩyî tã âtî-âtî tãndí Ôvârí kâ ʼdĩ ârí ʼbá drílĩyî tã lẽzó ʼá lâ pị̃pị̂sị́lị́ ãlô sĩ rî ʼbá yî ĩʼdî. Ĩtí rî, ãzâ ʼbá yî drí lõʼwâ ʼwãzó âcálé kámá-ãlô tã ʼẽʼẽ tãndí gólĩyíkâ sĩ, ãzâ ʼbá yî ʼwâ ĩyíkâ nyâʼdî-nâ, gõʼdá ãzâ ʼbá yî ʼwâ ĩyíkâ nyâʼdî-ãlô-drị̃-lâ-ngâ-mûdrị́."
40013024	Gõʼdá nĩngá sĩ, Yésũ drí îtõzó íʼdígówá ãzâ âtálé õʼbí ʼdĩ ʼbá yî drí kĩ, "Tã gólâ Ôvârí drí ʼẽzó õjílã gólĩyî rĩ ʼbá ĩyî kũmũ íyíkâ zẽlé rî vó lâ yî ndrẽlé rî rĩʼá nõtí. Ãgô ãzâ drí ạ́mvú íyíkâ ʼwãzó, gõʼdá drílâ ĩfó órĩ tãndí rĩzó ạ́mvú íyíkâ ʼdĩ ʼá.
40013025	Gõʼdá ngạ́cị̂ ãzâ sĩ, õjílã õtírĩ ʼbãâ ĩyî ndrĩ ậʼdú kõʼá rî, ạ̃jú-ʼbá-ãzí ạ́mvú lị́pị̂ ʼdĩ kâ drí ânĩzó kírî ró írírí ífí rĩlí dró ĩfó gólâkâ rĩlí ʼdĩ ʼbá yî lãfálé sĩ. Gõʼdá drílâ íyîngá ngãzó lậvũlị́.
40013026	Gõʼdá ĩfó ʼdĩ ʼbá yî õtírĩ ʼbãâ âfõʼá mbãlé lõʼwâ ʼwãlé rî, gõʼdá írírí ʼdĩ ʼbá yî drí kpá âfõzó mbãlé ʼdũwạ̃ ĩfó ʼdĩ ʼbá yí bê.
40013027	Gõʼdá rû ị̂ʼbũ ʼbá ạ́mvú lị́pị̂ ʼdĩ kâ ʼdĩ ʼbá yî ndrê ĩyî írírí rĩ ʼbá âfõlé ĩfó lãfálé sĩ ʼdî ʼbá yî bê rî, drílĩyî ngãzó nĩlí ạ́mvú lị́pị̂ ʼdĩ îjílí kĩ, 'Ãmbá, ákĩ, ní rî fí cé ĩfó órĩ ĩʼdî ạ́mvú áníkâ ʼdĩ ʼá kô yã? Gõʼdá írírí âfõ ʼbá ʼá lâ rõô ʼdĩ ʼbá yî ûsû rû ĩyíkâ ángô lésĩ yã?'
40013028	Gõʼdá ạ́mvú lị́pị̂ ʼdĩ drí tã-drị̃ lôgõzó drílĩyî kĩ, 'Ạ̃jú-ʼbá-ãzí rî ĩyî írírí ʼdĩ ʼbá yî nĩ.' Ĩtí rî, rû ị̂ʼbũ ʼbá gólâkâ ʼdĩ ʼbá yî drí gólâ rî îjízó kĩ, 'Ãʼdô bê ĩtí rî, ní lẽ tã-drị̃ trá ãmâ drí nĩzó írírí ʼdĩ ʼbá yî ôngílí vólé yã?'
40013029	Gõʼdá ĩtí rî, ạ́mvú lị́pị̂ ʼdĩ drí kpá tã-drị̃ lôgõzó drílĩyî kĩ, 'ʼÉʼẽ, nĩ ôngî drẽ kô ngbãângbânõ, tãlâ nĩ õzó gõʼdá kô ĩfó ôngí kpãâ gólĩyí bê.
40013030	Nĩ âyê drẽ írírí ʼdĩ ʼbá yî õmbâ ró ĩyî ʼdũwạ̃ ĩfó ʼdĩ ʼbá yí bê cãlé bũúũ párá rĩzó ĩfó ṇõlé rî ʼá. ʼDĩî vósĩ rî, má âʼdô tã âtáʼá lôsĩ ʼẽ ʼbá ámákâ rî ʼbá yî drí, gólĩyî õôngî ró ĩyî drẽ írírí ʼdĩ ʼbá yî sị́sị́, gólĩyî õômbê ró tũ võ ãlô ʼá zãlé lạ̃sị́ sĩ, gõʼdá gólĩyî õgõ ró ĩfó ṇõlé ʼbãlé ẽró ʼá.' "
40013031	Gõʼdá Yésũ drí úlị́ mãnĩgõ ãzâ âtázó rị̃ õjílã gólĩyî ʼẽ ʼbá âʼdólé õjílã Ôvârí kâ ró rî ʼbá yî tãsĩ. Gólâ kĩ, "Lạ́tị̂ gólâ Ôvârí drí ʼẽzó õjílã dũû ʼbãlé lîzólé âʼdólé õjílã íyíkâ ró rî rĩʼá õzõ ãgô ãzâ gólâ líʼbá ífí ị̂ʼdị́ ʼbá ạ́mvú íyíkâ ʼá rî kâtí.
40013032	Gbõ lé líʼbá ífí ʼdĩ rĩʼá fínyáwá ĩtí rî, gõʼdá õtírĩ âfõô rî, âʼdô mbãʼá âcálé fê ạ́ngị́ ró. Ĩtí rî, ãríwá âʼdô ĩyî rĩʼá gárá lâ ʼdĩ ʼbá yî drị̃ị̂. Âʼdô âʼdóʼá kpá ĩtí õjílã dã gólĩyî rĩ ʼbá ámâ vó lôbẽlé rî ʼbá yî drí, gólĩyî âʼdô ʼẽʼá lîzólé dũû ĩtí ị̃zạ́tú."
40013033	Gõʼdá nĩngá sĩ rî, Yésũ drí kpá úlị́ mãnĩgõ ãzâ âtázó tã ãlô-ãlô ʼdĩ tãsĩ. Gólâ kĩ, "Lạ́tị̂ gólâ Ôvârí drí ʼẽzó õjílã íyíkâ ʼbãlé lîzólé dũû rî kpá rĩʼá õzõ õkó ãzâ gólâ lẽ ʼbá ãmbãtã íyíkâ ạ̃kú sĩ rî ʼbẽlé rî kâtí. Gólâ âʼdô ʼạ̃ʼị́-ãrá âtrõʼá ãmbá gõzó ạ̃kú âtrõlé fínyáwá ĩtí dãlé ʼá lâ. Ĩtí rî, ạ̃kú fínyáwá ʼdĩ drí ʼạ̃ʼị́-ãrá ʼdĩ ʼbãzó ậpị̃lị́ ãmbá."
40013034	Yésũ rí kô õʼbí îmbálé cú ĩtí úlị́ mãnĩgõ ãkó íʼdígówá bê. Gólâ rî gólĩyî îmbálé úlị́ mãnĩgõ sĩ íʼdígówá bê ʼdĩ, tãlâ úlị́ gólâ tã ậngũ ʼbá Ôvârí kâ drí âtálé trá ạ̃kû ró Yésũ rî tãsĩ rî nã ʼbá yî ãʼdô ró bê tã pạ̃tị́ị̃ ró. Úlị́ rî ʼdĩ ʼbá yî kĩ, "Má âʼdô tã âtáʼá ãnî drí úlị́ mãnĩgõ sĩ íʼdígówá bê. Má âʼdô tã gólĩyî lậpị́lị́ kírî îtõ võ ãngó nõ kâ ʼásĩ rî ʼbá yî âʼdáʼá ãnî drí úlị́ mãnĩgõ sĩ íʼdígówá bê." Lôngó 78.2
40013036	Nĩngá sĩ, Yésũ yî drí ngãzó õʼbí ʼdĩ ʼbá yî âyélé tã ârí ʼbá íyíkâ yí bê nĩzó gõlé ʼbã ʼálâ. Gõʼdá gólĩyî câ bê ʼbã ʼálâ rî, tã ârí ʼbá gólâkâ ʼdĩ ʼbá yî drí ânĩzó ĩyî gólâ rî îjílí kĩ, "Ní âʼdâ drẽ íʼdígówá áníkâ írírí ífí kâ rĩlí ạ́mvú ĩfó kâ ʼá ʼdĩ ĩtõ lâ ãmâ drí."
40013037	Gõʼdá Yésũ drí ngãzó íʼdígówá ʼdĩ tã ífí lâ âʼdálé drílĩyî. Gólâ kĩ, "Ãgô gólâ órĩ ĩfó kâ rĩ ʼbá ạ́mvú íyíkâ ʼá ʼdĩ mâ gólâ Ôvârí drí âjólé ûrú lésĩ nõ ĩʼdî.
40013038	Gõʼdá ạ́mvú rî gógó íyíkâ ãngó nõ ĩʼdî. Gõʼdá órĩ ĩfó kâ ʼdĩ íyíkâ õjílã gólĩyî ʼẽ ʼbá âʼdólé õjílã Ôvârí kâ ró rî ʼbá yî ĩʼdî. Gõʼdá órĩ írírí kâ ʼdĩ íyíkâ õjílã gólĩyî Sãtánã kâ ró rî ʼbá yî ĩʼdî.
40013039	Gõʼdá ạ̃jú-ʼbá-ãzí gólâ órĩ õnjí írírí kâ rĩ ʼbá ʼdĩ íyíkâ Sãtánã ĩʼdî. Kậyị̂ ĩfó ṇõ kâ ʼdĩ íyíkâ kậyị̂ ạ̃dũkũ ãngó nõ kâ rî ĩʼdî. Gõʼdá lôsĩ ʼẽ ʼbá ngá gólĩyî ạ́mvú ʼá rî ṇõlé rî ĩyíkâ mãlãyíkã Ôvârí kâ rî ʼbá yî ĩʼdî.
40013040	"Õzõ írírí êʼbérẽ tũ võ ãlô ʼá zãlé lạ̃sị́ ʼá rî kâtí, âʼdô rû ʼẽʼá kpá ĩtí kậyị̂ ạ̃dũkũ ãngó nõ kâ sĩ.
40013041	Gõʼdá má âʼdô mãlãyíkã ámákâ âjóʼá. Gólĩyî âʼdô ânĩʼá õjílã gólĩyî rĩ ʼbá õjílã ãzí ʼbãlé tã õnjí ʼẽlé rî ʼbá yî êʼbélé ndrĩ ãngó Ôvârí drí ʼbãlé nõ ʼásĩ, gõʼdá kpá gólĩyî ndrĩ rĩ ʼbá tã õnjí ãzâ ʼbá yî ʼẽlé rî ʼbá yí bê.
40013042	Gõʼdá mãlãyíkã ʼdî ʼbá yî âʼdô gólĩyî trõʼá vũlị́ lạ̃sị́ rạ̃ʼdạ̃ êdélé Sãtánã yî drí rî ʼá vẽlé tólâ ngbá. Gólĩyî âʼdô ãwó ngõʼá sị́-gílí nyãnyã bê, ngá lãzé-lãzé õnjí ʼdĩ drí sĩ.
40013043	Gõʼdá õjílã gólĩyî rĩ ʼbá tã mbị̂ Ôvârí kâ ʼẽlé rî ʼbá yî, gólĩyî âʼdô lậgúʼá lậgû õzõ ị̃tú kâtí ãngó óʼdí gólĩyî átá Ôvârí kâ rî ʼálâ. Õzõ nĩ ãʼdô bị́ bê rî, ʼdõvó nĩ ârî drẽ úlị́ ámákâ ʼdĩ ʼbá yî dódó."
40013044	Gõʼdá nĩngá sĩ, Yésũ drí úlị́ mãnĩgõ ãzâ âtázó rị̃ tã âʼdô-âʼdô õjílã Ôvârí kâ ró rî kâ tãsĩ. Gólâ kĩ, "Tã âʼdô-âʼdô õjílã Ôvârí kâ ró rî kâ rĩʼá nyé õzõ ãgô ãzâ gólâ nĩ ʼbá ngá gólâ lâgî lâ drí âʼdózó rõô õzõ dáãbõ kâtí lậpị́lị́ trá võ ạ́mvú kâ ʼá rî ûsúlị́ rî kâtí. Gõʼdá gólâ ndrê ngá rî ʼdĩ bê rî, drílâ lậpị́zó lâ kpá óʼdí võ rî ʼdĩ ʼá. Gõʼdá drílâ ngãzó nĩʼá gõlé yí drí ʼbã ʼálâ, nĩʼá ngá íyíkâ ʼbã kâ lậzị́lị́ gĩlí ndrĩ vólé, ãʼdô ró yí drí âʼdózó lãfâ bê dũû âgõzó ạ́mvú võ ʼdî gĩlí, ãʼdô ró bê íyî nyãányâ kâ ró, gõʼdá ngá gólâ õzõ dáãbõ kâtí ʼdĩ, yí trõ ró bê yí drí.
40013045	"Gõʼdá âʼdô-âʼdô õjílã Ôvârí kâ ró rî kpá rĩʼá õzõ ngá lậzị́ ʼbá gólâ nĩ ʼbá ngá ʼdíyî lôʼĩ kâ sũsũ ró zị̃lị́ pérẽlẽ rî lôndã bê gĩlí rî kâtí.
40013046	Gõʼdá drílâ pérẽlẽ ãzâ sũsũ ró lâgî lâ drí lậvũlị́ gạ̃rạ̃ rî ûsúzó. Gõʼdá gólâ ûsû pérẽlẽ ʼdî bê rî, drílâ nĩzó ngá íyíkâ lậzị́lị́ gĩlí ndrĩ vólé, gõʼdá drílâ pérẽlẽ ʼdî gĩzó yí drí."
40013047	Gõʼdá nĩngá sĩ, Yésũ drí kpá úlị́ mãnĩgõ ãzâ âtázó kĩ, "Tã Ôvârí drí ʼẽzó õjílã íyíkâ êpẽlé trõlé ûrú ʼálâ rî rĩʼá nyé õzõ ị̃ʼbị̂ ʼbẽ ʼbá ãzâ ʼbá yî nĩ ʼbá ị̃ʼbị̂ ʼbẽlé áyágá ʼálâ îmbá sĩ gõʼdá drílĩyî ị̃ʼbị̂ tị̂ ûrúzó dũû îmbá ĩyíkâ ʼdĩ ʼá rî kâtí.
40013048	Gõʼdá drílĩyî gõzó îmbá ʼdĩ âsélé ĩvĩ ángálángâ drị̃ ʼálâ. Gõʼdá drílĩyî ị̃ʼbị̂ gólĩyî tãndí rî yî êpẽzó ʼbãlé bâgã ʼá, gõʼdá ngá lédrẽ-lédrẽ õnjí rî ʼbá yî êpẽzó vũlị́ vólé.
40013049	Âʼdô ʼẽʼá rû ʼẽlé kpá ĩtí kậyị̂ ạ̃dũkũ ãngó nõ kâ sĩ. Mãlãyíkã Ôvârí kâ âʼdô ĩyî ânĩʼá õjílã gólĩyî õnjí rî ʼbá yî lãfálé lâ cãlé õjílã gólĩyî tãndí rî ʼbá yî rú sĩ.
40013050	Ĩtí rî, áâʼdô õjílã õnjí ʼdĩ ʼbá yî trõʼá vũlị́ lạ̃sị́ ʼá. Tólâ gólĩyî âʼdô ãwó ngõʼá sị́-gílí nyãnyã bê ngá lãzé-lãzé lạ̃sị́ kâ ʼdĩ drí sĩ."
40013051	Gõʼdá Yésũ drí tã îjízó tã ârí ʼbá íyíkâ ʼdĩ ʼbá yî tị́ kĩ, "Tã ʼdî ʼbá yî fî trá ãnî drị̃ị̂ yã?" Gõʼdá drílĩyî tã ʼdî drị̃ lâ kõzó kĩ, "Ãwô, tã ʼdî ʼbá yî fî trá ãmâ drị̃ị̂."
40013052	Gõʼdá Yésũ drí kpá tã âtázó drílĩyî kĩ nĩ rî, "Rĩʼá tãndí ró õzõ ãʼdô trá ĩtí rî, tãlâ lãʼbí îmbá ʼbá gólâ tã Ôvârí kâ ị̂lị́ ʼbá gõʼdá drílâ gõzó rĩlí kũmũ Ôvârí kâ zẽlé rî, gólâ rĩʼá nyé õzõ ʼbã-lị́pị̂ gólâ ngá tãndí óʼdí íyíkâ lôfõ ʼbá ngá tãndí ạ̃kû bê võ gólâ drí lậpị́zó lâ rî ʼásĩ tã tãndí ʼẽzó ĩʼdî sĩ lâ yî rî kâtí. Gólâ âʼdô tã Ôvârí drí âʼdálé ạ̃kû ró rî ʼbá yî ị̂lị́ʼá tã Ôvârí drí âʼdálé ngbãângbânõ rî ʼbá yí bê."
40013053	Nĩngá sĩ, Yésũ ndẽ bê tã îmbâ íyíkâ úlị́ mãnĩgõ sĩ ʼdî ʼbá yî rî, drílâ ngãzó nĩlí vólé nĩngá sĩ.
40013054	Gõʼdá nĩngá sĩ rî, Yésũ drí ngãzó nĩʼá gõlé jạ̃rị́bạ̃ íyî nyãányâ kâ Nãzãrétã rî ʼálâ. Gõʼdá gólâ câ bê tólâ rî, drílâ nĩzó fĩlí jó tã Ôvârí kâ ârî kâ ʼálâ, rĩʼá õjílã îmbálé. Ĩtí rî, õjílã ârî ĩyî tã gólâ drí rĩʼá îmbálâ ʼdĩ ʼbá yî bê rî, tị̂ lâ ĩyî drí ậʼdị́zó. Gõʼdá drílĩyî ngãzó tã âtálé Yésũ rú kĩ, "Ãgô nõ ûsû íyíkâ tã nị̃nị̃ rõô mbârâkã bê rĩzó tã lârâkô ʼẽlé nõ ãʼdô ʼásĩ yã?
40013055	Mã nị̃ gólâ trá tãndí ró. Gólâ ĩʼdî ãgô gólâ rĩ ʼbá ngá êdélé fê ʼásĩ rî mvá lâ ĩʼdî. Ândrê lâ Mãríyã ĩʼdî. Gõʼdá ậdrúpị̃ lâ yî ĩʼdî Yãkóbã, Yõsépã, Sĩmónã gõʼdá kpá Yúdạ̃.
40013056	Gõʼdá îzó lâ yî ndrĩ ʼdó rĩʼá ĩyî ãmá bê nõngá. Gõʼdá gólâ âʼdô rû jãʼá âʼdólé tã nị̃nị̃ ʼdî ʼbá yí bê rõô gõʼdá kpá mbârâkã bê rõô ʼdĩ íyíkâ ángô tí ró yã?"
40013057	Ĩtí rî, õjílã ʼdî ʼbá yî drí âʼdózó ạ̃wạ̃ ró Yésũ bê, Gõʼdá drílĩyî Yésũ rî gãzó dó lị̃fị́ îmbá ʼbá ró. Gõʼdá ĩtí rî, Yésũ drí ngãzó tã âtálé drílĩyî kĩ, "Órî tã ậngũ ʼbá ị̂njị̃lị́ ị̂njị̃ võ ʼásĩ ndrĩ. Gõʼdá cé õjílã ʼbạ̃drị̃ gólâ rî nyãányâ kâ rî ʼbá yî gõʼdá õjílã ʼbã-tị̂ gólâkâ rî kâ rî ʼbá yí bê ị̂njị̃ị́ ĩyî gólâ kô."
40013058	Tãlâ tã lẽ ãkõ õjílã ʼdî ʼbá yí kâ tãsĩ rî, gólâ ʼé tã tị̂ drí ậʼdị́zó rî ʼbá yî kô ãmbá ʼbạ̃drị̃ íyíkâ ʼdĩ ʼá nĩngá.
40014001	Kậyị̂ nã ʼbá yî sĩ rî, Ẽródẽ Ãnĩtípã ĩʼdî kúmú ạ́ngị́ ʼî ʼbạ̃drị̃ Gãlĩláyã kâ drị̃lị́. Gõʼdá drílâ rĩzó tã lârâkô Yésũ drí rĩʼá ʼẽlâ rî ʼbá yî tã lâ yî ârílí.
40014002	Gõʼdá Ẽródẽ ârî tã lârâkô ʼdĩ ʼbá yî tã lâ bê rî, gólâ drí tã âtázó Yésũ rî tãsĩ tã lôgõ ʼbá íyíkâ rî ʼbá yî drí kĩ, Yésũ ãâʼdô pạ̃tị́ị̃ Yõwánĩ bãbãtízĩ ʼẽ ʼbá ró rî ĩʼdî. Gólâ õlîdrî trá óʼdí õdrã ʼásĩ mbârâkã bê. Ĩʼdî gólâ drí âʼdózó cú mbârâkã bê rĩzó tã lârâkô ʼdĩ ʼbá yî ʼẽlé ʼdĩ.
40014003	Nĩ ndrê drẽ, tã gólâ õdrã pá âsé ʼbá Yõwánĩ drị̃ị̂ rî ĩʼdî nõ. Sị́sị́ rî, kúmú Ẽródẽ drí ậdrúpị̃ lâ Fílĩpõ rî õkó rú bê Ẽrõdíyã rî drị̃ îzãzó. Gõʼdá drílâ õkó ʼdĩ pãzó ậdrúpị̃ lâ drị́gạ́ sĩ trõlé yí drí õkó ró. Gõʼdá Yõwánĩ ndrê tã Ẽródẽ drí ʼẽlé ʼdĩ bê rî, gólâ drí gõzó tã lôgõlé Ẽródẽ drị̃ị̂ kĩ, "Âʼdó kô tã mbị̂ ró ní drí õkó pãzó ánî ậdrúpị̃ drị́gạ́ sĩ." Gõʼdá Ẽródẽ ârî tã Yõwánĩ drí âtálé yí drí ʼdĩ bê rî, drílâ ngãzó ạ̃wạ̃ ró Yõwánĩ bê ʼẽzó gólâ rî fũlị́. Gõʼdá Ẽródẽ ʼê bê Yõwánĩ rî fũlị́ rî, gólâ drí âʼdózó ũrị̃ ró tã ị̂sũ õjílã Yúdạ̃ yí kâ rî ʼbá yí kâ tãsĩ, tãlâ gólâ nị̃ trá kĩ, õjílã Yúdạ̃ yí kâ rî ʼbá yî nị̃ ĩyî trá kĩ Yõwánĩ ãʼdô rĩʼá tã ậngũ ʼbá ʼî. Tã ʼdî tãsĩ rî, gólâ ʼbãá tã kô Yõwánĩ rî fũzó, gõʼdá gólâ drí tã ʼbãzó Yõwánĩ rî ậrúzó ômbélé ʼbãlé gạ̃nị́mạ̃ ʼá.
40014006	Nĩngá sĩ, kậyị̂ Ẽródẽ rî tị̃zó ʼá lâ rî âcâ bê rî, gólâ drí kãrámã ạ́ngị́ ʼẽzó. Gõʼdá gólâ drí õjílã ạ́ngị́ ạ́ngị́ ậzị́zó dũû ânĩlí kãrámã ʼdî ʼá. Gõʼdá drílâ tã ʼbãzó Ẽrõdíyã rî mvá ãnjó drí ậndú tõzó ũmú ʼdĩ ʼbá yî ândrá. Gõʼdá ízámvá ʼdĩ drí ậndú tõzó sũsũ ró lậvũlị́ kôrô gólĩyî ândrá. Ậndú gólâkâ tõlé ʼdĩ tã lâ drí sũzó kúmú Ẽródẽ rú rõô.
40014007	Tã rî ʼdĩ tãsĩ rî, kúmú Ẽródẽ drí lãtrítrí îtrízó ízámvá ʼdĩ drí kĩ, ngá tíbê gólâ drí zị̃lị́ yí tị́ sĩ rî, yí âʼdô ngá rî ʼdĩ fẽʼá gólâ drí.
40014008	Gõʼdá Ẽródẽ rî õkó drí gõzó ngá íyî mvá drí ʼẽʼá zị̃lâ Ẽródẽ tị́ ʼdĩ âʼdálé íyî mvá drí. Gõʼdá ízámvá ʼdĩ drí gõzó tã âtálé Ẽródẽ drí kĩ, "Ónĩ nĩʼá Yõwánĩ bãbãtízĩ ʼẽ ʼbá ró rî drị̃ lâ âgálé njíyá ʼbãlé tạ́bị́gạ́ drị̃ị̂ âjílí má drí nõlé."
40014009	Gõʼdá Ẽródẽ ârî úlị́ ʼdĩ ʼbá yî bê rî, gólâ drí gõzó âʼdólé tã ị̂sũ ró úlị́ ʼdĩ ʼbá yî tãsĩ. Gõʼdá lãtrítrí gólâ drí îtrílí ũmú ʼdĩ ʼbá yî ândrá ʼdĩ tãsĩ rî, drílâ tã-drị̃ lẽzó ngá ízámvá ʼdĩ drí lẽlé ʼdĩ fẽzó drílâ.
40014010	Nĩngá sĩ rî, Ẽródẽ drí ạ̃jú ʼbũ ʼbá íyíkâ rî ʼbá yî jõzó nĩʼá gạ̃nị́mạ̃ ʼálâ Yõwánĩ rî drị̃ âgálé njíyá, drị̃ lâ âtrõlé tạ́bị́gạ́ drị̃ị̂.
40014011	Gõʼdá gólĩyî âgâ Yõwánĩ rî drị̃ bê rî, drílĩyî âtrõzó lâ tạ́bị́gạ́ drị̃ị̂, ânĩʼá fẽlâ ízámvá ʼdĩ drí. Gõʼdá ízámvá ʼdĩ drí trõzó lâ nĩʼá fẽlâ ândrê lâ drí.
40014012	ʼDĩî vósĩ rî, tã ârí ʼbá Yõwánĩ kâ rî ʼbá yî drí ânĩzó ĩyî Yõwánĩ rî ãvõ ạ̃lị́ ʼdĩ trõlé nĩʼá ʼbãlâ ʼbú ʼá. Gõʼdá drílĩyî nĩzó kpá nĩʼá tã lâ âtálé Yésũ drí.
40014013	Gõʼdá Yésũ ârî bê Yõwánĩ rî õdrã tã rî, drílâ ngãzó nĩlí mbãlé kõlóngbõ ʼá nĩʼá lị̃mvû ândrê Gãlĩláyã kâ ʼdĩ drị̃ lâ mbãlé, tãlâ yí nĩ ró bê võ gólâ õjílã ãkó rî ûsúlị́ rĩzó ʼá lâ. Gõʼdá õjílã ârî ĩyî tã bê kĩʼá nĩ rî, Yésũ ngâ trá ʼẽʼá nĩlí kõlóngbõ sĩ rî, drílĩyî ngãzó jạ̃rị́bạ̃ ĩyíkâ âyélé lậvũzó sị́sị́ ʼálâ pá sĩ lị̃mvû ândrê ʼdĩ gãrã drị̃ lâ ʼásĩ, nĩʼá võ gólâ Yésũ drí ʼẽzó nĩlí ʼá lâ rî ʼá.
40014014	Gõʼdá Yésũ câ bê tólâ rî, drílâ âfõzó kõlóngbõ ʼásĩ. Drílâ õʼbí tị́lị́lị́ ndrẽzó. Gõʼdá gólâ ndrê õʼbí ʼdĩ ʼbá yî bê rî, gólĩyî ĩzã drí gãzó gólâ rú, gõʼdá drílâ gólĩyî ngá lãzé bê rî ʼbá yî êdézó ngá lãzé ĩyíkâ ʼásĩ.
40014015	Gõʼdá câ bê lạ̃njạ́túlị́ bê rî, lãjóʼbá Yésũ kâ drí ânĩzó Yésũ ngálâ tã îjílí gólâ tị́ kĩ, "Nõô gõʼdá trá võ ãgângbêlẽ ʼî nõ, ị̃tú gõʼdá trá ʼẽʼá fĩlí. Ní jô õʼbí nõ ʼbá yî ãkpã nõtí, õnĩ ró ĩyî bê, nĩʼá ngá nyãnyã lôndãlé võ mvá ãzâ ʼbá yî õjílã bê rî ʼásĩ ĩyî drí nyãlé."
40014016	Gõʼdá Yésũ drí gõzó tã-drị̃ lôgõlé lãjóʼbá íyíkâ ʼdĩ ʼbá yî drí kĩ nĩ rî, "Âʼdó kô îcâ-îcâ ró drílĩyî nĩzó ngá nyãnyã lôndãlé ĩyî drí nyãlé. Ãnî nyãányâ, nĩ fẽ ngá nyãnyã gólĩyî drí nyãlé."
40014017	Gõʼdá lãjóʼbá ʼdĩ ʼbá yî drí tã-drị̃ lôgõzó Yésũ drí kĩ, "Ãmâ kó cé rĩʼá ãmbãtã bê njị̂ gõʼdá ị̃ʼbị̂ mvá bê kpá rị̃."
40014018	Nĩngá sĩ, Yésũ drí tã âtázó drílĩyî kĩ, "Nĩ âjî ngá nyãnyã rî gógó ʼdĩ ʼbá yî má ngáá nõlé." Gõʼdá drílĩyî trõzó lâ fẽlé Yésũ drí.
40014019	Gõʼdá ĩtí rî, Yésũ drí tã âtázó õʼbí ʼdĩ ʼbá yî drí kĩ nĩ rî, gólĩyî õrî vũdrị́ õmã drị̃ị̂. Gólĩyî rî bê vũdrị́ rî, gólâ drí ãmbãtã njị̂ ʼdĩ trõzó ị̃ʼbị̂ rị̃ ʼdî bê yí drị́gạ́ gõʼdá võ ndrẽzó ʼbũû ʼálâ, drílâ rãtáã ʼẽzó Ôvârí drí ngá nyãnyã ʼdî ʼbá yî tãsĩ. Gõʼdá drílâ ãmbãtã ʼdî ʼâ lâ pị̃zó ị̃ʼbị̂ ʼdĩ ʼbá yí bê. Nĩngá sĩ, drílâ trõzó lâ fẽlé lãjóʼbá íyíkâ ʼdĩ ʼbá yî drị́gạ́, gõʼdá lãjóʼbá ʼdĩ ʼbá yî drí trõzó lâ lânjílí õʼbí ʼdĩ ʼbá yî drí.
40014020	Drílĩyî nyãzó lâ, ngá nyãnyã ʼdî drí gólĩyî îcázó. Gõʼdá lãjóʼbá ʼdĩ ʼbá yî drí ngá nyãnyã ạ̃mbúkũ lâkí ʼbá rî êʼbézó ívõ ʼásĩ dũûdû zãlô mûdrị́-drị̃-lâ-ngâ-rị̃.
40014021	Ĩtí rî, õjílã gólĩyî ngá ʼdĩ ʼbá yî nyã ʼbá rî rĩʼá ĩyî kútũ-njị̂. ʼDĩî ólã cé ãgô ĩʼdî. Gõʼdá ólãá õkó ʼdĩyímvá bê kô.
40014022	Gõʼdá kôrô tã ʼdî vósĩ rî, Yésũ drí tã âtázó lãjóʼbá íyíkâ ʼdĩ ʼbá yî drí kĩ nĩ rî, gólĩyî õmbã kõlóngbõ ʼá lậvũlị́ sị́sị́ ʼálâ, nĩʼá gõlé ʼáʼá lé drị̃ lị̃mvû ândrê ʼdĩ kâ ãzâ lésĩ rî ʼá. Yî drẽ rĩʼá tãkõ, tãlâ yí lẽ õʼbí ʼdĩ ʼbá yî jõlé zãlô sị́sị́, gólĩyî õnĩ ró bê gõlé ĩyî drí ʼbã ʼásĩ.
40014023	Gõʼdá Yésũ jô õʼbí ʼdĩ ʼbá yî bê ndrĩ, nĩʼá gõlé ĩyî drí ʼbã ʼásĩ rî, drílâ gõzó mbãlé únị́ drị̃ ʼálâ, nĩʼá rãtáã ʼẽlé. Gólâ drí rĩzó élê únị́ drị̃ ʼá tólâ rãtáã ʼẽlé ngạ́cị̂ ʼdĩ sĩ.
40014024	Gõʼdá lãjóʼbá Yésũ kâ ʼdĩ ʼbá yî õtírĩ nĩî jẽjẽ ró lị̃mvû ândrê ʼdĩ ító ʼâ lâ ʼá rî, kạ̃gũmạ́ạ̃ ândrê drí îtõzó rĩʼá ậsị̃lị́ õnjí ró. Ĩtí rî, kạ̃gũmạ́ạ̃ ʼdĩ drí rĩzó lị̃mvû ândrê ʼdĩ drị̃ lâ îyálé kãgbã-kãgbã. Lị̃mvû rĩ ʼbá rû îyálé ʼdĩ drí rĩzó rû sị̃lị́ kõlóngbõ rú. Drílâ rĩzó kõlóngbõ îyálé õnjí tẽtẽ ró.
40014025	Gõʼdá õtírĩ cãâ ʼbõlõwá ãwó sĩ rî, Yésũ drí ngãzó rĩʼá nĩlí lãjóʼbá íyíkâ ʼdĩ ʼbá yî ngálâ lị̃mvû drị̃ị̂ sĩ.
40014026	Gõʼdá lãjóʼbá gólâkâ ʼdĩ ʼbá yî ndrê ĩyî gólâ bê rĩʼá ânĩʼá lị̃mvû drị̃ị̂ sĩ rî, ũrị̃ drí gãzó gólĩyî rú. Gõʼdá drílĩyî ngãzó trẽlé tã âtá bê kĩ, "Wúûwú, ʼdĩî ãvõ líndrí ʼî rĩ ʼbá ânĩlí ʼdĩ!"
40014027	Yésũ ârî tã gólĩyíkâ âtálé ʼdĩ bê rî, gõʼdá kôrô drílâ ngãzó tã âtálé drílĩyî kĩ nĩ rî, "Nĩ ʼê ũrị̃ kô. Nõô mâ Yésũ ĩʼdî."
40014028	Gõʼdá Pétẽrõ drí gõzó tã-drị̃ lôgõlé Yésũ drí kĩ nĩ rî, "Kúmú, õzõ ʼdĩî ãʼdô fí pạ̃tị́ị̃ nî ĩʼdî rî, ʼdõvó ní zị̂ mâ nĩlí ní ngálâ lị̃mvû drị̃ị̂ sĩ."
40014029	Gõʼdá Yésũ drí tã âtázó Pétẽrõ drí kĩ nĩ rî, "ʼDõvó ní ânĩ." Gõʼdá Pétẽrõ drí ârízó kõlóngbõ ʼásĩ nĩlí Yésũ ngálâ lị̃mvû drị̃ị̂ sĩ.
40014030	Gõʼdá Pétẽrõ õtírĩ rĩî nĩlí rî, gólâ drí lị̃fị́ jãzó võ ndrẽlé gãrã drị̃ị̂. Ĩtí rî, gólâ ûsû kạ̃gũmạ́ạ̃ rĩ ʼbá lị̃mvû drị̃ îyálé ʼdĩ võ lâ bê rî, kôrô ũrị̃ drí gãzó gólâ rú. Gõʼdá drílâ îtõzó rĩʼá lêtélé nĩʼá lị̃mvû zẽ ʼálâ. Gõʼdá drílâ ngãzó trẽlé kĩ, "Kúmú, ní pâ mâ!"
40014031	Gõʼdá kôrô Yésũ drí íyî drị́ îjõzó ʼwãâ Pétẽrõ rî lôkózó âsélé gólâ õzó lêté kô. Gõʼdá drílâ ngãzó tã âtálé Pétẽrõ drí kĩ, "Tã lẽlẽ áníkâ má ʼá rî cé fínyáwá ĩtí ãʼdô tãsĩ yã? Ní rî tã ị̂sũlị́ rị̃ rị̃ ãʼdô tãsĩ yã?"
40014032	Gõʼdá Pétẽrõ yî Yésũ bê drí ngãzó ĩyî mbãlé kõlóngbõ ʼá. Ĩtí rî, gólĩyî fî bê kõlóngbõ ʼá rî, kôrô kạ̃gũmạ́ạ̃ ʼdĩ drí âdrézó.
40014033	Gõʼdá lãjóʼbá gólĩyî ndrĩ kõlóngbõ ʼdî ʼá ʼdĩ ʼbá yî ndrê ĩyî tã gólĩyî rû ʼẽ ʼbá ʼdĩ ʼbá yî bê rî, drílĩyî ngãzó Yésũ rî ị̂njị̃lị́ úlị́ âtâ-âtâ bê kĩ, "Pạ̃tị́ị̃ nõô rĩʼá Ôvârí rî mvá ĩʼdî."
40014034	Nĩngá sĩ, Yésũ yî mbã bê lị̃mvû ândrê ʼdĩ drị̃ lâ rî, drílĩyî nĩzó cãlé ʼbạ̃drị̃ gólâ zị̃lị́ Gẽnẽsãrétẽ rî ʼálâ.
40014035	Gõʼdá õjílã tólâ nã ʼbá yî ârî ĩyî tã bê kĩʼá nĩ rî, Yésũ ãâcâ trá rî, drílĩyî ngãzó tã lâ ʼbãlé õjílã gólĩyî võ ʼdî kâ ʼdĩ ʼbá yî drí ârílí ndrĩ, gólĩyî ãâjî ró õjílã gólĩyíkâ ngá lãzé bê rî ʼbá yî Yésũ ngálâ.
40014036	Gõʼdá áâjílí bê õjílã gólĩyî ngá lãzé bê ʼdĩ ʼbá yî Yésũ ngálâ rî, õjílã gólĩyî õjílã ngá lãzé bê ʼdĩ ʼbá yî âjí ʼbá rî yî drí gõzó rúʼbạ́ lôʼbãlé Yésũ rú kĩ, "Ní âyê õjílã ngá lãzé bê ʼdĩ ʼbá yî õdõ ĩyî cé ítá tị̂ áníkâ ĩʼdî, ngá lãzé gólĩyíkâ âʼdô rû ndẽʼá." Gõʼdá Yésũ drí tã gólĩyíkâ ʼdĩ drị̃ lâ lẽzó. Ĩtí rî, gólĩyî ndrĩ ítá tị̂ Yésũ kâ dõ ʼbá rî yî, ngá lãzé gólĩyíkâ drí rû ndẽzó.
40015001	Gõʼdá nĩngá sĩ rî, Pạ̃rúsị̃ ãzâ ʼbá yî gõʼdá lãʼbí Yúdạ̃ yí kâ îmbá ʼbá ãzâ ʼbá yí bê drí ânĩzó Yẽrõsãlémã lésĩ, ânĩʼá ícícíyá ʼẽlé Yésũ rú. Gõʼdá drílĩyî tã îjízó Yésũ tị́ kĩ,
40015002	"Lãjóʼbá áníkâ rî ʼbá yî rí ĩyî kô lãʼbí ãmâ ạ́ʼbị́yạ́ yí kâ ʼẽlé ndrĩ ãʼdô tãsĩ yã? Ní ndrê drẽ, gólĩyî õlẽ trá ngá nyãlé rî, gólĩyî rí kô ĩyî drị́ jĩlí lạ́tị̂ mbị̂ sĩ lãʼbí ãmákâ rî vó ró."
40015003	Gõʼdá Yésũ drí tã-drị̃ lôgõzó drílĩyî kĩ, "Tãlâ ãʼdô ʼî ãnî drí rĩzó tã ʼbãʼbã Ôvârí kâ ʼẽlé kô tã lãʼbí ãníkâ rî ʼbá yí kâ ʼẽʼẽ lâ sĩ yã?
40015004	Nĩ ndrê drẽ, Ôvârí ʼbã tã trá kĩ nĩ rî, 'Ní ị̂njị̃ ánî átá yî ánî ândré bê. Gõʼdá õzõ õjílã ãzâ õʼê ʼdásí átá lâ rú ngãtá ândré lâ rú yã rî, áâʼdô õjílã rî ʼdĩ fũʼá vólé.'
40015005	Gõʼdá nĩ rî tã îmbálé kĩ nĩ rî, õzõ õjílã ãzâ ãâʼdô ngá ãzâ ʼbá yí bê îcálé fẽlé íyî átá rî pãzó íyî ândré bê gõʼdá sị́sị́ gólâ âtâ tã trá ngá ʼdĩ ʼbá yî âʼdô trá fẽlé ngá fẽfẽ ró Ôvârí drí rî, ĩtí rî, îcá gõʼdá kô gólâ drí ngá rî ʼdĩ fẽzó íyî átá yî drí íyî ândré bê. Ĩtí rî, lãʼbí ʼdĩ ʼẽʼẽ lâ sĩ rî, nĩ njị̃ lạ́tị̂ trá gólâ drí átá lâ rî ị̂njị̃zó kô ândré lâ bê. Tã ʼdî tãsĩ rî, nĩ njâ tã ʼbãʼbã Ôvârí kâ rî trá ãnî drí gõzó tã lãʼbí ãnî nyãányâ kâ rî kâ ʼẽlé ĩʼdî.
40015007	Ãnî gólĩyî âʼdó ʼbá tã ị̂sũ bê rị̃ nô ʼbá yî, úlị́ gólâ Ôvârí drí âtálé tã ậngũ ʼbá Ĩsáyã sĩ ãnî tãsĩ rî, rĩʼá mbị̂.
40015008	Gólâ kĩ, 'Õjílã nô ʼbá yî rî ĩyî ámâ ị̂njị̃lị́ cé ĩyî tị̂ sĩ, gõʼdá gólĩyî lẽé kô tã ámákâ ʼẽlé ĩyî pị̃pị̂sị́lị́ sĩ.
40015009	Gólĩyî rî ámâ ị̂njị̃lị́ tã ífí ãkó, tãlâ gólĩyî rî lãʼbí ĩyíkâ õjílã mvá kâ rî îmbálé ĩʼdî tã ʼbãʼbã ámákâ Ôvârí kâ rî võ lâ ʼá.' " Ĩsáyã 29.13
40015010	Gõʼdá nĩngá sĩ rî, Yésũ drí õʼbí gólĩyî rû êʼbé ʼbá gólâ lạ̃gạ́tị́ rî ʼbá yî ậzị́zó ânĩlí yí ngálâ. Gõʼdá drílâ tã âtázó gólĩyî drí kĩ, "Nĩ ârî úlị́ má drí ʼẽʼá âtálâ ãnî drí nõ, gõʼdá tã lâ õfî ãnî drị̃ị̂ dódó.
40015011	Ngá gólâ fĩ ʼbá õjílã sị́-ʼbálé ʼásĩ rî, rí kô õjílã ʼbãlé âʼdólé õnjí ró Ôvârí rî lị̃fị́ drị̃ ʼá. Gõʼdá ngá gólâ rĩ ʼbá zãâ lậpị̂-lậpị̂ ró õjílã pị̃pị̂sị́lị́ ʼá rî, rî nĩ rĩʼá õjílã ʼbãlé âʼdólé õnjí ró Ôvârí rî lị̃fị́ drị̃ ʼá."
40015012	Nĩngá sĩ, lãjóʼbá Yésũ kâ rî ʼbá yî drí rû êsézó ãnyî gólâ lạ̃gạ́tị́. Gõʼdá drílĩyî tã îjízó gólâ tị́ kĩ, "Ní nị̃ trá kĩʼá nĩ rî, úlị́ ní drí âtálé ʼdĩ ʼbá yî ʼbã Pạ̃rúsị̃ yî trá âʼdólé ạ̃wạ̃ ró ní bê yã?"
40015013	Gõʼdá Yésũ drí tã-drị̃ lôgõzó drílĩyî úlị́ mãnĩgõ sĩ kĩ, "Ngá-ạ̃rú ndrĩ gólĩyî ámâ átá ûrú ʼálâ rî drí ị̂ʼdị́lị́ nĩ kôʼdáwá rî, áâʼdô ângíʼá lâ vólé õmvórẽ lâ ʼásĩ.
40015014	Nĩ âyê drẽ Pạ̃rúsị̃ ʼdĩ ʼbá yî. Gólĩyî rĩʼá õzõ õjílã gólĩyî lị̃fị́ ãkó lé ʼbá tíbê rĩ ʼbá ĩyî ãzí-ãzí yî lị̃fị́ ãkó lé ʼbá ró rî ʼbá yî sẽlé rî kâtí. Âʼdô îcáʼá fí trá õjílã gólâ lị̃fị́ ãkó rî drí íyî ãzí-ãzí rî sẽzó yã? Îcá kô. Õzõ gólâ õsê íyî ãzí-ãzí trá rî, gólĩyî kpạ̃rạ̃tị́ âʼdô ʼdẽʼá ĩyî ʼbú ândrê fĩfĩ ró rî ʼá."
40015015	Gõʼdá Pétẽrõ drí gõzó tã âtálé Yésũ drí kĩ nĩ rî, "Ní âʼdâ drẽ úlị́ mãnĩgõ ngá gólâ rĩ ʼbá õjílã ʼbãlé âʼdólé õnjí ró Ôvârí rî lị̃fị́ drị̃ ʼá rî tãsĩ rî tã ífí lâ ãmâ drí."
40015016	Ĩtí rî, Yésũ drí tã lôgõzó âmbâ-âmbâ ró lãjóʼbá íyíkâ ʼdĩ ʼbá yî drí kĩ, "Tã nô fí drẽ zãâ ãnî drị̃ị̂ kô yã?
40015017	Nĩ nị̃ị́ kô kĩʼá nĩ rî, ngá gólâ fĩ ʼbá õjílã tị̂ ʼásĩ rî, rî íyíkâ nĩlí õjílã ʼâ ʼá, gõʼdá drílâ âfõzó vólé rúʼbạ́ ʼásĩ yã? Ngá gólâ õjílã drí nyãlé rî îcá kô gólâ rî îzãlé Ôvârí rî lị̃fị́ drị̃ ʼá.
40015018	Gõʼdá ngá gólâ âfõ ʼbá õjílã tị̂ ʼásĩ rî, ʼdĩî ngá gólâ âfõ ʼbá tã ị̂sũ gólâkâ ʼásĩ rî ĩʼdî. ʼDĩî ngá gólâ rĩ ʼbá õjílã îzãlé Ôvârí rî lị̃fị́ drị̃ ʼá rî ĩʼdî.
40015019	Nĩ ndrê drẽ, tã ị̂sũ õnjí gólâ rĩ ʼbá õjílã ãzâ ʼbãlé õjílã ãzí fũlị́, ngãtá gólâ rî ʼbãlé ậyị́lị́ ʼdãzí rî õkó bê ngãtá ʼdãzí rî ágó bê, ngãtá gólâ rî ʼbãlé ãvẽ ʼẽlé, ngãtá gólâ rî ʼbãlé ngá õjílã ãzí kâ ûgũlị́, ngãtá gólâ rî ʼbãlé õnjõ âdólé õjílã ãzí rú, ngãtá gólâ rî ʼbãlé úlị́ õnjí âtálé õjílã ãzí rú yã rî, tã ị̂sũ õnjí ʼdĩ ʼbá yî rî âfõlé õjílã rî ʼdĩ pị̃pị̂sị́lị́ lâ ʼásĩ.
40015020	ʼDĩî ngá gólĩyî rĩ ʼbá õjílã ʼbãlé âʼdólé õnjí ró Ôvârí rî lị̃fị́ drị̃ ʼá rî ʼbá yî ĩʼdî. Ĩtí rî, ngá nyãnyã drị́ jĩjĩ lạ́tị̂ mbị̂ ʼásĩ rî ãkó rî ʼbãá õjílã kô âʼdólé õnjí ró Ôvârí rî lị̃fị́ drị̃ ʼá."
40015021	Gõʼdá nĩngá sĩ rî, Yésũ yî drí ngãzó võ ʼdî âyélé lãjóʼbá íyíkâ ʼdĩ ʼbá yí bê nĩzó ʼbạ̃drị̃ gólâ ãnyî jạ̃rị́bạ̃ Tírã kâ Sĩdónã kâ bê rî lạ̃gạ́tị́ rî ʼálâ.
40015022	Gõʼdá gólĩyî câ bê tólâ rî, õkó ãzâ õrĩ Kãnánã kâ ʼásĩ gólâ rĩ ʼbá ʼbạ̃drị̃ ʼdî ʼá rî drí ânĩzó ãwó ngõlé Yésũ drí rúʼbạ́ lôʼbã-lôʼbã sĩ kĩ, "Kúmú Yésũ, Dạ̃wúdị̃ rî ózõwá, ní ndrê ámâ ĩzã! Mvá ãnjó ámákâ, gólâ cú rĩʼá líndrí õnjí bê. Líndrí õnjí ʼdĩ rî gólâ rî îkpókpólõlé rõô. Ní pâ gólâ!"
40015023	Gõʼdá Yésũ lôgõó tã õkó ʼdĩ kâ ʼdĩ drị̃ lâ kô. Gólâ drí íyîngá rĩzó tị́tị́. Nĩngá sĩ, lãjóʼbá Yésũ kâ ʼdĩ ʼbá yî drí ânĩzó tã âtálé gólâ drí rúʼbạ́ lôʼbã-lôʼbã sĩ kĩ, "Ní drô õkó lídí ʼdĩ vólé ãmâ lạ̃gạ́tị́ sĩ, gólâ õzó rĩî kô ãmâ îkpókpólõlé ôtrê-ôtrê sĩ."
40015024	Ĩtí rî, Yésũ drí ngãzó tã-drị̃ lôgõlé kĩ, "Ôvârí âjô mâ ânĩlí nõngá nõ cé õjílã Yúdạ̃ yí kâ gólĩyî ậvị̃ ʼbá trá õzõ kạ́bị̃lị́kị̃ kâtí rî ʼbá yî lôndãlé."
40015025	Gõʼdá õkó ʼdĩ drí ngãzó ânĩlí Yésũ rî ị̂njị̃lị́. Gõʼdá drílâ ngãzó tã âtálé kĩ, "Kúmú, ní pâ mâ!"
40015026	Gõʼdá Yésũ drí kpá tã-drị̃ lôgõzó gólâ drí úlị́ mãnĩgõ sĩ kĩ, "Âʼdó kô tãndí ró ngá nyãnyã trõzó ʼdĩyímvá drị́gạ́ sĩ fẽlé õké drí nyãlé."
40015027	Ĩtí rî, õkó ʼdĩ drí ngãzó tã âtálé Yésũ drí kĩ nĩ rî, "Ãwô kúmú, ʼdĩî rĩʼá tã pạ̃tị́ị̃ ʼî. Gõʼdá õké rî ngá ĩdíkõ rĩ ʼbá lôʼdélé íyî lị́pị̂ drị́gạ́ sĩ rî ʼbá yî ûʼdúlị́ ĩʼdî nyãlé."
40015028	Gõʼdá Yésũ drí tã-drị̃ lôgõzó õkó ʼdĩ drí kĩ, "Nî rĩʼá õkó gólâ âʼdó ʼbá tã lẽlẽ bê gạ̃rạ̃ má ʼá rî ĩʼdî. Tã gólâ ní drí lẽlé rî âʼdô rû ʼẽʼá ní drí." Gõʼdá kôrô líndrí õnjí rĩ ʼbá mvá ãnjó lâ ʼdĩ îkpókpólõlé ʼdĩ drí âfõzó vólé. Ĩtí rî, mvá ãnjó gólâkâ ʼdĩ rúʼbạ́ lâ drí rû êdézó.
40015029	Gõʼdá nĩngá sĩ rî, Yésũ yî drí ʼbạ̃drị̃ ʼdî âyézó lãjóʼbá íyíkâ ʼdĩ ʼbá yí bê. Drílĩyî ngãzó nĩlí, nĩʼá cãlé lị̃mvû ândrê Gãlĩláyã kâ tị́. Gõʼdá drílĩyî nĩzó zãâ lị̃mvû ândrê ʼdĩ gãrã drị̃ lâ ʼásĩ, nĩʼá cãlé únị́ ãzâ rú. Gõʼdá drílĩyî mbãzó únị́ gãrã drị̃ lâ ʼá rĩlí vũdrị́.
40015030	Nĩngá sĩ, õʼbí dũû drí ngãzó ĩyî rĩʼá ânĩlí Yésũ ngálâ. Gólĩyî drí ngá lãzé ʼbá gólĩyî õṇõ ró ậcị́ tõ ʼbá kô rî ʼbá yî, gólĩyî lị̃fị́ ãkó lé ʼbá ró rî ʼbá yî, gólĩyî kõrõkpó ró rî ʼbá yî, gólĩyî úlị́ âtá ʼbá kô rî ʼbá yî, gõʼdá gólĩyî ngá lãzé tị̂ ngĩíngî bê rî ʼbá yî âtrõzó âjílí Yésũ ngálâ. Gõʼdá drílĩyî õjílã gólĩyî ngá lãzé ró ʼdĩ ʼbá yî lôʼbãzó Yésũ ândrá. Gõʼdá Yésũ drí gólĩyî êdézó ngá lãzé gólĩyíkâ ʼdĩ ʼbá yî ʼásĩ.
40015031	Ĩtí rî, õʼbí ʼdĩ ʼbá yî ndrê ĩyî õjílã gólĩyî úlị́ âtá ʼbá kô rî ʼbá yî bê trá rĩʼá úlị́ âtáʼá, gólĩyî kõrõkpó ró rî ʼbá yî pá lâ yî lôtô rû bê trá âcálé mbị̂mbị̂, gólĩyî õṇõ ró rî ʼbá yî gõʼdá bê trá ậcị́ tõʼá, gólĩyî lị̃fị́ lâ yî drí võ ndrẽlé kô rî ʼbá yî bê trá võ ndrẽʼá dódó rî, tị̂ lâ ĩyî drí ậʼdị́zó ndrúndrú. Ĩtí rî, drílĩyî ngãzó ĩyî rĩʼá Ôvârí gólâ õjílã Ĩsĩrãʼélẽ kâ drí rĩʼá ị̂njị̃lâ rî lûyị́lị́ tã gólâ rû ʼẽ ʼbá ʼdĩ tãsĩ.
40015032	Gõʼdá nĩngá sĩ rî, Yésũ drí lãjóʼbá íyíkâ ʼdĩ ʼbá yî ậzị́zó ânĩlí yí ngálâ. Gõʼdá drílâ tã âtázó drílĩyî kĩ, "Mâ rĩʼá tã ị̂sũ ró õʼbí nõ ʼbá yî tãsĩ, tãlâ gólĩyî rî trá má bê nõngá kậyị̂ nâ, gõʼdá ngbãângbânõ rî, gólĩyî trá rĩʼá ngá ãzâ ãkó nyãlé. Má lẽé kô gólĩyî jõlé nĩʼá gõlé ĩyî drí ʼbã ʼálâ lõfó sĩ, gólĩyî lị̃fị́ õzó ậnị́ kô lạ́tị̂ ʼá lõfó drí sĩ."
40015033	Gõʼdá lãjóʼbá Yésũ kâ ʼdĩ ʼbá yî drí tã-drị̃ lôgõzó gólâ drí kĩ, "Mã âʼdô ngá nyãnyã ûsúʼá võ ʼbã ãkó nõ ʼá õʼbí nõ ʼbá yî îcálé ãʼdô ʼásĩ yã?"
40015034	Gõʼdá Yésũ drí tã îjízó gólĩyî tị́ kĩ, "Ãnî rĩʼá ãmbãtã bê nõngá tạ̃sị̂ yã?" Drílĩyî tã-drị̃ lôgõzó kĩ, "Ãmâ cé rĩʼá ãmbãtã bê njị̂-drị̃-lâ-rị̃ gõʼdá kpá ị̃ʼbị̂ bê dã."
40015035	Nĩngá sĩ, Yésũ drí gõzó tã âtálé õʼbí ʼdĩ ʼbá yî drí kĩ, gólĩyî õrî vũdrị́ ị̃nyạ́kú drị̃ị̂.
40015036	Gõʼdá drílâ ãmbãtã njị̂-drị̃-lâ-rị̃ ʼdî ʼbá yî trõzó yí drị́gạ́ ị̃ʼbị̂ dã ʼdî bê. Drílâ ãwô-ĩtí ʼẽzó Ôvârí drí ngá ʼdĩ ʼbá yî tãsĩ. Gõʼdá drílâ ʼâ lâ yî ûpị̃zó, gõʼdá trõzó lâ fẽlé lãjóʼbá íyíkâ ʼdĩ ʼbá yî drị́gạ́. Gõʼdá drílĩyî trõzó lâ lânjílí õʼbí ʼdĩ ʼbá yî drí nyãlé.
40015037	Ĩtí rî, õʼbí ʼdĩ ʼbá yî ndrĩ drí ngá nyãzó. Ngá nyãnyã drí gólĩyî îcázó. Gõʼdá lãjóʼbá Yésũ kâ ʼdĩ ʼbá yî drí ngá nyãnyã ạ̃mbúkũ lâkí ʼbá rî ûʼdúzó êʼbélé ívõ ʼásĩ dũûdû njị̂-drị̃-lâ-rị̃.
40015038	Õjílã ndrĩ gólĩyî ngá ʼdĩ nyã ʼbá rî yî rĩʼá kútũ-sû. ʼDĩî ólã cé ãgô ĩʼdî. Gõʼdá ólãá õkó ʼdĩyímvá bê kô.
40015039	Gõʼdá ʼdĩî vósĩ rî, Yésũ drí õʼbí ʼdĩ ʼbá yî jõzó, nĩʼá gõlé ĩyî drí ʼbã ʼásĩ. Gõʼdá gólâ jô õʼbí ʼdĩ ʼbá yî bê vólé rî, drílĩyî ngãzó mbãlé kõlóngbõ ʼá lãjóʼbá íyíkâ yí bê nĩlí ʼbạ̃drị̃ mvá gólâ zị̃lị́ Mãgãdánã rî ʼálâ.
40016001	Kậyị̂ ãzâ sĩ, Pạ̃rúsị̃ ãzâ ʼbá yî gõʼdá Sạ̃dúsị̃ ãzâ ʼbá yí bê drí ânĩzó ĩyî Yésũ rî ûjũlị́. Ĩtí rî, drílĩyî Yésũ rî îjízó kĩ, "Ní ʼê tã lârâkô tị̂ drí ậʼdị́zó rî ʼbá yî, tã âʼdálé kĩ, pạ̃tị́ị̃ Ôvârí âjô nî nĩ ûrú lésĩ."
40016002	Gõʼdá Yésũ drí tã-drị̃ lôgõzó drílĩyî ngá gólĩyî drí rĩʼá ndrẽlâ rĩ ʼbá rû âʼdálé lãmbé sĩ rî ʼbá yî tãsĩ kĩ, "Õzõ ị̃tú õtírĩ ʼẽê nĩʼá fĩlí rî, võ lị̃fị́ õlîkâ trá lîkâ kãâkâ ró rî, nĩ rî tã âtálé kĩ nĩ rî, ị̃drú ʼbũû lị̃fị́ âʼdô ʼbãʼá ngbángbá.
40016003	Õzõ gõʼdá nĩ õndrê ʼbũû lị̃fị́ âʼdô trá mũkũkũ ró cị̃ị́nó rî, nĩ rî tã âtálé kĩ nĩ rî, ôzê âbí ʼẽʼá ʼdị̃lị́. Nĩ rî lãmbé ngá gólĩyî rĩ ʼbá rû ʼẽlé ʼbũû ʼálâ rî ʼbá yí kâ ndrẽlé ãnî drí tã ífí lâ âʼdázó. Gõʼdá lãmbé kậyị̂ nõ ʼbá yí kâ gólâ âʼdó ʼbá tã má drí rĩʼá ʼẽlâ rî ró nõ, nĩ îcá kô tã ífí lâ âʼdálé.
40016004	Õjílã kậyị̂ nõ ʼbá yí kâ nõ rĩʼá õjílã õnjí ʼî. Gólĩyî ró Ôvârí kô. Gólĩyî rî rĩʼá ámâ îjílí lãmbé tã lârâkô tị̂ drí ậʼdị́zó rî ʼbá yí kâ ʼẽlé ĩyî drí ndrẽlé ãʼdô tãsĩ yã? Tã lârâkô gólâ gólĩyî drí ʼẽʼá ndrẽlâ má sĩ rî âʼdô ʼbãʼá cé õzõ tã lârâkô gólâ Ôvârí drí ʼẽlé tã ậngũ ʼbá Yónã drí rî kâtí rî ĩʼdî." Nĩngá sĩ, Yésũ drí ngãzó gólĩyî âyélé nĩzó vólé.
40016005	Nĩngá sĩ rî, Yésũ yî drí mbãzó lãjóʼbá íyíkâ ʼdĩ ʼbá yí bê ʼáʼá lé drị̃ lị̃mvû ândrê ʼdĩ kâ ãzâ lésĩ rî ʼá. Gõʼdá gólĩyî mbã bê lị̃mvû ʼdĩ drị̃ lâ rî, lãjóʼbá gólâkâ ʼdĩ ʼbá yî drí võ lâ ûsúzó kĩ, ãmbãtã tã jâ trá ĩyî drị̃ị̂ sĩ trõlé kpãâ ĩyí bê.
40016006	Gõʼdá Yésũ drí lị̃fị́ lõmbâ fẽzó lãjóʼbá íyíkâ ʼdĩ ʼbá yî drí kĩ, "Ãnî lị̃fị́ õmbâ ãnî rú ạ̃kú Pạ̃rúsị̃ yí kâ Sạ̃dúsị̃ yí bê rî tãsĩ."
40016007	Gõʼdá lãjóʼbá Yésũ kâ ʼdĩ ʼbá yî ârî ĩyî úlị́ gólâkâ ʼdĩ bê rî, tã ífí lâ fí gólĩyî drị̃ị̂ dódó kô. Gõʼdá drílĩyî ngãzó rĩʼá tã âtálé ĩyî lãfálé ʼásĩ kĩ, "Yésũ âtâ úlị́ ĩtí ʼdĩ, tãlâ ãmbãtã tã drí jãzó ãmâ drị̃ị̂ sĩ âtrõlé kpãâ ãmá bê rî drí sĩ yã?"
40016008	Gõʼdá Yésũ nị̃ tã gólĩyî drí rĩʼá ị̂sũlâ ʼdĩ bê rî, drílâ gõzó tã âtálé kĩ, "Nĩ rî ãmbãtã ãnî drí ʼẽʼá nyãlâ rî tã lâ ị̂sũlị́ ãʼdô tãsĩ yã? Tã lẽlẽ ãníkâ má ʼá rî rĩʼá cé fínyáwá ĩtí ãʼdô tãsĩ yã?
40016009	Tã gólâ má drí ngá nyãnyã fẽzó õʼbí kútũ-njị̂ drí nyãlé ãmbãtã njị̂ sĩ rî, tã lâ fí ãnî drị̃ị̂ kô yã? Gõʼdá ngá nyãnyã ạ̃mbúkũ lâkí ʼbá ãnî drí ûʼdúlị́ êʼbélé dũûdû ívõ ʼásĩ rî tạ̃sị̂ yã? Tã ʼdî âgá ãnî drị̃ị̂ kô yã?
40016010	Gõʼdá nĩ ị̂sũ drẽ tã má drí ngá nyãnyã fẽzó õʼbí kútũ-sû drí ãmbãtã njị̂-drị̃-lâ-rị̃ sĩ rî tã lâ, ngá nyãnyã ạ̃mbúkũ lâkí ʼbá rî nĩ ûʼdû êʼbélé ívõ ʼásĩ dũûdû tạ̃sị̂ yã?
40016011	Nĩ rî tã ị̂sũlị́ kĩʼá nĩ rî, má rî drị́-mbílí sõlé ãnî lị̃fị́ ngá nyãnyã tãsĩ rî ãʼdô tãsĩ yã? Má rí kô tã ngá nyãnyã kâ tã lâ âtálé ãnî drí, ãnî lị̃fị́ õmbâ ãnî rú ạ̃kú Pạ̃rúsị̃ yí kâ Sạ̃dúsị̃ yí bê rî tãsĩ."
40016012	Nĩngá sĩ, úlị́ Yésũ kâ ʼdĩ tã ífí lâ drí gõzó fĩlí lãjóʼbá gólâkâ ʼdĩ ʼbá yî drị̃ị̂ dódó. Gólĩyî nị̃ trá kĩ nĩ rî, Yésũ rí kô lị̃fị́ lõmbâ fẽlé ĩyî drí ʼdĩ ạ̃kú gólâ rĩzó ãmbãtã ʼbẽlé rî tãsĩ. Gólâ rî lị̃fị́ lõmbâ fẽlé ĩyî drí ʼdĩ tã îmbâ ányâ Pạ̃rúsị̃ yí kâ Sạ̃dúsị̃ yí bê gólâ îcá ʼbá tã ị̂sũ õjílã kâ îzãlé rî tãsĩ.
40016013	Gõʼdá nĩngá sĩ, Yésũ yî drí nĩzó lãjóʼbá íyíkâ ʼdĩ ʼbá yí bê cãlé võ gólâ ãnyî jạ̃rị́bạ̃ zị̃lị́ Sẽsãréyã Fị̃lị́pị̃ rú rî ʼálâ. Gõʼdá gólĩyî câ bê tólâ rî, Yésũ drí lãjóʼbá íyíkâ ʼdĩ ʼbá yî îjízó kĩ, "Mâ gólâ âjólé ûrú lésĩ nô, õjílã ị̂sũ ĩyî tã bê ámâ tãsĩ rî, gólĩyî kĩ nĩ rî, mâ ãʼdî ĩʼdî yã?"
40016014	Gõʼdá drílĩyî tã-drị̃ lôgõzó Yésũ drí kĩ, "Õjílã ãzâ ʼbá yî ị̂sũ ĩyíkâ kĩ nĩ rî, ní ãʼdô Yõwánĩ bãbãtízĩ ʼẽ ʼbá ró gólâ drã ʼbá trá rî ĩʼdî. Gõʼdá õjílã ãzâ ʼbá yî ị̂sũ ĩyíkâ kĩ nĩ rî, ní ãʼdô tã ậngũ ʼbá Ẽlíyã gólâ âʼdó ʼbá bê ạ̃kû ró gõʼdá ʼẽ ʼbá âgõlé ãngó nõ ʼá rî ĩʼdî. Gõʼdá ãzâ ʼbá yî ị̂sũ ĩyíkâ kĩ nĩ rî, ní ãʼdô tã ậngũ ʼbá Yẽrẽmíyã âʼdó ʼbá kpá bê ạ̃kû ró rî ĩʼdî. Gõʼdá ãzâ ʼbá yî ị̂sũ ĩyíkâ tã kĩ nĩ rî, ngãtá ní ãʼdô ʼbãʼá ãlô tã ậngũ ʼbá ãzí yî lãfálé sĩ rî ĩʼdî yã rî."
40016015	Nĩngá sĩ, Yésũ drí gõzó tã îjílí lãjóʼbá íyíkâ ʼdĩ ʼbá yî tị́ kĩ nĩ rî, "Ãnî nyãányâ nĩ ị̂sũ ãníkâ bê rî, mâ ãʼdî ĩʼdî yã?"
40016016	Gõʼdá Sĩmónã Pétẽrõ drí ngãzó tã-drị̃ lôgõlé kĩ, "Nî rĩʼá ʼdíyî pã ʼbá gólâ âjólé ûrú lésĩ rî ĩʼdî, nî Ôvârí gólâ lédrẽ-lédrẽ ró rî mvá lâ ĩʼdî."
40016017	Ĩtí rî, Yésũ drí tã-drị̃ lôgõzó Pétẽrõ drí kĩ nĩ rî, "Sĩmónã Yónã rî mvá, Ôvârí fẽ õrẽ tã nị̃nị̃ kâ trá ní drí. Úlị́ ʼdĩ ámâ átá gólâ ûrú ʼálâ rî âʼdâ nĩ ní drí."
40016018	Gõʼdá Yésũ drí tã âtázó Pétẽrõ drí tã ʼbãʼbã ró kĩ nĩ rî, "Nî Pétẽrõ, má âtâ tã ní drí, nî rĩʼá õzõ kúnị́ kâtí. Má âʼdô kạ̃nị́sạ̃ ámákâ ʼdị̃ʼá kúnị́ nõ drị̃ị̂. Gõʼdá mbârâkã õdrã kâ îcá kô kạ̃nị́sạ̃ ʼdî pẽlé.
40016019	Tã ʼdî tãsĩ rî, má âʼdô drị́-ãcê võ ûrú ʼálâ rî kâ fẽʼá ní drí. Õzõ ní õlôgâ tã ãzâ trá dó âʼdólé ị̃nyạ́kú drị̃ị̂ nõngá rî, ʼdĩî rî tã âʼdálé kĩ, Ôvârí lôgâ tã ʼdî kpá trá dó ûrú ʼálâ. Gõʼdá õzõ ní õlẽ tã-drị̃ trá tã drí rû ʼẽzó ị̃nyạ́kú drị̃ị̂ nõngá rî, ʼdĩî rî tã âʼdálé kĩ, Ôvârí lẽ tã ʼdî kpá trá drílâ rû ʼẽzó ûrú ʼálâ."
40016020	Nĩngá sĩ, Yésũ drí ngãzó drị́-mbílí sõlé lãjóʼbá íyíkâ ʼdĩ ʼbá yî lị̃fị́ kĩ nĩ rî, gólĩyî ãâʼdâ ĩyî tã kô õjílã ãzãkã drí kĩ, yí âʼdô ʼdíyî pã ʼbá gólâ Ôvârí drí âjólé ûrú lésĩ rî ĩʼdî.
40016021	Gõʼdá tã ʼdî ʼbá yî vósĩ rî, Yésũ drí îtõzó tã gólĩyî ʼẽ ʼbá rû ʼẽlé yí drí rî ngĩlí ngbálí-ngbálí lãjóʼbá íyíkâ rî ʼbá yî drí. Gólâ kĩ, "Îcâ trá má drí nĩzó Yẽrõsãlémã ʼálâ. Tólâ má âʼdô lâṇõ ûsúʼá rõô drị̃-ʼbá ạ́ngị́ Yúdạ̃ yí kâ rî ʼbá yî gõʼdá gólĩyî sị́sị́-lésĩ rî ʼbá yî drị́gạ́ sĩ, gõʼdá kpá gólĩyî lãʼbí îmbá ʼbá ró rî ʼbá yí bê. Áâʼdô ámâ fũʼá. Gõʼdá kậyị̂ nâ sĩ, má âʼdô lîdríʼá õdrã ʼásĩ."
40016022	Gõʼdá Pétẽrõ ârî úlị́ Yésũ drí âtálé ʼdĩ bê rî, drílâ Yésũ rî drị́ rũzó sẽlé gbíyá gãrã drị̃ị̂ ãzí-ãzí lâ yî rú sĩ. Gõʼdá drílâ tã lôgõzó Yésũ drị̃ị̂ kĩ nĩ rî, "Kúmú, tã ʼdî ʼbá yî õʼé rû kô ní drí, Ôvârí õpâ nî tã ʼdî ʼbá yî ʼásĩ."
40016023	Gõʼdá Yésũ drí rû jãzó tã âtálé Pétẽrõ drí âmbâ-âmbâ ró kĩ, "Pétẽrõ, ní âyê mâ tã ị̂sũ áníkâ Sãtánã kâ ʼdĩ ʼásĩ. Lạ́tị̂ Ôvârí drí ʼbãlé trá má drí rî, ní lẽ âʼbãlâ ãʼdô tãsĩ yã? Tã ị̂sũ áníkâ ʼdĩ rĩʼá tã ị̂sũ ánî nyãányâ kâ ʼî, ʼdĩî âʼdó kô tã ị̂sũ tãndí Ôvârí kâ rî ĩʼdî."
40016024	Gõʼdá Yésũ drí tã âtázó lãjóʼbá íyíkâ ʼdĩ ʼbá yî drí kĩ, "Nĩ ârî drẽ, õzõ õjílã ãzâ õlẽ trá ʼdẽlé má vósĩ tã ârí ʼbá ámákâ ró rî, gólâ ãâyê tã gólâ drí lẽlé íyî nyãányâ drí rî ʼbá yî, gõʼdá gólâ ãʼdô njãâ fê lậlị̂-lậlị̂ íyíkâ njị̃lị́, ânĩzó ʼdẽlé má vósĩ tã ârí ʼbá ámákâ ró.
40016025	Nĩ ndrê drẽ, õzõ õjílã ãzâ õlẽ trá íyî nyãányâ pãlé õdrã ʼásĩ ámâ gãgã dó rî sĩ rî, gólâ îcá kô lédrẽ-lédrẽ ạ̃dũkũ ãkó rî ûsúlị́. Gõʼdá õjílã gólâ íyî nyãányâ fẽ ʼbá rû îzãlé gõʼdá kpá drãlé ámâ tãsĩ rî, gólâ âʼdô lédrẽ-lédrẽ ạ̃dũkũ ãkó rî ûsúʼá.
40016026	Âʼdô âʼdóʼá ángô tí õzõ õjílã ãʼdô cú ngá-drị̃ ãmbá ãngó nõ ʼá nõ bê ndrĩ rî, gõʼdá õzõ gólâ ị̃ị̂vị̃ lạ́tị̂ lédrẽ-lédrẽ ạ̃dũkũ ãkó rî kâ trá rî yã? Ĩtí rî, gólâ âʼdô îcáʼá ngá ãzâ gĩlí lédrẽ-lédrẽ ạ̃dũkũ ãkó rî võ lâ lôgõzó yã?
40016027	Tã ʼdî tãsĩ rî, mâ gólâ âjólé ûrú lésĩ nô âʼdô ʼẽʼá âgõlé kpá óʼdí mbârâkã ámâ átá kâ bê gõʼdá kpá mãlãyíkã ámákâ yí bê. Gõʼdá má âʼdô ʼẽʼá tã-vó õjílã ndrĩ kâ kĩlí âʼdô tã gólĩyî drí ʼẽlé rî vó ró.
40016028	Má âtâ ãnî drí nõ tã pạ̃tị́ị̃ ró, ãnî gólĩyî âʼdó ʼbá ngbãângbânõ nõngá nõ ʼbá yî lãfálé sĩ rî, õjílã ãzâ ʼbá yî îcá kô drãlé cãlé bũúũ kậyị̂ gólĩyî drí ʼẽzó ámâ ndrẽlé âgõrẽ ʼá rĩlí kúmú ạ́ngị́ ró ãngó nõ drị̃lị́ rî tú."
40017001	Gõʼdá kậyị̂ njị̂-kázíyá vósĩ rî, Yésũ drí Yãkóbã yî drị̃zó ậdrúpị̃ lâ Yõwánĩ bê, gõʼdá kpá Pétẽrõ bê nĩzó mbãlé únị́ ãzâ drị̃ lâ ʼá rĩlí cé gólĩyí bê ĩyî drị̃ị̂ sĩ tólâ.
40017002	Gõʼdá Yésũ õtírĩ ʼbãâ lãjóʼbá íyíkâ ʼdĩ ʼbá yí bê únị́ ʼdĩ drị̃ ʼá tólâ rî, nyĩî ró, Yésũ rî lârâkô drí rû jãzó âʼdólé lậgû-lậgû ró, nị̃lị́ lâ drí gõzó lậgúlị́ kạ̃ʼdậ-kạ̃ʼdậ õzõ ị̃tú kâtí. Gõʼdá ítá gólâkâ drí rû jãzó kpá âʼdólé lậgû-lậgû ró rõô õzõ ngá îʼĩ kâtí.
40017003	Gõʼdá nyĩî ró, Músạ̃ yî drí âgázó Ẽlíyã bê gólĩyî ândrá, rĩʼá ĩyî úlị́ âtálé Yésũ bê.
40017004	Nĩngá sĩ, Pétẽrõ drí ngãzó tã âtálé Yésũ drí kĩ nĩ rî, "Kúmú, rĩʼá tã tãndí ʼî ãmâ drí âʼdózó ãní bê nõngá. Õzõ ní õlẽ rî, má âʼdô gũgũ gãʼá nõngá nâ, ãlô ní drí, ãlô Músạ̃ drí, gõʼdá ãlô Ẽlíyã drí."
40017005	Gõʼdá Pétẽrõ õtírĩ ʼbãâ drẽ zãâ rĩʼá úlị́ âtáʼá rî, ʼwãâ ró, mbãrãsãsã mvẽêmvê drí ânĩzó ûrú lésĩ ânĩʼá gólĩyî rúʼbạ́ lîmólé. Gõʼdá gbórókõ drí ậʼúzó úlị́ âtâ-âtâ bê mbãrãsãsã ʼdî ʼásĩ kĩ, "Nõô ámâ mvá gólâ má drí lẽlé rõô rî ĩʼdî. Nĩ ârî tã gólâkâ."
40017006	Ĩtí rî, lãjóʼbá Yésũ kâ nâ ʼdĩ ʼbá yî ârî ĩyî úlị́ ʼdĩ bê rî, gólĩyî drí âʼdózó ũrị̃ ró, gõʼdá drílĩyî ngãzó ʼdẽlé ĩyî lị̃fị́ âkólé vũdrị́ ị̃nyạ́kú drị̃ị̂.
40017007	Gõʼdá Yésũ drí ânĩzó drị́ dõlé gólĩyî rú, gõʼdá drílâ ngãzó tã âtálé gólĩyî drí kĩ nĩ rî, "Nĩ ʼê ũrị̃ kôʼdáwá. Nĩ ngâ ûrû!"
40017008	Gõʼdá gólĩyî õtírĩ ĩyî drị̃ îngá võ ndrẽlé rî, gólĩyî ndrê gbõ cé Yésũ ĩʼdî élê.
40017009	Nĩngá sĩ rî, Yésũ yî õtírĩ ʼbãâ âríʼá únị́ drị̃ lésĩ rî, gólâ drí ngãzó tã âtálé ngbálí-ngbálí lãjóʼbá íyíkâ nâ ʼdĩ ʼbá yî drí kĩ nĩ rî, "Tã lârâkô gólâ ãnî drí ndrẽlé ʼdĩ, nĩ âtâ tã lâ kô õjílã ãzãkã drí ãlôwálâ cãlé bũúũ kậyị̂ gólâ mâ gólâ âjólé ûrú lésĩ rî drí ʼẽzó lîdrílí õdrã ʼásĩ rî tú."
40017010	Gõʼdá lãjóʼbá gólâkâ ʼdĩ ʼbá yî drí gólâ rî îjízó kĩ, "Tãlâ ãʼdô ʼî lãʼbí îmbá ʼbá rî ʼbá yî drí tã âtázó kĩ nĩ rî, rĩʼá îcâ-îcâ ró Ẽlíyã drí âgõzó zãlô sị́sị́ ãngó ʼá nõngá ʼdíyî pã ʼbá drí gõzó âcálé yã?"
40017011	Gõʼdá Yésũ drí tã-drị̃ lôgõzó kĩ nĩ rî, "Úlị́ gólĩyî drí âtálé ʼdĩ rĩʼá tã mbị̂ ʼî. Rĩʼá îcâ-îcâ ró Ẽlíyã drí âcázó sị́sị́ lạ́tị̂ êdélé njãâ ʼdíyî pã ʼbá drí ânĩzó ʼálâ sĩ.
40017012	Gõʼdá má âtá ãnî drí kĩ, Ẽlíyã âcâ trá nõngá. Gõʼdá drị̃-ʼbá Yúdạ̃ yí kâ ʼdĩ ʼbá yî nị̃ị́ ĩyî gólâ kô. Gõʼdá gólĩyî lôʼê gólâ rî lârâkô trá õnjí ró, õzõ gólĩyî drí lẽlé rî kâtí. Gõʼdá kpá rĩʼá ĩtí, mâ gólâ âjólé ûrú lésĩ rî, gólĩyî âʼdô ʼẽʼá lâṇõ fẽlé má drí rõô."
40017013	Ĩtí rî, lãjóʼbá Yésũ kâ ʼdĩ ʼbá yî ârî ĩyî úlị́ Yésũ drí âtálé ʼdĩ bê rî, úlị́ Ẽlíyã rî tãsĩ ʼdî tã ífí lâ drí gõzó fĩlí gólĩyî drị̃ị̂ dódó. Gõʼdá gólĩyî drí nị̃zó lâ kĩ, Yésũ õrî ʼdĩ tã Yõwánĩ bãbãtízĩ ʼẽ ʼbá ró rî kâ tã lâ âtálé ĩʼdî ĩyî drí ʼdĩ.
40017014	Gõʼdá Yésũ yî âcâ ĩyî bê únị̃ ʼdî pálé lâ ʼá lãjóʼbá íyíkâ nâ ʼdĩ ʼbá yí bê rî, gólĩyî drí õʼbí dũû ûsúzó, rĩʼá ĩyî gólĩyî tẽʼá. Nĩngá sĩ, ãgô ãzâ drí ânĩzó nĩʼá ʼãʼî tị̃lị́ Yésũ ândrá.
40017015	Gõʼdá gólâ drí ngãzó tã âtálé Yésũ drí kĩ, "Kúmú, ámâ mvá ãgô ró rî rĩʼá cú líndrí õnjí tíbê rĩ ʼbá gólâ rî ʼẽlé õnjí ró rî bê. Líndrí õnjí ʼdĩ rî gólâ rî âsélé âsê. Kậyị̂ ãzâ ʼbá yî sĩ rî, líndrí õnjí ʼdĩ rî gólâ rî vũlị́ lạ̃sị́ ʼá, gõʼdá kậyị̂ ãzâ ʼbá yî sĩ rî, rî gólâ rî vũlị́ lị̃mvû ʼá. Ní ndrê gólâ rî ĩzã! Ní pâ gólâ!
40017016	Má âjî gólâ bê lãjóʼbá áníkâ rî ʼbá yî ngálâ rî, gõʼdá gólĩyî îcá kô gólâ rî êdélé."
40017017	Gõʼdá Yésũ ârî úlị́ ãgô ʼdĩ drí âtálé ʼdĩ bê rî, drílâ ngãzó tã âtálé kĩ, "Ãnî õjílã kậyị̂ nõ ʼbá yí kâ nõ, ãnî rĩʼá tã lẽlẽ ãkó Ôvârí ʼá. Tã ị̂sũ ãníkâ rĩʼá ányâ ró. Má âʼdô ʼẽʼá rĩlí ãní bê ĩtí ʼdĩ bũúũ ángô tú yã? Má âʼdô fĩî ậtũʼá rĩzó ãní bê ĩtí ʼdĩ bũúũ ángô tú yã? Áâjî mvá líndrí õnjí bê ʼdĩ má ngáá nõlé."
40017018	Gõʼdá áâjî mvá ʼdĩ bê Yésũ ngálâ rî, gólâ drí tã ʼbãzó drị́-ãcê sĩ líndrí õnjí ʼdĩ drí kĩ, "Ní âfõ!" Gõʼdá kôrô líndrí õnjí ʼdĩ drí âfõzó vólé. Ĩtí rî, kôrô mvá ʼdĩ drí rû êdézó ị̃tú-pá ãlô-ãlô ʼdĩ sĩ.
40017019	Gõʼdá tã rî ʼdĩ vósĩ rî, lãjóʼbá Yésũ kâ ʼdĩ ʼbá yî drí ngãzó nĩʼá Yésũ rî îjílí gólĩyî drí ʼbãrẽ ĩyî drị̃ị̂ sĩ rî ʼá. Gólĩyî kĩ, "Mã îcá kô líndrí õnjí ʼdĩ drõlé ágámvá ʼdĩ ʼásĩ ãʼdô tãsĩ yã?"
40017020	Gõʼdá Yésũ drí tã-drị̃ lôgõzó drílĩyî kĩ, "Nĩ îcá kô líndrí õnjí ʼdĩ drõlé, tãlâ tã lẽlẽ ãníkâ Ôvârí ʼá rî rĩʼá cé fínyáwá ĩtí. Má âtâ ãnî drí tã pạ̃tị́ị̃ ró, tí nĩ õró ʼbãâ tã lẽlẽ bê Ôvârí ʼá cé fínyáwá õzõ ạ́nú ífí rî kâtí rî, nĩ âʼdô îcáʼá cú tã âtálé únị́ nõ drí kĩ, gólâ ẽêsê rû võ íyíkâ ʼdĩ ʼásĩ rî, únị́ ʼdĩ âʼdô rû êséʼá. Ngá ãzâ îcá kô ãnî ndẽlé."
40017021	(Gõʼdá Yésũ drí tã âtázó kĩ, "Líndrí õnjí lârâkô bê ĩtí ʼdĩ îcá kô âfõlé, õzõ nĩ õʼbĩ tị̂ kô rĩzó rãtáã ʼẽlé Ôvârí drí tã lâ tãsĩ rî."
40017022	Yésũ yî âgõ bê lãjóʼbá íyíkâ ʼdĩ ʼbá yí bê âcálé ʼbạ̃drị̃ Gãlĩláyã kâ ʼá rî, kậyị̂ ãzâ sĩ, gólâ drí ngãzó tã âtálé gólĩyî drí kĩ, "Áâʼdô trá ʼẽʼá mâ gólâ âjólé ûrú lésĩ rî drị́-bã lâ fẽlé õjílã drị́gạ́.
40017023	Ĩtí rî, áâʼdô ámâ fũʼá. Gõʼdá kpálé ĩtí rî, kậyị̂ nâ sĩ, má âʼdô lîdríʼá õdrã ʼásĩ." Gõʼdá lãjóʼbá gólâkâ ʼdĩ ʼbá yî ârî ĩyî úlị́ gólâ drí âtálé ʼdĩ bê rî, gólĩyî drí gõzó âʼdólé ĩzã ró rõô.
40017024	Gõʼdá nĩngá sĩ, Yésũ yî drí nĩzó lãjóʼbá íyíkâ ʼdĩ ʼbá yí bê cãlé jạ̃rị́bạ̃ Kãpẽrãnómã kâ rî ʼálâ. Tólâ rî, bélé-bélé ûʼdú ʼbá gólĩyî rĩ ʼbá bélé-bélé ûʼdúlị́ jó ạ́ngị́ Ôvârí kâ ʼá rî ãzâ ʼbá yî drí ânĩzó ĩyî Pétẽrõ rî îjílí kĩ, "Tã îmbá ʼbá ãníkâ, Yésũ rî bê bélé-bélé rĩʼá fẽlâ jó ạ́ngị́ Ôvârí kâ ʼá rî fẽlé yã?"
40017025	Gõʼdá Pétẽrõ drí tã-drị̃ lôgõzó gólĩyî drí kĩ nĩ rî, "Ãwô, gólâ rî bê fẽlâ." Nĩngá sĩ, Pétẽrõ drí ngãzó gõlé ʼbã ʼálâ, nĩʼá tã ʼdî âtálé Yésũ drí. Drẽ ãkpãkãʼdã Pétẽrõ îtõó drẽ tã ʼdî ngĩlí sị́sị́ Yésũ drí kô rî, kôrô Yésũ drí Pétẽrõ rî îjízó kĩ, "Sĩmónã, ní âʼdâ drẽ tã ị̂sũ áníkâ tã bélé-bélé fẽ kâ tãsĩ rî má drí. Tã ị̂sũ áníkâ ʼá rî, õzõ kúmú ʼbạ̃drị̃ kâ rî ʼbá yî õlẽ trá bélé-bélé ûʼdúlị́ rî, gólĩyî rî ûʼdúlâ ãʼdî yî drị́gạ́ sĩ yã? Gólĩyî rî ûʼdúlâ ãkpã mvá ĩyíkâ rî ʼbá yî drị́gạ́ sĩ ngãtá õjílã ãzâ ʼbá yî drị́gạ́ sĩ yã?"
40017026	Gõʼdá Pétẽrõ drí tã-drị̃ lôgõzó kĩ nĩ rî, "Õjílã ãzâ ʼbá yî rî ĩyî nĩ fẽlâ." Gõʼdá Yésũ drí tã âtázó kĩ, "ʼDĩî rĩʼá mbị̂. Ĩtí rî, îcá kô mvá kúmú ʼdĩ ʼbá yí kâ drí bélé-bélé fẽzó.
40017027	Gõʼdá ĩtí rî, mã ʼbã bélé-bélé ûʼdú ʼbá ʼdĩ ʼbá yî kô âʼdólé ạ̃wạ̃ ró ãmá bê. Ní ngâ nĩlí ị̃ʼbị̂ ʼbẽlé lị̃mvû ândrê ʼálâ. Õzõ ní ãâsê ị̃ʼbị̂ drị̃-káká trá rî, ní njị̃ ị̃ʼbị̂ rî ʼdĩ sị́-ʼbálé lâ. Ní âʼdô ậdị̂ ûsúʼá sị́-ʼbálé lâ ʼdĩ ʼá, gõʼdá ní trõ ró ậdị̂ rî ʼdĩ nĩʼá fẽlâ bélé-bélé ûʼdú ʼbá ʼdĩ ʼbá yî drí ãmâ ômbê gĩzó ní bê." Gõʼdá Pétẽrõ drí tã ʼdî ʼẽzó té õzõ Yésũ drí âtálé ʼdĩ kâtí. Ĩtí rî, drílâ ậdị̂ ûsúzó, drílâ nĩzó âjílâ bélé-bélé ûʼdú ʼbá ʼdĩ ʼbá yî drí ĩyî ômbê gĩzó Yésũ bê.
40018001	Gõʼdá nĩngá sĩ rî, lãjóʼbá Yésũ kâ rî ʼbá yî drí ânĩzó ĩyî tã îjílí gólâ tị́ kĩ nĩ rî, "Õjílã gólĩyî rĩ ʼbá kũmũ Ôvârí kâ zẽlé rî ʼbá yî lãfálé sĩ rî, õjílã gólâ ãmbã gólâkâ drí lậvũlị́ gạ̃rạ̃ ãzí-ãzí drị̃ị̂ sĩ rî íyíkâ ãʼdî ĩʼdî yã?"
40018002	Gõʼdá Yésũ ârî bê tã îjî lãjóʼbá íyíkâ ʼdĩ ʼbá yí kâ ʼdĩ rî, gólâ drí mvá fínyáwá ãzâ ậzị́zó ʼbãlé âdrélé lãjóʼbá íyíkâ ʼdĩ ʼbá yî ândrá.
40018003	Gõʼdá Yésũ drí gõzó tã âtálé drílĩyî kĩ, "Má âtâ ãnî drí tã pạ̃tị́ị̃ ró, õzõ nĩ õlôgõ ãnî nyãányâ kô âʼdólé õzõ mvá fínyáwá nõ kâtí rî, nĩ îcá kô cãlé ãngó Ôvârí kâ võ ûrú ʼálâ rî ʼá.
40018004	Tã ʼdî tãsĩ rî, õjílã gólâ ãmbã lâ drí âʼdólé gạ̃rạ̃ õjílã rĩ ʼbá kũmũ Ôvârí kâ zẽlé rî ʼbá yî lãfálé sĩ rî, rĩʼá õjílã gólâ tíbê íyî nyãányâ lôgõ ʼbá áyábálá ró õzõ mvá fínyáwá nõ kâtí rî ĩʼdî.
40018005	Gõʼdá õzõ õjílã ãzâ õlậgû gbõ cé mvá fínyáwá nõtí nõ ĩʼdî tã lẽlẽ gólâkâ má ʼá rî tãsĩ rî, õjílã rî ʼdĩ lậgû kpá mâ ĩʼdî."
40018006	Gõʼdá Yésũ drí kpá tã âtázó tã õjílã ãzí âdô-âdô kâ tãsĩ. Gólâ kĩ, "Õzõ õjílã ãzâ ãâdô õjílã gólĩyî âʼdó ʼbá tã lẽlẽ bê õzõ ʼdĩyímvá fínyáwá kâtí rî trá, ãʼdô ró bê drílĩyî tã lẽlẽ ĩyíkâ má ʼá rî âyézó rî, lâṇõ gólâ Ôvârí drí ʼẽʼá fẽlâ õjílã rî ʼdĩ drí rî âʼdô ʼẽʼá ʼbãlé õnjí tẽtẽ ró lậvũlị́ gạ̃rạ̃ lâṇõ õjílã gólâ kúnị́ úngû kũlũtũtũ rî ômbézó ômbê lâ ʼá trõlé vũlị́ gạ́lị́ ʼá drãlé vólé rî kâ drị̃ị̂ sĩ.
40018007	Gõʼdá kpá ĩtí, lâṇõ bê rĩʼá ãmbá õjílã ãngó nõ kâ rî ʼbá yî drí, tãlâ ngá gólĩyî rĩ ʼbá õjílã âdólé tã õnjí ʼẽlé rî ʼbá yî bê dũû. Ngá ʼdĩ ʼbá yî âʼdô rĩʼá rû ʼẽlé zãâ ĩtí. Gõʼdá gólĩyî rĩ ʼbá õjílã ãzí âdólé ʼdĩ ʼbá yî, lâṇõ gólâ Ôvârí drí ʼẽʼá fẽlâ gólĩyî drí rî âʼdô ʼẽʼá ʼbãlé õnjí tẽtẽ ró.
40018008	"Gõʼdá nî ãzâ õzõ ánî drị́ ngãtá ánî pá õrî nĩ ánî ʼbãlé tã õnjí ʼẽlé rî, ní gâ ánî drị́ rî ʼdĩ njíyá vólé ngãtá ánî pá ʼdĩ vólé. Rĩʼá tãndí ró ní drí cãzó võ ûrú ʼálâ rî ʼá cé drị́ bê ãlô ngãtá pá bê ãlô, ní drí cãzó drị́ bê rị̃ ngãtá pá bê rị̃, nĩʼá vẽlé lạ̃sị́ gólâ Ôvârí drí êdélé Sãtánã yî drí rî ʼá rî drị̃ị̂ sĩ.
40018009	Gõʼdá õzõ ánî lị̃fị́ õʼbã nî nĩ tã õnjí ʼẽlé rî, ní ângî gólâ vólé. Rĩʼá tãndí ró ní drí cãzó ûrú ʼálâ võ lédrẽ-lédrẽ ạ̃dũkũ ãkó rî kâ ʼá cé lị̃fị́ bê ãlô, ní drí cãzó lị̃fị́ bê rị̃, nĩʼá vẽlé lạ̃sị́ gólâ Ôvârí drí êdélé Sãtánã yî drí rî ʼá rî drị̃ị̂ sĩ."
40018010	Gõʼdá nĩngá sĩ, Yésũ drí tã âtázó lãjóʼbá íyíkâ rî ʼbá yî drí kĩ nĩ rî, "Nĩ ndrê õjílã gólĩyî rĩ ʼbá ʼdẽlé má vósĩ õzõ ʼdĩyímvá kâtí rî ʼbá yî kô õzõ ngá tãkó kâtí. Má âtâ ãnî drí, tã lâ yî lâzê rõô Ôvârí rú. Ĩtí rî, mãlãyíkã gólĩyî rĩ ʼbá gólĩyî vó ndrẽlé rî ʼbá yî bê ámâ átá ûrú ʼálâ rî ândrá gólĩyî tã âʼdálé gólâ drí.
40018011	(Nĩ ndrê drẽ, mâ rî gógó ânĩ ʼbá ûrú lésĩ nô, Ôvârí âjô mâ ãngó nõ ʼá nõ õjílã gólĩyî ậvị̃ ʼbá trá rî ʼbá yî lôndãlé, tãlâ má pâ ró gólĩyî bê.)
40018012	"ʼDõvó nĩ ị̂sũ drẽ tã kạ́bị̃lị́kị̃ lôkí ʼbá kâ. Õzõ gólâ ãʼdô kạ́bị̃lị́kị̃ íyíkâ bê nyâʼdî-njị̂ rî, gõʼdá õzõ kạ́bị̃lị́kị̃ ãlô kạ́bị̃lị́kị̃ gólâkâ ʼdĩ ʼbá yî lãfálé ʼásĩ ạ̃ậvị̃ trá rî, gólâ âʼdô ãʼdô ʼẽʼá ĩʼdî yã? Gólâ âʼdô kạ́bị̃lị́kị̃ lâkí ʼbá nyâʼdî-sû-drị̃-lâ-gâ-mûdrị́-drị̃-lâ-gâ-njị̂-drị̃-lâ-sû ʼdĩ ʼbá yî âyéʼá ngá nyãrẽ ʼá lũtú pálé nĩngá, gõzó nĩlí gólâ ãlô ậvị̃ ʼbá trá rî lôndãlé.
40018013	Má âtâ ãnî drí tã pạ̃tị́ị̃ ró, õzõ gólâ ũûsû kạ́bị̃lị́kị̃ íyíkâ ãlô ậvị̃ ʼbá ʼdĩ trá rî, gólâ âʼdô ʼbãʼá ãyĩkõ ró rõô lậvũlị́ gạ̃rạ̃ ãyĩkõ gólâ drí âʼdózó ĩʼdí bê lâ kạ́bị̃lị́kị̃ gólâkâ nyâʼdî-sû-drị̃-lâ-gâ-mûdrị́-drị̃-lâ-gâ-njị̂-drị̃-lâ-sû ậvị̃ ʼbá kô ʼdĩ ʼbá yî tãsĩ rî drị̃ị̂ sĩ.
40018014	Gõʼdá kpá rĩʼá ĩtí, ãnî átá ûrú ʼálâ rî lẽé õjílã gólĩyî rĩ ʼbá ʼdẽlé má vósĩ õzõ ʼdĩyímvá õnyíkõ kâtí nõ ʼbá yî ãlô rî drí ậvị̃lị́ kôʼdáwá lạ́tị̂ íyíkâ ʼásĩ."
40018015	Gõʼdá Yésũ drí kpá tã îmbázó lãjóʼbá íyíkâ rî ʼbá yî drí kĩ nĩ rî, "Nî ãzâ, õzõ tã lẽ ʼbá ãzí ãzâ õʼê tã õnjí trá ní drí rî, ní nĩ gólâ ngálâ nĩʼá tã õnjí gólâkâ ʼdĩ âʼdálé gólâ drí. Nĩ ʼê tã rî ʼdĩ cé rị̃ ãnî lãfálé ʼásĩ gólâ bê. Õzõ gólâ ãârî tã áníkâ trá rî, ní pâ gólâ trá tã õnjí gólâkâ ʼdĩ âyélé.
40018016	Gõʼdá õzõ õjílã rî ʼdĩ õgâ vólé trá dó tã áníkâ ârílí rî, ní drị̃ õjílã ãzâ ãlô ngãtá rị̃ yã rî nĩzó kpá óʼdí õjílã ʼdî ngálâ, tãlâ áãâtâ ró tã ʼdî bê õjílã ʼdî ʼbá yî lị̃fị́ drị̃ lâ ʼá, tãlâ tã ndrĩ ãnî drí âtálé gólâ bê rî, õjílã ʼdî ʼbá yî ãârî ró ĩyî bê dódó.
40018017	Gõʼdá õzõ õjílã rî ʼdĩ õgâ vólé kpá trá dó tã õjílã ʼdî ʼbá yí kâ ârílí rî, nĩ âtâ tã lâ õjílã kạ̃nị́sạ̃ kâ drí. Gõʼdá õzõ gólâ õgâ vólé kpá trá dó tã õjílã kạ̃nị́sạ̃ kâ kâ ârílí rî, nĩ ʼê gólâ õzõ õjílã tã lẽ ʼbá Ôvârí ʼá kô rî kâtí, gõʼdá kpá tã õnjí ʼbá ró õzõ bélé-bélé ûʼdú ʼbá gólĩyî rĩ ʼbá ậdị̂ nyãlé rî kâtí.
40018018	"Má âtâ ãnî drí tã pạ̃tị́ị̃ ró, õzõ nĩ õgã tã ãzâ trá dó rû ʼẽlé ãngó nõ ʼá nõngá rî, ʼdĩî kpá tã gólâ Ôvârí drí gãlé trá dó rû ʼẽlé ûrú ʼálâ rî ĩʼdî. Gõʼdá õzõ nĩ ãâyê tã ãzâ trá rû ʼẽlé ãngó nõ ʼá nõngá rî, ʼdĩî kpá tã gólâ Ôvârí drí âyélé trá rû ʼẽlé ûrú ʼálâ rî ĩʼdî.
40018019	Gõʼdá má âtâ kpá ãnî drí nõtí, õzõ õjílã rị̃ õlẽ ĩyî tã-drị̃ trá ngá ãzâ ʼẽzó ãngó nõ ʼá nõngá rî, nĩ ʼê rãtáã Ôvârí ãmâ átá ûrú ʼálâ rî drí ngá rî ʼdĩ tãsĩ. Gólâ âʼdô ngá rî ʼdĩ ʼẽʼá ãnî drí.
40018020	Ĩtí rî, õzõ õjílã ẽêʼbê ĩyî rû trá rị̃ ngãtá nâ võ ãlô ʼá ámâ rú sĩ rî, má âʼdô âʼdóʼá gólĩyî lãfálé ʼá."
40018021	Gõʼdá nĩngá sĩ rî, Pétẽrõ drí ânĩzó tã îjílí Yésũ tị́ kĩ nĩ rî, "Kúmú, õzõ ámâ ãzí-ãzí ãzâ õrî trá zãâ rĩʼá tã õnjí ʼẽlé má drí ândálé ândálé rî, má ãâyê gólâ tã õnjí gólâkâ ʼdĩ ʼbá yî ʼásĩ ândâlâ tạ̃sị̂ yã? Rĩʼá tãndí ró má drí gólâ rî âyézó ândâlâ njị̂-drị̃-lâ-rị̃ yã?"
40018022	Gõʼdá Yésũ drí tã-drị̃ lôgõzó Pétẽrõ drí kĩ, "ʼÉʼẽ, ní âyê gólâ kô cé ândâlâ njị̂-drị̃-lâ-rị̃. Ní âyê gólâ nyâʼdî-nâ-drị̃-lâ-mûdrị́ ândâlâ njị̂-drị̃-lâ-rị̃."
40018023	Gõʼdá Yésũ drí tã âtázó tã kũmũ Ôvârí kâ rî kâ tãsĩ. Gólâ kĩ, "Âʼdô-âʼdô kũmũ Ôvârí kâ rî kâ rî rĩʼá õzõ kúmú ạ́ngị́ ãzâ gólâ âʼdó ʼbá lôsĩ ʼẽ ʼbá íyíkâ bê rî kâtí. Lôsĩ ʼẽ ʼbá gólâkâ ʼdĩ ʼbá yî, ãzâ ʼbá yî trõ ĩyî ậdị̂ trá gólâ drị́gạ́ sĩ ʼẽʼá lôgõlâ ạ̃tị́ ʼá tólâ. Gõʼdá kậyị̂ ãzâ sĩ, gólâ drí lôsĩ ʼẽ ʼbá gólâkâ ʼdĩ ʼbá yî ậzị́zó ânĩlí ậdị̂ íyíkâ ʼdĩ ʼbá yî lôgõlé.
40018024	Ĩtí rî, lôsĩ ʼẽ ʼbá ãlô kúmú ʼdĩ kâ tíbê ậdị̂ trõ ʼbá gólâ drị́gạ́ sĩ rî âjízó lâ kúmú ʼdĩ ândrá. Ậdị̂ rî ʼdĩ rĩʼá ậdị̂ õjílã dũû lôsĩ ndrô dũû kâ rî kâ ʼî.
40018025	Nĩngá sĩ, lôsĩ ʼẽ ʼbá kúmú ʼdĩ kâ ʼdĩ îcá kô ậdị̂ ʼdĩ võ lâ lôgõlé, tãlâ ậdị̂ ʼdĩ rĩʼá ậdị̂ ãmbá ʼî. Tã ʼdî tãsĩ rî, kúmú ʼdĩ drí tã ʼbãzó óõgî ró gólĩyî bê vólé rạ̃gị́ị̃ ró õkó lâ bê mvá lâ yí bê gõʼdá kpá ngá gólâkâ ʼbã kâ rî yí bê ndrĩ vólé, gólâ îcâ ró bê ậdị̂ íyíkâ ʼdĩ võ lâ lôgõlé.
40018026	"Gõʼdá lôsĩ ʼẽ ʼbá ʼdĩ ârî tã ʼdî bê ĩtí rî, drílâ âʼdózó tã ị̂sũ ró, gõʼdá drílâ ngãzó ʼãʼî tị̃lị́ vũdrị́ kúmú ʼdĩ ândrá rû lôʼbãlé gólâ drí kĩ, 'Óõ kúmú, ní ndrê ámâ ĩzã, ánî ʼâ ạ̃ậʼdị̂ má rú. Ní êsê kậyị̂ gbíyá má drí sị́sị́ ʼálâ, má âʼdô ậdị̂ áníkâ ʼdĩ võ lâ lôndãʼá ânĩzó lôgõlâ ndrĩ ní drí.'
40018027	Gõʼdá lôsĩ ʼẽ ʼbá kúmú ʼdĩ kâ ʼdĩ, ĩzã lâ drí gãzó gólâ rú. Ĩtí rî, drílâ ậdị̂ ʼdĩ âyézó drílâ, gõʼdá gólâ drí lôsĩ ʼẽ ʼbá gólâkâ ʼdĩ âyézó nĩlí drị̃-bạ́lạ́yị̂ ró.
40018028	"Nĩngá sĩ, lôsĩ ʼẽ ʼbá gólâ âyélé nõ drí nĩzó ĩyî rû ûsúlị́ ãzí-ãzí lâ ãzâ ậdị̂ fínyáwá trõ ʼbá gólâ drị́gạ́ sĩ kpá ʼẽʼá lôgõlâ ạ̃tị́ ʼálâ rî bê. Gõʼdá gólĩyî ûsû rû bê ãzí-ãzí lâ ʼdĩ bê rî, gõʼdá kôrô drílâ ngãzó ʼdẽlé ômbê lâ rũlị́ ạ̃ngbũ rĩʼá îzálâ. Gõʼdá drílâ ngãzó tã âtálé ãzí-ãzí lâ ʼdĩ drí kĩ, 'Ní âfẽ ậdị̂ ámákâ tíbê ní drí trõlé má drị́gạ́ sĩ rî ngbãângbânõ!'
40018029	Gõʼdá ãzí-ãzí lâ ʼdĩ drí ngãzó ʼãʼî tị̃lị́ vũdrị́ lôsĩ ʼẽ ʼbá ãzí lâ ʼdĩ ândrá rû lôʼbãlé gólâ drí kĩ, 'Óõ ámâ ãzí-ãzí, ní ndrê ámâ ĩzã, ánî ʼâ ạ̃ậʼdị̂ má rû! Ní êsê kậyị̂ gbíyá má drí sị́sị́ ʼálâ. Má âʼdô ậdị̂ áníkâ ʼdĩ võ lâ lôndãʼá ânĩzó fẽlâ ndrĩ ní drí.'
40018030	Gõʼdá lôsĩ ʼẽ ʼbá gólâ sị́sị́ kúmú drí gólâ rî âyélé ậdị̂ íyíkâ tãsĩ nô rî, gâ vólé trá dó ãzí-ãzí lâ ậdị̂ fínyáwá trõ ʼbá gólâ drị́gạ́ sĩ rî âyélé. Bê-rî, gólâ drí lôsĩ ʼẽ ʼbá ãzí gólâkâ ʼdĩ trõzó ʼbãlé gạ̃nị́mạ̃ ʼá rĩlí tólâ, té gólâ ãâfẽ ró ậdị̂ íyíkâ ʼdĩ bê zãlô.
40018031	Ĩtí rî, lôsĩ ʼẽ ʼbá kúmú ʼdĩ kâ ãzâ ʼbá yî ndrê tã rû ʼẽ ʼbá ʼdĩ bê rî, gólĩyî drí âʼdózó tã ị̂sũ ró rõô. Gõʼdá drílĩyî ngãzó nĩlí tã ʼdî âtálé kúmú ĩyíkâ ʼdĩ drí.
40018032	"Gõʼdá kúmú ʼdĩ ârî bê tã ʼdî ĩtí rî, drílâ lôsĩ ʼẽ ʼbá íyíkâ gólâ ãzí-ãzí lâ rî ʼbã ʼbá gạ̃nị́mạ̃ ʼá ʼdĩ ậzị́zó. Gõʼdá gólâ âcâ bê rî, kúmú drí ngãzó tã âtálé drílâ kĩ, 'Nî rĩʼá lôsĩ ʼẽ ʼbá õnjí ʼî! Ní lôʼbã rúʼbạ́ bê má drí ậdị̂ ní drí trõlé má drị́gạ́ sĩ rî tãsĩ rî, má âyê nî té õzõ ní drí îjílí rî kâtí.
40018033	Gõʼdá ní ʼê tã ánî ãzí-ãzí drí ĩtí ãʼdô tãsĩ yã? Tí ní âʼdô ánî ãzí-ãzí rî ĩzã ndrẽʼá kpá õzõ má drí ánî ĩzã ndrẽrẽ rî kâtí!'
40018034	Gõʼdá kúmú ʼdĩ drí ʼbãzó ạ̃wạ̃ ró tã ʼdî tãsĩ. Drílâ lôsĩ ʼẽ ʼbá ʼdĩ jõzó ʼbãlé gạ̃nị́mạ̃ ʼá, tãlâ óõfẽ ró lâṇõ bê gólâ drí, té ậdị̂ íyíkâ gólâ drí trõlé rî, gólâ õlôgõ ró bê ndrĩ zãlô."
40018035	Gõʼdá Yésũ ngî bê íʼdígówá ʼdĩ ndẽlé rî, gólâ kĩ, "Õzõ nĩ ãâyê tã õnjí ãnî ãzí-ãzí kâ kô ãnî pị̃pị̂sị́lị́ ʼásĩ rî, ãnî ãlô-ãlô ndrĩ, ámâ átá ûrú ʼálâ rî âʼdô kpá ʼẽʼá ãnî ʼẽlé té õzõ ʼdĩî rî kâtí."
40019001	Gõʼdá Yésũ ndẽlé bê tã îmbâ íyíkâ tã õnjí âyê-âyê tãsĩ rî, drílĩyî ngãzó ʼbạ̃drị̃ Gãlĩláyã kâ âyélé lãjóʼbá íyíkâ bê. Drílĩyî nĩzó mbãlé ʼáʼá lé drị̃ áyágá Jõrõdénĩ kâ ãzâ lésĩ rî ʼá. Drílĩyî nĩzó zãâ áyágá Jõrõdénĩ kâ ʼdĩ ʼáʼá lé drị̃ lâ lésĩ. Gõʼdá drílĩyî mbãzó kpá gõlé ʼáʼá lé drị̃ ãzâ rî lésĩ cãlé ʼbạ̃drị̃ Yũdạ́yạ̃ kâ rî ʼá.
40019002	Gõʼdá gólĩyî câ bê ʼbạ̃drị̃ Yũdạ́yạ̃ kâ ʼdĩ ʼá tólâ rî, õjílã õʼbí dũû drí îtõzó ʼdẽlé gólĩyî vósĩ. Õjílã gólĩyî ngá lãzé bê rî ʼbá yî, Yésũ drí gólĩyî êdézó ndrĩ ngá lãzé ĩyíkâ ʼdĩ ʼbá yî ʼásĩ.
40019003	Nĩngá sĩ, Pạ̃rúsị̃ ãzâ ʼbá yî drí ânĩzó ĩyî Yésũ rî ûjũlị́, ngãtá gólâ âʼdô úlị́ ányâ âtáʼá yã rî. Drílĩyî tã îjízó gólâ tị́ kĩ nĩ rî, "Tã ʼbãʼbã Ôvârí drí fẽlé ãmâ drí ʼẽlé Músạ̃ sĩ rî vó ró rî, rĩʼá tãndí ró õjílã ãzâ drí õkó lâ rî îngázó, õzõ õkó rî ʼdĩ õʼê tã ányâ ãzâ trá rî yã?"
40019004	Gõʼdá Yésũ drí tã-drị̃ lôgõzó Pạ̃rúsị̃ ʼdĩ ʼbá yî drí kĩ nĩ rî, "Nĩ zị́ tã gólâ îgĩlí búkũ Ôvârí kâ ʼá rî kô kĩʼá nĩ rî, îtõ võ ãngó kâ ʼásĩ rî, Ôvârí ʼbã õjílã mvá bê rî, gólâ ʼbã ãgô yî trá õkó yí bê yã?
40019005	Tã ʼdî tãsĩ rî, Ôvârí âtâ tã trá kĩ nĩ rî, 'Ãgô âʼdô átá lâ rî âyéʼá ândré lâ bê âʼdózó õkó lâ bê ngá ãlô ró.
40019006	Gólĩyî rị̃ ʼdî âʼdó ngá ngĩíngî ʼî kô. Ĩtí rî, ãgô yî õkó bê gólĩyî rĩʼá ngá ãlô ʼî. ʼDõvó ngá gólâ Ôvârí drí êbẽlé trá ngá ãlô ró rî, õjílã ãzâ õcâ gólĩyî lãfálé kô.' " Tã Ómvó Ngá 2.24
40019007	Gõʼdá Pạ̃rúsị̃ ʼdĩ ʼbá yî drí Yésũ rî îjízó kpá óʼdí kĩ, "Ní kĩ nĩ rî, âʼdó kô tãndí ró ãmâ drí õkó îngázó rî, gõʼdá tãlâ ãʼdô ʼî Músạ̃ drí tã ʼbãzó ãmâ drí kĩ, õzõ mã õlẽ trá õkó îngálé rî, mã ĩîgĩ wárãgã õkó îngâ kâ fẽlé õkó rî ʼdĩ drí yã?"
40019008	Gõʼdá Yésũ drí tã-drị̃ lôgõzó gólĩyî drí kĩ, "Músạ̃ îgĩ tã ʼdî ãnî drí ĩtí ʼdĩ, tãlâ ãnî drị̃ rĩʼá âmbâ-âmbâ ró, tãlâ tã ãʼdô trá ãnî lãfálé ʼásĩ ãnî õkó yí bê rî nĩ îcá kô tã rî ʼdĩ êdélé. Gõʼdá tã ʼbãʼbã Ôvârí kâ âʼdó kô ĩtí îtõ võ ãngó kâ ʼásĩ. Sị́sị́ rî, Ôvârí ʼbãá tã ʼbãʼbã õkó îngâ kâ kô.
40019009	Má âtâ ãnî drí, âʼdó kô tãndí ró õjílã ãzâ drí õkó lâ rî îngázó cú ĩtí tã ífí ãzâ ãkó, õzõ õkó rî ʼdĩ õʼê tã õnjí ãzâ kô gõʼdá ãgô rî ʼdĩ drí nĩzó õkó ãzâ trõlé ậyị́zó ĩʼdí bê lâ rî, gólâ ʼê ʼdĩ tã õnjí ʼî Ôvârí rî lị̃fị́ drị̃ ʼá, âyê fí ãlô, õzõ õjílã rî ʼdĩ ũûsû õkó lâ trá ậyị́rị̃ ʼá ĩyî ãgô ãzâ bê rî ĩʼdî, gólâ õró gõ õkó lâ ʼdĩ îngálé."
40019010	Gõʼdá lãjóʼbá Yésũ kâ ʼdĩ ʼbá yî ârî ĩyî úlị́ Yésũ drí âtálé ʼdĩ bê rî, gõʼdá drílĩyî gõzó tã âtálé gólâ drí kĩ nĩ rî, "Õzõ tã ãgô yî lãfálé ʼá õkó bê rî ãâʼdô âmbâ-âmbâ ró ĩtí rî, rĩʼá tãndí ró ãgô drí rĩzó cú ĩtí õkó trõ ãkó."
40019011	Gõʼdá Yésũ drí tã-drị̃ lôgõzó drílĩyî kĩ nĩ rî, "Õjílã dũû îcá ĩyî kô tã ị̂sũ ãníkâ õkó tãsĩ ʼdî ʼẽlé. Âʼdô ʼbãʼá cé õjílã îcá ʼbá rĩlí õkó trõ ãkó rî ʼbá yî ĩʼdî.
40019012	Tã ʼdî tãsĩ rî, tã ífí bê rĩʼá ngĩíngî õjílã ãzâ ʼbá yî drí õkó trõzó kô ʼá lâ rî. Útị̂ õjílã ãzâ ʼbá yî trá ĩtí ʼbáṇá ró, gõʼdá õjílã ãzâ ʼbá yî õjílã ãzí lîsî gólĩyî nĩ, gõʼdá õjílã ãzâ ʼbá yî lẽé ĩyî õkó gĩlí kô, tãlâ gólĩyî fẽ ĩyî nyãányâ trá cé lôsĩ Ôvârí kâ ʼẽlé ĩʼdî. Õjílã gólâ îcá ʼbá trá tã rî ʼdĩ ʼẽlé rî, ʼdõvó gólâ õʼê."
40019013	Gõʼdá nĩngá sĩ, õjílã ãzâ ʼbá yî drí ʼdĩyímvá õnyíkõ âtrõzó âjílí Yésũ ngálâ, tãlâ Yésũ õʼbã ró drị́ bê gólĩyî drị̃ị̂ õrẽ fẽzó drílĩyî, gõʼdá kpá rãtáã ʼẽzó bê gólĩyî tãsĩ. Gõʼdá lãjóʼbá gólâkâ ʼdĩ ʼbá yî drí õjílã ʼdî ʼbá yî lôgázó dó ânĩlí ʼdĩyímvá ʼdĩ ʼbá yî bê Yésũ ngálâ.
40019014	Gõʼdá Yésũ drí ngãzó tã âtálé kĩ nĩ rî, "Nĩ âyê ʼdĩyímvá ʼdĩ ʼbá yî ãânĩ ró ĩyî má ngálâ, nĩ lôgâ gólĩyî kô, tãlâ õjílã rĩ ʼbá kũmũ Ôvârí kâ zẽlé rî ʼbá yî rĩʼá õjílã gólĩyî ĩyî nyãányâ lôgõ ʼbá õzõ ʼdĩyímvá õnyíkõ nõtí nõ ʼbá yí kâtí rî ĩʼdî."
40019015	Nĩngá sĩ rî, drílâ íyî drị́ ʼbãzó ʼdĩyímvá ʼdĩ ʼbá yî drị̃ị̂ sĩ ãlô-ãlô, gõʼdá drílâ õrẽ fẽzó drílĩyî. Gõʼdá drílĩyî ngãzó nĩlí võ ʼdî âyélé lãjóʼbá ʼdĩ ʼbá yí bê.
40019016	Gõʼdá nĩngá sĩ rî, ágámvá ãzâ ngá-tị̂ ãmbá bê rî drí ânĩzó tã îjílí Yésũ tị́ kĩ nĩ rî, "Tã îmbá ʼbá, õzõ má õlẽ lédrẽ-lédrẽ ạ̃dũkũ ãkó rî ûsúlị́ rî, má âʼdô tã tãndí ángô rî ʼẽʼá ĩʼdî sũlị́ Ôvârí rî lị̃fị́ drị̃ ʼá ûsúzó lâ yã?"
40019017	Gõʼdá Yésũ drí tã-drị̃ lôgõzó drílâ kĩ, "Tãlâ ãʼdô ʼî ní drí ámâ îjízó tã gólâ âʼdó ʼbá tãndí ró rî tãsĩ yã? Ôvârí cé ĩʼdî rĩʼá tãndí ró. Õzõ ní õlẽ trá lédrẽ-lédrẽ ạ̃dũkũ ãkó rî ûsúlị́ rî, ní ị̂njị̃ tã ʼbãʼbã Ôvârí kâ rî ĩʼdî ndrĩ."
40019018	Ĩtí rî, ágámvá ʼdĩ drí Yésũ rî îjízó kĩ, "Má âʼdô tã ʼbãʼbã ángô rî ʼẽʼá ĩʼdî yã?" Ĩtí rî, Yésũ drí gõzó tã-drị̃ lôgõlé drílâ kĩ, "Ní fû õjílã ãzí kô. Ní ʼbã õkó gólâ âʼdó ʼbá kô ánî õkó ró rî kô ní ũgúlị́ ậyị́zó ĩʼdí bê lâ. Ní ûgũ ngá kô. Ní âdô õnjõ kô õjílã ãzí rú.
40019019	Ní ârî ánî átá yî tị̂-võ ánî ândré bê, tãlâ ní ị̂njị̃ ró gólĩyî bê. Ní lẽ õjílã ãzí õzõ ní drí ánî nyãányâ lẽrẽ kâtí."
40019020	Nĩngá sĩ, ágámvá ʼdĩ drí tã-drị̃ lôgõzó Yésũ drí kĩ, "Tã ʼbãʼbã ʼdî ʼbá yî, má ʼê trá ndrĩ. Gõʼdá tã ãzâ kpá bê drẽ zãâ má drí ʼẽlé yã?"
40019021	Gõʼdá Yésũ drí tã-drị̃ lôgõzó drílâ kĩ, "Õzõ ní õlẽ trá âʼdólé tã mbị̂ ʼẽ ʼbá ró Ôvârí rî lị̃fị́ drị̃ ʼá rî, ní gõ nĩlí ngá-tị̂ ãmbá áníkâ ʼdĩ ʼbá yî lậzị́lị́ gĩlí ndrĩ vólé, ní fẽ ró ậdị̂ lâ õjílã gólĩyî ĩzã bê rî ʼbá yî drí, gõʼdá ní gõ ró bê ânĩlí ʼdẽlé ámâ vó bẽlé tã ârí ʼbá ámákâ ró. Õzõ ní õʼê tã ʼdî trá ĩtí rî, ní âʼdô ʼbãʼá ngá-tị̂ tãndí bê dũû ûrú ʼálâ."
40019022	Gõʼdá ágámvá ʼdĩ ârílí bê úlị́ Yésũ drí âtálé ĩtí ʼdĩ rî, kôrô rúʼbạ́ lâ drí âdãzó. Gõʼdá drílâ âʼdózó tã ị̂sũ ró rõô, tãlâ gólâ lẽé kô ngá íyíkâ ãmbá ʼdĩ ʼbá yî lậzị́lị́ gĩlí vólé. Gõʼdá drílâ ngãzó nĩlí vólé.
40019023	Nĩngá sĩ, Yésũ drí gõzó tã âtálé tã ârí ʼbá íyíkâ rî ʼbá yî drí kĩ, "Má âtâ ãnî drí tã pạ̃tị́ị̃ ró, rĩʼá âmbâ-âmbâ ró õjílã gólĩyî ngá-tị̂ ãmbá bê rî ʼbá yî drí âʼdózó õjílã Ôvârí kâ ró gólĩyî drí îcázó rĩlí kũmũ gólâkâ zẽlé tã gólâkâ rî ʼẽlé.
40019024	Âʼdô ʼbãʼá âmbâ-âmbâ ró gólĩyî drí lậvũlị́ gạ̃rạ̃ tã âmbâ-âmbâ ĩnjígó drí ʼẽʼá ûsúlâ ûjũrị̃ fĩlí kôrô lị́bị̃rạ̃ ʼbú ʼásĩ rî drị̃ị̂ sĩ."
40019025	Gõʼdá tã ârí ʼbá Yésũ kâ ʼdĩ ʼbá yî ârî ĩyî úlị́ gólâ drí âtálé ʼdĩ bê rî, tị̂ lâ yî drí ậʼdị́zó rõô úlị́ ʼdĩ ʼbá yî drí sĩ. Gõʼdá drílĩyî Yésũ rî îjízó kĩ, "Õzõ ãʼdô trá ĩtí rî, õjílã gólĩyî Ôvârí drí ʼẽʼá pãlâ rî âʼdô ʼbãʼá ĩyíkâ õjílã ángô rî ʼbá yî ĩʼdî yã?"
40019026	Yésũ drí lị̃fị́ jãzó võ ndrẽlé gólĩyî ngálâ ró, gõʼdá drílâ gõzó tã âtálé kĩ, "Ngá gólĩyî õjílã mvá drí îcálé kô ʼẽlâ rî, Ôvârí îcâ trá ʼẽlâ ndrĩ."
40019027	Nĩngá sĩ rî, Pétẽrõ drí ngãzó tã âtálé Yésũ drí kĩ nĩ rî, "Ní ndrê drẽ, ãmâ lãjóʼbá áníkâ rî ʼbá yî, mã âyê ngá ãmâ nyãányâ kâ rî ʼbá yî trá ndrĩ ânĩzó ʼdẽlé ní vósĩ tã ârí ʼbá áníkâ ró. Ĩtí rî, tã tãndí gólâ ãmâ drí ʼẽʼá ûsúlâ Ôvârí drị́gạ́ sĩ ị̃zạ́tú rî íyíkâ ãʼdô ʼî yã?"
40019028	Gõʼdá Yésũ drí tã-drị̃ lôgõzó lãjóʼbá íyíkâ ʼdĩ ʼbá yî drí kĩ, "Má âtâ ãnî drí tã pạ̃tị́ị̃ ró, mâ gólâ Ôvârí drí âjólé trá ûrú lésĩ nô, kậyị̂ gólâ má drí ʼẽzó ngá ndrĩ ʼbãlé óʼdí ị̃zạ́tú rî sĩ rî, má âʼdô ʼẽʼá rĩlí kị́tị̃ ámákâ drị̃ị̂ kúmú ạ́ngị́ ró drị́-ãcê bê. Gõʼdá ãnî lãjóʼbá ámákâ mûdrị́-drị̃-lâ-gâ-rị̃ rî ʼbá yî âʼdô ʼẽʼá rĩlí má bê kị́tị̃ mûdrị́-drị̃-lâ-gâ-rị̃ rî ʼbá yî drị̃ị̂ kúmú ró tã-vó õrĩ õjílã Ĩsĩrãʼélẽ kâ rî kâ mûdrị́-drị̃-lâ-gâ-rị̃ rî ʼbá yí kâ kĩlí.
40019029	Gõʼdá õjílã ndrĩ gólĩyî ʼbã ĩyíkâ âyé ʼbá, átá lâ yî, ândrê lâ yî, mvá lâ yî, ậdrúpị̃ lâ yî, îzó lâ yî, ngãtá ạ́mvú yí bê âyé ʼbá ʼdẽzó má vósĩ tã ârí ʼbá ámákâ ró rî, ngá gólĩyî drí ʼẽʼá ûsúlâ ámâ átá Ôvârí drị́gạ́ sĩ ị̃zạ́tú rî âʼdô ʼẽʼá lậvũlị́ gạ̃rạ̃ ândâlâ kámá-ãlô ngá gólĩyî drí âyélé rî drị̃ị̂ sĩ. Gõʼdá gólĩyî âʼdô kpá lédrẽ-lédrẽ ạ̃dũkũ ãkó rî ûsúʼá.
40019030	Gõʼdá ĩtí rî, õjílã dũû tíbê ngbãângbânõ ndrẽlé ĩyî õjílã ãmbâ-ãmbâ ró rî ʼbá yî, ị̃zạ́tú rî, gólĩyî âʼdô âʼdóʼá õjílã tãkó ró Ôvârí rî lị̃fị́ drị̃ ʼá, gólĩyî âʼdô gõʼá vólé ʼálâ. Gõʼdá õjílã gólĩyî dũû gólĩyî ngbãângbânõ rĩʼá ndrẽlâ ĩyî õjílã tãkó ró rî ʼbá yî, ị̃zạ́tú rî, gólĩyî âʼdô âʼdóʼá õjílã ãmbâ-ãmbâ ró Ôvârí rî lị̃fị́ drị̃ ʼá, gólĩyî âʼdô ʼbãʼá sị́sị́ ʼálâ."
40020001	Gõʼdá nĩngá sĩ rî, Yésũ drí îtõzó tã îmbálé úlị́ mãnĩgõ sĩ tã ârí ʼbá íyíkâ rî ʼbá yî drí lạ́tị̂ gólâ Ôvârí drí ʼẽzó drị́-ʼâ fẽlé õjílã íyíkâ drí ị̃zạ́tú rî tãsĩ. Gólâ kĩ, "Lạ́tị̂ gólâ Ôvârí drí ʼẽzó drị́-ʼâ fẽlé õjílã íyíkâ drí rî rĩʼá nyé õzõ ãgô ãzâ ạ́mvú lị́pị̂ ró rî kâtí. Kậyị̂ ãzâ sĩ, ãkpã cị̃ị́nó, gólâ drí ngãzó nĩlí võ ngá lậzị̂ kâ gĩlí rî ʼálâ, nĩʼá õjílã lôndãlé ãânĩ ró ĩyî lôsĩ ʼẽlé ạ́mvú íyíkâ ʼdĩ ʼá ậdị̂ sĩ.
40020002	Gõʼdá ạ́mvú lị́pị̂ ûsû õjílã bê lôsĩ ʼẽlé ạ́mvú íyíkâ ʼdĩ ʼá rî, gólâ drí tã ị̂ʼbị̃zó gólĩyí bê ậdị̂ tãndí kậyị̂ ãlô kâ fẽlé drílĩyî ndrĩ îcâ-îcâ ró. Gõʼdá drílĩyî tã-drị̃ lâ lẽzó. Nĩngá sĩ rî, ạ́mvú lị́pị̂ drí gólĩyî jõzó nĩʼá lôsĩ ʼẽlé ạ́mvú íyíkâ ʼdĩ ʼálâ.
40020003	"Nĩngá sĩ, ị̃tú-pá njị̂-drị̃-lâ-sû cị̃ị́nó ʼdĩ kâ rî sĩ, ạ́mvú lị́pị̂ ʼdĩ drí nĩzó gõlé kpá óʼdí võ ngá lậzị̂ kâ gĩlí ʼdĩ ʼálâ. Gõʼdá drílâ nĩzó õjílã ãzâ ʼbá yî ûsúlị́, rĩʼá ĩyî âdréʼá tólâ tãkó ĩtí.
40020004	Gõʼdá drílâ tã âtázó drílĩyî kĩ nĩ rî, 'Nĩ nĩ kpá nĩʼá lôsĩ ʼẽlé má drí ạ́mvú ʼálâ, má âʼdô ậdị̂ mbị̂ lôsĩ ãnî drí ʼẽlé má drí kậyị̂ ãndrõ nô kâ sĩ rî fẽʼá ãnî drí.' Gõʼdá drílĩyî ngãzó nĩlí lôsĩ ʼẽlé.
40020005	"Gõʼdá ị̃tú-pá câ bê mûdrị́-drị̃-lâ-gâ-rị̃ ị̃tú-ạ̃yị́ sĩ rî gõʼdá kpá ị̃tú-pá nâ lạ̃njạ́túlị́ bê rî, ạ́mvú lị́pị̂ ʼdĩ drí kpá tã ãlô-ãlô ʼdĩ ʼẽzó. Drílâ nĩzó kpá óʼdí võ ngá lậzị̂ kâ gĩlí rî ʼálâ, nĩʼá õjílã lôndãlé ânĩʼá lôsĩ ʼẽlé ạ́mvú íyíkâ ʼdĩ ʼá.
40020006	Gõʼdá câ bê lạ̃njạ́túlị́ bê ị̃tú drí ʼbãrẽ ʼẽʼá nĩʼá fĩlí rî ʼá rî, ạ́mvú lị́pị̂ ʼdĩ drí nĩzó gõlé kpá óʼdí võ ngá lậzị̂ kâ gĩlí rî ʼálâ. Drílâ nĩzó õjílã ãzâ ʼbá yî ûsúlị́ rĩʼá âdréʼá ĩyî tãkó tólâ võ ngá lậzị̂ kâ ʼdĩ ʼá. Gõʼdá drílâ tã îjízó gólĩyî tị́ kĩ, 'Nĩ rî âdrélé nõngá ị̃tú kạ̃ạ́lũ tãkó lôsĩ ʼẽ ãkó ãʼdô tãsĩ yã?'
40020007	Gõʼdá drílĩyî tã-drị̃ lôgõzó kĩ nĩ rî, 'Õjílã ãzãkã yû lôsĩ fẽ ʼbá ãmâ drí ʼẽlé.' Gõʼdá ạ́mvú lị́pị̂ drí gõzó tã âtálé drílĩyî kĩ nĩ rî, 'ʼDõvó nĩ nĩ kpá lôsĩ ʼẽlé má drí ạ́mvú ʼálâ.' Gõʼdá drílĩyî nĩzó kpá lôsĩ ʼẽlé.
40020008	"Gõʼdá câ bê võ drí ʼẽrẽ ậnị́lị́ rî ʼá rî, ạ́mvú lị́pị̂ drí tã âtázó drị̃-ʼbá íyíkâ lôsĩ kâ drí kĩ, 'Ní ậzị̂ lôsĩ ʼẽ ʼbá ʼdĩ ʼbá yî, ní fẽ ró ậdị̂ gólĩyî drí. Ní îtõ ậdị̂ fẽlé õjílã gólĩyî lôsĩ îtõ ʼbá ʼẽlé lạ̃njạ́túlị́ bê rî ʼbá yî rú sĩ, cãlé gólĩyî lôsĩ îtõ ʼbá ʼẽlé ãkpã cị̃ị́nó rî ʼbá yî rú.'
40020009	Gõʼdá õjílã gólĩyî lôsĩ îtõ ʼbá ʼẽlé lạ̃njạ́túlị́ ʼásĩ rî ʼbá yî ânĩ ĩyî bê ậdị̂ ĩyíkâ trõlé rî, drị̃-ʼbá lôsĩ kâ fẽ gólĩyî drí ậdị̂ lôsĩ kậyị̂ ãlô kâ rî kâ ĩʼdî. Kpá ĩtí, õjílã gólĩyî ndrĩ ạ́mvú lị́pị̂ drí ậzị́lị́ ânĩʼá lôsĩ ʼẽlé rî ʼbá yî, drị̃-ʼbá lôsĩ kâ fẽ kpá ậdị̂ lôsĩ kậyị̂ ãlô kâ rî kâ ĩʼdî gólĩyî drí ndrĩ.
40020010	Gõʼdá õjílã gólĩyî lôsĩ îtõ ʼbá ʼẽlé ãkpã cị̃ị́nó rî lésĩ rî ʼbá yî ânĩ ĩyî bê ậdị̂ ĩyíkâ trõlé rî, gólĩyî ị̂sũ tã trá kĩ nĩ rî, áãʼdô ậdị̂ fẽʼá ĩyî drí lậvũlị́ gạ̃rạ̃ ậdị̂ fẽlé õjílã gólĩyî lôsĩ îtõ ʼbá ʼẽlé lạ̃njạ́túlị́ bê rî ʼbá yî drí rî drị̃ị̂ sĩ. Gõʼdá ófẽ kpá ậdị̂ lôsĩ kậyị̂ ãlô kâ rî kâ ĩʼdî gólĩyî drí.
40020011	"Gõʼdá gólĩyî trõ ậdị̂ ĩyíkâ bê rî, drílĩyî îtõzó rĩʼá lôzólé úlị́ ngũrũ-ngũrũ bê ạ́mvú lị́pị̂ ʼdĩ rú.
40020012	Gõʼdá drílĩyî ngãzó tã âtálé ạ́mvú lị́pị̂ drí kĩ, 'Õjílã gólĩyî lôsĩ îtõ ʼbá ʼẽlé lạ̃njạ́túlị́ ʼásĩ rî ʼbá yî ʼê ĩyî lôsĩ cé dã ĩtí. Gõʼdá ãmâ rî gógó ãmákâ lôsĩ ʼẽ ʼbá ị̃tú kạ̃ạ́lũ ị̃tú ãmé drị̃ị̂ sĩ nô rî ʼbá yî, áâʼdô ậdị̂ fẽʼá ãmâ drí îcâ-îcâ ró õjílã gólĩyî lôsĩ îtõ ʼbá ʼẽlé vólé lésĩ rî ʼbá yí bê ángô tí ró yã?'
40020013	Gõʼdá ạ́mvú lị́pị̂ drí gõzó tã âtálé lôsĩ ʼẽ ʼbá ãlô gólĩyî lãfálé ʼásĩ rî drí kĩ, 'Ámâ rû-lẽ-ãzíyã, nĩ lẽ tã-drị̃ trá ậdị̂ kậyị̂ ãlô kâ ʼẽʼá fẽlâ ãnî drí rî tãsĩ. Má âdó ãnî kô.
40020014	Nĩ trõ ậdị̂ ãníkâ, nĩ nĩ gõlé ãnî drí ʼbã ʼásĩ. Má lẽ kpá ậdị̂ fẽlé îcâ-îcâ ró õjílã gólĩyî lôsĩ îtõ ʼbá vólé lésĩ rî ʼbá yî drí õzõ má drí fẽlé ãnî drí ʼdĩ kâtí.
40020015	Ní ị̂sũ áníkâ bê-rî, âʼdó kô rĩʼá mbị̂ má drí tã gólâ má drí lẽlé ʼẽlé rî ʼẽzó ậdị̂ ámákâ sĩ õzõ má drí lẽlé rî kâtí yã? Gõʼdá tãlâ ãʼdô ʼî ãnî drí âʼdózó ạ̃wạ̃ ró má bê yã? Ãnî rĩʼá ạ̃wạ̃ ró má bê tãlâ tã gólâ má drí ʼẽlé tãndí ró õjílã pãlé rî tãsĩ yã? Má âʼdô îcáʼá tã gólâ má drí lẽlé ʼẽlé rî ʼẽlé õzõ má drí lẽlé rî kâtí ậdị̂ ámákâ sĩ.' "
40020016	Gõʼdá Yésũ ndẽlé bê úlị́ mãnĩgõ lạ́tị̂ gólâ Ôvârí drí ʼẽzó drị́-ʼâ fẽlé õjílã íyíkâ drí rî tãsĩ rî, drílâ gõzó tã âtálé kĩ nĩ rî, "Õjílã dũû tíbê ngbãângbânõ ndrẽlé ĩyî õjílã ãmbâ-ãmbâ ró rî ʼbá yî âʼdô ĩyî âʼdóʼá ị̃zạ́tú õjílã tãkó ró Ôvârí rî lị̃fị́ drị̃ ʼá, gólĩyî âʼdô gõʼá vólé ʼálâ. Gõʼdá õjílã dũû gólĩyî ngbãângbânõ rĩʼá ndrẽlâ ĩyî õjílã tãkó ró rî ʼbá yî, ị̃zạ́tú rî, gólĩyî âʼdô âʼdóʼá õjílã ãmbâ-ãmbâ ró Ôvârí rî lị̃fị́ drị̃ ʼá, gólĩyî âʼdô ʼbãʼá sị́sị́ ʼálâ."
40020017	Gõʼdá nĩngá sĩ, Yésũ yî drí ngãzó nĩlí Yẽrõsãlémã ʼálâ tã ârí ʼbá íyíkâ rî ʼbá yí bê. Gõʼdá gólĩyî õtírĩ rĩî nĩlí lạ́tị̂ ʼásĩ rî, drílâ ngãzó lãjóʼbá íyíkâ mûdrị́-drị̃-lâ-gâ-rị̃ rî ʼbá yî drị̃lị́ gbíyá lạ́tị̂ gãrã drị̃ ʼá tã ârí ʼbá ʼdĩ ʼbá yî lãfálé sĩ, tãlâ yĩ ãʼdô ró bê cé ĩyî drị̃ị̂ sĩ. Gõʼdá Yésũ drí tã gólĩyî ʼẽ ʼbá rû ʼẽlé yí drí Yẽrõsãlémã ʼálâ rî tã lâ âtázó gólĩyî drí.
40020018	Gólâ kĩ, "Nĩ ârî drẽ, ãmâ trá ʼẽʼá nĩlí Yẽrõsãlémã ʼálâ nõ. Mâ gólâ âjólé ûrú lésĩ nô, áâʼdô ʼẽʼá ámâ drị́-bã fẽlé drị̃-ʼbá ạ́ngị́ Yúdạ̃ yí kâ rî ʼbá yî drị́gạ́ gõʼdá kpá lãʼbí îmbá ʼbá rî ʼbá yí bê. Gólĩyî âʼdô ʼẽʼá tã-vó ámákâ kĩlí ányâ ró, tãlâ úfû ró mâ bê.
40020019	Gõʼdá gólĩyî âʼdô ĩyî ámâ drị́-bã fẽʼá õjílã ãtrâ Rómã kâ rî ʼbá yî drị́gạ́. Ĩtí rî, gólĩyî âʼdô ámâ lârâkô lôʼéʼá. Gólĩyî âʼdô ámâ cãʼá ônjóróʼbí sĩ, gõʼdá gólĩyî âʼdô ámâ îpáʼá fê lậlị̂-lậlị̂ drị̃ị̂ má drí drãzó. Gõʼdá kậyị̂ nâ sĩ, má âʼdô lîdríʼá kpá óʼdí õdrã ʼásĩ." Gõʼdá Yésũ âtâ úlị́ ʼdĩ ʼbá yî bê lãjóʼbá íyíkâ ʼdĩ ʼbá yî drí rî, drílĩyî ngãzó gõlé tã ârí ʼbá íyíkâ ʼdĩ ʼbá yî lãfálé.
40020020	Gõʼdá nĩngá sĩ rî, Zẽbẽdáyõ rî õkó drí ngãzó mvá lâ yî rị̃ Yãkóbã yî Yõwánĩ bê drị̃lị́ âfõzó gólĩyí bê lãjóʼbá ʼdĩ ʼbá yî lãfálé sĩ. Drílĩyî nĩzó cãlé Yésũ lạ̃gạ́tị́. Gõʼdá câ ĩyî bê Yésũ lạ̃gạ́tị́ rî, õkó rî gógó drí ngãzó ʼãʼî tị̃lị́ vũdrị́ Yésũ ândrá tã ị̂njị̃ sĩ. Gõʼdá drílâ tã îjízó Yésũ tị́ íyî mvá ʼdĩ ʼbá yî tãsĩ.
40020021	Gõʼdá Yésũ ârî úlị́ gólâkâ ʼdĩ bê rî, drílâ tã îjízó õkó ʼdĩ tị́ kĩ nĩ rî, "Ní lẽ má õʼê ãʼdô ĩʼdî ní drí yã?" Gõʼdá õkó ʼdĩ drí ngãzó tã âtálé Yésũ drí rúʼbạ́ lôʼbã-lôʼbã sĩ kĩ nĩ rî, "Ị̃zạ́tú kậyị̂ gólâ ní drí ʼẽzó rĩlí kúmú ạ́ngị́ ró ãngó nõ drị̃lị́ rî tú rî, ní ʼbã ámâ mvá nõ ʼbá yî rĩlí ní bê, ãlô rî õrî íyíkâ ánî drị́-ágó drị̃ lésĩ ró gõʼdá ãzâ rî õrî íyíkâ ánî drị́-lị̃jị́ drị̃ lésĩ rî ʼá."
40020022	Gõʼdá Yésũ drí tã âtázó Yãkóbã yî drí Yõwánĩ bê kĩ, "Tã gólâ ãnî drí tã lâ îjílí má tị́ sĩ ʼdî rî, nĩ nị̃ị́ tã ífí lâ kô. Nĩ âʼdô îcáʼá cú ngá mvũlị́ ĩgã mvá lâṇõ kâ gólâ má drí ʼẽzó ngá mvũlị́ ʼá lâ sĩ rî ʼásĩ má bê yã?" Gõʼdá drílĩyî tã-drị̃ lôgõzó Yésũ drí kĩ nĩ rî, "Ãwô, ãmâ rĩʼá njãâ ngá mvũlị́ ĩgã mvá lâṇõ kâ ʼdĩ ʼásĩ."
40020023	Gõʼdá Yésũ drí tã-drị̃ lôgõzó drílĩyî kĩ nĩ rî, "Nĩ âʼdô ngá mvũʼá trá cú ĩgã mvá lâṇõ kâ ʼdĩ ʼásĩ. Gõʼdá mâ rĩʼá drị́-ãcê ãkó õjílã gólĩyî ʼẽ ʼbá rĩlí ámâ gãrã drị̃ ʼá rî ʼbá yî njĩzó. Ámâ átá êdê võ ʼdî ʼbá yî trá õjílã gólĩyî gólâ drí ʼẽʼá njĩlâ nĩ rĩlí ʼá lâ rî ʼbá yî drí."
40020024	Gõʼdá lãjóʼbá ạ̃mbúkũ Yésũ kâ mûdrị́ ʼdĩ ʼbá yî ârî ĩyî tã Yãkóbã yî Yõwánĩ bê ândré lâ yî drí îjílí Yésũ tị́ gólĩyî tãsĩ ʼdî tã lâ bê rî, drílĩyî âʼdózó ạ̃wạ̃ ró Yãkóbã yî rú Yõwánĩ bê.
40020025	Tã ʼdî tãsĩ rî, Yésũ drí lãjóʼbá íyíkâ ʼdĩ ʼbá yî ậzị́zó ndrĩ ânĩlí yí lạ̃gạ́tị́. Gõʼdá drílâ tã âtázó gólĩyî drí kĩ, "Mĩ nị̃ trá kĩ nĩ rî, kúmú ʼbạ̃súrú kâ rî ʼbá yî rî rĩlí ʼbạ̃súrú íyíkâ rî ʼbá yî drị̃lị́ mbârâkã sĩ.
40020026	Gõʼdá ãnî lãjóʼbá ámákâ rî ʼbá yî lãfálé ʼá rî, nĩ ʼé ĩtí kô. Gólâ tíbê lẽ ʼbá âʼdólé ãmbá ró ãnî lãfálé ʼásĩ Ôvârí rî lị̃fị́ drị̃ ʼá rî, gólâ ị̃ị̂ʼbũ rû íyî ãzí-ãzí yî drí ndrĩ.
40020027	Õjílã ãnî lãfálé sĩ gólâ tíbê lẽ ʼbá âʼdólé ãmbá ró sị́sị́ íyî ãzí-ãzí yî drị̃ị̂ sĩ Ôvârí rî lị̃fị́ drị̃ ʼá rî, gólâ ãâʼdô rạ̃gị́ị̃ ró rû ị̂ʼbũlị́ ãzí-ãzí lâ yî drí ndrĩ.
40020028	Tã ʼdî tãsĩ rî, mâ rî gógó âjólé ûrú lésĩ nô, má ânĩí kô ãâʼdô ró bê rû ị̂ʼbũzó má drí. Má ânĩ rû ị̂ʼbũlị́ ãzí-ãzí yî drí gõʼdá kpá ámâ nyãányâ fẽlé drãlé õjílã dũû tãsĩ, tãlâ má înjî ró gólĩyî bê tã õnjí ĩyíkâ ʼásĩ."
40020029	Gõʼdá nĩngá sĩ rî, Yésũ yî drí ngãzó nĩlí zãâ ậcị́ ĩyíkâ ʼá lãjóʼbá íyíkâ rî bê, nĩʼá Yẽrõsãlémã ʼálâ. Gõʼdá drílĩyî ânĩzó âcálé jạ̃rị́bạ̃ gólâ zị̃lị́ Yérĩkõ rî ʼá. Gõʼdá gólĩyî õtírĩ jạ̃rị́bạ̃ ʼdî âyé rî, õjílã õʼbí dũû drí ngãzó ʼdẽlé gólĩyî vósĩ.
40020030	Gõʼdá tólâ rî, Yésũ yî õtírĩ ʼbãâ lậvũʼá lạ́tị̂ ʼásĩ rî, ãgô lị̃fị́ ãkó lé ʼbá ró ãzâ ʼbá yî bê rĩʼá rị̃ lạ́tị̂ gãrã drị̃ ʼá. Gõʼdá gólĩyî ârî ĩyî tã bê kĩʼá nĩ rî, ʼdĩî ãʼdô Yésũ ĩʼdî rĩʼá lậvũʼá rî, drílĩyî ngãzó trẽlé lạ̃zị́ bê kĩ nĩ rî, "Yésũ, ní ʼbã ãmâ ĩzã õgâ ní drị̃ị̂, nî ĩʼdî tíbê Ôvârí drí tã lâ âtálé kĩʼá nĩ rî, âʼdô ânĩʼá ãmâ pãlé nõ, ní pâ ãmâ."
40020031	Nĩngá sĩ, õʼbí ʼdĩ ʼbá yî ârî ĩyî bê ôtrê-ôtrê lị̃fị́ ãkó lé ʼbá ʼdĩ ʼbá yí kâ rî, drílĩyî tã lôgõzó gólĩyî drị̃ị̂ mbârâkã sĩ kĩ, "Nĩ ôtrê kô, nĩ rî tị́tị́." Gõʼdá gbõ lé ĩtí rî, lị̃fị́ ãkó lé ʼbá ʼdĩ ʼbá yî drí ngãzó rĩʼá ôtrélé lậvũlị́ gạ̃rạ̃ sị́sị́ rî drị̃ị̂ sĩ kĩ nĩ rî, "Nî ĩʼdî tíbê Ôvârí drí tã lâ âtálé kĩʼá nĩ rî, âʼdô ânĩʼá ãmâ pãlé nõ, ní ndrê ãmâ ĩzã! Ánî ʼâ ạ̃ậʼdị̂ ãmâ rú! Ní pâ ãmâ!"
40020032	Gõʼdá Yésũ drí âdrézó lị̃fị́ ãkó lé ʼbá ʼdĩ ʼbá yî ậzị́lị́ ânĩlí yí ngálâ. Gõʼdá gólĩyî âcâ bê Yésũ lạ̃gạ́tị́ rî, Yésũ drí tã îjízó gólĩyî tị́ kĩ nĩ rî, "Nĩ lẽ má drí ãʼdô ʼẽlé ãnî drí yã?"
40020033	Gõʼdá drílĩyî tã-drị̃ lôgõzó Yésũ drí kĩ nĩ rî, "Kúmú, ní njị̃ ãmâ lị̃fị́, tãlâ mã ndrê ró võ bê!"
40020034	Ĩtí rî, gólĩyî ĩzã drí gãzó Yésũ rú. Gõʼdá Yésũ drí gólĩyî lị̃fị́ dõzó. Gõʼdá gólâ dõlé bê gólĩyî lị̃fị́ rî, kôrô gólĩyî lị̃fị́ drí rû njị̃zó võ ndrẽlé dódó. Nĩngá sĩ rî, drílĩyî ngãzó ʼdẽlé Yésũ vósĩ.
40021001	Gõʼdá nĩngá sĩ, Yésũ yî nĩ ĩyî bê tã ârí ʼbá íyíkâ ʼdĩ ʼbá yí bê ãnyî ʼẽʼá cãlé Yẽrõsãlémã rú rî, drílĩyî cãzó ʼbạ̃drị̃ mvá zị̃lị́ Bẽtẽfágẽ rî ʼálâ únị́ gólâ fê dõ kâ zị̃lị́ õlívĩ rî bê yí drị̃ị̂ rî lạ̃gạ́tị́. Gõʼdá nĩngá sĩ rî, Yésũ drí tã ârí ʼbá íyíkâ rị̃ rî ʼbá yî ậzị́zó jõlé nĩlí sị́sị́ ʼálâ.
40021002	Gõʼdá Yésũ drí tã âtázó drílĩyî kĩ, "Nĩ nĩ fĩlí ʼbạ̃drị̃ mvá Bẽtẽfágẽ ãmâ ágá ʼálâ nã ʼá. Õzõ nĩ õcâ trá tólâ rî, nĩ âʼdô dõngí ândrê ûsúʼá mvá lâ bê ólôʼĩ trá. Ĩtí rî, nĩ âtĩ gólĩyî âjílí má drí nõlé.
40021003	Gõʼdá õzõ õjílã ãzâ ĩîjî ãnî trá kĩʼá nĩ rî, nĩ rî dõngí ʼdĩ ʼbá yî âtĩlí ãʼdô tãsĩ yã rî, nĩ âtâ kĩ nĩ rî, 'Kúmú ãmákâ lẽ nĩ, gólâ âʼdô lôgõʼá lâ ʼwãâ vólé.' "
40021004	Yésũ âtâ tã tã ârí ʼbá gólâkâ ʼdĩ ʼbá yî drí ĩtí ʼdĩ, tãlâ úlị́ gólâ tã ậngũ ʼbá Zẽkãríyã drí âtálé trá ạ̃kû ró nã rî âʼdô rû ʼẽʼá té õzõ drílâ ậngũlị́ trá rî kâtí kĩʼá nĩ rî,
40021005	"Nĩ âtâ tã õjílã Yẽrõsãlémã kâ drí kĩ, 'Nĩ ndrê drẽ, kúmú ãníkâ rĩʼá ânĩʼá ãnî ngálâ. Gólâ lôgõ íyî nyãányâ trá vũdrị́, gólâ mbã trá dõngí drị̃ị̂, gólâ rĩʼá ânĩʼá dõngí mvá drị̃ị̂.' " Zẽkãríyã 9.9
40021006	Ĩtí rî, tã ârí ʼbá rị̃ ʼdî ʼbá yî drí nĩzó tã ʼdî ʼẽlé té õzõ Yésũ drí âtálé ʼdĩ kâtí.
40021007	Gólĩyî drí dõngí ândrê ʼdĩ âtrõzó mvá lâ bê âjílí Yésũ drí. Gõʼdá drílĩyî ítá ĩyíkâ âtrõzó, ânĩʼá ʼbãlâ dõngí ʼdĩ ʼbá yî drị̃ị̂. Gõʼdá Yésũ drí mbãzó rĩlí dõngí mvá ʼdĩ drị̃ị̂, tãlâ yí nĩ ró bê fĩlí drị̃ lâ Yẽrõsãlémã ʼálâ.
40021008	Nĩngá sĩ rî, õʼbí dũû drí ítá ĩyíkâ âtrõzó ʼbẽlé vũdrị́ lạ́tị̂ drị̃ị̂ sĩ. Gõʼdá õjílã ãzâ ʼbá yî gólĩyî lãfálé sĩ rî ôṇõ ĩyíkâ mbị́rạ́ bị́ ĩʼdî lôʼbélé vũdrị́ lạ́tị̂ drị̃ị̂ sĩ, tãlâ Yésũ õnĩ ró dõngí ʼdĩ bê drị̃ lâ ʼásĩ. Gólĩyî ʼê tã ʼdî ĩtí ʼdĩ Yésũ rî ị̂njị̃zó.
40021009	Gólĩyî õtírĩ ʼbãâ rĩʼá nĩʼá rî, õjílã õʼbí gólĩyî rĩ ʼbá nĩlí Yésũ yí bê ʼdĩ ʼbá yî, gólĩyî ʼdẽ ʼbá sị́sị́ rî ʼbá yî gõʼdá gólĩyî ʼdẽ ʼbá vólé lésĩ rî ʼbá yí bê, drílĩyî ngãzó rĩʼá Yésũ rî lûyị́lị́ kĩ nĩ rî, "Mã lûyị̂ nî kúmú gólâ ʼbãlé trá ʼdíyî pã ʼbá ró rî. Ôvârí õfẽ õrẽ ní drí, nî tíbê ânĩ ʼbá mbârâkã gólâkâ bê rî. Ôvârí ʼbũû ʼálâ rî, rú lâ ãʼdô lûyị́lị́ lûyị̂ rõô."
40021010	Gõʼdá Yésũ yî câ bê Yẽrõsãlémã ʼálâ rî, õjílã ndrĩ jạ̃rị́bạ̃ Yẽrõsãlémã kâ ʼá ʼdĩ ʼbá yî drí âʼdózó lârõ-lârõ ró. Gõʼdá drílĩyî tã îjízó ĩyî võ ʼásĩ kĩ nĩ rî, "Ãgô nõ íyíkâ ãʼdî ĩʼdî yã?"
40021011	Gõʼdá õʼbí gólĩyî ânĩ ʼbá Yésũ yí bê ʼdĩ ʼbá yî drí tã-drị̃ lôgõzó drílĩyî kĩ nĩ rî, "Nõô Yésũ Nãzãrétã ʼbạ̃drị̃ Gãlĩláyã kâ rî lésĩ, gólâ Ôvârí drí tã lâ ʼbãlé ʼẽʼá âjólâ tã ậngũ ʼbá ró rî ĩʼdî."
40021012	Gõʼdá nĩngá sĩ rî, Yésũ drí ngãzó nĩlí fĩlí ạ̃ʼdị́-drị̃ jó ạ́ngị́ Ôvârí kâ rî kâ ʼálâ. Gõʼdá gólâ fî bê tólâ rî, drílâ ngá lậzị́ ʼbá gõʼdá kpá ãmámõ lậzị́ ʼbá ngá fẽfẽ ró Ôvârí drí rî ʼbá yî ûsúzó ngá ĩyíkâ lậzị́ʼá lâgî õnjí sĩ. Gõʼdá gólâ drí kpá õjílã gólĩyî rĩ ʼbá ậdị̂ õrĩ ngĩíngî ị̂kúrạ̃lé ậdị̂ õrĩ ãzâ ʼbá yí kâ sĩ rî ûsúzó. Gõʼdá Yésũ ûsû tã ʼdî bê ĩtí rî, gólâ drí ngãzó õmbã ró õjílã ʼdî ʼbá yí bê. Gólâ drí ngãzó tãrãbízã rĩzó ậdị̂ ị̂kúrạ̃lé drị̃ lâ ʼá rî drị̃ lâ âkólé ndrĩ vũdrị́. Gõʼdá Yésũ drí kpá gbáʼdá õjílã gólĩyî rĩ ʼbá ãmámõ ʼdî ʼbá yî lậzị́lị́ gĩlí rî ʼbá yí kâ drị̃ lâ âkózó vũdrị́. Nĩngá sĩ, Yésũ drí ngãzó õjílã ʼdî ʼbá yî lâdrólé ndrĩ vólé ạ̃ʼdị́-drị̃ jó ạ́ngị́ Ôvârí kâ rî kâ ʼdĩ ʼásĩ úlị́ âtâ-âtâ bê kĩ,
40021013	"Íîgĩ trá búkũ Ôvârí kâ ʼá kĩ nĩ rî, 'Jó ámákâ rĩʼá võ gólâ rĩzó rãtáã ʼẽlé má drí ʼá lâ rî ĩʼdî.' Ĩsáyã 56.7 Gõʼdá nĩ jâ jó ámákâ ʼdĩ trá âʼdólé võ ũgú yî drí rĩzó ngá ĩyíkâ lậpị́lị́ ʼá lâ rî kâ ró."
40021014	Nĩngá sĩ rî, õjílã gólĩyî lị̃fị́ ãkó lé ʼbá ró rî ʼbá yî gõʼdá gólĩyî õṇõ ró rî ʼbá yí bê, drílĩyî ânĩzó Yésũ ngálâ ạ̃ʼdị́-drị̃ jó ạ́ngị́ Ôvârí kâ rî kâ ʼdĩ ʼá. Gõʼdá Yésũ drí õjílã ʼdî ʼbá yî êdézó âcálé dódó ngá lãzé gólĩyíkâ ʼdĩ ʼbá yî ʼásĩ.
40021015	Gõʼdá drị̃-ʼbá ạ́ngị́ Yúdạ̃ yí kâ rî ʼbá yî gõʼdá kpá lãʼbí îmbá ʼbá rî ʼbá yí bê, ndrê ĩyî tã lârâkô Yésũ drí ʼẽlé ʼdĩ ʼbá yî bê, gõʼdá gólĩyî ârî ʼdĩyímvá bê rĩʼá ĩyî ôtréʼá Yésũ rî lûyị̂-lûyị̂ bê kĩ nĩ rî, "Mã lûyị̂ nî gólâ kúmú, Dạ̃wúdị̃ rî ózõwá ró" rî, drílĩyî âʼdózó ạ̃wạ̃ ró Yésũ rú.
40021016	Ĩtí rî, drílĩyî Yésũ rî îjízó kĩ, "Ní ârî tã ʼdĩyímvá ʼdĩ ʼbá yî drí rĩʼá âtálâ ʼdĩ trá yã? Gólĩyî rî rĩʼá ánî lûyị́lị́ ĩtí ʼdĩ ãʼdô tãsĩ yã?" Gõʼdá Yésũ drí tã-drị̃ lôgõzó drílĩyî kĩ nĩ rî, "Ãwô, má ârî tã gólĩyíkâ ʼdĩ trá. Nĩ zị́ tã gólâ Dạ̃wúdị̃ drí âtálé Ôvârí drí kĩʼá nĩ rî, 'Ní ʼbã ʼdĩyímvá õnyíkõ trá ʼdĩyímvá õdé bê ánî lûyị́lị́ ĩyî tị̂ sĩ' rî kô yã?"
40021017	Nĩngá sĩ, Yésũ drí ngãzó drị̃-ʼbá ʼdĩ ʼbá yî âyélé. Drílâ fõzó vólé Yẽrõsãlémã ʼásĩ. Drílâ nĩzó jạ̃rị́bạ̃ Bẽtánĩ kâ rî ʼálâ. Gõʼdá drílâ ậʼdú kõzó ãkpã tólâ.
40021018	Gõʼdá nĩngá sĩ, kậyị̂ drị̃zõ lâ ãzâ rî sĩ ãkpãkãʼdã cị̃ị́nó, Yésũ yî drí ngãzó nĩʼá gõlé lãjóʼbá íyíkâ yí bê Yẽrõsãlémã ʼálâ. Gõʼdá lạ́tị̂ drị̃ị̂ sĩ rî, gólâ gõʼdá trá lõfó ró.
40021019	Gõʼdá gólâ drí kãnágõwá fê ndrẽzó lạ́tị̂ gãrã drị̃ ʼá bị́ bê ngbũkpũ. Gõʼdá drílâ nĩzó kãnágõwá fê ʼdĩ lõʼwâ lâ ndrẽlé, ãʼdô ró bê yí drí nyãlé lõfó drí. Gõʼdá gólâ ûsú lõʼwâ lâ kô. Gólâ ûsû cé bị́ lâ ĩʼdî. Tã ʼdî tãsĩ rî, Yésũ drí kãnágõwá fê ʼdĩ trĩzó kĩ, "Ní îcâ áníkâ lõʼwâ ãzãkã ʼwãlé kó kô." Gõʼdá kôrô fê ʼdĩ drí ândrázó drãlé.
40021020	Ĩtí rî, lãjóʼbá Yésũ kâ ʼdĩ ʼbá yî ndrê ĩyî bê tã gólâ rû ʼẽ ʼbá ʼdĩ ĩtí rî, tị̂ lâ ĩyî drí ậʼdị́zó ndrúndrú. Gõʼdá drílĩyî tã îjízó Yésũ tị́ kĩ nĩ rî, "Fê ʼdĩ ândrâ ʼwãâ drãlé ĩtí ʼdĩ ángô tí ró yã?"
40021021	Gõʼdá Yésũ drí tã-drị̃ lôgõzó lãjóʼbá íyíkâ ʼdĩ ʼbá yî drí kĩ, "Má âtâ ãnî drí tã pạ̃tị́ị̃ ró, õzõ nĩ ãʼdô cú tã lẽlẽ bê Ôvârí ʼá gõʼdá tã ị̂sũ ãnî pị̃pị̂sị́lị́ ʼá rî ãʼdô kô rị̃ rị̃ rî, nĩ âʼdô îcáʼá cú tã gólâ má drí ʼẽlé fê nõ drí nõ ʼẽlé, gõʼdá nĩ âʼdô îcáʼá cú tã ãzâ ʼbá yî ʼẽlé gạ̃rạ̃ nõô drị̃ị̂ sĩ. Õzõ nĩ ãâtâ tã únị́ ạ́ngị́ drí kĩ, 'Ní ngâ nĩʼá ʼdẽlé lị̃mvû ândrê ʼá' rî, tã rî ʼdĩ âʼdô rû ʼẽʼá, õzõ ãnî drí âtálé ʼdĩ kâtí.
40021022	Õzõ nĩ ãʼdô cú tã lẽlẽ bê ĩtí rî, ngá gólâ ãnî drí tã lâ îjílí Ôvârí tị́ rãtáã sĩ rî, nĩ âʼdô ûsúʼá lâ."
40021023	Gõʼdá nĩngá sĩ rî, Yésũ drí nĩzó gõlé kpá óʼdí ạ̃ʼdị́-drị̃ jó ạ́ngị́ Ôvârí kâ rî kâ ʼdĩ ʼá Yẽrõsãlémã ʼálâ. Drílâ îtõzó rĩʼá õjílã îmbálé. Gólâ õtírĩ ʼbãâ tã îmbáʼá rî, drị̃-ʼbá ạ́ngị́ Yúdạ̃ yí kâ rî ʼbá yî gõʼdá gólĩyî âʼdó ʼbá sị́sị́-lésĩ ró rî ʼbá yí bê rî drí ânĩzó ĩyî tã îjílí Yésũ tị́ kĩ, "Ní ûsû áníkâ drị́-ãcê tã nô ʼbá yî ʼẽzó ãʼdô ʼásĩ yã? Ãʼdî fẽ drị́-ãcê nĩ ní drí rĩzó tã gólĩyî ní drí rĩʼá ʼẽlâ ʼdĩ ʼbá yî ʼẽlé yã?"
40021024	Ĩtí rî, Yésũ drí tã-drị̃ lôgõzó drílĩyî kĩ nĩ rî, "Õzõ nĩ õlẽ trá nị̃lâ kĩʼá nĩ, ãʼdî fẽ drị́-ãcê nĩ má drí tã ʼdî ʼbá yî ʼẽzó yã rî, má lẽ ãnî îjílí tã îjî ãzâ sĩ, õzõ nĩ õlôgõ tã îjî ámákâ ʼdĩ drị̃ lâ trá rî, má drí gõzó gólâ tíbê drị́-ãcê fẽ ʼbá má drí rî âʼdálé ãnî drí.
40021025	Nĩ âʼdâ drẽ tã má drí, tã Yõwánĩ bãbãtízĩ ʼẽ ʼbá ró rî kâ tãsĩ, ãʼdî fẽ drị́-ãcê gólâ drí rĩzó bãbãtízĩ ʼẽlé õjílã drí rî nĩ, Ôvârí fẽ nĩ ngãtá õjílã mvá fẽ nĩ yã?" Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî ârî ĩyî tã Yésũ drí îjílí ʼdĩ bê rî, drílĩyî ngãzó rĩʼá tã ôjálé ĩyî võ ʼásĩ kĩ, "Õzõ mã ãâtâ tã kĩ nĩ rî, Ôvârí õfẽ drị́-ãcê nĩ Yõwánĩ drí rî, Yésũ âʼdô ãmâ îjíʼá kĩ, mã lẽé tã kô tã Yõwánĩ drí pẽlé rî ʼá ãʼdô tãsĩ yã?
40021026	Gõʼdá õzõ mã ãâtâ kĩ nĩ rî, õjílã mvá õfẽ drị́-ãcê nĩ Yõwánĩ drí rî, ãmâ rĩʼá ũrị̃ ró tã õjílã drí ʼẽʼá ʼẽlâ ãmâ drí rî tãsĩ, tãlâ gólĩyî âʼdô ngãʼá ạ̃wạ̃ ró ãmá bê. Gólĩyî ndrĩ nị̃ ĩyî trá kĩ nĩ rî, Yõwánĩ rĩʼá tã ậngũ ʼbá ʼî."
40021027	Gõʼdá drílĩyî tã-drị̃ lôgõzó Yésũ drí kĩ, "Mã nị̃ị́ kô ãʼdî fẽ drị́-ãcê nĩ Yõwánĩ drí yã rî." Gõʼdá Yésũ drí kpá tã âtázó drị̃-ʼbá ạ́ngị́ Yúdạ̃ yí kâ ʼdĩ ʼbá yî drí kĩ nĩ rî, "Má îcá kpá kô âʼdálâ ãnî drí ngãtá ãʼdî fẽ drị́-ãcê nĩ má drí yã rî."
40021028	Gõʼdá nĩngá sĩ rî, Yésũ drí ngãzó íʼdígówá ãgô ãzâ mvá bê rị̃ rî kâ ngĩlí drị̃-ʼbá ạ́ngị́ Yúdạ̃ yí kâ ʼdĩ ʼbá yî drí. Gólâ kĩ, "Ãgô ãzâ bê rĩʼá mvá ágó bê rị̃. Drílâ ngãzó tã âtálé íyî mvá sị́sị́ rî drí kĩ, 'Ámâ mvá, ní nĩ ãndrõ nĩʼá ngá ʼwãlé má drí ạ́mvú ʼálâ.'
40021029	Gõʼdá mvá ʼdĩ drí tã-drị̃ lôgõzó íyî átá drí kĩ nĩ rî, 'ʼÉʼẽ, má lẽé kô.' Gõʼdá tã ʼdî vósĩ rî, drílâ gõzó tã ị̂sũ íyíkâ jãlé, drílâ gõzó nĩlí ngá ʼwãlé.
40021030	Gõʼdá ãgô ʼdĩ drí kpá tã ãlô-ãlô ʼdĩ âtázó íyî mvá ạ̃dũ rî drí. Gõʼdá mvá ạ̃dũ rî drí tã-drị̃ lôgõzó átá lâ drí kĩ, 'Ãwô, tátá, má âʼdô nĩʼá ngá ʼwãlé.' Gõʼdá gólâ nĩí kô."
40021031	Gõʼdá Yésũ drí drị̃-ʼbá ạ́ngị́ Yúdạ̃ yí kâ ʼdĩ ʼbá yî îjízó kĩ, "ʼDĩyímvá rị̃ ʼdî ʼbá yî lãfálé sĩ rî, mvá gólâ ángô rî ʼê tã átá lâ drí lẽlé rî nĩ yã?" Gõʼdá drílĩyî tã-drị̃ lôgõzó Yésũ drí kĩ, "Mvá gólâ sị́sị́ rî ĩʼdî." Gõʼdá Yésũ drí tã âtázó drílĩyî kĩ, "Má âtâ ãnî drí tã pạ̃tị́ị̃ ró, bélé-bélé ûʼdú ʼbá õnjí rî ʼbá yî gõʼdá õkó gólĩyî ãgô kpã ʼbá ró rî ʼbá yí bê, gólĩyî ãnî drí ndrẽlé tã õnjí ʼbá ró rî âʼdô ĩyî rû jãʼá nĩ sị́sị́ ãnî drí sĩ tã lẽlé Ôvârí ʼá âʼdózó õjílã Ôvârí kâ ró.
40021032	Gõʼdá tã âʼdálâ ĩʼdî nõ, Yõwánĩ bãbãtízĩ ʼẽ ʼbá ró rî ânĩ bê lạ́tị̂ mbị̂ âʼdálé ãnî drí âʼdózó tã mbị̂ ʼẽ ʼbá ró Ôvârí rî lị̃fị́ drị̃ ʼá rî, nĩ gâ vólé trá dó tã lẽlé úlị́ Ôvârí kâ gólâ drí pẽlé rî ʼá. Gõʼdá bélé-bélé ûʼdú ʼbá yî gõʼdá õkó gólĩyî ãgô kpã ʼbá ró rî yí bê, gólĩyî lẽ tã trá tã Yõwánĩ drí pẽlé ʼdĩ ʼá. Gõʼdá nĩ ndrê tã gólĩyî drí ʼẽlé ʼdĩ bê rî, nĩ gâ vólé trá dó drị̃ âjálé tã õnjí ãníkâ ʼásĩ tã lẽzó úlị́ Ôvârí kâ Yõwánĩ drí pẽlé ãnî drí ʼdĩ ʼá."
40021033	Gõʼdá nĩngá sĩ rî, Yésũ drí úlị́ mãnĩgõ ãzâ âtázó drị̃-ʼbá ạ́ngị́ Yúdạ̃ yí kâ ʼdĩ ʼbá yî drí. Gólâ kĩ, "Nĩ ârî drẽ, ãgô ãzâ bê rĩʼá ạ́mvú ạ́ngị́ íyíkâ bê. Gólâ drí fê õzõ âlâʼbâ kâtí gólâ rĩzó õdrá ʼẽlé lõʼwâ lâ ʼásĩ rî ị̂ʼdị́zó dũû ạ́mvú íyíkâ ʼdĩ ʼásĩ. Gõʼdá drílâ ndõgõ gãzó dîrî gbãâ ạ́mvú íyíkâ ʼdĩ rú sĩ, tãlâ ũgú gõʼdá kõrõnyã bê õzó lạ́tị̂ ûsú âfízó ạ́mvú íyíkâ ʼdĩ ʼá kô. Gõʼdá ạ́mvú lị́pị̂ ʼdĩ drí võ ãzâ êdézó gũạ̃lị̃-gũạ̃lị̃ kúnị́ ʼá, tãlâ rĩzó õdrá ʼdĩ zãlé ʼá lâ. Gõʼdá drílâ kpãrá êdézó ãcê ûrû, tãlâ õjílã gólâ rĩ ʼbá ạ́mvú íyíkâ ʼdĩ vó lâ ndrẽlé rî drí mbãzó rĩlí drị̃ lâ ʼá rĩʼá võ lôndrélé. Nĩngá sĩ, ạ́mvú lị́pị̂ ʼdĩ drí ạ́mvú ʼwã ʼbá ãzâ ʼbá yî ậzị́zó ânĩʼá lôsĩ ʼẽlé ạ́mvú íyíkâ ʼdĩ ʼá nĩngá. Gõʼdá drílĩyî tã ị̂ʼbị̃zó ạ́mvú ʼwã ʼbá ʼdĩ ʼbá yí bê fê ạ́mvú íyíkâ ʼá ʼdĩ ʼbá yî lõʼwâ lâ yî lãfálé lâ cãlé gólĩyí bê. Nĩngá sĩ, ạ́mvú lị́pị̂ ʼdĩ drí ngãzó nĩlí ậcị́ íyíkâ ʼá jẽjẽ ró ʼbạ̃drị̃ ãzâ ʼá.
40021034	Gõʼdá kậyị̂ fê lõʼwâ ʼdĩ ʼbá yî drí kãzó rĩzó ôkílâ rî âcâ bê rî, ạ́mvú lị́pị̂ drí lãjóʼbá íyíkâ ãzâ ʼbá yî jõzó ạ́mvú ʼwã ʼbá íyíkâ ʼdĩ ʼbá yî ngálâ, nĩʼá fê lõʼwâ gólâ íyíkâ ró rî âtrõlé âjílí yí drí.
40021035	"Gõʼdá lãjóʼbá ʼdĩ ʼbá yî câ ĩyî bê ạ́mvú ʼwã ʼbá ʼdĩ ʼbá yî ngálâ rî, ạ́mvú ʼwã ʼbá ʼdĩ ʼbá yî drí ngãzó ʼdẽlé lãjóʼbá ʼdĩ ʼbá yî drị̃ị̂. Drílĩyî lãjóʼbá ãlô rî rũzó cãlé, gõʼdá drílĩyî lãjóʼbá ãzâ rî fũzó, gõʼdá drílĩyî lãjóʼbá ãzâ nâ lâ ró rî lûvũzó kúnị́ mvá sĩ.
40021036	"Gõʼdá ạ́mvú lị́pị̂ ʼdĩ ârî tã õnjí ạ́mvú ʼwã ʼbá ʼdĩ ʼbá yî drí ʼẽlé ʼdĩ bê rî, drílâ gõzó kpá óʼdí lãjóʼbá íyíkâ ãzâ ʼbá yî jõlé lậvũlị́ gạ̃rạ̃ lãjóʼbá gólâ drí jõlé sị́sị́ rî ʼbá yî drị̃ị̂ sĩ. Gõʼdá lãjóʼbá ʼdĩ ʼbá yî câ ĩyî bê ạ́mvú ʼwã ʼbá ʼdĩ ʼbá yî ngálâ rî, ạ́mvú ʼwã ʼbá ʼdĩ ʼbá yî drí tã gólĩyî drí ʼẽlé lãjóʼbá ạ́mvú lị́pị̂ kâ âjólé sị́sị́ rî ʼbá yî drí rî ʼẽzó kpá lãjóʼbá âjólé ʼdĩ ʼbá yî drí.
40021037	Gõʼdá ạ́mvú lị́pị̂ ʼdĩ ârî tã gólâ rû ʼẽ ʼbá lãjóʼbá íyíkâ jõlé ʼdĩ ʼbá yî drí rî bê rî, gólâ drí tã ị̂sũzó kĩ nĩ rî, 'Má âʼdô ámâ mvá nyãányâ rî jõʼá ạ́mvú ʼwã ʼbá ʼdĩ ʼbá yî ngálâ. Ãzângá sĩ, gólĩyî âʼdô gólâ rî ị̂njị̃ʼá.' Gõʼdá ạ̃dũkũ lâ ró, ạ́mvú lị́pị̂ drí gõzó íyî mvá rî jõlé gólĩyî ngálâ.
40021038	Gõʼdá ạ́mvú ʼwã ʼbá ʼdĩ ʼbá yî ndrê ĩyî ạ́mvú lị́pị̂ rî mvá bê rĩʼá ânĩʼá ĩyî ngálâ rî, drílĩyî tã ị̂ʼbị̃zó ĩyî võ ʼásĩ kĩ, 'ʼDĩî ạ́mvú lị́pị̂ rî mvá ĩʼdî ʼẽ ʼbá ngá nõ ʼbá yî trõlé ndrĩ drị́-vó ró yí drí rî. Ãʼdô ĩtí rî, mã fû gólâ vólé, tãlâ mã trõ ró bê ạ́mvú ʼẽ ʼbá âʼdólé drị́-vó gólâkâ ró nõ ngá ndrĩ ʼá lâ nõ ʼbá yí bê ãmâ nyãányâ drí.'
40021039	Gõʼdá ạ́mvú lị́pị̂ ʼdĩ mvá lâ âcâ bê gólĩyî ngálâ rî, drílĩyî gólâ rî rũzó sẽlé lôfõlé vólé ạ́mvú ʼásĩ. Gõʼdá drílĩyî gólâ rî fũzó."
40021040	Nĩngá sĩ, Yésũ drí tã îjízó drị̃-ʼbá ạ́ngị́ Yúdạ̃ yí kâ ʼdĩ ʼbá yî tị́ kĩ nĩ rî, "Tã ị̂sũ ãníkâ ʼá rî, õzõ ạ́mvú lị́pị̂ ãâgõ trá âcálé rî, gólâ âʼdô ãʼdô tã ʼẽʼá ĩʼdî ạ́mvú ʼwã ʼbá ʼdĩ ʼbá yî drí yã?"
40021041	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî drí tã-drị̃ lôgõzó Yésũ drí kĩ nĩ rî, "Ạ́mvú lị́pị̂ ʼdĩ âʼdô õjílã õnjí tẽtẽ ʼdî ʼbá yî ûfúʼá. Gõʼdá drílâ gõzó ạ́mvú ʼwã ʼbá tãndí gólĩyî ʼẽ ʼbá lõʼwâ íyíkâ ró rî fẽlé yí drí mbị̂ kậyị̂ fê lõʼwâ ʼdĩ ôkî-ôkî kâ sĩ ãzâ ʼbá yî ậzị́lị́, ânĩʼá lôsĩ ʼẽlé ạ́mvú íyíkâ ʼdĩ ʼá nĩngá."
40021042	Gõʼdá Yésũ drí tã âtázó drị̃-ʼbá ạ́ngị́ Yúdạ̃ yí kâ ʼdĩ ʼbá yî drí kĩ nĩ rî, "Tã ãnî drí lôgõlé má drí ʼdĩ rĩʼá tã mbị̂ ʼî. ʼDõvó nĩ ị̂sũ drẽ ãnî nyãányâ tã." Gõʼdá Yésũ drí gõzó tã îjílí gólĩyî tị́ kĩ, "Nĩ zị́ tã gólâ îgĩlí búkũ Ôvârí kâ ʼá ámâ tãsĩ rî kô kĩʼá nĩ rî, 'Jó ậjû gólâ jó ʼdị̃ ʼbá yî drí gãlé trá dó rî, gólâ trá ĩʼdî ậjû tãndí jó kâ tã lâ drí lâzélé gạ̃rạ̃ rî ró, tãlâ gólâ ĩʼdî mbârâkã jó-drị̃ kâ ʼî. Ôvârí ʼê tã rî ʼdĩ nĩ âʼdólé ĩtí. Tã rî ʼdĩ rĩʼá tã gólâ ãmâ tị̂ drí ậʼdị́zó tã lâ tãsĩ rî ĩʼdî.' " Lôngó 118.22-23
40021043	Gõʼdá Yésũ drí tã âtázó drị̃-ʼbá ạ́ngị́ Yúdạ̃ yí kâ ʼdĩ ʼbá yî drí kĩ, "Tãlâ nĩ gâ vólé trá dõ tã lẽlé má ʼá rî drí sĩ rî, ândrâ-tãndĩ gólâ Ôvârí drí ʼẽʼá fẽlâ ãnî drí âʼdózó õjílã íyíkâ ró rî, Ôvârí âʼdô ʼẽʼá trõlâ vólé ãnî drị́gạ́ sĩ fẽlé õjílã ãzâ ʼbá yî gólĩyî tíbê ʼẽ ʼbá ĩyî tã gólâ Ôvârí drí lẽlé ʼẽlé rî ʼbá yî drí, ãʼdô ró bê drílĩyî lõʼwâ tãndí ʼwãzó Ôvârí drí.
40021044	Ĩtí rî, õzõ õjílã ãzâ ũsị̃ íyî pá trá jó ậjû ʼdĩ rú rî, gólâ rî pá âʼdô ṇõʼá. Gõʼdá õzõ jó ậjû ʼdĩ ãâʼdê õjílã rî ʼdĩ drị̃ị̂ rî, âʼdô gólâ rî ôṇõʼá cĩnyí-cĩnyí."
40021045	Gõʼdá drị̃-ʼbá ạ́ngị́ Yúdạ̃ yí kâ ârî ĩyî úlị́ mãnĩgõ gólĩyî Yésũ drí âtálé ʼdĩ ʼbá yî bê rî, gólĩyî nị̃ trá kĩ nĩ rî, Yésũ rî úlị́ ʼdĩ ʼbá yî âtálé ʼdĩ ĩyî rú.
40021046	Ĩtí rî, drílĩyî rĩzó lạ́tị̂ lôndãlé ʼẽzó Yésũ rî rũlị́. Gõʼdá gólĩyî îcá kô tã rî ʼdĩ ʼẽlé ʼwãâ ró, tãlâ gólĩyî rĩʼá ũrị̃ ró õʼbí ʼdĩ ʼbá yî drí sĩ, tãlâ õʼbí ʼdĩ ʼbá yî nị̃ ĩyî trá kĩ nĩ rî, Yésũ rĩʼá tã ậngũ ʼbá Ôvârí kâ ʼî.
40022001	Gõʼdá nĩngá sĩ rî, Yésũ drí kpá íʼdígówá ãzâ ngĩzó õjílã Yúdạ̃ yí kâ ʼdĩ ʼbá yî drí tã õjílã drí ʼẽzó rĩlí kũmũ Ôvârí kâ zẽlé rî tãsĩ.
40022002	Gólâ kĩ, "Tã rĩrĩ kâ kũmũ Ôvârí kâ zẽlé rî rĩʼá õzõ kúmú ạ́ngị́ ãzâ kãrámã lãgĩ kâ êdé ʼbá mvá lâ drí rî kâtí. Gõʼdá kúmú ʼdĩ êdê kãrámã lãgĩ kâ ʼdĩ bê njãâ rî, gólâ âtâ tã trá õjílã dũû ãânĩ ró ĩyî kãrámã rî ʼdĩ ʼá ũmú ró.
40022003	Gõʼdá kậyị̂ gólâ ʼẽzó kãrámã lãgĩ kâ ʼdĩ ʼẽlé rî âcâ bê rî, kúmú ʼdĩ drí rû ị̂ʼbũ ʼbá íyíkâ jõzó nĩʼá tã âtálé õjílã gólĩyî yí drí ậzị́lị́ rî ʼbá yî drí, gólĩyî ãânĩ ró ĩyî kãrámã ʼdî ʼá. Gõʼdá õjílã gólĩyî ậzị́lị́ ʼdĩ ʼbá yî lẽé ĩyî kô ânĩlí kãrámã rî ʼdĩ ʼá.
40022004	"Gõʼdá õjílã ậzị́lị́ ʼdĩ ʼbá yî lẽé ĩyî bê kô ânĩlí rî, gõʼdá kúmú ʼdĩ drí rû ị̂ʼbũ ʼbá íyíkâ ãzâ ʼbá yî jõzó kpá óʼdí võrã bê tã âtálé õjílã gólĩyî gólâ drí ậzị́lị́ sị́sị́ ʼdĩ ʼbá yî drí ãlô-ãlô kĩ, 'Nĩ ndrê drẽ, má fû ị́tị́ trá dũû. Má êdê ngá trá ndrĩ njãâ, nĩ ânĩ ʼwãâ kãrámã nyãlé.'
40022005	Gõʼdá õjílã võrã jõzó gólĩyî vó ʼdĩ ʼbá yî drí vólé gãzó dó tã rû ị̂ʼbũ ʼbá jõlé ʼdĩ ʼbá yí kâ ârílí, tãlâ gólĩyî rî ĩyîngá trá lôsĩ ĩyî nyãányâ kâ ʼẽlé ĩʼdî. Ãzâ ʼbá yî nĩ ĩyîngá trá ngá ʼwãlé ĩʼdî ĩyî drí ạ́mvú ʼálâ. Gõʼdá ãzâ ʼbá yî nĩ ĩyîngá trá võ ĩyíkâ lôsĩ kâ ãzâ ʼbá yî ʼásĩ.
40022006	Gõʼdá õjílã gólĩyî ậzị́lị́ ʼdĩ ʼbá yî lãfálé ʼásĩ rî, ãzâ ʼbá yî drí ngãzó ʼdẽlé rû ị̂ʼbũ ʼbá ʼdĩ ʼbá yî drị̃ị̂ gólĩyî rũlị́ cãlé õnjí tẽtẽ ró, gõʼdá drílĩyî rû ị̂ʼbũ ʼbá ʼdĩ ʼbá yî ũrûkậ ʼbá yî ûfúzó.
40022007	Gõʼdá kúmú ʼdĩ ârî tã rû ʼẽ ʼbá ʼdĩ bê ĩtí rî, gólâ drí âʼdózó ạ̃wạ̃ ró rõô. Gõʼdá drílâ ngãzó ạ̃jú ʼbũ ʼbá íyíkâ rî ʼbá yî jõlé, nĩʼá õjílã ʼdî ʼbá yî ûfúlị́ gõʼdá kpá jạ̃rị́bạ̃ gólĩyíkâ lôzãlé vólé.
40022008	"ʼDĩî vósĩ rî, kúmú ʼdĩ drí rû ị̂ʼbũ ʼbá gólâkâ ũrûkậ lâ âgõ ʼbá ʼdĩ ʼbá yî ậzị́zó ânĩlí yí ngálâ, gõʼdá drílâ tã âtázó drílĩyî kĩ, 'Nĩ ndrê drẽ, õjílã gólĩyî má drí ậzị́lị́ sị́sị́ rî ʼbá yî rĩʼá õjílã õnjí ʼî. Gólĩyî âʼdó kô õjílã tãndí îcálé ậzị́lị́ rî yî ĩʼdî.
40022009	Tã ʼdî tãsĩ rî, nĩ ngâ nĩlí lạ́tị̂ rû ûsûmậ ʼásĩ, õjílã gólĩyî tíbê ãnî drí ûsúlị́ rî, nĩ ậzị̂ gólĩyî ãânĩ ró ĩyî bê kãrámã ámákâ nõ ʼá.'
40022010	Gõʼdá rû ị̂ʼbũ ʼbá ʼdĩ ʼbá yî drí nĩzó ĩyî tã ʼdî ʼẽlé õzõ kúmú ʼdĩ drí âtálé trá gólĩyî drí ʼdĩ kâtí. Drílĩyî nĩzó õjílã gólĩyî drí ûsúlị́ tãndí ró rî ʼbá yî, gõʼdá kpá õnjí ró rî ʼbá yí bê êʼbélé ậdrị̃lị́ ânĩzó gólĩyí bê võ kãrámã kâ ʼá. Ĩtí rî, jó gólâ kãrámã kâ ʼdĩ drí âʼdózó ũmú bê dũû.
40022011	"Gõʼdá nĩngá sĩ rî, kúmú kãrámã lị́pị̂ ró ʼdĩ drí ngãzó fĩlí jó kãrámã kâ ʼdĩ ʼá, nĩʼá nî-bê-yã ʼẽlé ũmú íyíkâ ʼdĩ ʼbá yî drí. Gólâ fî bê tólâ rî, gólâ drí ũmú ãzâ gólâ ítá lãgĩ kâ sõ ʼbá kô rî ûsúzó ũmú ʼdĩ ʼbá yî lãfálé ʼá.
40022012	Nĩngá sĩ, kúmú kãrámã lị́pị̂ ró ʼdĩ drí tã îjízó ũmú rî gógó ʼdĩ tị́ kĩ nĩ rî, 'Ámâ rû-lẽ-ãzíyã, ní âfî nõngá cú ĩtí ítá lãgĩ kâ ãkó nõ ángô tí ró yã?' Gõʼdá ãgô ʼdĩ îcá kô tã lôgõlé kãrámã lị́pị̂ ʼdĩ drí. Gólâ rî trá tị́tị́ ró.
40022013	Gõʼdá kúmú ʼdĩ drí tã ʼbãzó rû ị̂ʼbũ ʼbá íyíkâ ʼdĩ ʼbá yî drí kĩ, 'Nĩ ômbê pá lâ yî drị́ lâ yí bê, nĩ vũ ró gólâ ĩví ʼálâ ị́nị́rị́kúwạ́ ʼá. Tólâ gólâ âʼdô ãwó ngõʼá sị́-gílí nyãnyã bê.' "
40022014	Gõʼdá ạ̃dũkũ lâ ró, Yésũ drí tã âtázó kĩ nĩ rî, "Nĩ ndrê drẽ, Ôvârí ậzị̂ õjílã trá dũû âʼdólé õjílã íyíkâ ró. Gõʼdá gólâ njĩ õjílã trá cé dã âʼdólé õjílã íyíkâ ró. ʼDĩî õjílã gólĩyî ʼẽ ʼbá tã gólâkâ ʼẽlé rî ʼbá yî ĩʼdî."
40022015	Gõʼdá nĩngá sĩ rî, Pạ̃rúsị̃ yî drí nĩzó rû êʼbélé võ ãlô ʼá tã ị̂ʼbị̃lị́, ãʼdô ró bê ĩyî drí lạ́tị̂ lôndãzó Yésũ rî ûjũlị́ ngãtá gólâ âʼdô úlị́ ányâ âtáʼá yã rî.
40022016	Nĩngá sĩ, Pạ̃rúsị̃ ʼdĩ ʼbá yî drí õjílã ĩyíkâ ãzâ ʼbá yî jõzó õjílã kúmú Ẽródẽ kâ ãzâ ʼbá yí bê, nĩʼá Yésũ rî ûjũlị́ tã îjî sĩ. Gõʼdá gólĩyî câ bê Yésũ ngálâ rî, drílĩyî tã îjízó Yésũ tị́ kĩ nĩ rî, "Tã îmbá ʼbá, mã nị̃ trá, ị́ị̂njị̃ nî trá tã mbị̂ ʼẽ ʼbá ró. Ní rî tã gólĩyî mbị̂ Ôvârí kâ rî îmbálé ĩʼdî õjílã drí ʼẽlé. Ní âʼdó kô ũrị̃ ró tã ị̂sũ õjílã kâ ányâ ró tã îmbâ áníkâ rú rî tãsĩ. Ní rí kô lị̃fị́ ʼbãlé ãmbã gólĩyíkâ drị̃ị̂.
40022017	Ní âʼdâ drẽ tã ị̂sũ áníkâ rî ãmâ drí. Rĩʼá mbị̂ ãmâ drí ômbê gĩzó kúmú ạ́ngị́ Rómã kâ drí, ngãtá âʼdó kô rĩʼá mbị̂ yã?"
40022018	Gõʼdá Yésũ nị̃ tã ị̂sũ Pạ̃rúsị̃ ʼdĩ ʼbá yí kâ gõʼdá õjílã Ẽródẽ kâ rî ʼbá yí bê drílĩyî ʼẽzó íyî mãndĩkã lôʼbãlé ʼdĩ bê rî, gólâ drí ngãzó tã âtálé drílĩyî mbârâkã sĩ kĩ nĩ rî, "Ãnî gólĩyî âʼdó ʼbá tã ậnjú ʼbá ró nõ ʼbá yî, nĩ lẽ ámâ ûjũlị́ ámâ mãndĩkã lôʼbã-lôʼbã ʼdî sĩ ãʼdô tãsĩ yã?
40022019	Nĩ âʼdâ drẽ ậdị̂ tíbê ãnî drí ʼẽzó ômbê gĩlí ĩʼdî sĩ lâ ʼdĩ ãlô rî má ndrê ró bê." Gõʼdá drílĩyî ậdị̂ rî ʼdĩ ãlô rî âtrõzó fẽlé Yésũ drí ndrẽlé.
40022020	Gõʼdá Yésũ drí gólĩyî îjízó kĩ, "Nõô ãʼdî rî líndrí ʼî ậdị̂ ífí nõ rú, gõʼdá rú îgĩlí rú lâ ʼá nõ bê yã?"
40022021	Gõʼdá drílĩyî tã-drị̃ lôgõzó Yésũ drí kĩ nĩ rî, "ʼDĩî rĩʼá kúmú ạ́ngị́ Rómã kâ Sízã rî líndrí ʼî gõʼdá rú lâ bê ʼdĩ." Gõʼdá Yésũ drí tã âtázó gólĩyî drí kĩ, "Õzõ ãʼdô ĩtí rî, gólâ ĩʼdî lãfâ ʼdĩ lị́pị̂ lâ ʼî, nĩ lôgõ lãfâ ʼdĩ vólé gólâ drí ômbê gĩgĩ sĩ. Gõʼdá ãnî rî gógó ífífí lâ ãnî lị́pị̂ rĩʼá Ôvârí ĩʼdî, nĩ fẽ ãnî nyãányâ gólâ drí tã gólâ drí lẽlé ãnî drí ʼẽlé rî ʼẽzó."
40022022	Gõʼdá gólĩyî ârî ĩyî tã Yésũ drí âtálé ʼdĩ bê rî, gólĩyî tị̂ drí ậʼdị́zó ndrúndrú, gõʼdá drílĩyî ngãzó lậʼbúlị́ Yésũ rî âyélé.
40022023	Gõʼdá kậyị̂ ãlô-ãlô ʼdĩ sĩ rî, Sạ̃dúsị̃ ãzâ ʼbá yî drí kpá ânĩzó ĩyî Yésũ rî ûjũlị́ tã îjî sĩ tã lîdrî-lîdrî kâ õdrã ʼásĩ rî tãsĩ. Sạ̃dúsị̃ ʼdĩ ʼbá yî tã ị̂sũ gólĩyíkâ ʼá rî, gólĩyî kĩ nĩ rî, õzõ õjílã õdrã trá rî, gólâ îcá kô lîdrílí kpá óʼdí õdrã ʼásĩ.
40022024	Gõʼdá drílĩyî tã îjízó Yésũ tị́ kĩ, "Tã îmbá ʼbá, tã îmbâ Músạ̃ kâ ʼbãlé ãmâ drí rî rĩʼá nõtí, 'Õzõ nî ãzâ ánî ậdrúpị̃ õdrã trá õkó lâ rî âyélé cú ĩtí mvá ãkó rî, nî ậdrúpị̃ lâ ʼdĩ âʼdô ạ̃yị́zị́ ʼdĩ trõʼá, ãʼdô ró bê mvá tị̃zó ánî ậdrúpị̃ ạ̃ʼdị́ ró ʼdĩ võ lâ ʼá.'
40022025	Ãʼdô ĩtí rî, mã lẽ tã ị̂sũ áníkâ nị̃lị́ tã nô tãsĩ. Õjílã ãzâ ʼbá yî bê rĩʼá ĩyî njị̂-drị̃-lâ-rị̃ ʼdó ậdrúpị̃ ró õjílã ãmákâ lãfálé sĩ. Gõʼdá gólĩyî ậdrúpị̃ sị́sị́ rî drí õkó trõzó, gõʼdá drílâ drãzó drẽ ãkpãkãʼdã tị́ ĩyî mvá kô õkó lâ ʼdĩ bê. Gõʼdá ậdrúpị̃ gólâ ʼdẽ ʼbá sị́sị́ rî vó rî drí ạ̃yị́zị́ ʼdĩ trõzó ãʼdô ró bê mvá tị̃zó ậdrúpị̃ lâ ʼdĩ võ lâ ʼá.
40022026	Gõʼdá drílâ kpá drãzó drẽ ãkpãkãʼdã tị́ ĩyî mvá kô ạ̃yị́zị́ ʼdĩ bê. Gõʼdá tã ãlô-ãlô ʼdĩ drí kpá rû ʼẽzó ậdrúpị̃ gólâ nâ lâ ró rî drí, gõʼdá kpá ậdrúpị̃ ạ̃mbúkũ ʼdî ʼbá yî drí ndrĩ ĩtí, gólĩyî drí ạ̃yị́zị́ ʼdĩ trõzó gõʼdá gólĩyî tị́ mvá ĩʼdí bê lâ kpá kô.
40022027	Gõʼdá ạ̃dũkũ lâ ró, õkó ạ̃yị́zị́ ró ʼdĩ drí kpá drãzó.
40022028	Ĩtí rî, õjílã gólĩyî âʼdó ʼbá njị̂-drị̃-lâ-rị̃ ậdrúpị̃ ró ʼdĩ ʼbá yî trõ ĩyî õkó ʼdĩ trá ndrĩ ĩyî drí õkó ró. Õzõ ãʼdô bê trá ĩtí rî, kậyị̂ gólâ õjílã drí ʼẽzó lîdrílí õdrã ʼásĩ rî tú rî, õkó ʼdĩ âʼdô ʼbãʼá ậdrúpị̃ ángô rî õkó lâ ʼî ậdrúpị̃ gólĩyî njị̂-drị̃-lâ-rị̃ ʼdî ʼbá yî lãfálé sĩ yã?"
40022029	Gõʼdá Yésũ drí tã-drị̃ lôgõzó drílĩyî kĩ nĩ rî, "Nĩ rî ãnî nyãányâ âdólé tã lîdrî-lîdrî kâ õdrã ʼásĩ rî tãsĩ, tãlâ mĩ nị̃ị́ tã gólâ îgĩlí búkũ Ôvârí kâ ʼá rî kô, gõʼdá mĩ nị̃ị́ mbârâkã Ôvârí kâ kpá kô.
40022030	Tã îjî ãnî drí îjílí ʼdĩ tãsĩ rî, kậyị̂ gólâ õjílã drí ʼẽzó lîdrílí õdrã ʼásĩ rî tú rî, õjílã trõó õkó kô. Gólĩyî âʼdô ʼbãʼá õzõ mãlãyíkã ûrú ʼálâ rî ʼbá yí kâtí.
40022031	"Tã lîdrî-lîdrî kâ õdrã ʼásĩ rî tãsĩ rî, nĩ zị́ tã gólâ Ôvârí drí âtálé ãnî drí búkũ íyíkâ ʼá rî kô yã?
40022032	Gólâ kĩ, 'Mâ Ôvârí tíbê Ãbãrãyámã drí rĩʼá rõlâ rî, mâ kpá ĩʼdî Ôvârí tíbê Ĩsákã drí rĩʼá rõlâ rî, kpá Ôvârí Yãkóbã drí rõlé rî ĩʼdî.' Âfõ-âfõ 3.6 Rĩʼá õjílã lédrẽ-lédrẽ ró gólĩyî îcá ʼbá Ôvârí rî rõlé. Îcá kô ãvõ drí Ôvârí rî rõzó. Ĩtí rî, gbõ lé Ãbãrãyámã yî ôdrã bê trá ạ̃kû ró nã rî, gólĩyî líndrí bê rĩʼá lédrẽ-lédrẽ ró Ôvârí ngálâ ûrú ʼálâ."
40022033	Ĩtí rî, õjílã gólĩyî rû êʼbé ʼbá tã Yésũ drí rĩʼá âtálâ Sạ̃dúsị̃ yî drí ʼdĩ ârílí rî ʼbá yî ârî tã Yésũ drí âtálé ʼdĩ bê rî, tị̂ lâ ĩyî drí ậʼdị́zó úlị́ gólâkâ ʼdĩ ʼbá yî tãsĩ.
40022034	Gõʼdá nĩngá sĩ, Pạ̃rúsị̃ yî ârî tã bê kĩʼá nĩ rî, Yésũ õpẽ Sạ̃dúsị̃ ʼdĩ ʼbá yî trá rî, drílĩyî ngãzó rû êʼbélé tã ị̂ʼbị̃lị́, ãʼdô ró lạ́tị̂ ãzâ lôndãzó, tãlâ ĩyî drí Yésũ rî ûjũzó bê kpá óʼdí.
40022035	ʼDĩî vósĩ rî, Pạ̃rúsị̃ ʼdĩ ʼbá yî drí ânĩzó Yésũ ngálâ. Gõʼdá ãlô gólĩyî lãfálé sĩ gólâ tíbê tã ʼbãʼbã Ôvârí kâ nị̃ ʼbá trá dódó rî, gólâ drí Yésũ rî ûjũzó tã îjî ãzâ sĩ.
40022036	Gólâ kĩ, "Tã îmbá ʼbá, tã ʼbãʼbã gólĩyî ndrĩ Ôvârí drí âfẽlé ãmâ drí ʼẽlé Músạ̃ sĩ rî ʼbá yî lãfálé sĩ rî, tã ʼbãʼbã gólâ lậvũ ʼbá gạ̃rạ̃ rî íyíkâ ángô rî ĩʼdî yã?"
40022037	Gõʼdá Yésũ drí tã-drị̃ lôgõzó drílâ kĩ, " 'Ní lẽ Yãkóvã Ôvârí áníkâ ánî pị̃pị̂sị́lị́ sĩ ndrĩ, ánî líndrí sĩ ndrĩ, gõʼdá kpá tã ị̂sũ áníkâ sĩ ndrĩ.' Tã ʼBãʼbã Ândâ 6.5
40022038	ʼDĩî rĩʼá tã ʼbãʼbã sị́sị́ gólâ lậvũ ʼbá gạ̃rạ̃ tã ʼbãʼbã ãzí drị̃ị̂ sĩ rî ĩʼdî.
40022039	Gõʼdá tã ʼbãʼbã ãzâ rị̃ lâ ró gólâ lậvũ ʼbá kpá gạ̃rạ̃ rî rĩʼá ĩʼdî nõ. 'Ní lẽ õjílã ãzí õzõ ní drí ánî nyãányâ lẽrẽ kâtí.' Lạ́vị̃ ʼbá yî 19.18
40022040	Tã ʼbãʼbã gólĩyî ndrĩ Ôvârí drí âfẽlé ãmâ drí ʼẽlé Músạ̃ sĩ rî ʼbá yî gõʼdá tã îmbâ tã ậngũ ʼbá yí kâ bê rî, ólôgõ trá cé ĩʼdî rị̃ ʼdî."
40022041	Gõʼdá nĩngá sĩ rî, Pạ̃rúsị̃ yî drẽ bê rĩʼá ĩyî zãâ võ ãlô ʼá Yésũ yí bê rî, Yésũ drí tã îjízó gólĩyî tị́ kĩ,
40022042	"Tã ị̂sũ ãníkâ ʼá rî, ʼdíyî pã ʼbá gólâ Ôvârí drí tã lâ ʼbãlé âjólé rî íyíkâ ãʼdî ĩʼdî yã? Gólâ rĩʼá ãʼdî rî ózõwá ĩʼdî yã?" Gõʼdá drílĩyî tã-drị̃ lôgõzó Yésũ drí kĩ nĩ rî, "Gólâ rĩʼá kúmú Dạ̃wúdị̃ rî ózõwá ĩʼdî."
40022043	Gõʼdá Yésũ drí tã îjízó gólĩyî tị́ kĩ, "Õzõ ʼdíyî pã ʼbá ãʼdô Dạ̃wúdị̃ rî ózõwá ʼî rî, gõʼdá tãlâ ãʼdô ʼî Dạ̃wúdị̃ drí gólâ rî zị̃zó kúmú ró yã? Nĩ ndrê drẽ, Dạ̃wúdị̃ âtâ úlị́ Ôvârí kâ nõ ʼbá yî trá ʼdíyî pã ʼbá tãsĩ mbârâkã Líndrí Tãndí Ôvârí kâ rî kâ sĩ.
40022044	Gólâ kĩ, 'Kúmú Ôvârí âtâ tã trá kúmú ámákâ drí kĩ nĩ rî, "Ní rî ámâ drị́-ágó drị̃ lésĩ ró drị́-ãcê bê. Má âʼdô ánî ạ̃jú-ʼbá-ãzí yî ʼbãʼá ánî pá zẽlé." ' " Lôngó 110.1
40022045	Gõʼdá Yésũ drí tã îjízó gólĩyî tị́ kĩ, "Õzõ Dạ̃wúdị̃ ũzị̂ ʼdíyî pã ʼbá trá kúmú íyíkâ ró rî, ĩtí rî, âʼdô âʼdóʼá íyíkâ ángô tí ró ʼdíyî pã ʼbá drí âʼdózó gólâ rî ózõwá ró yã?"
40022046	Nĩngá sĩ rî, Pạ̃rúsị̃ ʼdĩ ʼbá yî ârî ĩyî úlị́ Yésũ drí lôgõlé gólĩyî drí ʼdĩ bê rî, õjílã ãzãkã yû gólĩyî lãfálé sĩ gólâ îcá ʼbá tã îjî Yésũ kâ ʼdĩ ʼbá yî tã-drị̃ lâ lôgõlé rî. Ĩtí rî, îtõlé kậyị̂ ʼdĩ sĩ nĩʼá ạ̃tị́ ʼálâ õjílã ãzãkã yû lẽ ʼbá Yésũ rî îjílí tã îjî ãzâ ʼbá yî sĩ, tãlâ gólĩyî trá ndrĩ ũrị̃ ró.
40023001	Gõʼdá nĩngá sĩ rî, Yésũ drí tã âtázó lãjóʼbá íyíkâ rî ʼbá yî drí õjílã gólĩyî rû êʼbé ʼbá úlị́ gólâkâ ârílí rî ʼbá yí bê.
40023002	Gólâ kĩ, "Lãʼbí îmbá ʼbá yî gõʼdá Pạ̃rúsị̃ yí bê, gólĩyî cú rĩʼá drị́-ãcê bê tã ʼbãʼbã Ôvârí drí âfẽlé Músạ̃ sĩ rî ʼbá yî âʼdázó õjílã drí.
40023003	Gõʼdá nĩ ị̂sũ tã kĩ nĩ rî, rĩʼá mbị̂ ãnî drí tã ndrĩ gólĩyî drí âtálé rî ʼbá yî ʼẽzó yã? Nĩ ndrê tã gólĩyî drí rĩʼá ʼẽlâ rî ʼbá yî! Gõʼdá nĩ ʼê tã kô õzõ gólĩyî drí rĩʼá ʼẽlâ rî kâtí, tãlâ tã gólĩyî drí rĩʼá îmbálâ ãnî drí ʼẽlé ʼdĩ ʼbá yî, gólĩyî nyãányâ rí ĩyî kô tã rî ʼdĩ ʼbá yî ʼẽlé té ĩtí.
40023004	Nĩ ndrê drẽ, gólĩyî âtrõ tã ʼbãʼbã ĩyî nyãányâ kâ ãzâ ʼbá yî trá dró ʼbãlé tã ʼbãʼbã Ôvârí kâ drị̃ị̂. Tã ʼbãʼbã rî ʼdĩ ʼbá yî ndrĩ gõʼdá trá rĩʼá ngá lậnjị̃ ró õjílã drí ʼẽlé. Gõʼdá drílĩyî gõzó õjílã ʼbãlé rĩʼá tã rî ʼdĩ ʼbá yî ʼẽlé mbârâkã sĩ. Gbõ lé ĩtí rî, gólĩyî nyãányâ lẽé kô õjílã pãlé ngá lậnjị̃ rî ʼdĩ ʼbá yî ʼásĩ.
40023005	"Gõʼdá gólĩyî rî úlị́ Ôvârí kâ îgĩlí ínyíríkó ậvû-ậvû ró rî drị̃ị̂, tãlâ ólêndrê ró bê dódó. Gõʼdá drílĩyî gõzó ômbélâ ĩyî ándrá-gạ́-sị́lị́ ʼásĩ, gõʼdá drílĩyî sõzó lâ kpá ĩyî drị́ ʼásĩ. Gólĩyî ʼê ʼdĩ rĩzó rãtáã ʼẽlé ĩʼdî sĩ lâ. Gõʼdá gólĩyî cú rĩʼá ítá ãzâ rĩʼá âkólâ ĩyî ũwû ʼá rî bê. Gólĩyî drí kẽlẽlẽ lôsézó dũû ítá rî ʼdĩ tị́ sĩ ãcê-ãcê ĩtí. Gólĩyî rî tã ʼbãʼbã Ôvârí kâ lãlé kẽlẽlẽ rî ʼdĩ ʼbá yî sĩ, gólĩyî õtírĩ rĩî rãtáã ʼẽlé rî. Gólĩyî rî tã ʼdî ʼbá yî ʼẽlé ĩtí ʼdĩ, tãlâ õjílã ũnị̃ ró bê kĩʼá nĩ rî, yĩ rî tã ʼbãʼbã Ôvârí kâ ʼẽlé ndrĩ dódó.
40023006	Gõʼdá gólĩyî õnĩ trá võ kãrámã kâ ʼásĩ gõʼdá jó tã Ôvârí kâ ârî kâ ʼásĩ rî, gólĩyî lẽ ĩyî nyãányâ ʼbãlé rĩlí rĩ-võ õjílã ãmbâ-ãmbâ kâ drị̃ị̂ sĩ.
40023007	Gõʼdá õzõ gólĩyî õtírĩ nĩî võ ngá lậzị̂ kâ gĩlí rî ʼbá yî ʼásĩ rî, gólĩyî lẽ õjílã drí nî-bê-yã ʼẽlé ĩyî drí tã rõrõ sĩ, gõʼdá gólĩyî lẽ õjílã ị̃ị̂njị̃ ró ĩyî bê ị̂njị̃, gõʼdá úzị̂ ró ĩyî bê "'ãmbá"' ró.
40023008	"Nĩ ʼbã õjílã ãzí kô ãnî zị̃lị́ "'ãmbá"', ãnî rĩʼá tã îmbá ʼbá bê cé ãlô, tãlâ ãmbã ãníkâ rĩʼá ʼdó ãlô, ãnî ndrĩ rĩʼá ậdrúpị̃ ãzí ró.
40023009	Gõʼdá kpá ĩtí, nĩ zị̂ õjílã ãzí ãngó nõ ʼá nõngá nõ kô "'átá"', tãlâ ãnî átá rĩʼá cé ãlô Ôvârí ĩʼdî ʼbũû ʼálâ.
40023010	Nĩ ʼbã õjílã kô ãnî zị̃lị́ "'kúmú"' ró, tãlâ Kúmú ãníkâ cé Krístõ ʼdíyî pã ʼbá ró rî ĩʼdî.
40023011	Gõʼdá õjílã ãnî lãfálé sĩ gólâ lẽ ʼbá âʼdólé ãmbá ró rî, gólâ ãâʼdô rû ị̂ʼbũ ʼbá ró íyî ãzí-ãzí yî drí.
40023012	Gõʼdá õjílã tíbê íyî nyãányâ ʼbã ʼbá âʼdólé ãmbá ró rî, Ôvârí âʼdô gólâ rî lôgõʼá vũdrị́. Gõʼdá õjílã gólâ tíbê íyî nyãányâ lôgõ ʼbá âʼdólé ngá tãkó ró rî, Ôvârí âʼdô gólâ rî ʼbãʼá âʼdólé õjílã ãmbá ró."
40023013	Gõʼdá nĩngá sĩ, Yésũ drí ngãzó tã âtálé drị̃-ʼbá Yúdạ̃ yí kâ ʼdĩ ʼbá yî drí lâṇõ gólâ Ôvârí drí ʼẽʼá fẽlâ gólĩyî drí rî tãsĩ. Gólâ kĩ, "Ãnî lãʼbí îmbá ʼbá yî Pạ̃rúsị̃ yí bê, nĩ rî trá ãnî nyãányâ âdólé. Ôvârí âʼdô lâṇõ õnjí tẽtẽ fẽʼá ãnî drí, tãlâ nĩ âʼbã ạ́tị̃ fĩzó võ ûrú ʼálâ rî ʼá rî trá kpạ̃ạ́kũ õjílã drí, tã ʼbãʼbã dũû ãnî drí ʼbãlé õjílã drí ʼẽlé rî ʼbá yî sĩ. Gõʼdá ãnî nyãányâ îcá kô fĩlí, tãlâ nĩ rí kô tã ʼbãʼbã ãnî drí rĩʼá îmbálâ õjílã drí rî ʼbá yî ʼẽlé. Gõʼdá õjílã gólĩyî lẽ ʼbá fĩlí rî, nĩ njị̃ị́ ạ́tị̃ kô gólĩyî drí fĩzó.
40023014	(Ãnî drị̃-ʼbá ạ́ngị́ Yúdạ̃ yí kâ nõ ʼbá yî, ãnî rĩʼá mãnĩ ʼbá ʼî. Nĩ rî ạ̃yị́zị́ âdólé rĩzó ậdị̂ gólĩyî drí ʼẽʼá fẽlâ jó drílĩyî rĩzó ʼá lâ rî lị́pị̂ lâ yî drí rî trõlé drị́gạ́ lâ yî nyãlé vólé. Gõʼdá nĩ rî kpá rãtáã ʼẽlé ãcê, tãlâ Ôvârí ãʼdô ró bê ãyĩkõ ró ãní bê. Tã ʼdî tãsĩ rî, Ôvârí âʼdô lâṇõ õnjí tẽtẽ fẽʼá ãnî drí.)
40023015	"Ãnî drị̃-ʼbá ạ́ngị́ Yúdạ̃ yí kâ rĩ ʼbá ãnî nyãányâ âdólé nõ ʼbá yî, Ôvârí âʼdô lâṇõ õnjí tẽtẽ fẽʼá ãnî drí, tãlâ nĩ rî nĩʼá ʼbạ̃drị̃ ãzâ ʼbá yî ʼásĩ jẽjẽ ró õjílã lôndã bê âʼdólé tã ârí ʼbá ãníkâ ró, gõʼdá nĩ rî kpá nĩʼá lị̃mvû ândrê drị̃ mbã bê, nĩʼá õjílã lôndã bê âʼdólé kpá tã ârí ʼbá ãníkâ ró. Gõʼdá õzõ nĩ ũûsû gólĩyî trá rî, tã îmbâ ãníkâ lãʼbí ndrĩ ʼẽʼẽ tãsĩ ʼdî âʼdô gólĩyî ʼbãʼá âʼdólé õnjí ró lậvũlị́ gạ̃rạ̃ ãnî nyãányâ drị̃ị̂ sĩ. Ĩtí rî, nĩ ʼbã gólĩyî trá ʼẽʼá nĩʼá vẽlé lạ̃sị́ gólâ Ôvârí drí êdélé Sãtánã yî drí rî ʼá.
40023016	"Ãnî drị̃-ʼbá ạ́ngị́ Yúdạ̃ yí kâ, ãnî rĩʼá lị̃fị́ ãkó lé ʼbá gólĩyî rĩ ʼbá ĩyî ãzí-ãzí yî sẽlé rî ʼbá yî ĩʼdî, tãlâ nĩ rî tã ányâ îmbálé ĩʼdî õjílã drí. Nĩ rî trá tã îmbálé kĩ nĩ rî, õzõ õjílã ãzâ ĩîtrî lãtrítrí trá ngá ãzâ ʼẽzó jó ạ́ngị́ Ôvârí kâ rú lâ sĩ rî, gõʼdá õzõ gólâ õʼê ngá rî ʼdĩ kô rî, ʼdĩî âʼdó kô tã õnjí ʼî. Gõʼdá õzõ õjílã rî ʼdĩ ĩîtrî lãtrítrí trá ngá ãzâ ʼẽzó dáãbõ jó ạ́ngị́ Ôvârí kâ ʼá ʼdĩ rú lâ sĩ rî, gõʼdá îcâ trá gólâ drí tã rî ʼdĩ ʼẽlé. ʼDĩî rĩʼá tã îmbâ ányâ ʼî. Tã ʼdî tãsĩ rî, Ôvârí âʼdô lâṇõ õnjí tẽtẽ fẽʼá ãnî drí.
40023017	Ãnî rĩʼá lị̃fị́ ãkó lé ʼbá gólĩyî tã nị̃nị̃ ãkó rî ʼbá yî ĩʼdî. Ĩtí rî, tã ị̂sũ ãníkâ ʼá rî, ngá ángô rî ĩʼdî tã lâ drí lậvũlị́ gạ̃rạ̃ rî, dáãbõ jó ạ́ngị́ Ôvârí kâ ʼá ʼdĩ ĩʼdî ngãtá jó ạ́ngị́ Ôvârí kâ gólâ dáãbõ ʼdî ʼbã ʼbá âʼdólé tãndí ró Ôvârí drí ʼdĩ ĩʼdî yã?
40023018	Gõʼdá nĩ rî kpá tã îmbálé kĩ, õzõ õjílã ãzâ ĩîtrî lãtrítrí trá võ rĩzó kõrõnyã zãlé fẽlé Ôvârí drí ngá fẽfẽ ró rî rú lâ sĩ ngá ãzâ ʼẽzó rî, gõʼdá õzõ gólâ õʼê ngá rî ʼdĩ kô rî, ʼdĩî âʼdó kô tã õnjí ʼî. Gõʼdá õzõ õjílã ãzâ ĩîtrî lãtrítrí trá ngá gólĩyî fẽlé Ôvârí drí ngá fẽfẽ ró ʼdĩ rú lâ sĩ ngá ãzâ ʼẽzó rî, îcâ trá gólâ drí ngá rî ʼdĩ ʼẽlé.
40023019	Ãnî rĩʼá õjílã gólĩyî lị̃fị́ ãkó lé ʼbá ró rî yî ĩʼdî. Tã îmbâ ãníkâ ʼdĩ rĩʼá ányâ ró. Gõʼdá tã ị̂sũ ãníkâ ʼá rî, ngá ángô rî ĩʼdî tã lâ drí lậvũlị́ gạ̃rạ̃ rî, ngá gólĩyî fẽlé trá Ôvârí drí ngá fẽfẽ ró ʼdĩ ʼbá yî ĩʼdî ngãtá võ gólâ ngá ʼdĩ ʼbá yî ʼbãzó drị̃ lâ ʼá tíbê ngá fẽfẽ ʼdî ʼbá yî ʼbã ʼbá âʼdólé tãndí ró Ôvârí drí rî ĩʼdî yã?
40023020	Tã ʼdî tãsĩ rî, õjílã gólâ tíbê lãtrítrí îtrí ʼbá trá võ rĩzó kõrõnyã zãlé fẽlé Ôvârí drí ngá fẽfẽ ró rî rú lâ sĩ rî, gólâ îtrî lãtrítrí kpá trá ngá fẽfẽ gólĩyî drị̃ lâ ʼá ʼdĩ ʼbá yî rú lâ sĩ ndrĩ.
40023021	Gõʼdá õzõ õjílã ãzâ ĩîtrî lãtrítrí trá jó ạ́ngị́ Ôvârí kâ rú lâ sĩ rî, gólâ îtrî lãtrítrí ʼdĩ kpá trá Ôvârí gólâ rĩ ʼbá jó ʼdĩ ʼá ʼdĩ rú lâ sĩ.
40023022	Gõʼdá õzõ õjílã ãzâ ĩîtrî lãtrítrí ʼbũû rú sĩ rî, gólâ îtrî lãtrítrí trá kị́tị̃ Ôvârí drí rĩzó rĩlí drị̃ lâ ʼá kúmú ró rî rú lâ sĩ gõʼdá kpá Ôvârí gólâ tíbê rĩ ʼbá kị́tị̃ rî ʼdĩ drị̃ị̂ rî bê.
40023023	"Gõʼdá nĩ rî trá ãlô mûdrị́ ʼásĩ trõlé ngá gólĩyî ãtó drí âsózó drí lâ sĩ, õzõ ʼạ̃ʼị́-nyá yí kâtí, dõ yí kâtí, gõʼdá kpá õzõ ʼạ̃ʼị́-tĩtĩ kâtí rî ʼbá yí bê, fẽlé Ôvârí drí ngá fẽfẽ ró. Tã ʼdî ʼbá yî, nĩ rî ʼẽlâ ndrĩ tãndí ró, gõʼdá nĩ rí kô tã ʼbãʼbã Ôvârí kâ lậvũ ʼbá gạ̃rạ̃ rî ʼbá yî ʼẽlé. Nĩ rí kô tã-vó õjílã kâ kĩlí mbị̂, gõʼdá nĩ rí kpá kô õjílã gólĩyî ĩzã bê rî ʼbá yî pãlé, gõʼdá nĩ rí kpá kô rĩlí zãâ tã gólĩyî mbị̂ Ôvârí drí lẽlé ãnî drí ʼẽlé rî ʼbá yî ʼẽlé. Tã ʼdî tãsĩ rî, Ôvârí âʼdô lâṇõ õnjí tẽtẽ fẽʼá ãnî drí."
40023024	Gõʼdá Yésũ drí úlị́ mãnĩgõ ãzâ âtázó tã ʼdî tãsĩ drị̃-ʼbá ạ́ngị́ Yúdạ̃ yí kâ ʼdĩ ʼbá yî drí kĩ, "Ãnî rĩʼá õzõ lị̃fị́ ãkó lé ʼbá yí kâtí. Ãnî rĩʼá nyé õzõ õjílã gólĩyî nyạ̃ạ́múrúwạ́ drí ʼdẽzó ngá mvũmvũ gólĩyíkâ ʼá ndrẽlé tõ drílĩyî âpẽzó lâ vólé gõʼdá ĩnjígó ândrê gólâ ʼdẽ ʼbá ngá mvũmvũ ʼdî ʼá ʼdĩ ndrẽzó lâ kô gõʼdá drílĩyî gõzó ĩnjígó ʼdĩ mvũlị́ tẽlé nyé ĩyî ʼâ ʼá rî kâtí.
40023025	"Ãnî drị̃-ʼbá Yúdạ̃ yí kâ nõ ʼbá yî, tã ʼẽʼẽ ãníkâ rî ʼbá yî rĩʼá rị̃ rị̃. Nĩ rî ĩgã mvá ãníkâ gõʼdá tạ́bị́gạ́ ãníkâ bê rî ʼbá yî rúʼbạ́ lâ ĩví lésĩ rî jĩlí cé ĩʼdî ngbángbá, gõʼdá ãnî drí ʼálé lâ yî âyézó ĩyíkâ ị̃ndị̂ ró, tãlâ ngá gólĩyî ãnî drí rĩʼá ûsúlâ rî ʼbá yî, nĩ rî rĩʼá ûsúlâ õjílã âdô-âdô sĩ, gõʼdá nĩ lẽ ngá dũû ndrĩ ãnî nyãányâ drí. Nĩ ʼbã ãnî nyãányâ âʼdólé õjílã tãndí ró, gõʼdá ãnî pị̃pị̂sị́lị́ rĩʼá õnjí ró. Tã ʼdî tãsĩ rî, Ôvârí âʼdô lâṇõ õnjí tẽtẽ fẽʼá ãnî drí.
40023026	Ãnî rĩʼá õjílã gólĩyî lị̃fị́ ãkó lé ʼbá ró rî yî ĩʼdî. ʼDõvó nĩ jĩ drẽ ĩgã mvá ãníkâ ʼâ lâ zãlô sị́sị́, gõʼdá nĩ gõ ró bê rúʼbạ́ lâ ĩví lésĩ rî jĩlí, tãlâ ãʼdô ró bê ngbángbá.
40023027	"Ĩtí rî, ãnî drị̃-ʼbá Yúdạ̃ yí kâ ʼdĩ ʼbá yî, ãnî kpá rĩʼá nyé õzõ lóʼdé gólĩyî rúʼbạ́ lâ bẽlé dódó õlêndrê ró bê ĩví lésĩ sũsũ ró rî kâtí. Gõʼdá lóʼdé rî ʼdĩ ʼálé lâ ʼá tólâ rî, áâʼdô õjílã ãvõ fã ûsúʼá ĩʼdî, gõʼdá kpá ngá õnjî-õnjî ãzâ ʼbá yí bê dũû. Tã ʼdî tãsĩ rî, Ôvârí âʼdô lâṇõ õnjí tẽtẽ fẽʼá ãnî drí.
40023028	Gõʼdá ãnî kpá rĩʼá ĩtí. Nĩ ʼbã ãnî nyãányâ trá âʼdólé õjílã ãzí lị̃fị́ drị̃ ʼá tã mbị̂ ʼẽ ʼbá ró. Gõʼdá ãnî pị̃pị̂sị́lị́ rĩʼá õnjí ró tã ị̂sũ bê rị̃ rị̃.
40023029	"Ãnî drị̃-ʼbá Yúdạ̃ yí kâ ʼdĩ ʼbá yî, ãnî rĩʼá tã ôjá ʼbá ʼî. Ôvârí âʼdô lâṇõ õnjí tẽtẽ fẽʼá ãnî drí tã nô ʼbá yî tãsĩ. Nĩ rî trá lóʼdé tã ậngũ ʼbá Ôvârí kâ ôdrã ʼbá trá rî yí kâ rúʼbạ́ lâ êdélé dódó, gõʼdá nĩ rî kpá trá rĩʼá lóʼdé tã mbị̂ ʼbá Ôvârí kâ ôdrã ʼbá trá rî yí kâ rúʼbạ́ lâ êdélé sũsũ ró njõrókõ bê, tãlâ ãʼdô ró bê ãnî drí rĩzó gólĩyî ị̂njị̃lị́.
40023030	Nĩ rî tã âtálé kĩ nĩ rî, 'Tí mã õró ʼbãâ bê kậyị̂ ạ̃kû ró gólâ ãmâ ạ́ʼbị́yạ́ yî drí rĩzó tã ậngũ ʼbá Ôvârí kâ ûfúlị́ nã ʼbá yî sĩ rî, tí mã îcá kô tã-drị̃ lẽlé rû êʼbélé gólĩyí bê tã ậngũ ʼbá ʼdĩ ʼbá yî ûfúzó.'
40023031	Úlị́ gólâ ãnî drí âtálé ãnî tị̂ sĩ ʼdî rî âʼdâ tã trá kĩ nĩ rî, õjílã tã ậngũ ʼbá Ôvârí kâ ûfú ʼbá nã ʼbá yî, ãnî rĩʼá gólĩyî ózõwá yî ĩʼdî.
40023032	Bê trá ĩtí rî, tã õnjí ãnî ạ́ʼbị́yạ́ yî drí îtõlé ʼẽlé rî, nĩ trõ kpá ĩʼdî ʼẽlé cãzó bê bũúũ ạ̃dũkũ lâ ʼá, tãlâ ãnî rĩʼá nyé õzõ gólĩyí kâtí.
40023033	Ãnî rĩʼá ị̃nị̃ cú gĩî bê rî ʼbá yî ĩʼdî, nĩ âʼdô îcáʼá ãnî pãlé lâṇõ lạ̃sị́ kâ Ôvârí drí ʼẽʼá fẽlâ ãnî drí rî ʼásĩ ángô tí ró yã?
40023034	"Tã gólâ ʼẽ ʼbá tã ʼdî ʼbá yî âʼdálé ãnî tãsĩ rî ĩʼdî nõ. Má âʼdô tã Ôvârí kâ âtá ʼbá ãzâ ʼbá yî tã nị̃ ʼbá ãzâ ʼbá yí bê gõʼdá kpá tã îmbá ʼbá ãzâ ʼbá yí bê âjóʼá ãnî ngálâ. Nĩ âʼdô ũrûkậ ʼbá yî îpáʼá fê lậlị̂-lậlị̂ drị̃ị̂, gõʼdá nĩ âʼdô ʼẽʼá ũrûkậ ʼbá yî ûfúlị́ lạ́tị̂ ngĩíngî ʼásĩ. Gõʼdá nĩ âʼdô ʼẽʼá ãzâ ʼbá yî cãlé ônjóróʼbí sĩ jó tã Ôvârí kâ ârî kâ ʼásĩ. Gõʼdá nĩ âʼdô nĩʼá lârá bê jạ̃rị́bạ̃ ʼásĩ, nĩʼá ãzâ ʼbá yî gólĩyî lãfálé ʼásĩ rî lôndã bê lâṇõ fẽzó drílĩyî.
40023035	Tã õnjí ãnî drí ʼẽʼá ʼẽlâ ʼdĩ ʼbá yî tãsĩ rî, tã mbị̂ ʼbá Ôvârí kâ ãnî ạ́ʼbị́yạ́ yî drí ûfúlị́ trá ạ̃kû ró nã ʼbá yî, lâṇõ lâ âʼdô âgõʼá ãkpã ãnî drị̃ị̂, îtõlé õdrã tã mbị̂ ʼbá Ôvârí kâ Ábẽlẽ rú sĩ bũúũ âcálé õdrã tã ậngũ ʼbá rú bê Zẽkãríyã kâ rî rú gólâ tíbê âʼdó ʼbá Bẽrẽkíyã rî mvá ró ãnî ạ́ʼbị́yạ́ yî drí fũlị́ jó ạ́ngị́ Ôvârí kâ ʼá, võ tíbê Ôvârí drí rĩzó ʼá lâ rî lãfálé ʼá võ rĩzó kõrõnyã zãlé fẽlé Ôvârí drí ngá fẽfẽ ró rî bê.
40023036	Má âtâ ãnî drí tã pạ̃tị́ị̃ ró, tã õnjí gólĩyî ʼẽlé tã mbị̂ ʼbá Ôvârí kâ ûfúzó ạ̃kû ró nã ʼbá yî, lâṇõ lâ âʼdô ʼdẽʼá ãnî õjílã kậyị̂ nõ ʼbá yí kâ nõ drị̃ị̂."
40023037	Gõʼdá nĩngá sĩ rî, Yésũ drí tã âtázó õjílã Yúdạ̃ yí kâ Yẽrõsãlémã ʼálâ rî ʼbá yî drí kĩ, "Ãnî õjílã Yẽrõsãlémã kâ, nĩ ûfû tã ậngũ ʼbá Ôvârí kâ âjólé ãnî ngálâ rî ʼbá yî trá, gõʼdá nĩ lûvũ lãjóʼbá gólĩyî Ôvârí drí âjólé ãnî ngálâ rî ʼbá yî kpá trá kúnị́ mvá sĩ. Gbõ lé ĩtí rî, mâ rĩʼá zãâ ngá lẽlẽ bê ãnî tãsĩ. Gõʼdá má ûjũ trá kpị̃ị̂ ãnî êʼbélé võ ãlô ʼá sũzó ãnî rú, õzõ ʼạ̃ʼú ândrê drí mvá lâ yî êʼbérẽ íyî úfú zẽlé sũzó gólĩyî rú rî kâtí. Gõʼdá nĩ gã lõvõ ámákâ ãnî drí ʼdĩ trá dó.
40023038	Nĩ ndrê drẽ, jạ̃rị́bạ̃ ãníkâ gõʼdá jó ạ́ngị́ ãnî drí rĩzó Ôvârí rî ị̂njị̃lị́ ʼá lâ rî bê âʼdô rû îzãʼá, gõʼdá drílâ rĩzó cú ĩtí õjílã ãzãkã ãkó, tãlâ Ôvârí âyê trá.
40023039	Má âtâ ãnî drí tã pạ̃tị́ị̃ ró, nĩ îcá kô ámâ ndrẽlé óʼdí nõngá cãlé bũúũ kậyị̂ gólâ má drí ʼẽzó âgõlé rĩlí kúmú ró ãngó nõ drị̃lị́ rî tú. Kậyị̂ ʼdĩ ʼá rî, õzõ õjílã õndrê ĩyî mâ trá rî, gólĩyî âʼdô ʼẽʼá tã âtálé kĩ nĩ rî, Ôvârí õfẽ õrẽ mâ gólâ ânĩ ʼbá drị́-ãcê gólâkâ bê kúmú ró rî drí."
40024001	Gõʼdá nĩngá sĩ rî, Yésũ yî drí ngãzó jó ạ́ngị́ Ôvârí kâ ʼdĩ âyélé lãjóʼbá íyíkâ rî ʼbá yí bê. Gõʼdá gólĩyî õtírĩ ʼbãâ lậvũʼá jó ạ́ngị́ ʼdĩ rú sĩ rî, lãjóʼbá gólâkâ ʼdĩ ʼbá yî drí ngãzó jó ạ́ngị́ ʼdĩ ʼbá yî bẽbẽ lâ sũsũ lâ ʼdĩ ʼbá yí bê âʼdálé gólâ drí.
40024002	Gõʼdá Yésũ drí tã âtázó gólĩyî drí kĩ, "Nĩ ndrê jó ạ́ngị́ Ôvârí kâ ʼdĩ trá yã? Tã pạ̃tị́ị̃ ró, jó ãnî drí ndrẽlé sũsũ ró ʼdĩ áâʼdô ûfúʼá lâ ndrĩ, gõʼdá kúnị́ mvá ãlô îcá kô lâkílí jó ʼdĩ drị̃ị̂, âʼdô lôʼdéʼá ndrĩ vũdrị́."
40024003	Gõʼdá nĩngá sĩ rî, Yésũ yî drí nĩzó cãlé únị́ gólâ fê dõ kâ bê rî drị̃ ʼálâ lãjóʼbá íyíkâ ʼdĩ ʼbá yí bê. Gõʼdá drílĩyî mbãzó únị́ ʼdĩ drị̃ị̂, gólĩyî cé ĩyî drị̃ị̂ sĩ. Gõʼdá Yésũ drí ngãzó rĩlí vũdrị́. Nĩngá sĩ, lãjóʼbá gólâkâ ʼdĩ ʼbá yî drí rû êsézó ãnyî gólâ lạ̃gạ́tị́. Drílĩyî tã îjízó gólâ tị́ kĩ, "Kúmú, tã jó ạ́ngị́ Ôvârí kâ ûfû kâ ʼdĩ âʼdô ʼẽʼá rû ʼẽlé ángô tú yã? Tã gólĩyî ʼẽ ʼbá rû ʼẽlé tã âʼdâ ró kậyị̂ âgõ-âgõ áníkâ ãngó nõ ʼá rî kâ âʼdálé ãmâ drí rî âʼdô ʼbãʼá ãʼdô ʼî yã? Gõʼdá kpá tã gólĩyî ʼẽ ʼbá kậyị̂ ạ̃dũkũ ãngó nõ kâ âʼdálé ãmâ drí rî âʼdô ʼbãʼá ãʼdô ʼî yã?"
40024004	Gõʼdá Yésũ drí tã-drị̃ lôgõzó lãjóʼbá íyíkâ ʼdĩ ʼbá yî drí kĩ, "Ãnî lị̃fị́ õmbâ ãnî rú, nĩ âyê õjílã ãzãkã kô ãnî âdólé âgõ-âgõ ámákâ tãsĩ.
40024005	Tãlâ õjílã dũû âʼdô ĩyî ânĩʼá tã âmãlé kĩ, yĩ ãâʼdô ʼdíyî pã ʼbá gólâ Ôvârí drí âjólé ûrú lésĩ rî ĩʼdî. Tã ʼdî tãsĩ rî, gólĩyî âʼdô ʼẽʼá õjílã dũû âdólé, drílĩyî tã lẽlẽ ĩyíkâ má ʼá rî âyézó.
40024006	"Gõʼdá nĩ âʼdô kpá ạ̃jú ạ̃yị́ âríʼá ãnyî, gõʼdá nĩ âʼdô kpá ạ̃jú gólĩyî jẽjẽ ró rî ʼbá yî tã lâ âríʼá. Tã ʼdî ʼbá yî âʼdô rû ʼẽʼá ndrĩ sị́sị́ tã Ôvârí drí lẽlé rî vó ró. Ĩtí rî, nĩ ʼê ũrị̃ kô, tãlâ ʼdĩî âʼdá tã kô kĩ nĩ rî, ʼdĩî trá ạ̃dũkũ ãngó nõ kâ ʼî.
40024007	Gõʼdá õjílã ʼbạ̃drị̃ ãlô kâ âʼdô ngãʼá ʼdẽlé ạ̃jú bê õjílã ʼbạ̃drị̃ ãzâ kâ rî drị̃ị̂. Gõʼdá ạ̃jú ʼbũ ʼbá kúmú ãzâ rî kâ âʼdô ngãʼá nĩlí ʼdẽlé ạ̃jú bê ạ̃jú ʼbũ ʼbá kúmú ãzâ kâ rî drị̃ị̂. Gõʼdá lõfó õnjí tẽtẽ âʼdô ʼẽʼá ʼdẽlé õjílã drị̃ị̂, gõʼdá ạ̃gbị̃gbị̃ âʼdô ị̃nyạ́kú drị̃ îyáʼá võ ʼásĩ ndrĩ.
40024008	Tã ʼdî ʼbá yî âʼdô ʼbãʼá, nyé õzõ mvá lâzê-lâzê âʼdó ʼbá sị́sị́ õkó gólâ ʼẽ ʼbá mvá tị̃lị́ rî drí rî kâtí.
40024009	"Õjílã âʼdô ĩyî ãnî rũʼá fẽlé ãnî ạ̃jú-ʼbá-ãzí gólĩyî ʼẽ ʼbá lâṇõ fẽlé ãnî drí rî ʼbá yî drị́gạ́. Gólĩyî âʼdô ãnî ʼbãʼá gạ̃nị́mạ̃ ʼá. Gõʼdá gólĩyî âʼdô lâṇõ õnjí tẽtẽ fẽʼá ãnî drí. Gõʼdá gólĩyî drí kpá ãnî ûfúzó. Ĩtí rî, õjílã cé tị̂tị̂ ʼbãá ĩyî ãnî lôvó kô, tãlâ ãnî rĩʼá tã ârí ʼbá ámákâ ĩʼdî rî drí sĩ.
40024010	Tã rî ʼdĩ ʼbá yî õtírĩ rĩî rû ʼẽlé rî, õjílã dũû âʼdô ĩyî tã lẽlẽ ĩyíkâ má ʼá rî âyéʼá, gõʼdá gólĩyî âʼdô ĩyî ãzí-ãzí yî drị́-bã fẽʼá ạ̃jú-ʼbá-ãzí lâ yî drị́gạ́.
40024011	Tã ậngũ ʼbá dũû tã âmã ʼbá kĩʼá nĩ rî, ĩyî ãʼdô tã ậngũ ʼbá Ôvârí kâ ĩʼdî rî, âʼdô ĩyî ânĩʼá õjílã dũû âdólé õnjõ sĩ.
40024012	Tã õnjí gólĩyî ʼẽ ʼbá rû ʼẽlé ãngó nõ ʼá rî ʼbá yî âʼdô lị̂tị́ʼá rõô lậvũlị́ gạ̃rạ̃ sị́sị́ rî drị̃ị̂ sĩ. Tã ʼdî tãsĩ rî, ʼdĩî trá kậyị̂ gólâ õjílã ãmbá drí ʼẽzó âʼdólé ngá lẽlẽ ãkó ĩyî ãzí-ãzí yî drí rî trá ĩʼdî.
40024013	Gbõ lé ĩtí rî, õjílã gólâ tã lẽlẽ íyíkâ má ʼá rî ậtị̃ ʼbá gạ́gạ́ âyé ʼbá lâ kô cãzó bũúũ ạ̃dũkũ lâ ʼá rî, gólâ âʼdô lédrẽ-lédrẽ ạ̃dũkũ ãkó rî ûsúʼá.
40024014	Gõʼdá áâʼdô tã âtî-âtî tãndí kũmũ Ôvârí kâ tãsĩ nô rî pẽʼá zãlô sị́sị́ õjílã õrĩ ndrĩ kâ ãngó nõ ʼásĩ rî ʼbá yî drí, tãlâ gólĩyî ãârî ró ĩyî tã pạ̃tị́ị̃ ʼdĩ bê. Gõʼdá ʼdĩî vósĩ, ạ̃dũkũ ãngó nõ kâ õró gõ âcálé.
40024015	"Tã gólâ ʼẽzó Yẽrõsãlémã rî îzãlé rî tãsĩ, kậyị̂ âʼdô ʼẽʼá âcálé ãnî drí ngá tã ậngũ ʼbá Dãnĩyélẽ drí tã lâ âtálé trá ạ̃kû ró nã rî ndrẽzó. Nĩ ârî drẽ úlị́ ngbạ́ngậ nõ. Gólâ kĩ, 'Ị̃zạ́tú nĩ âʼdô ngá õnjí gólâ ʼẽ ʼbá ãnyĩ âjílí rî ndrẽʼá. Gõʼdá áâʼdô ngá rî ʼdĩ âtrõʼá ʼbãlé jó ạ́ngị́ Ôvârí kâ ʼá. Ngá rî ʼdĩ âʼdô jó Ôvârí kâ ʼdĩ ʼbãʼá âʼdólé ị̃ndị̂ ró Ôvârí rî lị̃fị́ drị̃ ʼá.' " Dãnĩyélẽ 9.27; 11.31
40024016	Gõʼdá Yésũ drí kpá tã âtázó lãjóʼbá íyíkâ drí kĩ, "Õjílã Yũdạ́yạ̃ kâ rî ʼbá yî, õzõ gólĩyî õndrê tã ãnyĩ kâ ʼdĩ trá rû ʼẽrẽ ʼá rî, gólĩyî õrâ vólé ʼwãâʼwâ, nĩʼá ĩyî lậpị́lị́ únị́ lãfálé ʼá.
40024017	Õjílã gólâ rĩ ʼbá lôsĩ ʼẽlé jó íyíkâ drị̃ị̂ rî, gólâ ãârî rãlé vólé ʼwãâʼwâ, gólâ õlîpî kô kpá fĩlí jó ʼálâ nĩʼá ngá íyíkâ jó kâ rî ʼbá yî âtrõlé.
40024018	Gõʼdá õjílã gólâ rĩ ʼbá lôsĩ ʼẽlé yí drí ạ́mvú ʼá kậyị̂ rî ʼdĩ sĩ rî, gólâ õgõ kô ʼbã ʼálâ nĩʼá ítá íyíkâ âtrõlé. Gólâ õlîpî kô, gólâ õrâ nĩʼá íyî lậpị́lị́.
40024019	Gõʼdá kậyị̂ ʼdĩ sĩ rî, õkó gólĩyî rû ʼbã ʼbá mvá bê rî ʼbá yî âʼdô ĩyî ʼẽʼá ʼbãlé lâṇõ õnjí tẽtẽ bê gõʼdá kpá õkó gólĩyî mvá õdé bê ĩyî drị́gạ́ rî ʼbá yí bê, tãlâ rãrã ʼdî tãsĩ.
40024020	Õzõ kậyị̂ lâṇõ rî ʼdĩ kâ ãâcâ trá rî, îcâ trá ãnî drí rãlé ʼwãâʼwâ. Tã ʼdî tãsĩ rî, nĩ ʼê rãtáã Ôvârí drí kậyị̂ rî ʼdĩ õzó âcá kô ôzê lị̃mvû sĩ gõʼdá kậyị̂ lôvô-lôvô kâ sĩ.
40024021	Lâṇõ gólâ ʼẽ ʼbá âʼdólé kậyị̂ ʼdĩ ʼá rî, âʼdô lậvũʼá gạ̃rạ̃ lâṇõ gólĩyî rû ʼẽ ʼbá îtõ võ ãngó nõ ʼbãrẽ kâ ʼásĩ âcálé bũúũ ãndrõ nô rî kâ drị̃ị̂ sĩ. Gõʼdá ạ̃tị́ ʼálâ rî, lâṇõ ãzâ îcá kô lậvũlị́ gạ̃rạ̃ lâṇõ ʼdî drị̃ị̂ sĩ.
40024022	Gólâ lôgõ kậyị̂ rî ʼdĩ trá ngbãâ kútúwạ́, tãlâ yí pâ ró õjílã yí drí njĩlí trá âʼdólé õjílã íyíkâ ró rî ʼbá yî bê. Tí gólâ õró gõ kậyị̂ rî ʼdĩ ʼbãlé ãcê rî, õjílã âʼdô ĩyî ôdrãʼá ndrĩ. Gólĩyî îcá kô ngá pãlé.
40024023	"Gõʼdá kậyị̂ ʼdĩ ʼbá yî sĩ, õzõ õjílã ãzâ ãâtâ tã trá ãnî drí kĩ, 'Nĩ ndrê drẽ, ʼdíyî pã ʼbá rĩʼá nõ', ngãtá 'gólâ rĩʼá nã' yã rî, ní lẽ tã gólâkâ ʼdĩ kô.
40024024	Tãlâ õjílã dũû rĩʼá gólĩyî ʼẽ ʼbá ĩyî tã âmãlé kĩʼá nĩ rî, ĩyî ãʼdô ʼdíyî pã ʼbá Ôvârí drí âjólé rî ʼbá yî ĩʼdî. Gõʼdá tã ậngũ ʼbá õjílã âdó ʼbá ãzâ ʼbá yí bê, gólĩyî âʼdô kpá ânĩʼá ĩyî tã lârâkô ãmbá õjílã tị̂ drí ậʼdị́zó drílâ sĩ rî ʼbá yî ʼẽlé, tãlâ ãʼdô ró bê ĩyî drí lạ́tị̂ lôndãzó õjílã gólĩyî Ôvârí drí njĩlí âʼdólé õjílã íyíkâ ró rî ʼbá yî âdózó, tí õzõ yĩ ũûsû lạ́tị̂ lâ trá rî.
40024025	Nĩ ârî drẽ, má âtâ tã ʼdî ʼbá yî ãnî drí sị́sị́, tãlâ ãnî lị̃fị́ õmbâ ró bê ãnî rú drẽ ãkpãkãʼdã tã ʼdî ʼbá yî drí rû ʼẽ ãkó.
40024026	"Gõʼdá õzõ õjílã ãzâ ãâtâ tã trá ãnî drí kĩ nĩ rî, 'Nĩ ndrê drẽ, ʼdíyî pã ʼbá âʼdô bê rĩʼá võ ãgângbêlẽ ʼá' rî, nĩ nĩ kô tólâ gólâ rî lôndãlé. Ngãtá õzõ áãâtâ tã trá kĩʼá nĩ rî, gólâ õlậpị̂ yî trá rĩʼá jó ʼá nõ rî, nĩ lẽ tã gólâkâ ʼdĩ kpá kô.
40024027	Kậyị̂ gólâ mâ âjólé ûrú lésĩ ʼdíyî pã ʼbá ró rî drí ʼẽzó âgõlé kpá óʼdí ãngó nõ ʼá rî tú rî, õjílã ndrĩ âʼdô ĩyî ámâ ndrẽʼá õzõ ngá îʼĩ gólâ võ îʼĩ ʼbá kãʼdâ-kãʼdâ ómvórẽ lésĩ bũúũ lạ̃njị́ ʼálâ rî kâtí.
40024028	Kậyị̂ gólâ má drí ʼẽzó âgõlé ãngó nõ ʼá rî tú rî, õjílã ndrĩ âʼdô ndrẽʼá lâ õzõ drílĩyî lõgónõ ndrẽrẽ lôʼdérẽ kõrõnyã ãvõ drị̃ị̂ rî kâtí."
40024029	Gõʼdá Yésũ drí kpá tã âtázó kĩ nĩ rî, "Gõʼdá kôrô lâṇõ kậyị̂ ʼdĩ ʼbá yí kâ vósĩ rî, ngá gólĩyî âʼdó ʼbá ʼbũû ʼálâ rî ʼbá yî âʼdô ĩyî rû îyáʼá ndrĩ, îcá ĩyî kô lôsĩ ʼẽlé dódó. Gõʼdá ị̃tú lị̃fị́ âʼdô îkánágõʼá ị́nị́rị́kúwạ́ ró, îcá kô võ îwálé. Gõʼdá párá îcá kpá kô võ îwálé. Gõʼdá ị̃ʼbị̂ʼbị̂wạ́ âʼdô ĩyî lôʼdéʼá ndrĩ vũdrị́ ʼbũû lésĩ.
40024030	ʼDĩî vósĩ rî, ngá gólâ ʼẽ ʼbá âgõ-âgõ mâ gólâ âjólé ûrú lésĩ nô kâ âʼdálé rî, âʼdô rû âʼdáʼá ʼbũû ʼálâ. Ĩtí rî, õjílã õrĩ ndrĩ kâ âʼdô ĩyî ʼẽʼá ámâ ndrẽlé ânĩrĩ ʼá mbãrãsãsã bê. Õzõ gólĩyî õndrê mâ trá rî, õjílã ãmbá ãʼdô ĩyî ãwó ngõʼá ũrị̃ drí sĩ, tãlâ má âʼdô ʼẽʼá ânĩlí cú mbârâkã ạ́ngị́ bê gõʼdá kpá ãmbã Ôvârí kâ bê.
40024031	Má âʼdô ʼẽʼá mãlãyíkã yî ậzị́lị́ gûnị́yạ́ sĩ. Áâʼdô ʼẽʼá gûnị́yạ́ võlé, gõʼdá mãlãyíkã yî âʼdô ĩyî rû êʼbéʼá ndrĩ võ ãlô ʼá. Ôvârí âʼdô gólĩyî jõʼá ãngó ʼásĩ ndrĩ, nĩʼá õjílã ndrĩ gólĩyî yí drí njĩlí õjílã íyíkâ ró rî ʼbá yî êʼbélé võ ʼásĩ ndrĩ.
40024032	"Nĩ ârî drẽ úlị́ mãnĩgõ gólâ fê bị́ tãsĩ nõ, ĩîmbâ ró ãnî bê. Õzõ nĩ õndrê gárá lâ ʼdĩ ʼbá yî trá ârõʼá bị́ bê cãrõ rî, nĩ âʼdô nị̃ʼá lâ kĩ nĩ rî, ôzê lị̃mvû trá ãnyî ʼẽʼá âcálé.
40024033	Âʼdô ʼẽʼá âʼdólé kpá ĩtí âgõ-âgõ ámákâ tãsĩ. Õzõ nĩ õndrê tã gólĩyî ndrĩ má drí âtálé ʼdĩ ʼbá yî trá rû ʼẽrẽ ʼá rî, nĩ âʼdô nị̃ʼá lâ kĩ nĩ rî, kậyị̂ má drí ʼẽzó âgõlé rî trá ãnyî.
40024034	Má âtâ ãnî drí tã pạ̃tị́ị̃ ró, tã ʼdî ʼbá yî âʼdô ʼẽʼá rû ʼẽlé sị́sị́ drẽ ãkpãkãʼdã õjílã kậyị̂ nõ ʼbá yí kâ ôdrãá ĩyî kô ndrĩ.
40024035	Õzõ ãngó nõ õndẽ gbõ lé ʼbũû bê rî, úlị́ ámákâ îcá kô rû ndẽlé."
40024036	Gõʼdá Yésũ drí kpá tã âtázó lãjóʼbá íyíkâ ʼdĩ ʼbá yî drí tã âgõ-âgõ íyíkâ ãngó nõ ʼá rî kâ tãsĩ. Gólâ kĩ, "Kậyị̂ má drí ʼẽzó âgõlé ãngó nõ ʼá rî, õjílã ãzãkã îcá kô nị̃lâ, gbõ lé mãlãyíkã gólĩyî ûrú ʼálâ rî ʼbá yî (gõʼdá mâ rî gógó Ôvârí rî mvá ró nõ bê) nị̃ị́ ĩyî kậyị̂ rî ʼdĩ kpá kô. Ámâ átá nị̃ kậyị̂ rî ʼdĩ cé nĩ.
40024037	Kậyị̂ gólâ má drí ʼẽzó âgõlé tã-vó õjílã kâ kĩlí ãngó nõ ʼá rî tú rî, âʼdô ʼbãʼá nyé õzõ kậyị̂ gólâ Nówã kâ ạ̃kû ró nã sĩ rî kâtí.
40024038	Gõʼdá drẽ ãkpãkãʼdã Ôvârí âjó lị̃mvû tị̃tị̃ kô ânĩʼá õjílã ûfúlị́ tã õnjí ĩyíkâ tãsĩ rî, õjílã nã ʼbá yî rî ĩyîngá drị̃-bạ́lạ́yị̂ ró tã ị̂sũ ãkó kĩʼá nĩ rî, lâṇõ ãʼdô ʼẽʼá ânĩlí ʼdẽlé ĩyî drị̃ị̂. Gólĩyî rî trá ngá nyãlé, ngá mvũlị́, gõʼdá ãgô rî ĩyî trá õkó gĩlí cãlé bũúũ kậyị̂ gólâ Nówã yî drí fĩzó kõlóngbõ ândrê ʼá ĩyî nyãányâ pãlé rî tú. Gõʼdá gólĩyî nị̃ị́ ĩyî kĩʼá nĩ rî, ôzê trá ânĩʼá ʼdị̃lị́ rî kô, cãlé bũúũ kậyị̂ gólâ lị̃mvû tị̃tị̃ drí ânĩzó gólĩyî ûfúlị́ rî tú. Âʼdô rû ʼẽʼá kpá ĩtí kậyị̂ mâ gólâ âjólé ûrú lésĩ rî drí ʼẽrẽ âgõlé ãngó nõ ʼá rî tú. Âgõ-âgõ ámákâ âʼdô ʼẽʼá gólĩyî îrõlé îrõ.
40024040	Gõʼdá kậyị̂ rî ʼdĩ tú rî, õzõ ãgô rị̃ ãʼdô ĩyî trá rĩʼá ngá ʼwãʼá ạ́mvú ʼá rî, áâʼdô ãlô rî trõʼá, gõzó ãzâ rî âyélé.
40024041	Gõʼdá õzõ õkó ãʼdô ĩyî rị̃ rĩʼá ngá ʼị̃ʼá kúnị́ ngá ʼị̃ kâ drị̃ị̂ rî, áâʼdô kpá ãlô rî trõʼá ĩʼdî, gõzó ãzâ rî âyélé.
40024042	"Nĩ rî rĩlí tã mbị̂mbị̂ rî ʼẽʼẽ lâ sĩ âgõ-âgõ ámákâ tẽlé, tãlâ mĩ nị̃ị́ kậyị̂ gólâ má drí ʼẽzó âgõlé rî kô. Ĩtí rî, nĩ rî ngíyá ró.
40024043	Gõʼdá nĩ ị̂sũ drẽ tã nô, tí ʼbã-lị́pị̂ õró gõ ị̃tú-pá ngạ́cị̂ kâ gólâ ũgú drí ʼẽzó ânĩlí ngá gólâkâ ûgũlị́ ʼá lâ rî nị̃ị̂ rî, tí gólâ âʼdô rĩʼá ngíyá ró, gólâ îcá kô ũgú ʼdĩ âyélé âfílí ngá gólâkâ ûgũlị́ gólâ drí jó ʼásĩ.
40024044	Gõʼdá kpá rĩʼá ĩtí âgõ-âgõ ámákâ tãsĩ. Nĩ rî rĩlí ngíyá ró, tãlâ mĩ nị̃ị́ kậyị̂ gólâ má drí ʼẽzó âgõlé ʼá lâ rî kô. Má âʼdô âgõʼá nyĩî ró."
40024045	Gõʼdá nĩngá sĩ rî, Yésũ drí kpá tã îmbázó lãjóʼbá íyíkâ ʼdĩ ʼbá yî drí tã rû ị̂ʼbũ ʼbá tãndí rî kâ tãsĩ. Gólâ kĩ, "ʼBã-lị́pị̂ âʼdô ãʼdô ʼẽʼá ĩʼdî rû ị̂ʼbũ ʼbá gólâ tã nị̃nị̃ bê lị̃fị́ ʼbãzó drị̃ lâ ʼá rî drí yã? Õzõ gólâ õtírĩ ʼẽê nĩlí ậcị́ íyíkâ ʼá rî, gólâ âʼdô ʼẽʼá rû ị̂ʼbũ ʼbá ʼdĩ ʼbãlé ãzí-ãzí lâ yî vó ndrẽlé mbị̂mbị̂ lôsĩ lânjî-lânjî sĩ.
40024046	Gõʼdá õzõ ʼbã-lị́pị̂ rî ʼdĩ ãâgõ trá âcálé rû ị̂ʼbũ ʼbá gólâkâ ʼdĩ ûsúlị́ tã ʼdî ʼẽrẽ ʼá tãndí ró ĩtí rî, gólâ âʼdô ʼbãʼá ãyĩkõ ró rû ị̂ʼbũ ʼbá ʼdĩ bê.
40024047	Má âtâ ãnî drí tã pạ̃tị́ị̃ ró, ʼbã-lị́pị̂ ʼdĩ âʼdô rû ị̂ʼbũ ʼbá ʼdĩ ʼbãʼá ngá íyíkâ ʼbã kâ ndrĩ rî ʼbá yî vó lâ ndrẽlé.
40024048	Gõʼdá õzõ rû ị̂ʼbũ ʼbá gólâ ʼbãlé ãzí-ãzí lâ yî vó ndrẽlé ʼdĩ ãʼdô rû ị̂ʼbũ ʼbá õnjí ʼî rî, õzõ ʼbã-lị́pị̂ ʼdĩ õnjã trá ậcị́ gólâkâ ʼdĩ ʼá rî, rû ị̂ʼbũ ʼbá ʼdĩ âʼdô tã ị̂sũʼá kĩ nĩ rî, ʼbã-lị́pị̂ íyíkâ ʼdĩ njã trá rõô, gólâ îcá kô âgõlé ʼwãâ.
40024049	Gõʼdá rû ị̂ʼbũ ʼbá ʼdĩ drí ngãzó rĩʼá rû ị̂ʼbũ ʼbá ãzí ʼdĩ ʼbá yî ʼẽlé õnjí ró, rĩʼá gólĩyî cãlé, gõʼdá drílâ rĩzó cé ngá nyãlé ĩʼdî gõʼdá kpá õdrá mvũlị́ õdrá mvũ ʼbá ãzí lâ yí bê.
40024050	Gõʼdá õzõ ʼbã-lị́pị̂ rû ị̂ʼbũ ʼbá ʼdĩ kâ õtírĩ âgõô âcálé rî, gólâ âʼdô âcáʼá nyĩî ró, ị̃tú gólâ rû ị̂ʼbũ ʼbá ʼdĩ drí nị̃lị́ kôʼdáwá rî sĩ.
40024051	ʼBã-lị́pị̂ âʼdô lâṇõ õnjí tẽtẽ fẽʼá drílâ, õzõ lâṇõ ʼẽʼá fẽlâ tã õnjí ʼẽ ʼbá drí rî kâtí, gõʼdá âʼdô gólâ rî vũʼá võ lâṇõ kâ rî ʼá, tólâ gólâ âʼdô ãwó ngõʼá sị́-gílí nyãnyã bê ngá lâzê-lâzê drí sĩ."
40025001	Gõʼdá nĩngá sĩ rî, Yésũ drí îtõzó lãjóʼbá íyíkâ ʼdĩ ʼbá yî îmbálé âgõ-âgõ íyíkâ ãngó nõ ʼá kúmú ró rî tãsĩ. Gólâ kĩ, "Âgõ-âgõ ámákâ kúmú ró ãngó nõ ʼá rî âʼdô gõʼdá âʼdóʼá õzõ õkó mvá mûdrị́ gólĩyî rĩ ʼbá õdrógô drị̃ tẽlé rî kâtí. Gólĩyî trõ lámbã ĩyíkâ trá nĩzó õdrógô drị̃ tẽlé.
40025002	Õkó mvá njị̂ rî ʼbá yî rĩʼá tã nị̃ ʼbá ʼî, gõʼdá gólĩyî ãzâ njị̂ rî ʼbá yî rĩʼá tã nị̃ ãkó lé ʼbá ʼî.
40025003	Gõʼdá õkó mvá gólĩyî njị̂ tã nị̃ ãkó lé ʼbá ró rî ʼbá yî trõ lámbã ĩyíkâ bê rî, gólĩyî trõó dõ ạ̃lị́pị̂ kpãâ kô ĩyí bê.
40025004	Gõʼdá õkó mvá gólĩyî tã nị̃ ʼbá rî yî trõ lámbã ĩyíkâ bê rî, gólĩyî trõ dõ ạ̃lị́pị̂ kpãâ ĩyí bê mãlãngĩ ʼá.
40025005	Gõʼdá õdrógô drílĩyî rĩʼá tẽlâ rî âcá kô ʼwãâ, gõʼdá ậʼdú drí îtõzó rĩʼá gólĩyî ʼẽlé, gólĩyî trá lûsû-lûsû ró ậʼdú drí sĩ, gõʼdá drílĩyî ngãzó ậʼdú kõlé.
40025006	"Gõʼdá câ bê ãʼbí ító ʼá rî, õkó mvá gólĩyî mûdrị́ ʼdĩ ʼbá yî drí ôtrê-ôtrê ârízó kĩ nĩ rî, 'Nĩ ndrê drẽ, õdrógô bí ânĩʼá! Nĩ âfõ ʼwãâʼwâ gólâ rî lậgúlị́!'
40025007	Gõʼdá õkó mvá mûdrị́ ʼdĩ ʼbá yî drí lị̃fị́ njị̃zó ậʼdú ʼásĩ, gõʼdá drílĩyî îtõzó rĩʼá lámbã ĩyíkâ ʼdĩ ʼbá yî bãgó lâ êdélé.
40025008	Gõʼdá õkó mvá gólĩyî njị̂ tã nị̃ ãkó lé ʼbá ró rî ʼbá yî ûsû ĩyî võ lâ bê trá kĩ, dõ lámbã ĩyíkâ ʼá rî bê trá ʼẽʼá rû ndẽlé rî, õkó mvá njị̂ ʼdĩ ʼbá yî drí tã âtázó õkó mvá gólĩyî tã nị̃ ʼbá ró rî yî drí kĩ nĩ rî, 'Nĩ âfẽ dõ ạ̃lị́pị̂ ãmâ drí, tãlâ dõ ãmákâ trá ʼẽʼá rû ndẽlé.'
40025009	Gõʼdá õkó mvá tã nị̃ ʼbá ʼdĩ ʼbá yî drí tã-drị̃ lôgõzó õkó mvá gólĩyî tã nị̃ ãkó lé ʼbá ró rî ʼdĩ ʼbá yî drí kĩ, 'Dõ nô îcá ãmâ drí ãní bê kô, nĩ nĩ dõ gĩlí dõ lậzị́ ʼbá ngálâ.'
40025010	"Gõʼdá õkó mvá gólĩyî tã nị̃ ãkó lé ʼbá ró ʼdĩ ʼbá yî drí ngãzó nĩlí võ dõ gĩ kâ ʼálâ. Gõʼdá gólĩyî õtírĩ lậvũû rî, õdrógô drí íyîngá âcázó. Õkó mvá gólĩyî njị̂ lámbã ĩyíkâ êdé ʼbá njãâ rî ʼbá yî drí fĩzó õdrógô bê jó kãrámã kâ ʼálâ, gõʼdá ódrí ạ́tị̃ âʼbãzó.
40025011	ʼDĩî vósĩ rî, õkó mvá gólĩyî tã nị̃ ãkó lé ʼbá ró ʼdĩ ʼbá yî drí âgõzó âcálé võ dõ gĩ kâ rî lésĩ. Gõʼdá gólĩyî âgõ bê âcálé rî, áâʼbã ạ́tị̃ trá kpạ̃ạ́kũ. Gõʼdá drílĩyî lạ̃zị́ zị̃zó kĩ nĩ rî, 'Kúmú, kúmú, ní njị̃ ạ́tị̃ ãmâ drí!'
40025012	Gõʼdá õdrógô drí tã-drị̃ lôgõzó drílĩyî kĩ nĩ rî, 'Má âtâ ãnî drí tã pạ̃tị́ị̃ ró, má nị̃ị́ ãnî kô.' "
40025013	Ạ̃dũkũ lâ ró, Yésũ drí tã âtázó lãjóʼbá íyíkâ ʼdĩ ʼbá yî drí kĩ nĩ rî, "Nĩ rî njãâ âgõ-âgõ ámákâ tẽlé, tãlâ mĩ nị̃ị́ kậyị̂ gólâ má drí ʼẽzó âgõlé ʼá lâ rî kô. Má âʼdô âgõʼá âcálé nyĩî ró."
40025014	Gõʼdá nĩngá sĩ rî, Yésũ drí íʼdígówá ãzâ ngĩzó drị́-ʼâ drílâ ʼẽʼá fẽlâ õjílã íyíkâ drí lôsĩ íyíkâ ʼẽzó rî tãsĩ kậyị̂ drílâ ʼẽzó âgõlé kúmú ró rî sĩ. Gólâ kĩ, "Tã drị́-ʼâ Ôvârí drí ʼẽʼá fẽlâ õjílã íyíkâ drí lôsĩ íyíkâ ʼẽzó rî tãsĩ rî rĩʼá õzõ kúmú ãzâ ʼẽ ʼbá nĩlí ậcị́ íyíkâ ʼá jẽjẽ ró rî kâtí. Gõʼdá drẽ ãkpãkãʼdã gólâ nĩí kô ậcị́ íyíkâ ʼdĩ ʼá rî, gólâ drí rû ị̂ʼbũ ʼbá íyíkâ nâ rî ʼbá yî ậzị́zó, gõʼdá drílâ tã âtázó drílĩyî kĩ nĩ rî, 'Nĩ ndrê ngá ámákâ nõ ʼbá yî vó lâ dódó.'
40025015	Gõʼdá kúmú ʼdĩ drí ậdị̂ fẽzó drílĩyî, âʼdô mbârâkã gólĩyíkâ sũzó ngá rú rî vó ró, tãlâ gólĩyî ũlị̂pị̃ ró ậdị̂ íyíkâ ʼdĩ bê. Gõʼdá rû ị̂ʼbũ ʼbá sị́sị́ rî drí rî, gólâ drí ậdị̂ fẽzó kísĩ njị̂, gõʼdá rû ị̂ʼbũ ʼbá rị̃ lâ ró rî drí, gólâ drí ậdị̂ fẽzó kísĩ rị̃, gõʼdá rû ị̂ʼbũ ʼbá nâ ró rî drí, gólâ drí ậdị̂ fẽzó kísĩ ãlô. Nĩngá sĩ, kúmú ʼdĩ drí ngãzó nĩlí ậcị́ íyíkâ ʼá.
40025016	Gõʼdá rû ị̂ʼbũ ʼbá gólâ sị́sị́ ậdị̂ fẽzó drílâ kísĩ njị̂ rî, gólâ drí nĩzó lôsĩ ãzâ ʼẽlé ậdị̂ ʼdĩ sĩ, tãlâ ậdị̂ ʼdĩ ũlị̂pị̃ ró bê. Gõʼdá drílâ ậdị̂ ãzâ ûsúzó kpá kísĩ njị̂ lôsĩ ʼẽʼẽ sĩ. Ậdị̂ gólâkâ ʼdĩ drí lị̂pị̃zó âcálé kísĩ mûdrị́.
40025017	Gõʼdá rû ị̂ʼbũ ʼbá gólâ ậdị̂ fẽzó drílâ kísĩ rị̃ rî drí kpá nĩzó lôsĩ ʼẽlé ậdị̂ fẽlâ gólâ drí ʼdĩ sĩ. Gõʼdá drílâ ậdị̂ ãzâ ûsúzó kpá kísĩ rị̃ lôsĩ ʼẽʼẽ sĩ. Ậdị̂ gólâkâ drí lị̂pị̃zó âcálé kísĩ sû.
40025018	Gõʼdá rû ị̂ʼbũ ʼbá gólâ ậdị̂ fẽzó drílâ kísĩ ãlô rî drí nĩzó ʼbú ʼdị̃lị́ ậdị̂ kúmú gólâkâ ʼdĩ kâ lậpị́zó ʼá lâ, tãlâ yí drí sũzó bê ậdị̂ ʼdĩ rú kúmú drí.
40025019	"Gõʼdá kậyị̂ dũû vósĩ, kúmú ʼdĩ drí âcázó âgõlé yí drí ʼbã ʼá. Gólâ âgõ bê rî, gólâ drí rû ị̂ʼbũ ʼbá íyíkâ ʼdĩ ʼbá yî ậzị́zó yí ngálâ, tãlâ gólĩyî âʼdâ ró lôsĩ gólĩyî drí ʼẽlé ậdị̂ íyíkâ ʼdĩ sĩ rî bê yí drí.
40025020	Gõʼdá rû ị̂ʼbũ ʼbá gólâ ậdị̂ fẽzó drílâ kísĩ njị̂ rî drí ậdị̂ gólâ drí ûsúlị́ ndrĩ rî âtrõzó âjílí kúmú drí. Gõʼdá drílâ ngãzó tã âtálé kĩ nĩ rî, 'Ãmbá, ní ndrê drẽ, ậdị̂ ní drí fẽlé má drí kísĩ njị̂ sị́sị́ rî ĩʼdî rĩʼá nõ. Gõʼdá má ûsû ậdị̂ ãzâ kpá kísĩ njị̂ ậdị̂ rî ʼdĩ drị̃ị̂, ậdị̂ lâ ĩʼdî rĩʼá nõ!'
40025021	"Gõʼdá kúmú drí rû ị̂ʼbũ ʼbá ʼdĩ lûyị́zó kĩ nĩ rî, 'Ní rĩʼá rû ị̂ʼbũ ʼbá ámákâ tãndí ró má drí lị̃fị́ ʼbãzó drị̃ lâ ʼá rî ĩʼdî. Tãlâ ní ndrê ậdị̂ fínyáwá má drí fẽlé ní drí rî vó lâ trá tãndí ró, má âʼdô ánî ʼbãʼá ngá ámákâ ãmbá rî ʼbá yî vó lâ ndrẽlé. Ní ânĩ, mã ʼê ró ãyĩkõ ní bê.'
40025022	"Gõʼdá rû ị̂ʼbũ ʼbá gólâ ậdị̂ fẽzó drí lâ kísĩ rị̃ rî drí kpá ậdị̂ gólâ drí ûsúlị́ rî âtrõzó âjílí kúmú drí. Gõʼdá drílâ tã âtázó kĩ nĩ rî, 'Ãmbá, ní ndrê drẽ, ậdị̂ ní drí fẽlé má drí kísĩ rị̃ rî rĩʼá nõ. Má ûsû ậdị̂ ãzâ kpá kísĩ rị̃ ậdị̂ rî ʼdĩ drị̃ị̂, ậdị̂ lâ ĩʼdî rĩʼá nõ!'
40025023	"Gõʼdá kúmú drí kpá rû ị̂ʼbũ ʼbá íyíkâ ʼdĩ lûyị́zó kĩ nĩ rî, 'Nî rĩʼá rû ị̂ʼbũ ʼbá ámákâ tãndí ró má drí lị̃fị́ ʼbãzó drị̃ lâ ʼá rî ĩʼdî. Tãlâ ní ndrê ậdị̂ fínyáwá má drí fẽlé ní drí rî vó lâ trá tãndí ró, má âʼdô ánî ʼbãʼá ngá ámákâ ãmbá rî ʼbá yî vó lâ ndrẽlé. Ní ânĩ, mã ʼê ró ãyĩkõ ní bê.'
40025024	"Gõʼdá rû ị̂ʼbũ ʼbá gólâ ậdị̂ fẽzó drílâ kísĩ ãlô rî drí ngãzó ậdị̂ fẽlé gólâ drí rî lôgõlé kúmú drí. Gõʼdá drílâ tã ị̂sũ íyî nyãányâ kâ âtázó kúmú drí kĩ nĩ rî, 'Ãmbá, má nị̃ trá kĩ nĩ rî, nî rĩʼá sị́ lõmbâ ʼbá ʼî, tãlâ ậdị̂ ánî nyãányâ kâ rî ậpị̃lị́ lôsĩ rû ị̂ʼbũ ʼbá áníkâ rî ʼbá yí kâ sĩ, gõʼdá ní rî kpá ngá ĩyínyâ tíbê ánî nyãányâ drí ị̂ʼdị́lị́ nĩ kôʼdáwá rî ʼbá yî êʼbélé ánî nyãányâ drí.
40025025	Ĩtí rî, mâ rĩʼá ũrị̃ ró ậdị̂ áníkâ ʼdĩ îzãlé. Tã ʼdî tãsĩ rî, ĩʼdî má drí nĩzó ʼbú ʼdị̃lị́ ậdị̂ ʼdĩ lậpị́zó ʼá lâ. Ní ndrê, ậdị̂ rî ĩʼdî rĩʼá nõ.'
40025026	"Gõʼdá kúmú drí tã-drị̃ lôgõzó rû ị̂ʼbũ ʼbá ʼdĩ drí kĩ nĩ rî, 'Nî rĩʼá rû ị̂ʼbũ ʼbá õnjí ʼî, rû ị̂ʼbũ ʼbá gólâ õvó ró rî ĩʼdî. Mí nị̃ trá kĩ nĩ rî, má rî ậdị̂ ûsúlị́ rû ị̂ʼbũ ʼbá ámákâ rî ʼbá yî drị́gạ́ sĩ. Gõʼdá má rî kpá ngá ĩyínyâ tíbê ámâ nyãányâ drí ị̂ʼdị́lị́ nĩ kôʼdáwá rî ʼbá yî êʼbélé má drí.
40025027	Ní lậpị̂ ậdị̂ ámákâ ãʼdô tãsĩ yã? Tí âʼdô âʼdóʼá tãndí ró ní drí ậdị̂ ʼdĩ fẽzó õjílã ãzâ drí lôsĩ ʼẽzó ĩʼdî sĩ lâ, ãʼdô ró bê gólâ drí ậdị̂ ãzâ ûsúzó fínyáwá gá drị̃ lâ ʼá, tãlâ má õtírĩ âgõô rî, má ũûsû ró bê ậdị̂ rî ʼdĩ cú drị̃ bê.'
40025028	"Nĩngá sĩ, kúmú drí tã ʼbãzó rû ị̂ʼbũ ʼbá íyíkâ ãlô rî drí kĩ, 'Ní trõ ậdị̂ ʼdĩ vólé rû ị̂ʼbũ ʼbá õnjí ʼdĩ drị́gạ́ sĩ, fẽlé rû ị̂ʼbũ ʼbá gólâ ậdị̂ ûsú ʼbá kísĩ mûdrị́ rî drí.'
40025029	Gõʼdá kúmú drí tã âtázó kĩ nĩ rî, 'Õjílã gólâ âʼdó ʼbá ngá bê rî, áâʼdô ʼẽʼá ngá fẽlé gólâ drí ãmbá lậvũlị́ gạ̃rạ̃ ngá gólâ drí ûsúlị́ rî drị̃ị̂ sĩ. Gõʼdá õjílã gólâ âʼdó ʼbá ngá ãkó rî, gbõ lé ngá fínyáwá gólâ drí ûsúlị́ rî, áâʼdô trõʼá lâ vólé gólâ drị́gạ́ sĩ.'
40025030	Gõʼdá kúmú drí tã âtázó kĩ nĩ rî, 'Rû ị̂ʼbũ ʼbá gólâ lôsĩ ʼẽ ʼbá kô nõ, ótrõ gólâ vũlị́ ĩví ʼálâ ị́nị́rị́kúwạ́ ʼá, võ gólâ Ôvârí drí êdélé Sãtánã yî drí rî ʼá, võ gólâ õjílã drí ʼẽzó ãwó ngõlé sị́-gílí nyãnyã bê rî ʼá.' "
40025031	Gõʼdá nĩngá sĩ rî, Yésũ drí tã âtázó âgõ-âgõ íyíkâ ãngó ʼá nõngá tã-vó õjílã kâ kĩlí rî tãsĩ. Gólâ kĩ, "Kậyị̂ tíbê mâ gólâ âjólé ûrú lésĩ rî drí ʼẽzó âgõlé ãngó nõ ʼá rî sĩ, má âʼdô âgõʼá mbârâkã ãkĩ bê, mãlãyíkã ámákâ rî ʼbá yî âʼdô ĩyî ʼbãʼá ndrĩ má bê. Má âʼdô rĩʼá kúmú ró kị́tị̃ ámákâ drị̃ị̂ drị́-ãcê bê tã-vó õjílã kâ kĩlí.
40025032	Gõʼdá õjílã õrĩ ndrĩ kâ ãngó ʼásĩ rî ʼbá yî âʼdô ĩyî rû êʼbéʼá ndrĩ má ândrá. Má âʼdô gólĩyî lãfá cãʼá rị̃, õzõ kạ́bị̃lị́kị̃ lãfá cãrẽ ị̃ndrị̂ rú sĩ rî kâtí.
40025033	Má âʼdô õjílã tã mbị̂ ʼbá rî ʼbá yî ʼbãʼá ámâ drị́-ágó drị̃ lésĩ ró, gõʼdá má âʼdô õjílã tã õnjí ʼbá ró rî ʼbá yî ʼbãʼá ĩyíkâ ámâ drị́-lị̃jị́ lésĩ rî ʼá.
40025034	"Gõʼdá mâ gólâ rĩ ʼbá kúmú ró rî âʼdô tã âtáʼá õjílã gólĩyî ámâ drị́-ágó drị̃ lésĩ rî ʼbá yî drí kĩ nĩ rî, 'Ãnî õjílã gólĩyî ámâ átá drí õrẽ fẽzó drílĩyî rî ĩʼdî, nĩ ânĩ ngá tãndí gólĩyî Ôvârí drí êdélé ãnî õjílã íyíkâ ró rî ʼbá yî drí îtõ võ ãngó nõ kâ sĩ rî trõlé ãnî drí drị́-ʼâ ró.
40025035	Tãlâ má âʼdô bê lõfó ró rî, nĩ âfẽ ngá nyãnyã trá má drí nyãlé. Gõʼdá lị̃mvû lôvó ʼê mâ bê rî, nĩ âfẽ lị̃mvû trá má drí mvũlị́. Gõʼdá nĩ ndrê mâ bê õjílã lídí ró rî, nĩ lậgû mâ trá ãnî drí ʼbã ʼá ũmú ró.
40025036	Gõʼdá nĩ ndrê mâ bê ítá ĩzã bê rî, nĩ âfẽ ítá trá má drí sõlé. Gõʼdá má âʼdô bê ngá lãzé ró rî, nĩ ndrê ámâ vó trá tãndí ró. Gõʼdá óʼbã mâ bê gạ̃nị́mạ̃ ʼá rî, nĩ ânĩ trá ámâ lômílí.'
40025037	"Gõʼdá õjílã tã mbị̂ ʼbá âʼdô ĩyî tã-drị̃ lôgõʼá má drí kĩ nĩ rî, 'Kúmú, mã ndrê nî lõfó ró ãmâ drí ngá nyãnyã fẽzó ní drí nyãlé rî ángô tú yã? Mã ndrê nî lị̃mvû lôvó bê ãmâ drí lị̃mvû fẽzó ní drí mvũlị́ rî ángô tú yã?
40025038	Mã ndrê nî õjílã lídí ró ãmâ drí ánî lậgúzó ãmâ drí ʼbã ʼá ũmú ró rî ángô tú yã? Gõʼdá mã ndrê nî ítá ĩzã bê ãmâ drí ítá fẽzó ní drí sõlé rî ángô tú yã?
40025039	Gõʼdá mã ndrê nî ngá lãzé ró ngãtá gạ̃nị́mạ̃ ʼá ãmâ drí nĩzó ánî ndrẽlé rî ángô tú yã?'
40025040	Gõʼdá mâ kúmú ró rî âʼdô tã-drị̃ lôgõʼá drílĩyî kĩ nĩ rî, 'Má âtâ ãnî drí tã pạ̃tị́ị̃ ró, õzõ nĩ õpâ õjílã ámákâ ãlô rî trá rî, gbõ lé óõndrê õjílã rî ʼdĩ ngá tãkó ró rî, nĩ pâ ʼdĩ kpá mâ ĩʼdî.'
40025041	"Gõʼdá má âʼdô rû jãʼá tã âtálé õjílã gólĩyî ámâ drị́-lị̃jị́ drị̃ lésĩ rî ʼbá yî drí kĩ nĩ rî, 'Ãnî gólĩyî Ôvârí drí trĩlí nõ ʼbá yî, nĩ nĩ vólé má lạ̃gạ́tị́ sĩ, nĩʼá lạ̃sị́ gólâ rĩ ʼbá vẽlé ạ̃dũkũ ãkó tíbê Ôvârí drí êdélé Sãtánã yî drí mãlãyíkã gólâkâ rî ʼbá yí bê rî ʼálâ.
40025042	Tãlâ nĩ ndrê mâ bê lõfó ró rî, nĩ âfẽé ngá nyãnyã kô má drí nyãlé, gõʼdá nĩ ndrê mâ bê lị̃mvû lôvó bê rî, nĩ âfẽé lị̃mvû kô má drí mvũlị́.
40025043	Gõʼdá nĩ ndrê mâ bê õjílã lídí ró rî, nĩ lậgú mâ kô ãnî drí ʼbã ʼá. Gõʼdá nĩ ndrê mâ bê ítá ĩzã bê rî, nĩ âfẽé ítá kô má drí sõlé. Gõʼdá má âʼdô bê ngá lãzé ró rî, nĩ ndré ámâ vó kô. Gõʼdá óʼbã mâ bê gạ̃nị́mạ̃ ʼá rî, nĩ ânĩí kô ámâ ndrẽlé.'
40025044	"Gõʼdá õjílã rî ʼdĩ ʼbá yî âʼdô ĩyî tã-drị̃ lôgõʼá kĩ nĩ rî, 'Kúmú, mã ndrê nî lõfó ró rî ángô tú yã, ngãtá lị̃mvû lôvó bê rî ángô tú yã, ngãtá õjílã lídí ró rî ángô tú yã, ngãtá ítá ĩzã bê rî ángô tú yã, ngãtá ngá lãzé ró rî ángô tú yã, ngãtá gạ̃nị́mạ̃ ʼá rî ángô tú ãmâ drí ánî pãzó kô rî yã?'
40025045	Gõʼdá má âʼdô tã-drị̃ lôgõʼá drílĩyî kĩ, 'Má âtâ ãnî drí tã pạ̃tị́ị̃ ró, õzõ nĩ õgâ vólé trá dó õjílã ámákâ ãlô rî pãlé rî, gbõ lé óõndrê õjílã rî ʼdĩ ngá tãkó ró rî, nĩ gâ vólé ʼdĩ kpá trá dó ãmâ pãlé.'
40025046	Gõʼdá Ôvârí âʼdô õjílã õnjí ʼdĩ ʼbá yî jõʼá võ gólâ lâṇõ ạ̃dũkũ ãkó rî kâ rî ʼá. Gõʼdá tã mbị̂ ʼbá âʼdô ĩyî nĩʼá cé nĩ rĩlí Ôvârí bê zãâ gbạ́dú ạ̃dũkũ ãkó."
40026001	Gõʼdá nĩngá sĩ rî, Yésũ ndẽlé bê tã îmbâ íyíkâ ʼdĩ ʼbá yî ndrĩ rî, drílâ gõzó tã âtálé lãjóʼbá íyíkâ ʼdĩ ʼbá yî drí kĩ,
40026002	"Nĩ nị̃ trá kĩ, kậyị̂ ʼẽzó kãrámã lậvũ-lậvũ kôrô kâ ʼẽlé rî âʼdô ʼẽʼá îtõlé kậyị̂ rị̃ vósĩ. Mâ rî gógó âjólé ûrú lésĩ nõ, áâʼdô ámâ drị́-bã fẽʼá ámâ ạ̃jú-ʼbá-ãzí yî drị́gạ́. Gólĩyî âʼdô ámâ îpáʼá fê lậlị̂-lậlị̂ drị̃ị̂."
40026003	Gõʼdá kậyị̂ Yésũ drí tã âtázó lãjóʼbá íyíkâ ʼdĩ ʼbá yî drí ʼdĩ sĩ, drị̃-ʼbá ạ́ngị́ Yúdạ̃ yí kâ rî ʼbá yî gõʼdá õjílã sị́sị́-lésĩ rî ʼbá yí bê, gólĩyî êʼbê ĩyî rû trá drị̃-ʼbá drị̃-ʼbá ãzí rî ʼbá yî drị̃lị́ rú bê Kãyífã rî drí ʼbã ʼálâ.
40026004	Gólĩyî êʼbê rû tólâ ʼdĩ, tãlâ tã ị̂ʼbị̃lị́ ĩyî võ ʼásĩ Yésũ rî rũzó bê kírî ró gólâ rî fũzó vólé.
40026005	Gõʼdá gólĩyî ị̂sũ tã trá kĩ nĩ rî, âʼdó kô tãndí ró ĩyî drí Yésũ rî rũzó kậyị̂ kãrámã lậvũ-lậvũ kôrô kâ ʼdĩ sĩ, tãlâ õjílã dũû âʼdô ngãʼá ạ̃wạ̃ ʼẽlé ĩyí bê.
40026006	Kậyị̂ ʼdĩ ʼbá yî sĩ rî, Yésũ yî rî rĩlí jạ̃rị́bạ̃ zị̃lị́ Bẽtánĩ rî ʼálâ, ãgô ãzâ gólâ drí êdélé ngá lãzé ãrí kâ ʼásĩ rú bê Sĩmónã rî drí ʼbã ʼá.
40026007	Gõʼdá Yésũ yî õtírĩ ʼbãâ ngá nyãʼá Sĩmónã drí ʼbã ʼá tólâ rî, õkó ãzâ drí dõ gólâ ạ̃jị́ bê tũrũ-tũrũ rî âtrõzó mãlãngĩ gólâ êdélé kúnị́ zị̃lị́ ãlãbãsétã rî ʼásĩ rî ʼá, ânĩʼá ûtúlâ Yésũ drị̃ị̂. Lâgî dõ rî ʼdĩ kâ lậvũ gạ̃rạ̃ dõ ãzí drị̃ị̂ sĩ. Õkó ʼdĩ ʼê tã ʼdî ĩtí ʼdĩ tãlâ Yésũ rî ị̂njị̃zó.
40026008	Gõʼdá lãjóʼbá Yésũ kâ ʼdĩ ʼbá yî ndrê ĩyî tã õkó ʼdĩ drí ʼẽlé ʼdĩ bê rî, tã ʼdî ʼbãá gólĩyî gõʼdá kô âʼdólé ãyĩkõ ró. Drílĩyî rĩzó tã âtálé ĩyî lãfálé ʼásĩ kĩ, "ʼDĩî rĩʼá tã ngá îzã-îzã kâ ʼî.
40026009	Tí âʼdô âʼdóʼá tãndí ró õzõ óõʼbã dõ ʼdî gĩlí vólé ậdị̂ ãmbá sĩ, gõzó ậdị̂ lâ fẽlé ngá ãkó lé ʼbá rî ʼbá yî pãzó rî."
40026010	Gõʼdá Yésũ nị̃ tã ị̂sũ lãjóʼbá ʼdĩ ʼbá yí kâ ʼdĩ bê rî, gólâ drí ngãzó tã âtálé drílĩyî kĩ nĩ rî, "Nĩ rî õkó ʼdĩ îkpókpólõlé ĩtí ãʼdô tãsĩ yã? Gólâ ʼê ʼdĩ tã tãndí ʼî má drí. Tã gólâkâ ʼdĩ sû trá má rú tákányĩ.
40026011	Ngá ãkó lé ʼbá ró rî ʼbá yî âʼdô ĩyî ʼbãʼá ãní bê nõngá kậyị̂ vósĩ cé. Gõʼdá má îcá kô rĩlí zãâ ãní bê nõngá.
40026012	Dõ õkó ʼdĩ drí ûtúlị́ má drị̃ị̂ ʼdĩ, tã ífí lâ kĩ, gólâ êdê ʼdĩ ámâ rúʼbạ́ ãvõ ʼî ʼbãlé ʼbú ʼá.
40026013	Má âtâ ãnî drí tã pạ̃tị́ị̃ ró, õzõ óõtírĩ tã âtî-âtî tãndí Ôvârí kâ pẽê ãngó ʼásĩ õjílã ʼbạ̃súrú ndrĩ kâ rî drí rî, áâʼdô tã tãndí õkó ʼdĩ drí ʼẽlé ʼdĩ tã lâ âtáʼá õjílã drí, tãlâ gólâ rî tã ị̂sũzó bê."
40026014	Gõʼdá nĩngá sĩ rî, lãjóʼbá ãlô Yésũ kâ rú bê Yúdạ̃ Ĩsĩkãrĩyótã rî drí ngãzó nĩlí drị̃-ʼbá ạ́ngị́ Yúdạ̃ yí kâ rî ʼbá yî ngálâ, tãlâ Yésũ rî drị́-bã fẽzó gólĩyî drí.
40026015	Gõʼdá Yúdạ̃ drí tã îjízó gólĩyî tị́ kĩ nĩ rî, "Õzõ nĩ õlẽ tã-drị̃ trá má drí Yésũ rî drị́-bã fẽzó ãnî drí rî, nĩ âʼdô ậdị̂ fẽʼá má drí tạ̃sị̂ yã?" Gõʼdá drílĩyî tã îjî Yúdạ̃ kâ ʼdĩ drị̃ lâ lôgõzó. Gólĩyî drí ậdị̂ ífí lãzó nyâʼdî-trá-drị̃-lâ-ngâ-mûdrị́ sílĩvã ʼásĩ fẽlé Yúdạ̃ drí.
40026016	Gõʼdá îtõlé kậyị̂ rî ʼdĩ ʼásĩ rî, Yúdạ̃ drí îtõzó rĩʼá lạ́tị̂ lôndãlé, tãlâ yí fẽ ró Yésũ rî drị́-bã bê gólĩyî drí.
40026017	Gõʼdá nĩngá sĩ, kậyị̂ drị̃-káká kãrámã ãmbãtã ạ̃kú ãkó rî kâ rî kâ âcâ bê rî, lãjóʼbá Yésũ kâ rî ʼbá yî drí ânĩzó tã îjílí gólâ tị́ kĩ nĩ rî, "Ní lẽ ãmâ drí nĩlí kãrámã lậvũ-lậvũ kôrô kâ êdélé ãmâ drí nyãlé ángô lé yã?"
40026018	Gõʼdá Yésũ drí tã-drị̃ lôgõzó lãjóʼbá íyíkâ ʼdĩ ʼbá yî drí kĩ, "Nĩ ngâ nĩlí fĩlí jạ̃rị́bạ̃ ạ́ngị́ Yẽrõsãlémã kâ nã ʼálâ. Õzõ nĩ õcâ trá tólâ rî, nĩ âʼdô ãgô ãzâ ûsúʼá. Nĩ âtâ tã gólâ drí kĩ, 'Tã îmbá ʼbá ãmákâ kĩ nĩ rî, kậyị̂ gólâ Ôvârí drí ʼbãlé yí drí rî trá ãnyî ʼẽʼá âcálé. Yí âʼdô ânĩʼá kãrámã lậvũ-lậvũ kôrô kâ nyãlé ní drí ʼbá ʼá ãmâ lãjóʼbá íyíkâ yí bê.' "
40026019	Gõʼdá lãjóʼbá Yésũ kâ ʼdĩ ʼbá yî drí nĩzó ĩyî tã ʼdî ʼẽlé té õzõ Yésũ drí âtálé gólĩyî drí ʼdĩ kâtí. Drílĩyî ngá nyãnyã kãrámã kâ êdézó ãgô ʼdĩ drí ʼbã ʼá nĩngá.
40026020	Gõʼdá câ bê lạ̃njạ́túlị́ bê rî, Yésũ yî drí rû êʼbézó võ ãlô ʼá lãjóʼbá íyíkâ mûdrị́-drị̃-lâ-ngâ-rị̃ ʼdî ʼbá yí bê kãrámã ʼdî nyãlé.
40026021	Gólĩyî õtírĩ ʼbãâ rĩʼá ngá nyãʼá rî, Yésũ drí ngãzó tã âtálé lãjóʼbá íyíkâ ʼdĩ ʼbá yî drí kĩ, "Má âtâ ãnî drí tã pạ̃tị́ị̃ ró, lãjóʼbá ãlô ãnî lãfálé sĩ âʼdô ámâ drị́-bã fẽʼá ámâ ạ̃jú-ʼbá-ãzí yî drị́gạ́."
40026022	Gõʼdá lãjóʼbá Yésũ kâ ʼdĩ ʼbá yî ârî ĩyî úlị́ gólâ drí âtálé ʼdĩ bê rî, gólĩyî drí âʼdózó ndrĩ tã ị̂sũ ró rõô. Gõʼdá drílĩyî ngãzó rĩʼá ĩyî âʼdálé Yésũ drí ãlô-ãlô kĩ, "Kúmú, õjílã ʼẽ ʼbá ánî drị́-bã fẽlé rî âʼdô âʼdóʼá mâ ĩʼdî yã?"
40026023	Gõʼdá Yésũ drí tã-drị̃ lôgõzó drílĩyî kĩ nĩ rî, "Õjílã ãlô ãnî lãfálé ʼásĩ gólâ ngbãângbânõ rĩ ʼbá drị́ sõlé má bê sãánĩ ãtó kâ ãlô ʼá rî âʼdô ámâ drị́-bã fẽʼá nĩ.
40026024	Áâʼdô mâ gólâ âjólé ûrú lésĩ nô fũʼá, õzõ tã lâ îgĩlí trá búkũ Ôvârí kâ ʼá rî kâtí. Gõʼdá õjílã gólâ ʼẽ ʼbá ámâ drị́-bã fẽlé ʼdĩ, Ôvârí âʼdô lâṇõ õnjí tẽtẽ fẽʼá drílâ. Tí âʼdô âʼdóʼá tãndí ró õzõ úũtị̂ õjílã rî ʼdĩ kô."
40026025	Yúdạ̃ gólâ tíbê ʼẽ ʼbá Yésũ rî drị́-bã fẽlé rî drí tã îjízó gólâ tị́ kĩ nĩ rî, "Tã îmbá ʼbá, âʼdô âʼdóʼá ãʼdî ĩʼdî yã? Mâ ĩʼdî yã?" Yésũ drí tã-drị̃ lôgõzó drílâ kĩ nĩ rî, "Ãwô, nî ĩʼdî!"
40026026	Gõʼdá Yésũ yî õtírĩ rĩî ngá nyãlé rî, gólâ drí ãmbãtã trõzó. Drílâ rãtáã ʼẽzó Ôvârí drí ãmbãtã ʼdî tãsĩ. Drílâ ãmbãtã ʼdî ʼâ lâ ûpị̃zó, gõʼdá drílâ trõzó lâ fẽlé lãjóʼbá íyíkâ yî drí tã âtâ-âtâ bê kĩ nĩ rî, "Nĩ trõ, nĩ nyâ, nõô rĩʼá ámâ rúʼbạ́ ʼî."
40026027	Gõʼdá Yésũ drí kpá ĩgã õdrá âlâʼbâ kâ trõzó. Drílâ rãtáã ʼẽzó Ôvârí drí tã lâ tãsĩ. Gõʼdá drílâ fẽzó lâ lãjóʼbá íyíkâ ʼdĩ ʼbá yî drí mvũlị́ tã âtâ-âtâ bê kĩ nĩ rî, "Ãnî ndrĩ, nĩ mvû!
40026028	Nõô rî ámâ ãrí tã-drị̃ lẽlẽ óʼdí êdézó Ôvârí yî lãfálé õjílã íyíkâ yí bê rî ĩʼdî, tíbê rã ʼbá tã õnjí õjílã kâ âyê-âyê kâ tãsĩ rî ĩʼdî.
40026029	Má âtâ ãnî drí, má îcá kô õdrá nõ mvũlị́, cãlé bũúũ kậyị̂ gólâ má drí ʼẽzó mvũlâ ãní bê kpá óʼdí kậyị̂ ámâ átá drí ámâ ʼbãzó kúmú ró õjílã drị̃lị́ rî tú."
40026030	Nĩngá sĩ rî, Yésũ yî drí lôngó Ôvârí rî lûyị̂ kâ ngõzó lãjóʼbá íyíkâ ʼdĩ ʼbá yí bê. ʼDĩî vósĩ rî, drílĩyî nĩzó únị́ fê dõ kâ bê yí drị̃ị̂ rî ʼálâ.
40026031	Gõʼdá nĩngá sĩ rî, Yésũ drí tã lãjóʼbá íyíkâ ʼdĩ ʼbá yî drí ʼẽzó rãlé yí rú sĩ rî tã lâ âtázó gólĩyî drí. Gólâ kĩ, "Má âtâ ãnî drí, ngạ́cị̂ nõ sĩ, nĩ âʼdô rãʼá ndrĩ ámâ âyélé, tãlâ Ôvârí âtâ tã trá tã îgĩ íyíkâ ʼá kĩ nĩ rî, 'Má âʼdô kạ́bị̃lị́kị̃ lôkí ʼbá fũʼá, gõʼdá kạ́bị̃lị́kị̃ gólâkâ âʼdô ĩyî rû lâpẽʼá ndrĩ vólé.' Zẽkãríyã 13.7
40026032	Má âʼdô lîdríʼá õdrã ʼásĩ. ʼDĩî vósĩ rî, má âʼdô lậvũʼá sị́sị́ ãnî ândrá Gãlĩláyã ʼálâ. Nĩ âʼdô nĩʼá ámâ ûsúlị́ tólâ."
40026033	Gõʼdá Pétẽrõ drí ngãzó tã-drị̃ lôgõlé Yésũ drí kĩ nĩ rî, "Ámâ ãzí-ãzí yî õlậʼbû gbõ lé ndrĩ ánî âyélé rî, má îcá kô ánî âyélé."
40026034	Gõʼdá Yésũ drí tã âtázó Pétẽrõ drí kĩ, "Pétẽrõ, má âtâ ní drí tã pạ̃tị́ị̃ ró, ngạ́cị̂ nõ sĩ, drẽ ãkpãkãʼdã ʼạ̃ʼú-lúgú drí cị́rị̃ ʼbẽ ãkó rî, ní âʼdô tị̂ gãʼá má rú sĩ ândâlâ nâ. Ní âʼdô tã âtáʼá kĩ nĩ rî, yí nị̃ị́ mâ kô."
40026035	Gõʼdá Pétẽrõ drí tã-drị̃ lôgõzó Yésũ drí kĩ nĩ rî, "Má îcá kô tị̂ gãlé ní rú sĩ. Õzõ ãʼdô õdrã ʼî rî, mã âʼdô drãʼá ní bê." Gõʼdá lãjóʼbá ãzí ʼdĩ ʼbá yî drí kpá tã âtázó õzõ Pétẽrõ drí âtálé ʼdĩ kâtí.
40026036	Gõʼdá nĩngá sĩ rî, Yésũ yî drí nĩzó cãlé võ gólâ zị̃lị́ Gẽtẽsẽmánĩ rî ʼálâ. Gólĩyî câ bê tólâ rî, Yésũ drí ngãzó tã âtálé lãjóʼbá íyíkâ ʼdĩ ʼbá yî drí kĩ nĩ rî, "Nĩ rî nõngá. Mâ drẽ nĩʼá gbíyá ạ̃tị́ ʼálâ rãtáã ʼẽlé."
40026037	Gõʼdá Yésũ drí Pétẽrõ yî, Zẽbẽdáyõ rî mvá rị̃ Yãkóbã yî Yõwánĩ bê rî ʼbá yî drị̃zó kpãâ yí bê. Gõʼdá Yésũ drí âʼdózó ĩzã ró gõʼdá kpá tã ị̂sũ ró rõô.
40026038	Gõʼdá gólâ drí tã âtázó lãjóʼbá íyíkâ ʼdĩ ʼbá yî drí kĩ nĩ rî, "Ámâ pị̃pị̂sị́lị́ trá tã ị̂sũ ró rõô. Tã ị̂sũ ʼdî ʼê trá ámâ fũlị́. Nĩ rî nõngá lị̃fị́ ngbậ ró tãlâ rãtáã ʼẽlé má bê."
40026039	Nĩngá sĩ, Yésũ drí ngãzó nĩlí gbíyá ạ̃tị́ ʼálâ, gõʼdá drílâ íyî lâlãzó vũdrị́ ị̃nyạ́kú drị̃ị̂ rãtáã ʼẽlé kĩ, "Tátá, õzõ ĩîcâ trá ní lị̃fị́ rî, ní trõ ĩgã mvá lâṇõ gólâ ʼẽ ʼbá ámâ ʼẽlé rî kâ nõ vólé. Gõʼdá ní ʼê tã gólâ ní drí lẽlé ʼẽlé rî ĩʼdî, âʼdó kô tã gólâ má drí lẽlé rî ĩʼdî."
40026040	Gõʼdá Yésũ drí ngãzó gõlé lãjóʼbá íyíkâ nâ ʼdĩ ʼbá yî ngálâ. Gólâ drí gólĩyî ûsúzó rĩʼá ĩyî ậʼdú kõʼá. Gõʼdá gólâ drí ngãzó tã âtálé Pétẽrõ yî drí kĩ, "Nĩ îcá kô rĩlí lị̃fị́ ngbậ ró rãtáã ʼẽlé má bê cãlé cé ị̃tú-pá ãlô ãʼdô tãsĩ yã?
40026041	Nĩ rî lị̃fị́ ngbậ ró rãtáã ʼẽlé, tãlâ Sãtánã õzó ãnî ûjũû kô ámâ âyélé. Ãnî pị̃pị̂sị́lị́ lẽ tã tãndí ʼẽlé, gõʼdá ãnî rúʼbạ́ rĩʼá cú ĩtí mbârâkã ãkó tã rî ʼdĩ ʼẽzó."
40026042	Gõʼdá Yésũ drí gõzó kpá óʼdí nĩʼá rãtáã ʼẽlé. Gólâ kĩ, "Tátá, õzõ ĩîcâ kô ní drí ĩgã mvá lâṇõ kâ nõ trõlé vólé má drí mvũ ãkó lâ rî, má âʼdô ʼẽʼá lâ õzõ ní drí lẽlé rî kâtí."
40026043	Nĩngá sĩ, Yésũ drí ngãzó gõlé lãjóʼbá íyíkâ ʼdĩ ʼbá yî ngálâ. Gõʼdá gólâ drí kpá gólĩyî ûsúzó rĩʼá lûsúʼá ậʼdú drí sĩ.
40026044	Gõʼdá drílâ ngãzó lãjóʼbá íyíkâ ʼdĩ ʼbá yî âyélé, nĩzó rãtáã ândâlâ nâ lâ ʼẽlé. Gõʼdá drílâ kpá rãtáã ãlô-ãlô ʼdĩ ʼẽzó ĩʼdî.
40026045	Gõʼdá Yésũ drí gõzó lãjóʼbá íyíkâ ʼdĩ ʼbá yî ngálâ. Gólâ ûsû gólĩyî rĩʼá ậʼdú kõʼá. Gõʼdá gólâ drí tã âtázó drílĩyî kĩ, "Ãnî drẽ zãâ rĩʼá ậʼdú kõʼá yã? Nĩ ndrê drẽ, ị̃tú-pá âcâ trá ngbãângbânõ ʼẽzó mâ gólâ âjólé ûrú lésĩ nô drị́-bã lâ fẽlé tã õnjí ʼbá yî drị́gạ́.
40026046	Nĩ ngâ ûrû, mã nĩ ró bê! Nĩ ndrê õjílã gólâ ʼẽ ʼbá ámâ drị́-bã fẽlé rî rĩʼá ânĩʼá nã!"
40026047	Gõʼdá nĩngá sĩ, Yésũ õtírĩ rĩî drẽ zãâ tã âtáʼá lãjóʼbá íyíkâ ʼdĩ ʼbá yî drí rî, kôrô lãjóʼbá gólâkâ ãlô Yúdạ̃ rî drí âcázó õjílã õʼbí bê dũû. Õjílã rî ʼdĩ ʼbá yî, drị̃-ʼbá ạ́ngị́ Yúdạ̃ yí kâ rî ʼbá yî gõʼdá gólĩyî sị́sị́-lésĩ rî ʼbá yí bê rî âjô gólĩyî nĩ lị́gú mbẽlẽsó-mbélésô bê gõʼdá kpá pị̃drị́gú ạ́ngị́ ạ́ngị́ yí bê ĩyî drị́gạ́ sĩ, ânĩʼá Yésũ rî rũlị́.
40026048	Yúdạ̃ âʼdâ lạ́tị̂ yí drí ʼẽzó Yésũ rî drị́-bã fẽlé rî trá ạ̃kû ró õjílã ʼdî ʼbá yî drí. Gólâ kĩ, "Õjílã gólâ má drí ʼẽʼá nĩʼá âmvólâ bị́-ʼbálé lâ võlé rî, nĩ rû gólâ ĩʼdî."
40026049	Gõʼdá gólĩyî ânĩ bê âcálé rî, Yúdạ̃ drí nĩzó mbị̂ Yésũ ngálâ, nĩʼá nî-bê-yã fẽlé Yésũ drí, gólâ kĩ, "Tã îmbá ʼbá, nî bê yã?" Gólâ drí Yésũ rî âmvózó bị́-ʼbálé lâ võlé.
40026050	Gõʼdá Yúdạ̃ ʼê nî-bê-yã bê Yésũ drí rî, Yésũ drí tã âtázó gólâ drí kĩ nĩ rî, "Ámâ rû-lẽ-ãzíyã, ní ʼê tã ní drí ânĩʼá ʼẽlâ rî." Gõʼdá kôrô õjílã ʼdî ʼbá yî drí ngãzó ndrõlé ạ̃ngbũ Yésũ drị̃ị̂. Gõʼdá drílĩyî Yésũ rî rũzó.
40026051	Gõʼdá lãjóʼbá ãlô lãjóʼbá Yésũ kâ ʼdĩ ʼbá yî lãfálé ʼásĩ drí lị́gú mbẽlẽsõ íyíkâ ângízó fókã lâ ʼásĩ. Gõʼdá kôrô drílâ rû ị̂ʼbũ ʼbá drị́-ʼbá drị́-ʼbá Yúdạ̃ yí kâ rî ʼbá yî rî kâ rî kâ bị́ lâ gãzó njíyá vólé vũdrị́.
40026052	Gõʼdá Yésũ drí tã âtázó lãjóʼbá gólâ rû ị̂ʼbũ ʼbá ʼdĩ bị́ lâ gã ʼbá ʼdĩ drí kĩ nĩ rî, "Ní sõ lị́gú áníkâ ʼdĩ lôgõlé vólé fókã lâ ʼá. Õjílã gólĩyî rĩ ʼbá ạ̃wạ̃ ʼẽlé lị́gú mbẽlẽsó-mbélésô rî ʼbá yî sĩ rî, áâʼdô kpá gólĩyî fũʼá lị́gú mbẽlẽsó-mbélésô sĩ.
40026053	Mí nị̃ị́ kô kĩ nĩ rî, má âʼdô îcáʼá ámâ átá Ôvârí rî zị̃lị́ mãlãyíkã âjólé ânĩʼá ámâ pãlé yã? Gólâ âʼdô îcáʼá mãlãyíkã âjólé dũûdû.
40026054	Gõʼdá õzõ Ôvârí ãâjô mãlãyíkã trá ânĩʼá ámâ pãlé rî, tã gólâ îgĩlí búkũ Ôvârí kâ ʼá ʼẽ ʼbá rû ʼẽlé ámâ tãsĩ rî âʼdô rû ʼẽʼá ángô tí yã?"
40026055	Gõʼdá Yésũ drí ngãzó tã âtálé õjílã õʼbí ʼdĩ ʼbá yî drí kĩ nĩ rî, "Nĩ ânĩ ámâ rũlị́ lị́gú mbẽlẽsó-mbélésô bê gõʼdá kpá pị̃drị́gú ạ́ngị́ ạ́ngị́ yí bê õzõ õjílã gólâ tã õnjí ʼẽ ʼbá mị́rị̃ rú rî kâtí ãʼdô tãsĩ yã? Má rî trá tã îmbálé kậyị̂ vósĩ cé ạ̃ʼdị́-drị̃ jó ạ́ngị́ Ôvârí kâ rî kâ ʼá. Nĩ rú mâ kô tólâ ãʼdô tãsĩ yã?
40026056	Tã gólĩyî ndrĩ ãnî drí rĩʼá ʼẽlâ ʼdĩ ʼbá yî, ʼê rû ĩtí ʼdĩ, tãlâ úlị́ gólĩyî tã ậngũ ʼbá yî drí îgĩlí búkũ Ôvârí kâ ʼá rî ãʼdô ró bê tã pạ̃tị́ị̃ ró." Nĩngá sĩ rî, lãjóʼbá Yésũ kâ ʼdĩ ʼbá yî drí lârázó ndrĩ Yésũ rú sĩ, gólâ rî âyélé élê.
40026057	Gõʼdá nĩngá sĩ rî, õjílã gólĩyî Yésũ rî rũ ʼbá rî yî drí gólâ rî trõzó âjílí ãmbá drị̃-ʼbá ạ́ngị́ Yúdạ̃ yí kâ rî ʼbá yí kâ rú bê Kãyífã rî drí jó ʼálâ. Tólâ lãʼbí îmbá ʼbá yî gõʼdá õjílã gólĩyî sị́sị́-lésĩ rî ʼbá yí bê êʼbê ĩyî rû trá drị̃-ʼbá ạ́ngị́ Yúdạ̃ yí kâ ãzâ ʼbá yí bê, tãlâ ĩyî drí tã-vó Yésũ kâ kĩzó bê.
40026058	Gõʼdá Pétẽrõ drí ngãzó ʼdẽlé nĩlí Yésũ yî vósĩ jẽjẽ ró vólé lésĩ. Drílâ ânĩzó âcálé ạ̃ʼdị́-drị̃ drị̃-ʼbá ạ́ngị́ Kãyífã kâ rî ʼá. Gólâ câ bê tólâ rî, drílâ fĩzó nĩʼá rĩlí võ ãlô ʼá lómígówá gólĩyî rĩ ʼbá ạ̃ʼdị́-drị̃ ʼdî vó lâ ndrẽlé rî ʼbá yí bê, tãlâ yí ndrê ró tã gólâ ʼẽ ʼbá rû ʼẽlé Yésũ drí rî bê.
40026059	Gõʼdá jó Yésũ rî lôfízó ʼálâ ʼdĩ ʼá tólâ rî, tã kĩ ʼbá ʼdĩ ʼbá yî ndrĩ õjílã gólĩyî rû êʼbé ʼbá tólâ nã ʼbá yí bê, drílĩyî rĩzó õjílã gólĩyî ʼẽ ʼbá tã âʼbãlé Yésũ rú õnjõ sĩ rî lôndãlé, tãlâ ĩyî drí gólâ rî fũzó bê.
40026060	Gbõ lé õjílã dũû âfõ ĩyî bê tã âtálé Yésũ rú õnjõ sĩ rî, úûsú tã õnjí Yésũ drí ʼẽlé rî kô. Ạ̃dũkũ lâ ró rî, ãgô ãzâ ʼbá yî rị̃ drí ngãzó âfõlé âdrélé tã kĩ ʼbá ʼdĩ ʼbá yî ândrá tã âʼbãlé Yésũ rú õnjõ sĩ kĩ,
40026061	"Ãgô nõ kĩ nĩ rî, yí âʼdô îcáʼá jó ạ́ngị́ Ôvârí kâ ûfúlị́, gõʼdá yí drí bẽzó lâ óʼdí võ lâ ʼá kậyị̂ nâ sĩ."
40026062	Gõʼdá ãmbá drị̃-ʼbá ạ́ngị́ ʼdĩ ʼbá yí kâ ʼdĩ ârî úlị́ ãgô ʼdĩ ʼbá yî drí âtálé ʼdĩ bê rî, drílâ ngãzó ûrû tã âtálé Yésũ drí kĩ nĩ rî, "Ní ârî úlị́ ãgô ʼdĩ ʼbá yî drí âtálé ní rú ʼdĩ trá yã? Nî cú tã ãzâ bê lôgõlé tã gólĩyî drí âtálé ní rú ʼdĩ vó lâ ʼásĩ yã?"
40026063	Gõʼdá Yésũ drí rĩzó tị́tị́ úlị́ âtá ãkó. Nĩngá sĩ, ãmbá ʼdĩ drí tã âtázó Yésũ drí kĩ nĩ rî, "Má ʼbã ní drí lãtrítrí îtrílí Ôvârí gólâ rĩ ʼbá lédrẽ-lédrẽ ró rî rú lâ sĩ, ní âʼdâ ãmâ drí õzõ ní ãʼdô pạ̃tị́ị̃ ʼdíyî pã ʼbá, Ôvârí rî mvá ĩʼdî rî."
40026064	Gõʼdá Yésũ drí tã-drị̃ lôgõzó kĩ nĩ rî, "Rĩʼá õzõ ní drí âtálé ʼdĩ kâtí. Gõʼdá má âtâ ãnî drí tã pạ̃tị́ị̃ ró, ị̃zạ́tú rî, nĩ âʼdô mâ gólâ âjólé ûrú lésĩ nô ndrẽʼá rĩrĩ ʼá Ôvârí mbârâkã ãkĩ rî drị́-ágó drị̃ lésĩ ró. Nĩ âʼdô ámâ ndrẽʼá âgõrẽ ʼá mbârâkã bê ʼbũû lésĩ mbãrãsãsã bê."
40026065	Gõʼdá ãmbá ʼdĩ ârî úlị́ Yésũ drí âtálé ʼdĩ bê rî, gólâ drí âʼdózó õmbã ró, gõʼdá drílâ ítá íyíkâ sĩzó õmbã sĩ. Gõʼdá drílâ tã âtázó tã kĩ ʼbá ʼdĩ ʼbá yî drí kĩ, "Ãnî ndrĩ, nĩ ârî úlị́ gólâ drí âtálé Ôvârí rî ʼdãzó ʼdĩ trá. Gólâ âmã tã trá kĩ nĩ rî, yí ãʼdô ʼdíyî pã ʼbá Ôvârí rî mvá ĩʼdî. Mã lẽé gõʼdá õjílã ãzãkã kô ânĩʼá tã âtálé gólâ rî tãsĩ.
40026066	Gõʼdá tã ị̂sũ-ị̂sũ ãníkâ ángô tí tã ãgô ʼdĩ kâ tãsĩ yã?" Gõʼdá drílĩyî ngãzó tã kĩlí Yésũ rú kĩ nĩ rî, "Gólâ âtâ úlị́ õnjí trá Ôvârí rú. Úfû gólâ vólé."
40026067	Nĩngá sĩ, drílĩyî Yésũ rî lị̃fị́ âmbézó kpạ̃ạ́kũ ítá sĩ. Gõʼdá lómígówá ãzâ ʼbá yî drí tũ lûwúzó gólâ rî lị̃fị́ ʼá. Gõʼdá ãzâ ʼbá yî drí gólâ rî sị̃zó drị́ sĩ. Gõʼdá ãzâ ʼbá yî drí ĩyíkâ gólâ rî lị̃fị́ sãzó.
40026068	Gõʼdá drílĩyî rĩzó ʼdásí ʼẽlé Yésũ rú tã îjî sĩ kĩ, "ʼDíyî pã ʼbá, ní âʼdâ drẽ õjílã ánî sị̃ ʼbá ʼdĩ ãmâ drí."
40026069	Gõʼdá Yésũ õtírĩ ʼbãâ drẽ âdréʼá lãkíkã ʼá tã kĩ ʼbá ʼdĩ ʼbá yî ândrá gõʼdá Pétẽrõ drẽ kpá zãâ ạ̃ʼdị́-drị̃ ʼdî ʼá rî, ízámvá ãzâ rû ị̂ʼbũ ʼbá ró rî drí Pétẽrõ rî ndrẽzó. Drílâ ânĩzó tã âtálé Pétẽrõ drí kĩ, "Ákĩ, nî fí ĩʼdî gólâ rĩ ʼbá lậmúlị́ Yésũ gólâ Gãlĩláyã lé ʼbá ró rî bê rî!"
40026070	Gõʼdá Pétẽrõ ârî tã ízámvá ʼdĩ drí âtálé gólâ drí ʼdĩ bê rî, drílâ tị̂ gãzó õjílã gólĩyî drí rĩzó gólĩyí bê ʼdĩ ândrá kĩ nĩ rî, "Má nị̃ị́ tã áníkâ rĩʼá âtálé ʼdĩ kô!"
40026071	Gõʼdá Pétẽrõ ní drí ngãzó nĩlí võ ʼdî ʼásĩ gõlé ạ́tị̃ ndõgõ ʼdî kâ rî tị́ ʼálâ. Ạ́tị̃ tị́ tólâ rî, õjílã ãzâ ʼbá yî kpá bê rĩʼá ĩyî âdréʼá nĩngá. Gõʼdá ízámvá ãzâ rû ị̂ʼbũ ʼbá ró rî drí kpá Pétẽrõ rî ndrẽzó. Ízámvá ʼdĩ drí gólâ rî âʼdázó õjílã ʼdî ʼbá yî drí kĩ nĩ rî, "Ãgô nõ õjílã ãlô gólâ rĩ ʼbá lậmúlị́ Yésũ gólâ Nãzãrétã lé ʼbá ró rî yí bê rî ĩʼdî."
40026072	Gõʼdá Pétẽrõ ní ârî úlị́ ʼdĩ bê rî, ní drí tị̂ gãzó ândálé kpá óʼdí. Gõʼdá ní drí lãtrítrí îtrízó gõʼdá tã âtázó kĩ nĩ rî, "Má nị̃ị́ ãgô ʼdĩ kó kô!"
40026073	Gõʼdá ị̃tú-pá dã vósĩ rî, õjílã ãzâ ʼbá yî gólĩyî rĩ ʼbá âdrélé tólâ nã ʼbá yî drí ânĩzó ĩyî tã âtálé Pétẽrõ drí kĩ, "Pạ̃tị́ị̃, nî õjílã ãlô gólâ rĩ ʼbá lậmúlị́ Yésũ yí bê rî ĩʼdî! Mã nị̃ nî úlị́ âtâ-âtâ áníkâ ʼásĩ, ní rî úlị́ âtálé nyé õzõ Gãlĩláyã lé ʼbá kâtí."
40026074	Gõʼdá Pétẽrõ ní drí lãtrítrí îtrízó kĩ nĩ rî, "Õzõ má ãʼdô fí ãlô õjílã Yésũ kâ ʼásĩ rî ĩʼdî rî, ngá ãzâ õʼê mâ! Má nị̃ị́ ãgô ʼdĩ kô!" Úlị́ Pétẽrõ kâ ʼdĩ vósĩ rî, kôrô ʼạ̃ʼú-lúgú drí cị́rị̃ ʼbẽzó.
40026075	Gõʼdá Pétẽrõ ârî ʼạ̃ʼú-lúgú ʼdĩ cị́rị̃ lâ bê rî, kôrô úlị́ Yésũ drí âtálé gólâ drí kĩʼá nĩ rî, "Drẽ ãkpãkãʼdã ʼạ̃ʼú-lúgú ʼbé cị́rị̃ kô rî, ní âʼdô tị̂ gãʼá má rú sĩ ândâlâ nâ" rî drí âgázó gólâ drị̃ị̂. Gõʼdá úlị́ Yésũ kâ ʼdĩ ʼbá yî âgâ bê Pétẽrõ drị̃ị̂ rî, drílâ ngãzó fõlé ĩví ʼálâ ạ̃ʼdị́-drị̃ ʼdî ʼásĩ, gõʼdá drílâ ngãzó rĩʼá ãwó ngõlé ngbạ́lạ́-ngbạ́lạ́ ị̃lị́ndrị̂ bê tã õnjí íyíkâ ʼdĩ tãsĩ.
40027001	Gõʼdá nĩngá sĩ, cị̃ị́nó rî sĩ, drị̃-ʼbá ạ́ngị́ Yúdạ̃ yí kâ rî ʼbá yî ndrĩ gõʼdá gólĩyî sị́sị́-lésĩ rî ʼbá yí bê drí rû êʼbézó võ ãlô ʼá tã ị̂ʼbị̃lị́, ãʼdô ró bê ĩyî drí Yésũ rî fũzó.
40027002	Gõʼdá gólĩyî drí Yésũ rî âmbézó drị̃lị́ âjílí Pĩlátõ gólâ mị́rị̃ Rómã kâ drí ʼbãlé kúmú ró ʼbạ̃drị̃ Yũdạ́yạ̃ kâ drị̃lị́ rî ândrá, tãlâ Pĩlátõ õkî ró tã gólâkâ bê.
40027003	Gõʼdá Yúdạ̃ gólâ Yésũ rî drị́-bã fẽ ʼbá rî ârî tã bê kĩʼá nĩ rî, óõkî tã trá ʼẽzó Yésũ rî fũlị́ rî, gólâ drí âʼdózó tã ị̂sũ ró tã õnjí gólâ drí ʼẽlé ʼdĩ tãsĩ. Gõʼdá drílâ ngãzó ậdị̂ ífí sílĩvã ʼásĩ fẽlé gólâ drí nyâʼdî-trá-drị̃-lâ-ngâ-mûdrị́ ʼdĩ trõlé nĩʼá lôgõlâ vólé drị̃-ʼbá ạ́ngị́ Yúdạ̃ yí kâ rî ʼbá yî drí gólĩyî sị́sị́-lésĩ rî ʼbá yí bê ạ̃ʼdị́-drị̃ jó ạ́ngị́ Ôvârí kâ rî kâ ʼálâ.
40027004	Gõʼdá Yúdạ̃ drí ngãzó tã âtálé gólĩyî drí kĩ, "Má ʼê tã õnjí trá, má drí ãgô tã õnjí ʼẽ ʼbá kô nõ drị́-bã lâ fẽzó ãnî drí õnjõ sĩ fũlị́." Gõʼdá drị̃-ʼbá ʼdĩ ʼbá yî drí tã-drị̃ lôgõzó Yúdạ̃ drí kĩ, "ʼDĩî rĩʼá tã áníkâ ĩʼdî, gõʼdá âʼdó kô tã ãmákâ ĩʼdî."
40027005	Yúdạ̃ ârî úlị́ drị̃-ʼbá ʼdĩ ʼbá yí kâ ʼdĩ bê rî, drílâ ậdị̂ ʼdĩ trõzó vũlị́ vũdrị́ ạ̃ʼdị́-drị̃ jó ạ́ngị́ Ôvârí kâ ʼdĩ kâ ʼá. Gõʼdá gólâ drí ngãzó nĩlí vólé íyî ômbê ʼĩlí, gõʼdá drãzó.
40027006	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî drí ngãzó ậdị̂ ʼdĩ trõlé. Gõʼdá drílĩyî tã âtázó kĩ, "Tã ʼbãʼbã ãmákâ vó ró rî, âʼdó kô mbị̂ ãmâ drí ậdị̂ nõ ʼbãzó võ gólâ rĩzó ậdị̂ jó ạ́ngị́ Ôvârí kâ rî kâ ʼbãlé ʼá lâ rî ʼá, tãlâ ʼdĩî rĩʼá ậdị̂ õjílã ãrí kâ ʼî, ófẽ Yésũ rî fũzó."
40027007	Gõʼdá drị̃-ʼbá ʼdĩ ʼbá yî drí tã ị̂ʼbị̃zó tã gólĩyî drí ʼẽʼá ʼẽlâ ậdị̂ ʼdĩ sĩ rî tãsĩ. Drílĩyî tã-drị̃ lẽzó võ gĩzó ậdị̂ rî ʼdĩ sĩ. Gõʼdá drílĩyî võ rî ʼdĩ gĩzó límvó rũ ʼbá ãzâ drị́gạ́ sĩ, ãʼdô ró bê võ lóʼdé kâ ró rĩzó õjílã lídí ró rî ʼbá yî ãvõ lâ yî lôʼbãlé ʼá lâ.
40027008	Tã ʼdî tãsĩ rî, gõzó võ ʼdî rú lâ zị̃lị́ "'Võ Ãrí kâ"' âcálé bũúũ ãndrõ nô.
40027009	Tã ʼdî ʼê rû trá ĩtí ʼdĩ, tãlâ úlị́ gólâ tã ậngũ ʼbá Yẽrẽmíyã drí âtálé trá ạ̃kû ró nã rî ãʼdô ró bê tã pạ̃tị́ị̃ ró. Gólâ kĩ, "Gólĩyî drí ậdị̂ ífí sílĩvã ʼásĩ rî trõzó nyâʼdî-trá-drị̃-lâ-mûdrị́. ʼDĩî rĩʼá ậdị̂ õjílã Ĩsĩrãʼélẽ kâ drí tã-drị̃ lẽzó trõlé fẽlé õjílã drị́-bã fẽzó fũlị́ rî ĩʼdî.
40027010	Gõʼdá gólĩyî drí ậdị̂ ʼdĩ trõzó võ gĩzó ĩʼdî sĩ lâ límvó rũ ʼbá drị́gạ́ sĩ. Tã ʼdî ʼê rû trá õzõ Ôvârí drí tã lâ ʼbãlé trá má drí rî kâtí."
40027011	Gõʼdá Yésũ õtírĩ rĩî âdrélé kúmú ʼbạ̃drị̃ Yũdạ́yạ̃ kâ drị̃lị́ Pĩlátõ ândrá rî, Pĩlátõ drí Yésũ rî îjízó kĩ, "Nî ĩʼdî kúmú ạ́ngị́ gólâ rĩ ʼbá rĩlí õjílã Yúdạ̃ yí kâ drị̃lị́ rî ĩʼdî yã?" Gõʼdá Yésũ drí tã-drị̃ lôgõzó kĩ, "Rĩʼá õzõ ní drí âtálé nĩ ʼdî kâtí."
40027012	Nĩngá sĩ, drị̃-ʼbá Yúdạ̃ yí kâ ndrĩ ʼdî ʼbá yî drí rĩzó ĩyî ícícíyá ʼẽlé Yésũ rú. Gõʼdá gólĩyî rî bê ícícíyá ʼẽlé Yésũ rú rî, gólâ drí rĩzó tị́tị́ ró tã ãzãkã âtá ãkó.
40027013	Gõʼdá Pĩlátõ drí ngãzó tã âtálé Yésũ drí kĩ, "Tã ãmbá rĩʼá âtálé ní rú ʼdĩ ʼbá yî, ní ârí kô yã?"
40027014	Gõʼdá Yésũ drí rĩzó tị́tị́ ró tã-drị̃ lôgõ ãkó Pĩlátõ drí. Tã ʼdî tãsĩ rî, Pĩlátõ rî tị̂ drí ậʼdị́zó ndrúndrú.
40027015	Rĩʼá ndrô vósĩ cé, kậyị̂ kãrámã lậvũ-lậvũ kôrô kâ rî sĩ, kúmú Rómã kâ âʼdó ʼbá ndrô rî ʼdĩ sĩ ʼbạ̃drị̃ Yũdạ́yạ̃ kâ drị̃lị́ rî drí õjílã ʼbãlé gạ̃nị́mạ̃ ʼá rî ãlô rî ʼbá yî ãlô lâ yî lôfõzó vólé gạ̃nị́mạ̃ ʼásĩ drị̃-bạ́lạ́yị̂ ró. ʼDĩî rî rĩʼá õjílã gólâ õʼbí Yúdạ̃ yí kâ drí njĩlí lôfõlé rî ĩʼdî.
40027016	Kậyị̂ ʼdĩ ʼbá yî sĩ rî, gạ̃nị́mạ̃ lé ʼbá ãzâ rú bê Bãrábã tíbê rú lâ drí lậʼbúlị́ õjílã drí tã õnjí ʼẽʼẽ gólâkâ drí sĩ rî bê rĩʼá gạ̃nị́mạ̃ ʼá.
40027017	Gõʼdá õjílã õʼbí êʼbê ĩyî rû bê âcálé dũû Pĩlátõ ândrá rî, Pĩlátõ drí õʼbí ʼdĩ ʼbá yî îjízó kĩ, "Nĩ lẽ má drí õjílã ángô rî înjílí ĩʼdî ãnî drí gạ̃nị́mạ̃ ʼásĩ kậyị̂ ãmbá nõ tú yã? Má ĩînjî Bãrábã ĩʼdî ngãtá Yésũ gólâ zị̃lị́ ʼdíyî pã ʼbá ró rî ĩʼdî yã?"
40027018	Pĩlátõ îjî tã ʼdî ĩtí ʼdĩ, tãlâ gólâ nị̃ trá dódó kĩ nĩ rî, drị̃-ʼbá Yúdạ̃ yí kâ ʼdĩ ʼbá yî ʼálé lâ yî âdrã trá Yésũ rú drị́-ãcê gólâkâ tãsĩ. Ĩʼdî gólĩyî drí Yésũ rî trõzó âjílí gólâ ândrá.
40027019	Nĩngá sĩ, kúmú Pĩlátõ drẽ zãâ rĩʼá kị́tị̃ íyíkâ tã kĩ kâ ʼdĩ drị̃ị̂ rî, õkó lâ drí tã âtízó ânĩʼá âtálâ drílâ kĩ, "Ní ʼê tã õnjí ãzãkã kô ãlôwálâ ãgô tã õnjí ʼẽ ʼbá kô ʼdĩ drí, tãlâ má âbĩ trá õnjí ró tã gólâkâ tãsĩ ngạ́cị̂ ậgị́ rî kâ sĩ. Gõʼdá âbĩ-âbĩ rî ʼdĩ îkpókpólõ mâ trá rõô."
40027020	Nĩngá sĩ rî, drị̃-ʼbá Yúdạ̃ yí kâ ʼdĩ ʼbá yî drí rĩzó tã sõlé õjílã õʼbí ʼdĩ ʼbá yî ʼá kĩ nĩ rî, "Nĩ âtâ tã Pĩlátõ drí kĩ, 'Mã lẽ ólôfõ Bãrábã ĩʼdî ãmâ drí, gõʼdá úfû Yésũ ĩʼdî vólé.' "
40027021	Gõʼdá Pĩlátõ drí tã îjízó kpá óʼdí õʼbí ʼdĩ ʼbá yî tị́ kĩ nĩ rî, "Õjílã rị̃ nô ʼbá yî lãfálé sĩ rî, nĩ lẽ má ĩînjî õjílã ángô rî ĩʼdî ãnî drí yã?" Drílĩyî tã-drị̃ lôgõzó kĩ, "Ní înjî Bãrábã ĩʼdî!"
40027022	Gõʼdá Pĩlátõ drí tã âtázó gólĩyî drí kĩ, "Õzõ má ĩînjî Bãrábã trá rî, má õʼê ãʼdô ĩʼdî Yésũ gólâ zị̃lị́ ʼdíyî pã ʼbá ró rî drí yã?" Drílĩyî tã-drị̃ lôgõzó ôtrê-ôtrê sĩ kĩ nĩ rî, "Íĩîpâ gólâ fê lậlị̂-lậlị̂ drị̃ị̂ drãlé vólé!"
40027023	Gõʼdá Pĩlátõ drí tã îjízó õjílã õʼbí ʼdĩ ʼbá yî tị́ kĩ, "Nĩ lẽ má drí ãgô nõ fũlị́ ãʼdô tãsĩ yã? Tã gólâ drí ʼẽlé õnjí rî ãʼdô ʼî yã?" Õjílã ʼdî ʼbá yî ârî ĩyî tã Pĩlátõ drí îjílí ʼdĩ bê rî, drílĩyî ngãzó trẽlé tã bê ngbạ́lạ́-ngbạ́lạ́ kĩ nĩ rî, "Íîpâ gólâ fê lậlị̂-lậlị̂ drị̃ị̂ õdrã ró vólé!"
40027024	Gõʼdá Pĩlátõ cê rû bê trá kpị̃ị̂ tã ị̂sũ õjílã ʼdî ʼbá yí kâ jãlé rî, gólâ îcá kô tã rî ʼdĩ ʼẽlé. Tãlâ õzõ gólâ õrî zãâ tã îjílí Yésũ rî tãsĩ rî, õjílã ʼdî ʼbá yî âʼdô ĩyî ngãʼá ạ̃wạ̃ ró rõô gólâ bê. Gõʼdá Pĩlátõ ndrê tã ʼdî bê ĩtí rî, drílâ ngãzó lị̃mvû âtrõlé íyî drị́ jĩzó õʼbí ʼdĩ ʼbá yî ândrá tã âʼdâ ró. Gõʼdá drílâ ngãzó tã âtálé kĩ, "Mâ tã ãzãkã ãkó õdrã ãgô nõ kâ tãsĩ. ʼDĩî rĩʼá tã ãníkâ ĩʼdî."
40027025	Gõʼdá õʼbí ʼdĩ ʼbá yî ndrĩ drí ngãzó tã âtálé Pĩlátõ drí kĩ, "Õdrã ãgô ʼdĩ kâ, lâṇõ lâ õgõ ãmâ drị̃ị̂ ãmâ mvá yí bê."
40027026	Nĩngá sĩ, Pĩlátõ drí Bãrábã rî înjízó gạ̃nị́mạ̃ ʼásĩ fẽlé õʼbí ʼdĩ ʼbá yî drí. Gõʼdá drílâ tã ʼbãzó Yésũ rî cãzó ônjóróʼbí sĩ, gõʼdá Yésũ rî fẽzó, nĩʼá îpálâ fê lậlị̂-lậlị̂ drị̃ị̂ drãlé.
40027027	Gõʼdá nĩngá sĩ rî, ạ̃jú ʼbũ ʼbá kúmú Pĩlátõ kâ rî ʼbá yî drí Yésũ rî trõzó, nĩʼá âjílâ võ ĩyíkâ rĩzó rî ʼá ʼbã ạ́ngị́ Pĩlátõ kâ rî ʼálâ. Gõʼdá tólâ rî, ạ̃jú ʼbũ ʼbá ʼdĩ ʼbá yî drí ĩyî ãzí-ãzí yî ậzị́zó ndrĩ ânĩʼá rû êʼbélé dîrî Yésũ rú sĩ.
40027028	Gõʼdá drílĩyî ítá Yésũ drí sõlé rî ângízó vólé gólâ rú sĩ. Gõʼdá drílĩyî ítá bị́ ạ̃kû kãâkâ ró kũmũ kâ rĩʼá âkólâ rî âtrõzó ĩʼdî âkólé gólâ rú, ãʼdô ró bê ʼdásí ʼẽzó gólâ rú.
40027029	Gõʼdá drílĩyî púrũcị́ gárá êdézó ạ́pạ̃ ró âkólé ãtrã Yésũ drị̃ị̂. Drílĩyî pị̃drị́gú trõzó ʼbãlé Yésũ rî drị́-ágó lésĩ rî ʼá, ãʼdô ró bê õzõ pị̃drị́gú kũmũ kâ rî kâtí. Gõʼdá drílĩyî ậndị̃zó Yésũ ândrá, rĩʼá ʼdásí ʼẽlé gólâ rú kĩ nĩ rî, "Kúmú ạ́ngị́ gólâ rĩ ʼbá õjílã Yúdạ̃ yí kâ drị̃lị́ rî, mã lûyị̂ nî, ní rî zãâ gbạ́dú ró."
40027030	Nĩngá sĩ, gólĩyî drí rĩzó tũ lûwúlị́ Yésũ rî lị̃fị́ ʼá. Gõʼdá gólĩyî drí pị̃drị́gú drílĩyî fẽlé gólâ drí rî trõzó gólâ drị́gạ́ sĩ, rĩzó gólâ rî cãlé drị̃ ʼá ĩʼdî sĩ lâ ândálé ândálé.
40027031	Gõʼdá gólĩyî lôʼê ĩyî Yésũ rî lârâkô bê trá mãní mãní îcálé rî, drílĩyî gõzó ítá kúmú kâ gólĩyî drí âkólé gólâ rú rî ângízó vólé, gõʼdá drílĩyî ítá gólâkâ rî sõzó ĩʼdî lôgõlé gólâ rú. Gõʼdá nĩngá sĩ, gólĩyî drí Yésũ rî ʼbãzó fê lậlị̂-lậlị̂ ʼẽzó gólâ rî îpálé drị̃ lâ ʼá rî njị̃lị́, nĩzó võ ʼẽzó nĩʼá gólâ rî îpálé rî ʼálâ.
40027032	Gõʼdá gólĩyî õtírĩ ʼbãâ rĩʼá nĩʼá lạ́tị̂ ʼásĩ rî, drílĩyî nĩzó rû ûsúlị́ ĩyî ãgô ãzâ rú bê Sĩmónã rî bê. Gólâ rî íyîngá ânĩlí jạ̃rị́bạ̃ gólâ zị̃lị́ Kĩrénẽ rî lésĩ. Gólĩyî ûsû rû bê lạ́tị̂ ʼá rî, ạ̃jú ʼbũ ʼbá ʼdĩ ʼbá yî drí ãgô rî ʼdĩ ʼbãzó mbârâkã sĩ fê lậlị̂-lậlị̂ Yésũ kâ ʼdĩ njị̃lị́ nĩzó ĩʼdí bê lâ.
40027033	Gõʼdá drílĩyî nĩzó cãlé võ gólâ zị̃lị́ Gõlõgótã rî ʼá.
40027034	Võ rî ʼdĩ ʼá tólâ rî, ạ̃jú ʼbũ ʼbá ʼdĩ ʼbá yî drí õdrá gólâ ônjálé ãlókõ ãzâ gĩgĩ lâ ró rî sĩ rî âtrõzó fẽlé Yésũ drí mvũlị́, ãʼdô ró ngá lâzê-lâzê gólâ rú ʼdĩ sị́ lâ ậʼdị́lị́. Gõʼdá Yésũ âmbê õdrá ʼdĩ bê rî, gólâ drí vólé gãzó dó mvũlâ.
40027035	Nĩngá sĩ rî, ạ̃jú ʼbũ ʼbá ʼdĩ ʼbá yî drí Yésũ rî îpázó fê lậlị̂-lậlị̂ drị̃ị̂. Gõʼdá gólĩyî ndẽ Yésũ rî îpâ-îpâ bê rî, drílĩyî tã gólâ îgĩlí trạ̃kũ tã âʼbã-âʼbã ró Yésũ rú fê kpẽkẽrẽ drị̃ị̂ rî îpázó ûrû Yésũ drị̃lị́. Tã âʼbã-âʼbã îgĩlí ʼdĩ rĩʼá nõô. |scNÕÔ YÉSŨ GÓLÂ ÂʼDÓ ʼBÁ KÚMÚ Ạ́NGỊ́ RÓ|d |scÕJÍLÃ YÚDẠ̃ YÍ KÂ DRỊ̃LỊ́ RÎ ĨʼDÎ|d Gõʼdá drílĩyî kpá ngá ôpá ʼbá rị̃ ãzâ ʼbá yî îpázó fê lậlị̂-lậlị̂ ãzâ drị̃ị̂ Yésũ rî gãrã drị̃ ʼá, íîpâ ãlô rî gõlé Yésũ rî drị́-ágó drị̃ lésĩ ró, gõʼdá ãzâ rî îpázó íyíkâ gõlé Yésũ rî drị́-lị̃jị́ drị̃ lésĩ ró. ʼDĩî vósĩ rî, ạ̃jú ʼbũ ʼbá ʼdĩ ʼbá yî drí ítá Yésũ kâ lãfálé lâ cãzó ĩyî võ ʼásĩ. Gõʼdá drílĩyî gõmárĩ vũzó ĩʼdî, tãlâ ngãtá ítá tãndí ãzâ Yésũ kâ rî âʼdô ʼdẽʼá ãʼdî drí yã rî. Nĩngá sĩ, drílĩyî ngãzó rĩlí vũdrị́ rĩʼá Yésũ rî ndrẽlé ûrû fê lậlị̂-lậlị̂ drị̃ị̂ lómígówá ró.
40027039	Nĩngá sĩ, õjílã gólĩyî rĩ ʼbá lậvũlị́ lạ́tị̂ ʼásĩ rî ʼbá yî ndrê ĩyî Yésũ bê rî, drílĩyî rĩzó drị̃ îyálé gõʼdá kpá Yésũ rî lôʼdâ-lôʼdâ bê kĩ,
40027040	"Ní âtâ tã nĩ kĩ nĩ rî, yí ãâʼdô jó ạ́ngị́ Ôvârí kâ ûfúʼá gõzó bẽlâ óʼdí kậyị̂ nâ sĩ, õzõ ní ãʼdô fí Ôvârí rî mvá ʼî rî, ní pâ ánî nyãányâ, ní ârî vũdrị́ fê lậlị̂-lậlị̂ ʼdĩ drị̃ị̂ sĩ."
40027041	Gõʼdá drị̃-ʼbá ạ́ngị́ Yúdạ̃ yí kâ rî ʼbá yî, lãʼbí îmbá ʼbá yî, gõʼdá gólĩyî sị́sị́-lésĩ rî ʼbá yí bê drí rĩzó ĩyî kpá Yésũ rî gũlị́.
40027042	Drílĩyî tã âtázó kĩ, "Nî gólâ rĩ ʼbá õjílã ãzí pãlé rî, ní pá ánî nyãányâ kô ãʼdô tãsĩ yã? Õzõ ní ãʼdô fí kúmú ạ́ngị́ gólâ rĩ ʼbá ãmâ õjílã Ĩsĩrãʼélẽ kâ drị̃lị́ rî ĩʼdî rî, ʼdõvó ní ârî vũdrị́ fê lậlị̂-lậlị̂ drị̃ị̂ sĩ, tãlâ mã lẽ ró tã bê ní ʼá.
40027043	Ní âtâ tã trá kĩ, yí ʼbã lị̃fị́ trá Ôvârí drị̃ị̂, gõʼdá kpá kĩ nĩ rî, yí âʼdô Ôvârí rî mvá ʼî. Gõʼdá õzõ Ôvârí õlẽ trá ánî pãlé rî, gólâ õpâ nî ngbãângbânõ."
40027044	Gõʼdá ngá ôpá ʼbá gólĩyî îpálé Yésũ bê fê lậlị̂-lậlị̂ drị̃ị̂ rî drí kpá Yésũ rî ʼdãzó lãʼdá ãlô-ãlô ʼdĩ sĩ.
40027045	Gõʼdá nĩngá sĩ rî, ị̃tú õtírĩ cãâ ị̃tú-pá mûdrị́-drị̃-lâ-ngâ-rị̃ ị̃tú-ạ̃yị́ sĩ rî, ị́nị́rị́kúwạ́ drí ʼbạ̃drị̃ ʼdî lîmózó ndrĩ cãlé bũúũ ị̃tú-pá nâ lạ̃njạ́túlị́ sĩ rî ʼá.
40027046	Gõʼdá câ bê ị̃tú-pá nâ lạ̃njạ́túlị́ kâ ʼdĩ ʼá rî, Yésũ drí ngãzó trẽlé ûrû ngbạ́lạ́-ngbạ́lạ́ Ãrãmáyã tị̂ sĩ kĩ nĩ rî, |iẼlóyĩ, Ẽlóyĩ, lámã sãbãkãtánĩ|r? Tã ífí lâ kĩ, "Ôvârí ámákâ, Ôvârí ámákâ, ní âyê mâ ãʼdô tãsĩ yã?"
40027047	Gõʼdá õjílã ãzâ ʼbá yî rĩ ʼbá âdrélé tólâ nã ʼbá yî ârî ĩyî trẽtrẽ Yésũ kâ ûrû ʼdĩ bê rî, gólĩyî ị̂sũ ĩyíkâ tã kĩ nĩ rî, Yésũ õrî ʼdĩ tã ậngũ ʼbá Ẽlíyã rî zị̃ʼá ĩʼdî.
40027048	Gõʼdá ãlô õjílã ʼdî ʼbá yî lãfálé ʼásĩ rî drí rãzó ʼwãâ, nĩʼá ngá ãzâ cõfõ-cõfõ rî âtrõlé sõlé õdrá ạ̃ʼdị́ ʼá. Drílâ ngá rî ʼdĩ ômbézó fê mvá sị́lị́, ânĩʼá ʼbãlâ Yésũ tị́ gólâ ũnjû ró lị̃mvû lâ ʼdĩ bê.
40027049	Gõʼdá õjílã ũrûkậ ʼbá yî âtâ ĩyíkâ tã kĩ nĩ rî, "Óʼbã drẽ õdrá ʼdĩ Yésũ tị́ kô. Mã ndrê drẽ ngãtá tã ậngũ ʼbá Ẽlíyã âʼdô ânĩʼá gólâ rî pãlé yã rî."
40027050	Gõʼdá Yésũ drí trẽzó kpá óʼdí ûrû, gõʼdá drílâ lôvó-lôvó âyézó.
40027051	Ị̃tú-pá gólâ Yésũ drí lôvó-lôvó âyézó ʼdĩ ʼá rî, ítá gólâ ʼĩlí jó ạ́ngị́ Ôvârí kâ ʼá, jó mvá ãzâ zị̃lị́ "'võ ngîngî lâ Ôvârí drí"' ʼálé lésĩ rî jó tị́lị́-tị̂ lâ ʼá rî, ítá ʼdĩ ʼâ lâ drí sĩzó kpẽérẽ rị̃ ûrú lésĩ âcálé bũúũ vũdrị́. Gõʼdá ị̃nyạ́kú drị̃ drí rû îyázó kị̃gbị̃-kị̃gbị̃, gõʼdá kúnị́ drí ûfũzó lôʼdélé ngĩíngî võ ʼásĩ.
40027052	Gõʼdá lóʼdé drí rû njị̃zó hûwậ ị̃nyạ́kú drị̃ rû îyá ʼbá ʼdĩ drí sĩ, gõʼdá tã mbị̂ ʼbá dũû Ôvârí kâ ôdrã ʼbá trá ạ̃kû ró rî ʼbá yî drí lîdrízó ĩyî õdrã ʼásĩ âʼdólé lédrẽ-lédrẽ ró.
40027053	Gõʼdá drílĩyî âfõzó ĩyî lóʼdé ʼásĩ. Gõʼdá Yésũ rî lîdrî-lîdrî õdrã ʼásĩ rî vólé drị̃ lâ ʼásĩ rî, drílĩyî nĩzó jạ̃rị́bạ̃ Ôvârí kâ Yẽrõsãlémã ʼá rî ʼálâ. Tólâ rî, õjílã dũû drí gólĩyî ndrẽzó.
40027054	Gõʼdá drị̃-ʼbá ạ̃jú ʼbũ ʼbá Rómã kâ rî kâ gõʼdá ạ̃jú ʼbú ʼbá gólâkâ gólĩyî rĩ ʼbá ĩyî Yésũ rî lômílí rî ʼbá yí bê ndrê ĩyî ạ̃gbị̃gbị̃ gólâ ị̃nyạ́kú drị̃ îyá ʼbá ʼdĩ bê gõʼdá tã gólĩyî rû ʼẽ ʼbá ʼdĩ ʼbá yí bê rî, gólĩyî drí âʼdózó ũrị̃ ró rõô. Gõʼdá drílĩyî ngãzó tã âtálé kĩ, "Pạ̃tị́ị̃, nõô rĩʼá Ôvârí rî mvá ʼî."
40027055	Õkó dũû gólĩyî rĩ ʼbá Yésũ rî pãlé rî ʼbá yî, ânĩ ʼbá ĩyî Yésũ yí bê Gãlĩláyã lésĩ rî yî drí âdrézó jẽjẽ ró, rĩʼá ĩyî Yésũ rî ndrẽlé.
40027056	Gólĩyî lãfálé ʼá rî, Mãríyã Mãgãdálã, gõʼdá Mãríyã gólâ âʼdó ʼbá Yãkóbã yî Jósẽ bê ândrê ró rî, gõʼdá kpá Zẽbẽdáyõ rî õkó gólâ âʼdó ʼbá Yãkóbã yî Yõwánĩ bê rî ândrê lâ ró rî bê, gólĩyî bê nĩngá.
40027057	Gõʼdá câ bê lạ̃njạ́túlị́ bê rî, ãgô ãzâ ngá-tị̂ ãmbá ʼbá ró gólâ âʼdó ʼbá Ãrãmãtáyã lé ʼbá ró rú bê Yõsépã rî drí ngãzó nĩlí Pĩlátõ ngálâ, nĩʼá Yésũ rî ãvõ tã îjílí, yí trõ ró bê nĩʼá ʼbãlâ. Yõsépã rî ʼdĩ, gólâ rĩʼá tã ârí ʼbá Yésũ kâ ĩʼdî. Gõʼdá Pĩlátõ drí tã ʼbãzó Yésũ rî ãvõ ʼdî âyézó Yõsépã drí trõlé.
40027059	Nĩngá sĩ, Yõsépã yî drí Yésũ rî ãvõ ʼdî âtrõzó êdélé, gõʼdá drílĩyî Yésũ rî ãvõ gõzó ítá óʼdí ngbángbá ró rî ʼá.
40027060	Gõʼdá drílĩyî Yésũ rî ãvõ ʼdî trõzó, nĩʼá ʼbãlâ ʼbú Yõsépã drí êdélé óʼdí ró ũgị́ ró íyî nyãányâ drí rî ʼá. Mãríyã Mãgãdálã yî Mãríyã ãzâ rî bê tíbê rĩ ʼbá âdrélé ĩyî Yésũ rî ndrẽlé fê lậlị̂-lậlị̂ drị̃ị̂ rî, gólĩyî drí nĩzó Yõsépã yî âjílí ʼbú gólâ ʼẽzó Yésũ rî ãvõ ʼbãlé ʼá lâ rî drị̃ ʼálâ. Gõʼdá Yõsépã yî ʼbã Yésũ rî ãvõ bê rî, drílĩyî kúnị́ úngû ạ́ngị́ lîlízó, gõʼdá drílĩyî ũgị́ ʼdĩ tị̂ lâ âʼbãzó kpạ̃ạ́kũ ĩʼdî sĩ lâ. Gõʼdá drílĩyî nĩzó vólé nĩngá sĩ. Gõʼdá õkó ʼdĩ ʼbá yî drí rĩzó ĩyíkâ ãkpã lóʼdé gãrã drị̃ ʼá tólâ, rĩʼá võ ndrẽlé lóʼdé drị̃ ʼálâ.
40027062	Gõʼdá drị̃zõ ãzâ rî sĩ, ʼdĩî rĩʼá kậyị̂ õjílã Yúdạ̃ yí kâ drí rĩzó rãtáã ʼẽlé ʼá lâ rî ĩʼdî. Kậyị̂ rî ʼdĩ ʼá rî, drị̃-ʼbá ạ́ngị́ Yúdạ̃ yí kâ rî ʼbá yî gõʼdá Pạ̃rúsị̃ yí bê drí ngãzó nĩlí Pĩlátõ ngálâ tã âtálé Yésũ rî ãvõ tãsĩ.
40027063	Gólĩyî kĩ, "Ãmbá, ní ndrê drẽ, õnjõ ʼbá ʼdĩ âtâ tã trá kĩ nĩ rî, õzõ yí õdrã trá rî, kậyị̂ nâ sĩ, yí âʼdô lîdríʼá õdrã ʼásĩ.
40027064	Tã ʼdî tãsĩ rî, mã ânĩ nõ tã îjílí ní tị́, âʼdô âʼdóʼá tãndí ró, õzõ ní õʼbã ạ̃jú ʼbũ ʼbá ãzâ ʼbá yî lóʼdé drị̃ ʼdî lômílí dódó cãlé bũúũ kậyị̂ nâ sĩ rî, tãlâ lãjóʼbá gólâkâ ʼdĩ ʼbá yî õzó ânĩî ĩyî kô gólâ rî ãvõ ûgũlị́ gõzó tã âtálé kĩ nĩ rî, gólâ õlîdrî trá õdrã ʼásĩ. Õnjõ ʼdî âʼdô õjílã âdóʼá dũû lậvũlị́ gạ̃rạ̃ õnjõ Yésũ drí âdólé sị́sị́ rî drị̃ị̂ sĩ."
40027065	Gõʼdá Pĩlátõ drí tã-drị̃ lẽzó drị̃-ʼbá Yúdạ̃ yí kâ ʼdĩ ʼbá yî drí kĩ, "Tãndí ró, nĩ trõ ạ̃jú ʼbũ ʼbá ámákâ ãzâ ʼbá yî ʼbãlé, õndrê ró ĩyî lóʼdé ʼdĩ võ lâ bê dódó."
40027066	Gõʼdá drílĩyî nĩzó lóʼdé ʼdĩ tị̂ lâ bẽlé íʼdá sĩ, gõʼdá drílĩyî ạ̃jú ʼbũ ʼbá ʼdĩ ʼbá yî ʼbãzó tólâ lómígówá ró.
40028001	Gõʼdá nĩngá sĩ rî, kậyị̂ Yúdạ̃ yí kâ rãtáã kâ vósĩ rî, kậyị̂ Gímã kâ sĩ ãkpãkãʼdã cị̃ị́nó, Mãríyã Mãgãdálã yî drí ngãzó nĩlí Mãríyã ãzí lâ bê lóʼdé drị̃ ʼálâ.
40028002	Gõʼdá gólĩyî câ bê tólâ rî, mãlãyíkã Ôvârí kâ ãzâ drí âcázó ûrú lésĩ. Nyĩî ró, ạ̃gbị̃gbị̃ ândrê drí îtõzó ị̃nyạ́kú drị̃ îyálé rõô, tãlâ âcâ-âcâ mãlãyíkã ʼdî kâ ʼdĩ drí sĩ. Mãlãyíkã ʼdî âcâ bê rî, drílâ kúnị́ úngû ʼbãlé ũgị́ Yésũ rî ãvõ ʼbãzó ʼá lâ rî tị́ ʼdĩ lîlízó vólé, drílâ gõzó rĩlí gá kúnị́ rî ʼdĩ drị̃ị̂.
40028003	Gõʼdá mãlãyíkã ʼdî ándrá-gạ́-sị́lị́ lâ rĩʼá lậgû-lậgû ró õzõ ngá îʼĩ-îʼĩ kâtí, gõʼdá ítá gólâkâ rĩʼá mvẽêmvê ró kpírí-kpírí.
40028004	Ĩtí rî, ạ̃jú ʼbũ ʼbá gólĩyî ʼbãlé rĩʼá ĩyî Yésũ rî lóʼdé vó ndrẽlé ʼdĩ ʼbá yî ndrê ĩyî mãlãyíkã ʼdî bê rî, ũrị̃ drí gãzó gólĩyî rú rõô. Gólĩyî rúʼbạ́ drí rĩzó lẽlé ũrị̃ drí sĩ, gõʼdá drílĩyî lôʼdézó ndrĩ vũdrị́ rû îʼwã ãkó õzõ ãvõ kâtí.
40028005	Gõʼdá mãlãyíkã ʼdî drí ngãzó tã âtálé õkó ʼdĩ ʼbá yî drí kĩ, "Nĩ ʼê ũrị̃ kô! Má nị̃ trá, nĩ rî Yésũ gólâ îpálé fê lậlị̂-lậlị̂ drị̃ị̂ rî lôndãlé.
40028006	Gólâ yû nõngá. Gólâ lîdrî trá, õzõ gólâ drí tã lâ âtárẽ trá ãnî drí rî kâtí. Nĩ ânĩ võ gólâ rî ãvõ lâlãzó ʼá lâ rî ndrẽlé.
40028007	Nĩ nĩ ʼwãâ, nĩʼá tã lâ âtálé lãjóʼbá gólâkâ rî ʼbá yî drí kĩ, gólâ lîdrî trá õdrã ʼásĩ. Gólâ âʼdô lậvũʼá sị́sị́ ãnî ândrá nĩlí Gãlĩláyã ʼálâ. Nĩ âʼdô nĩʼá gólâ rî ndrẽlé tólâ. ʼDĩî tã má drí âtílí ãnî drí nĩʼá âtálé rî ĩʼdî."
40028008	Ĩtí rî, õkó ʼdĩ ʼbá yî drẽ zãâ ũrị̃ ró, gõʼdá gólĩyî drí kpá âʼdózó ãyĩkõ ãmbá bê tã tãndí âtílí gólĩyî drí ʼdĩ tãsĩ. Gõʼdá drílĩyî nĩzó ʼwãâʼwâ tã mãlãyíkã ʼdî drí âtílí gólĩyî tị́ ʼdĩ âtálé lãjóʼbá Yésũ kâ rî ʼbá yî drí.
40028009	Gólĩyî õtírĩ ʼbãâ nĩʼá rî, nyĩî ró, Yésũ rî gógó nyãányâ lâ drí ânĩzó rû ûsúlị́ gólĩyí bê lạ́tị̂ ʼá. Yésũ drí nî-bê-yã ʼẽzó drílĩyî. Gõʼdá drílĩyî rãzó nĩʼá rû ûtúlị́ Yésũ drị̃ị̂, gõʼdá drílĩyî Yésũ rî pá âmvózó gólâ rî ị̂njị̃zó.
40028010	Gõʼdá Yésũ drí tã âtázó drílĩyî kĩ, "Nĩ ʼê ũrị̃ kô! Nĩ nĩ tã âtálé ámâ rû-lẽ-ãzí yî drí, gólĩyî õnĩ Gãlĩláyã ʼálâ. Gólĩyî âʼdô ámâ ndrẽʼá tólâ."
40028011	Nĩngá sĩ rî, õkó ʼdĩ ʼbá yî drí ngãzó lậvũlị́ ậcị́ ĩyíkâ ʼá, nĩʼá lãjóʼbá Yésũ kâ rî ʼbá yî ngálâ. Gõʼdá drẽ ãkpãkãʼdã gólĩyî drí cã ãkó rî, ạ̃jú ʼbũ ʼbá ũrûkậ ʼbá yî gólĩyî rĩ ʼbá Yésũ rî lóʼdé drị̃ lômílí rî ʼbá yî drí ngãzó nĩlí ĩyî Yẽrõsãlémã ʼálâ, nĩʼá tã gólĩyî rû ʼẽ ʼbá ʼdĩ ʼbá yî tã lâ âtálé drị̃-ʼbá ạ́ngị́ Yúdạ̃ yí kâ rî ʼbá yî drí.
40028012	Drị̃-ʼbá ạ́ngị́ Yúdạ̃ yí kâ ʼdĩ ʼbá yî ârî ĩyî tã ạ̃jú ʼbũ ʼbá ʼdĩ ʼbá yî drí âtálé ʼdĩ bê rî, drílĩyî ngãzó rû êʼbélé võ ãlô ʼá õjílã sị́sị́-lésĩ rî ʼbá yí bê tã ị̂ʼbị̃lị́ tã gólĩyî rû ʼẽ ʼbá ʼdĩ ʼbá yî tãsĩ. Gõʼdá drílĩyî ạ̃jú ʼbũ ʼbá ʼdĩ ʼbá yî lị̃fị́ lâ yî gĩzó ậdị̂ ãmbá sĩ, tãlâ gólĩyî ãâdô ró õnjõ bê tã ʼdî ʼbá yî tãsĩ.
40028013	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî drí tã âtázó ạ̃jú ʼbũ ʼbá ʼdĩ ʼbá yî drí kĩ, "Õzõ íĩîjî ãnî trá rî, nĩ âtâ tã kĩ nĩ rî, 'Mã õtírĩ ʼbãâ ậʼdú kõʼá ngạ́cị̂ bê rî, lãjóʼbá Yésũ kâ rî ʼbá yî drí ânĩzó gólâ rî ãvõ ûgũlị́ ũgị́ ʼásĩ.'
40028014	Gõʼdá õzõ úlị́ ʼdĩ õʼdê trá kúmú Pĩlátõ bị́lị́ rî, mã âʼdô âdréʼá ãní bê. Mã âʼdô tã âtáʼá gólâ drí kĩ nĩ rî, úlị́ ãnî drí âtálé ʼdĩ rĩʼá tã pạ̃tị́ị̃ ʼî. Ĩtí rî, gólâ îcá kô lâṇõ fẽlé ãnî drí."
40028015	Nĩngá sĩ, ạ̃jú ʼbũ ʼbá ʼdĩ ʼbá yî drí tã-drị̃ lẽzó. Drílĩyî ậdị̂ fẽlé ĩyî drí ʼdĩ trõzó nĩzó tã gólâ âtálé gólĩyî drí kĩʼá nĩ rî, lãjóʼbá Yésũ kâ ũûgũ ĩyî Yésũ rî ãvõ nĩ ʼdî tã lâ âtálé õjílã drí. Gõʼdá tã ʼdî drí lậʼbúzó õjílã Yúdạ̃ yí kâ rî ʼbá yî lãfálé sĩ, âcálé bũúũ ãndrõ nô. Ĩtí rî, õjílã Yúdạ̃ yí kâ lẽé ĩyî tã kô kĩʼá nĩ rî, Yésũ õlîdrî trá õdrã ʼásĩ rî.
40028016	Gõʼdá nĩngá sĩ, lãjóʼbá Yésũ kâ mûdrị́-drị̃-lâ-ngâ-ãlô ʼdĩ ʼbá yî ârî ĩyî tã Yésũ drí âtílí õkó ʼdĩ ʼbá yî tị́ ânĩʼá âtálâ ĩyî drí ʼdĩ bê rî, drílĩyî ngãzó nĩlí Gãlĩláyã ʼálâ únị́ gólâ Yésũ drí tã lâ âtálé kĩʼá nĩ rî, gólĩyî ãʼdô nĩʼá íyî ûsúlị́ drị̃ lâ ʼálâ rî drị̃ ʼálâ.
40028017	Gólĩyî câ bê tólâ rî, drílĩyî Yésũ rî ûsúzó, gõʼdá drílĩyî gólâ rî ị̂njị̃zó. Gõʼdá kpálé gólĩyî ndrélé bê Yésũ rî, tã ârí ʼbá ũrûkậ ʼbá yî, tã ị̂sũ gólĩyíkâ drẽ zãâ rĩʼá rị̃ rị̃ tã lẽlé kĩ, ʼdĩî ãʼdô pạ̃tị́ị̃ Yésũ ĩʼdî.
40028018	Gõʼdá Yésũ drí rû êsézó ãnyî lãjóʼbá íyíkâ ʼdĩ ʼbá yî lạ̃gạ́tị́, gõʼdá drílâ ngãzó tã âtálé drílĩyî kĩ, "Ôvârí fẽ drị́-ãcê ngá gólĩyî ndrĩ ʼbũû ʼálâ rî ʼbá yí kâ gõʼdá ngá gólĩyî ndrĩ ãngó nõ ʼá rî ʼbá yí bê rî kâ trá má drị́gạ́.
40028019	Tã ʼdî tãsĩ rî, nĩ ngâ lậʼbúlị́ võ ʼásĩ ndrĩ tã âtî-âtî tãndí ámákâ nõ pẽlé õjílã õrĩ ndrĩ ãngó ʼásĩ rî kâ drí, gólĩyî ãʼdô ró bê tã ârí ʼbá ámákâ ró. Gõʼdá gólĩyî tã lẽ ʼbá trá rî, nĩ îbábátízã gólĩyî Átá rî rú sĩ, Mvá rî rú sĩ, gõʼdá kpá Líndrí Tãndí rî rú sĩ.
40028020	Gõʼdá nĩ îmbâ gólĩyî kpá tã ndrĩ má drí âʼdálé ãnî drí rî ʼbá yî ʼẽlé. Má âʼdô rĩʼá ãní bê kậyị̂ vósĩ cé, cãlé bũúũ kậyị̂ ạ̃dũkũ ãngó nõ kâ rî tú." Ĩʼdî ʼdĩ.
41001001	Tã âtî-âtî tãndí Yésũ Krístõ gólâ Ôvârí rî mvá rî tãsĩ rî rĩʼá nõtí.
41001002	Tã Yésũ kâ îtõ rû trá õzõ tã ậngũ ʼbá Ĩsáyã drí îgĩlí trá ạ̃kû ró nã sĩ rî kâtí, Ôvârí âtâ íyî mvá drí kĩ nĩ rî, "Ní ndrê drẽ, má âʼdô lãjóʼbá ámákâ jõʼá ạ̃tị́ ʼálâ, ãʼdô ró lạ́tị̂ êdélé ní drí ânĩzó. Mãlákĩ 3.1
41001003	Lãjóʼbá rî gógó ʼdĩ âʼdô rĩʼá õmã ʼá. Gólâ âʼdô tã îyáʼá ûrû âkĩʼá nĩ rî, 'Ãnî õjílã, kúmú ãmákâ ãâʼdô bí ʼẽʼá âcálé. Ĩtí rî, nĩ êdê lạ́tị̂ ãníkâ njãâ gólâ drí. Nĩ êdê lạ́tị̂ rî ʼdĩ dódó mbị̂mbị̂ ró, ãʼdô ró bê gólâ drí ậcị́ tõzó drị̃ lâ ʼásĩ.' " Ĩsáyã 40.3
41001004	Lãjóʼbá gólâ Ôvârí drí tã lâ pẽlé ʼdĩ Yõwánĩ ĩʼdî. Gólâ rî õmã ʼá, gõʼdá drílâ rĩzó õjílã ậzị́lị́ ânĩlí, yí dã ró lũmvû gólĩyî drị̃ị̂ bãbãtízĩ ró. Gólâ âtâ úlị́ gólĩyî drí kĩ nĩ rî, "Nĩ âjâ drị̃ tã õnjí ʼásĩ Ôvârí rî rõlé. Õzõ nĩ õʼê tã ʼdî ĩʼdî rî, Ôvârí âʼdô ãnî âyéʼá tã õnjí ãníkâ ʼásĩ. Gõʼdá nĩ ânĩ má dã ró lũmvû ãnî drị̃ị̂ bãbãtízĩ ró."
41001005	Nĩngá sĩ, õjílã dũû drí ngãzó nĩlí Yõwánĩ ngálâ õmã ʼálâ. Õjílã rî ʼdĩ ʼbá yî ũrûkậ lâ ânĩ ĩyî Yẽrõsãlémã lésĩ, gõʼdá ãzâ ʼbá yî ânĩ ĩyî võ ãzâ ʼbá yî lésĩ Yũdạ́yạ̃ ʼá. Nĩngá sĩ, drílĩyî úlị́ Yõwánĩ drí pẽlé ʼdĩ ârízó ĩyî. Vólé drị̃ lâ ʼásĩ rî, drílĩyî ngãzó tã õnjí ĩyíkâ lôfõlé. Gõʼdá nĩngá sĩ, Yõwánĩ drí ngãzó lũmvû dãlé gólĩyî drị̃ị̂ lị̃mvû áyágá zị̃lị́ Jõrõdénĩ rî ʼá bãbãtízĩ ró.
41001006	Yõwánĩ rî ʼdĩ, éêdê ítá gólâkâ trá gámẽlẽ ʼbí ʼásĩ. Gásĩ gólâkâ íyî ị́pị́tị́kû ʼá rî íyíkâ ínyíríkó ʼásĩ, gõʼdá ngá nyãnyã gólâkâ rî íyíkâ ômbí ĩʼdî gbõ ápé õgó kâ bê.
41001007	Yõwánĩ îyâ tã âtî-âtî tãndí ʼdĩ kĩ, "Õjílã ãzâ âbí ânĩʼá má vó, ãmbã gólâkâ gạ̃rạ̃ ámákâ rî drị̃ị̂ sĩ. Ãmbã ámákâ îcá kô. Má îcá kô ậndị̃lị́ káʼbókã gólâkâ ângílí.
41001008	Mâ rî gógó Yõwánĩ nô ʼê bãbãtízĩ õjílã drí cé lũmvû sĩ. Gõʼdá gólâ rî gógó âʼdô bãbãtízĩ ʼẽʼá õjílã drí Líndrí Tãndí Ôvârí kâ rî sĩ."
41001009	Nĩngá sĩ, Yésũ drí ngãzó Nãzãrétã gólâ ʼbạ̃drị̃ zị̃lị́ Gãlĩláyã rî ʼá rî lésĩ nĩlí Yõwánĩ ngálâ. Nĩngá sĩ, Yõwánĩ drí ngãzó gólâ rî îbábátízãlé áyágá zị̃lị́ Jõrõdénĩ rî ʼá.
41001010	Gõʼdá nĩngá sĩ, Yésũ õtírĩ rĩî âfõlé lị̃mvû ʼdĩ ʼásĩ rî, gólâ drí ʼbũû ndrẽzó rû njị̃rị̃ ʼá, gõʼdá Líndrí Tãndí Ôvârí kâ drí âʼdézó drị̃ lâ õzõ ạ̃túʼbú kâtí.
41001011	Gõʼdá úlị́ drí ậʼúzó ʼbũû lésĩ Yésũ drí kĩ nĩ rî, "Nî nõ ámâ mvá ífífí má drí lôvó lâ ʼbãlé kôrô rî ĩʼdî. Ánî tã sû trá má rú rõô."
41001012	Tã ʼdî vólé drị̃ lâ ʼásĩ, Líndrí Tãndí Ôvârí kâ ʼdĩ drí Yésũ rî jõzó vólé õmã ʼálâ.
41001013	Tólâ õmã ʼálâ, Yésũ ʼê kậyị̂ rĩʼá nyâʼdî-rị̃ kõrõnyã õnjí õmã kâ lãfálé. ʼDĩî Sãtánã íyíkâ rĩʼá gólâ rî ûjũʼá kpị̃ị̂. Gõʼdá mãlãyíkã Ôvârí kâ rî ʼbá yí bê, rĩʼá ĩyî Yésũ rî gógó lôkíʼá.
41001014	Yõwánĩ gólâ bãbãtízĩ ʼẽ ʼbá rî ômbérẽ gạ̃nị́mạ̃ ʼá rî vólé drị̃ lâ ʼásĩ rî, Yésũ drí ngãzó gõlé Gãlĩláyã ʼálâ. Tólâ gólâ lậmû võ ʼásĩ nĩlí nĩʼá tã âtî-âtî Ôvârí kâ pẽ bê.
41001015	Gólâ kĩ nĩ rî, "Ôvârí njị̃ lạ́tị̂ trá ãnî drí rĩzó kũmũ íyíkâ zẽlé õjílã íyíkâ ró. Âʼdô bê trá ĩtí rî, nĩ âjâ drị̃ tã õnjí ãníkâ ʼásĩ, nĩ gõ ró tã lẽlẽ ãníkâ ʼbãlé tã âtî-âtî tãndí Ôvârí kâ ʼdĩ ʼá."
41001016	Kậyị̂ ãlô sĩ, Yésũ õtírĩ rĩî nĩlí lị̃mvû ândrê Gãlĩláyã kâ rî tị́ sĩ rî, drílâ nĩzó ị̃ʼbị̂ ʼbẽ ʼbá ãzâ ʼbá yî ûsúlị́ rị̃, Sĩmónã Pétẽrõ gõʼdá ậdrúpị̃ lâ Ãndĩríyã bê. Gólĩyî rĩʼá îmbá ĩyíkâ ị̃ʼbị̂ kâ vũʼá lị̃mvû ʼá. Sĩmónã yî Ãndĩríyã bê rĩʼá ĩyî kpạ̃rạ̃tị́ ị̃ʼbị̂ ʼbẽ ʼbá ʼî.
41001017	Nĩngá sĩ, Yésũ drí ngãzó tã âtálé gólĩyî drí kĩ nĩ rî, "Nĩ ânĩ ʼdẽlé má vósĩ, tãlâ má ʼbã ró ãnî bê õjílã âsé ʼbá ró má drí, gólĩyî ãʼdô ró õjílã ámákâ ró, õzõ ãnî drí âʼdórẽ ị̃ʼbị̂ âsé ʼbá ró sị́sị́ rî kâtí."
41001018	Gõʼdá nĩngá sĩ, drílĩyî ngãzó ʼwãâ îmbá ĩyíkâ âyélé ʼdẽzó Yésũ vósĩ lãjóʼbá gólâkâ ró.
41001019	Gõʼdá drílĩyî ngãzó nĩlí ạ̃tị́ ʼálâ fínyáwá. Nĩngá sĩ, Yésũ drí Zẽbẽdáyõ yî ûsúzó mvá lâ yí bê rị̃, rú lâ yî Yãkóbã yî Yõwánĩ bê. ʼDĩî gólĩyî rĩʼá kõlóngbõ ʼá îmbá ĩyíkâ lị̃fị́ lâ êdéʼá.
41001020	Gõʼdá nĩngá sĩ, Yésũ ndrê gólĩyî bê rî, drílâ ngãzó ʼwãâ Yãkóbã yî ậzị́lị́ Yõwánĩ bê âʼdólé lãjóʼbá íyíkâ ró. Nĩngá sĩ, drílĩyî ngãzó átá lâ yî âyélé kõlóngbõ ʼá ʼdẽzó Yésũ vósĩ lãjóʼbá gólâkâ ró.
41001021	ʼDĩî vósĩ, Yésũ yî drí ngãzó nĩlí lãjóʼbá íyíkâ bê jạ̃rị́bạ̃ zị̃lị́ Kãpẽrãnómã rî ʼálâ. Kậyị̂ rãtáã kâ sĩ rî, Yésũ yî drí ngãzó fĩlí ĩyî jó tã Ôvârí kâ ârî kâ ʼá. Tólâ Yésũ drí ngãzó rĩʼá tã Ôvârí kâ îmbálé õjílã drí.
41001022	Gõʼdá nĩngá sĩ rî, õjílã ʼdî ʼbá yî tị̂ lâ yî drí ậʼdị́zó tã Yésũ drí rĩʼá îmbálâ ʼdĩ drí sĩ. Tã îmbâ Yésũ kâ rî âʼdó õzõ lị̃fị́ îmbá ʼbá ãzâ ʼbá yî gólĩyî rĩ ʼbá rĩlí lãʼbí Ôvârí kâ âʼdálé rî ãzâ ʼbá yí kâtí kô ãlôwálâ, tãlâ Yésũ rî gógó nyãányâ lâ îmbâ tã íyíkâ cú drị́-ãcê kúmú kâ rî sĩ.
41001023	Yésũ õtírĩ rĩî drẽ tã îmbálé rî, ãgô ãzâ bê rĩʼá líndrí õnjí ạ̃bạ̃bạ̃ Sãtánã kâ rî kâ bê, ômbê gólâ trá vũdrị́. Gõʼdá ạ̃trũ kũʼdũ ró, ãgô rî ʼdĩ drí ngãzó rĩʼá ôtrélé lạ̃zị́ zị̃zị̃ bê úlị́ líndrí õnjí yí ʼá ʼdĩ ʼbá yí kâ sĩ kĩ nĩ rî,
41001024	"Má nị̃ nî trá dódó, Yésũ õjílã Nãzãrétã kâ ró. Nî õjílã ndị̂ndị̂ ʼî pạ̃tị́ị̃ Ôvârí kâ rî ĩʼdî. Ní lẽ ãʼdô ʼẽlé má rú yã? Ní ânĩ nô mâ líndrí õnjí ró ãgô nõ ʼá nõ fũlị́ yã?"
41001025	Gõʼdá nĩngá sĩ, Yésũ drí tã âtázó líndrí õnjí ạ̃bạ̃bạ̃ kâ ʼdĩ drí ʼálé ãdrã sĩ, "Ní rî tị́tị́, ní âfõ vólé ãgô nõ ʼásĩ."
41001026	Gõʼdá nĩngá sĩ, líndrí õnjí ạ̃bạ̃bạ̃ kâ rĩ ʼbá ãgô ʼdĩ ʼá ʼdĩ drí rĩzó ãgô rî ʼdĩ îyálé kĩíkĩí mbârâkã sĩ, drílâ ãgô ʼdĩ ʼbãzó ôtrélé ngbạ́lạ́-ngbạ́lạ́, gõʼdá drílâ ngãzó drị́ înjílí vólé ãgô rî ʼdĩ rú sĩ.
41001027	Gõʼdá nĩngá sĩ, õjílã tị̂ drí ậʼdị́zó ndrĩ tã ʼdî drí sĩ. Nĩngá sĩ, drílĩyî ngãzó rĩʼá tã îjílí ĩyî võ ʼásĩ kĩ nĩ rî, "Ngá nõtí nõ ãʼdô ʼî? Gólâ rî tã âtálé drị́-ãcê Ôvârí kâ rî sĩ, tãlâ líndrí õnjí ʼdĩ ãârî ró kpá tã gólâ drí rĩʼá rãlâ rî ʼbá yî bê."
41001028	Nĩngá sĩ, õjílã ʼdî ʼbá yî drí ngãzó nĩlí ʼbã ʼálâ tã Yésũ drí líndrí õnjí ʼdĩ drõzó ʼdĩ âtálé õjílã ãzâ ʼbá yî drí. Ĩtí, tã ʼdî ʼbã Yésũ rî rú âʼdólé lị̂kû-lị̂kû ró ʼbạ̃drị̃ Gãlĩláyã kâ rî ʼásĩ dîrî kạ̃ngbû.
41001029	ʼDĩî vósĩ, Yésũ yî drí ngãzó nĩlí vólé jó tã Ôvârí kâ ârî kâ rî ʼásĩ. Gólĩyî Sĩmónã, Ãndĩríyã, Yãkóbã, gõʼdá Yõwánĩ yí bê. Gólĩyî nĩ kôrô mbị̂ Sĩmónã Pétẽrõ yî drí ʼbã ʼálâ ậdrúpị̃ lâ Ãndĩríyã bê.
41001030	Tólâ Sĩmónã rî ãdrá rĩʼá ậyị́ʼá vũdrị́ gbãrãkã drị̃ị̂ jó ʼá. Rúʼbạ́ lâ âmê trá tílí-tílí. Nĩngá sĩ, ʼwãâ ngá lãzé gólâkâ ʼdĩ ódrí tã lâ pẽzó Yésũ drí.
41001031	Yésũ drí ngãzó fĩlí õkó rî ʼdĩ ngálâ jó ʼálâ. Nĩngá sĩ, Yésũ drí drị́ lâ rũzó sẽlé, tãlâ gólâ õngâ ró bê ûrû. Kôrô ʼwãâ õkó rî ʼdĩ rúʼbạ́ lâ âmé ʼbá ʼdĩ drí ậʼdị́zó, gõʼdá drílâ ngãzó nĩlí ngá nyãnyã lâʼdílí gólĩyî drí nyãlé.
41001032	Ị̃tú õtírĩ fĩî rî, õjílã drí ngãzó rĩʼá ngá lãzé ʼbá gõʼdá kpá gólĩyî líndrí õnjí Sãtánã kâ drí ômbélé trá rî ʼbá yí bê âtrõlé âjílí Yésũ ngálâ.
41001033	Gõʼdá nĩngá sĩ, õjílã jạ̃rị́bạ̃ ʼdî ʼásĩ rî drí ĩyî ômózó tị́lị́lị́ ró jó tị́lị́ jó Yésũ drí rĩzó rĩlí rî tị́.
41001034	Nĩngá sĩ, Yésũ drí ngãzó rĩʼá õjílã dũû ngá lãzé tị̂ lârâkô ngĩíngî bê rî ʼbá yî pãlé ngá lãzé ĩyíkâ ʼásĩ. Drílâ kpá líndrí õnjí ʼdĩ ʼbá yî lâdrózó vólé õjílã gólĩyî âʼdó ʼbá ĩʼdí bê lâ rî ʼbá yî ʼásĩ. Gólâ âyé líndrí õnjí ʼdĩ ʼbá yî kô tị̂ njị̃lị́ lãndrâ drị̃ị̂ sĩ, tãlâ gólĩyî nị̃ trá kĩ, gólâ ãʼdî ĩʼdî yã. Gõʼdá ĩtí rî, Yésũ lẽé drẽ kô gólĩyî drí íyî tã ʼbãlé lậʼbúlị́ ʼwãâ õjílã drí.
41001035	Cị̃ị́nó rî ʼdĩ sĩ, Yésũ drí ngãzó jó ʼdĩ ʼásĩ ãkpã võ drẽ pạ̃nị̃-pạ̃nị̃ nĩlí võ õjílã ãkó rî ʼá tólâ nĩlí tị̂ îrátãlé Ôvârí drí.
41001036	Gõʼdá Yésũ bê trá yûʼdạ́wạ́ rî, Sĩmónã yî íyî ãzí-ãzí yí bê drí ngãzó nĩlí Yésũ rî lôndãlé.
41001037	Gõʼdá gólĩyî ûsû Yésũ bê rî, drílĩyî ngãzó tã âtálé drílâ kĩ nĩ rî, "Õjílã ndrĩ ʼdó rĩʼá ánî lôndãʼá, ní ãâgõ ró ĩyî pãlé!"
41001038	Nĩngá sĩ, Yésũ drí tã-drị̃ lôgõzó gólĩyî drí kĩ nĩ rî, "Nĩ ʼdê, mã nĩ ró võ ãzâ ʼbá yî âʼdó ʼbá ãnyî rî ʼbá yî ʼálâ, tãlâ má lẽ kpá úlị́ Ôvârí kâ pẽlé õjílã gólĩyî võ ʼdî ʼbá yî ʼá ʼdĩ yî drí, tãlâ ʼdĩî ngá ʼẽʼẽ má drí ânĩʼá ʼẽlâ nõngá rî ĩʼdî."
41001039	Ĩtí ró rî, gólĩyî drí lậmúzó dîrî võ Gãlĩláyã kâ rî ʼásĩ ndrĩ. Võ rî ʼdĩ ʼbá yî ʼá rî, Yésũ drí nĩzó úlị́ Ôvârí kâ pẽ bê õjílã drí jó tã Ôvârí kâ ârî kâ rî ʼbá yî ʼásĩ. Gõʼdá gólâ lâdrô líndrí õnjí kpá õjílã líndrí ʼdĩ ʼbá yî drí rĩzó ʼá lâ yî rî ʼásĩ.
41001040	Ị̃tú ãzâ sĩ, ãgô ãzâ ãrí ʼbá ró drí ânĩzó ʼãʼî tị̃lị́ ị̃nyạ́kú drị̃ị̂ Yésũ ândrá. Drílâ ngãzó rúʼbạ́ lôʼbãlé Yésũ drí kĩ nĩ rî, "Õzõ ĩîcâ trá ní lị̃fị́ ãʼdô ró bê ámâ êdézó rî, ʼdõvó ní êdê mâ ngbángbá ngá lãzé ámákâ nõ ʼásĩ."
41001041	Nĩngá sĩ, ãgô rî ʼdĩ ĩzã lâ drí gãzó Yésũ drí. Gõʼdá Yésũ drí ngãzó drị́ ʼbãlé gólâ drị̃ị̂, gõzó tã âtálé kĩ nĩ rî, "Ãwô, má lẽ tã trá ánî pãzó âʼdólé rúʼbạ́ bê ngbángbá."
41001042	Nĩngá sĩ, kôrô ãrí ʼdĩ drí rû ndẽzó vólé ãgô ʼdĩ rúʼbạ́ lâ ʼásĩ. Gõʼdá ãgô rî ʼdĩ rúʼbạ́ lâ drí âʼdózó lúwạ́-lúwạ́.
41001043	Gõʼdá nĩngá sĩ, Yésũ drí ngãzó ãgô rî ʼdĩ âtílí ngbílí-ngbílí kĩ nĩ rî, "Ní ârî dódó, ní âtâ tã kô tã rî nõ tãsĩ õjílã ãzãkã drí. Ní ʼdâ lãʼbí rúʼbạ́ drí rû êdézó ãrí ʼásĩ rî ĩʼdî. Ní nĩ cú nî, ánî nyãányâ âʼdálé drị̃-ʼbá lãʼbí ʼẽ kâ rî drí, ní gõ ró kõrõnyã lị̃lị́ ngá fẽfẽ ró Ôvârí drí, õzõ tã âtâ Músạ̃ kâ ʼbãlé ãrí ʼbá ãʼdô ró ngbángbá rî kâtí, tãlâ ní ʼê ró ãwô-ĩtí ãmbá Ôvârí drí. Õzõ ní õʼê tã rî ʼdĩ trá ĩtí rî, õjílã ndrĩ âʼdô nị̃ʼá lâ ĩyî kĩ nĩ rî, ngá lãzé áníkâ ãrí ró ʼdĩ õndẽ rû trá ní rú sĩ."
41001045	Yésũ âtâ bê tã ʼdî kpálé ĩtí ãgô rî ʼdĩ drí rî, ãgô rî ʼdĩ cí tị̂ tã Yésũ drí pẽlé yí drí ʼdĩ drị̃ị̂ kô. Gólâ ngâ íyîngá nĩʼá tã rî ʼdĩ âtá bê õjílã drí ârílí ndrĩ, gõʼdá tã rî ʼdĩ drí lậʼbúzó fãã võ ʼásĩ cé tị̂tị̂. Ĩtí lâ ʼdĩ drí rî, Yésũ îcá gõʼdá kô nĩʼá fĩlí jạ̃rị́bạ̃ ãzâ ʼbá yî ʼásĩ, õjílã tị́lị́lị́ õzó ĩyî gólâ rî ômó kô rõô. Ĩʼdî ĩtí, Yésũ lãjóʼbá íyíkâ rî ʼbá yí bê drí gõzó rĩlí ĩyî õmã ʼá. Kpálé Yésũ yî rĩrĩ õmã ʼá ʼdĩ sĩ rî, õjílã dũû ĩyíkâ zãâ ânĩʼá ĩyî gólâ ngálâ võ drị̃ ʼásĩ cé tị̂tị̂.
41002001	Kậyị̂ fínyáwá vólé drị̃ ʼásĩ, Yésũ drí ngãzó gõlé vólé Kãpẽrãnómã ʼálâ. Áâtâ ókĩ nĩ rî, Yésũ bê ʼbã gólâ drí rĩzó rî ʼálâ.
41002002	Gõʼdá õjílã ârî ĩyî bê úlị́ rî ʼdĩ rî, õjílã ị́tị́lị́lị́ drí ngãzó rû êʼbélé dũû jó ʼá Yésũ ngálâ bũúũ ạ̃ʼdị́-drị̃ ʼásĩ ndrĩ. Gõʼdá Yésũ drí ngãzó rĩʼá tã Ôvârí kâ âtálé gólĩyî drí.
41002003	Nĩngá sĩ, Yésũ õtírĩ rĩî úlị́ âtálé rî, õjílã sû drí ãgô ãzâ pá lâ drí ôdrãlé trá kpạ̃rạ̃tị́ rî ậnjị̃zó ânĩzó ĩʼdí bê lâ gbãrãkã sĩ Yésũ ngálâ, tãlâ Yésũ õpâ ró gólâ bê âʼdólé ndị̂ndị̂ ró.
41002004	Nĩngá sĩ, gólĩyî âcâ bê ʼbã rî ʼdĩ ʼá rî, gólĩyî îcá gõʼdá kô ãgô pá lâ drí ôdrãlé trá kpạ̃rạ̃tị́ ʼdĩ lôfílí Yésũ ngálâ jó ʼálâ, tãlâ õjílã trá rĩʼá ĩyî ngbạ̃ʼũ rõô. Gõʼdá nĩngá sĩ, õjílã gólĩyî ãgô pá lâ drí ôdrãlé trá ʼdĩ ậnjị̃ ʼbá ʼdĩ ʼbá yî drí ngãzó mbãlé ũpị̃ lõlé jó-drị̃ lésĩ gõzó gbãrãkã ãgô pá lâ drí ôdrãlé ʼdĩ bê ʼdĩ âʼĩzó bãgó sĩ îrílí kôrô ũpị̃ rî ʼdĩ ʼásĩ jó ʼálâ.
41002005	Gõʼdá Yésũ ndrê tã rî ʼdĩ ĩtí bê rî, drílâ nị̃zó lâ kĩ nĩ rî, ãgô ʼdĩ ʼbá yî rĩʼá ĩyî tã lẽlẽ ạ́ngị́ bê mbârâkã íyíkâ õjílã pã kâ rî ʼá. Ĩtí ró rî, Yésũ drí ngãzó tã âtálé ãgô pá lâ drí ôdrãlé trá ʼdĩ drí kĩ nĩ rî, "Ámâ rû-lẽ-ãzíyã, áâyê nî trá tã õnjí áníkâ ʼásĩ."
41002006	Nĩngá sĩ rî, gólĩyî lãʼbí îmbá ʼbá rî ʼbá yî kpá rĩʼá ĩyî tólâ Yésũ bê. Gõʼdá gólĩyî ârî úlị́ Yésũ kâ ʼdĩ bê rî, drílĩyî ngãzó tã ị̂sũlị́ ĩyî ʼá kĩ nĩ rî,
41002007	íyíkâ kô ángô tí ró ãgô nõ drí rĩzó úlị́ âtálé nõtí nõ yã? Gólâ trá ʼẽʼá Ôvârí rî mbârâkã âmãlé yí drí. Cé Ôvârí ĩʼdî îcá ʼbá ró tã õnjí õjílã kâ âyélé.
41002008	Nĩngá sĩ, Yésũ drí ʼwãâ tã ị̂sũ-ị̂sũ gólĩyíkâ ʼdĩ nị̃zó, gõʼdá drílâ gólĩyî îjízó kĩ nĩ rî, "Nĩ rî tã ị̂sũlị́ ĩtí lâ ʼdĩ ró má rú ãʼdô tãsĩ?
41002009	Mâ ʼdíyî pã ʼbá Ôvârí ngá lésĩ rî ĩʼdî cú mbârâkã bê õjílã âyézó tã õnjí gólĩyíkâ ʼásĩ. Gõʼdá má îcâ trá tã ʼdî âtálé cú ĩtí lâṇõ ãkó. Tã ʼẽ ʼbá âʼdálâ kĩʼá nĩ rî, pạ̃tị́ị̃ má âʼdô âʼdóʼá mbârâkã ʼdî bê rî, rĩʼá nõtí, má âʼdô ãgô nõ pá lâ yî ʼbãʼá âʼdólé tãndí ró.
41002010	Ngbãângbânõ, má âʼdô úlị́ âtáʼá, tãlâ mĩ nị̃ ró bê kĩʼá nĩ rî, mâ gólâ Ôvârí drí âjólé trá ûrú lésĩ rî rĩʼá cú mbârâkã tã õnjí âyê kâ bê ãngó nõ ʼá nõngá." Nĩngá sĩ, Yésũ drí tã âtázó ãgô pá lâ drí ôdrãlé trá kpạ̃rạ̃tị́ rî drí kĩ nĩ rî,
41002011	"Má ʼbã tã ní drí kĩ nĩ rî, ní ngâ ûrû, ní trõ gbãrãkã áníkâ ʼdĩ nĩzó ʼbã ʼálâ."
41002012	Nĩngá sĩ, õjílã ʼdî ʼbá yî lị̃fị́ drị̃ lâ ʼá ndrĩ ãgô ʼdĩ drí ngãzó ʼwãâ kôrô âdrélé ûrû, drílâ gbãrãkã íyíkâ ʼdĩ trõzó gõzó ngãlé fõlé ĩʼdí bê lâ ĩví ʼálâ. Tã lârâkô ʼdĩ tãsĩ rî, õjílã ʼdî ʼbá yî tị̂ lâ yî drí ậʼdị́zó. Gõʼdá nĩngá sĩ, drílĩyî ngãzó Ôvârí rî lûyị́lị́ kĩ nĩ rî, "Ị̃tú ãmâ tị̃zó rî sĩ rî, mã ndré drẽ tã ʼdî rî kâtí rî drẽ kó kô. Mã nị̃ị́ kô kĩ, Ôvârí ãâfẽ mbârâkã trá ãmbá Yésũ drí."
41002013	Tólâ sĩ, Yésũ yî drí ngãzó gõlé vólé lị̃mvû ândrê tị́ ʼálâ tã ârí ʼbá íyíkâ rî ʼbá yí bê. ʼDĩî õjílã ị́tị́lị́lị́ rõô bê rĩʼá ânĩʼá tã Yésũ kâ ârílí. Nĩngá sĩ rî, Yésũ drí ngãzó tã îmbálé gólĩyî drí.
41002014	Gõʼdá ʼdĩî vósĩ rî, Yésũ yî rĩʼá lậmúʼá rî, drílĩyî Mãtáyõ Ãlõpáyã rî mvá rî ûsúzó rĩʼá võ íyíkâ bélé-bélé ûʼdû kâ rî ʼá. Nĩngá sĩ rî, Yésũ drí ngãzó tã âtálé gólâ drí kĩ nĩ rî, "Ní ngâ ʼdẽlé má vósĩ âʼdólé lãjóʼbá ámákâ ró." Nĩngá sĩ, Mãtáyõ drí ngãzó ʼwãâ ʼdẽlé gólâ vósĩ lãjóʼbá ró.
41002015	ʼDĩî vósĩ, Mãtáyõ drí Yésũ yî ậzị́zó yí drí ʼbã ʼálâ. Yésũ yî õtírĩ rĩî ngá nyãlé Mãtáyõ rí ʼbã ʼálâ rî, bélé-bélé ûʼdú ʼbá gõʼdá gólĩyî lãʼbí Yúdạ̃ yí kâ rî ʼdã ʼbá kô rî ʼbá yí bê rĩʼá ĩyî dũû, tãlâ õjílã õzõ gólĩyí kâtí ʼdĩ ʼbá yî trá rĩʼá dũû ʼdó Yésũ rî vó lôbẽ ʼbá ró. Yésũ yî lãjóʼbá íyíkâ rî ʼbá yí bê rî ĩyî rĩʼá ngá nyãʼá gólĩyí bê tólâ.
41002016	Nĩngá sĩ, lãʼbí îmbá ʼbá âʼdó ʼbá ĩyî Pạ̃rúsị̃ ró rî ʼbá yî drí ngãzó ânĩlí Yésũ rî ûsúlị́ lãjóʼbá íyíkâ bê rĩʼá ĩyî ngá nyãʼá bélé-bélé ûʼdú ʼbá ʼdĩ ʼbá yí bê gõʼdá kpá gólĩyî lãʼbí îzã ʼbá rî ʼbá yí bê. Nĩngá sĩ, drílĩyî ngãzó tã îjílí lãjóʼbá Yésũ kâ rî ʼbá yî tị́ kĩ nĩ rî, "Yésũ rî rĩʼá ngá nyãlé tã õnjí ʼbá ʼdĩ ʼbá yí bê võ ãlô ʼá ãʼdô tãsĩ yã?"
41002017	Nĩngá sĩ, Yésũ ârî bê tã îjî gólĩyíkâ ʼdĩ rî, drílâ ngãzó tã-drị̃ lôgõlé kĩ nĩ rî, "Ngá lãzé ãkó lé ʼbá lôndãá ójó kô, cé ngá lãzé ʼbá lôndã ójó nĩ ĩyî pãlé. Gõʼdá má ânĩí kô tã mbị̂ ʼbá pãlé, má ânĩ tã õnjí ʼbá ậzị́lị́, tãlâ ópâ ró gólĩyî bê tã õnjí gólĩyíkâ ʼásĩ."
41002018	Nĩngá sĩ, tã ârí ʼbá Yõwánĩ bãbãtízĩ ʼẽ ʼbá ró rî kâ gõʼdá kpá Pạ̃rúsị̃ kâ bê rî ĩyî trá tị̂ ʼbĩlí rĩzó ʼálé ʼãʼí ró rãtáã ʼẽlé Ôvârí drí lãʼbí Yúdạ̃ yí kâ vó ró. Nĩngá sĩ, õjílã ãzâ ʼbá yî drí ngãzó Yésũ rî îjílí kĩ nĩ rî, "Tã ârí ʼbá Yõwánĩ bãbãtízĩ ʼbá ró rî kâ kpạ̃rạ̃tị́ tã ârí ʼbá Pạ̃rúsị̃ kâ bê, rî ĩyî tị̂ ʼbĩlí rĩzó ʼálé ʼãʼí ró rãtáã ʼẽlé Ôvârí drí. Gõʼdá ãʼdô tãsĩ gólĩyî tã ârí ʼbá ánî nyãányâ kâ ró rî ʼbá yî rí kô tị̂ ʼbĩlí rĩzó ʼálé ʼãʼí ró õzõ gólĩyí kâtí yã?"
41002019	Nĩngá sĩ, Yésũ drí tã-drị̃ lôgõzó gólĩyî drí úlị́ mãnĩgõ sĩ kĩ nĩ rî, "Õdrógô bê rĩʼá nõngá ãnî lãfálé ʼá. Âʼdô âʼdóʼá íyíkâ ángô tí ró ũmú gólâkâ drí rĩzó tị̂ ʼbĩlí, gõʼdá õdrógô drí âʼdózó kpá bê lãfálé lâ yî ʼá ãyĩkõ õnõ-võ kâ ʼẽlé gólĩyí bê rî yã? Îcá kô âʼdólé ĩtí lâ ʼdĩ ró, tãlâ õdrógô bê gólĩyî lãfálé.
41002020	Gõʼdá ị̃zạ́tú rî, ị̃tú âʼdô ậwúʼá trá õdrógô trõzó vólé gólĩyî lãfálé sĩ. Gõʼdá ị̃tú rî ʼdĩ tú rî, gólĩyî âʼdô rĩʼá trá ʼálé ʼãʼí ró ĩzã drí sĩ.
41002021	"Úlị́ mãnĩgõ ãzâ bê rị̃ tã îmbâ óʼdí ámákâ rî tãsĩ, gólĩyî rĩʼá nõtí. Ólôsé ítá óʼdí ró rî kô kpạ̃ạ́kũ ítá ạ̃kû ôsĩ ʼbá trá rî rú, tãlâ ítá óʼdí ʼdĩ õzó ôró ânjólé vólé ítá ạ̃kû ʼdĩ ũpị̃ lâ âyélé hõwéẽ ậvû-ậvû ró lậvũlị́ gạ̃rạ̃ sị́sị́ rî drị̃ị̂ sĩ.
41002022	Gõʼdá âʼdó kô tãndí ró õjílã ãzâ drí õdrá óʼdí lôrózó mõrá gólâ ạ̃kû mbârâkã ãkó rî ʼá. Gólâ õʼê trá ĩtí rî, gõʼdá õdrá õtírĩ ângá rî, mõrá ạ̃kû ʼdĩ âʼdô pị̃ʼá, õdrá ʼdĩ drí lâsózó vũdrị́ rû îzãlé. Ĩtí rî, órî õdrá óʼdí lôrólâ mõrá gólâ tãndí ró rî ʼá. Tã ʼdî tãsĩ rî, âʼdô rĩʼá dódó cú ĩtí rû îzã ãkó. Ĩtí rî, îcá kô tã îmbâ óʼdí ámákâ rî ônjálé lãʼbí ạ̃kû rî bê."
41002023	Kậyị̂ rãtáã kâ sĩ, Yésũ yî lãjóʼbá íyíkâ rî ʼbá yí bê rĩʼá ĩyî nĩʼá kôrô ạ́mvú ạ̃drúgú lị̂njị́ ʼbá trá rî kâ ʼásĩ. Ạ́mvú rî ʼdĩ ʼá nĩngá rî, drílĩyî ngãzó rĩʼá ạ̃drúgú vũlị́ rĩʼá nyãlâ lõfó drí sĩ.
41002024	Nĩngá sĩ, õjílã Pạ̃rúsị̃ kâ ârî ĩyî tã ʼdî bê rî, drílĩyî ngãzó Yésũ rî îjílí kĩ nĩ rî, "Lãjóʼbá áníkâ rî ĩyî cú ĩtí lãʼbí ãmákâ rî ʼdã ãkó ãʼdô tãsĩ yã? Drílĩyî rĩzó rĩʼá lôsĩ ʼẽlé kậyị̂ rãtáã kâ rî sĩ."
41002025	Nĩngá sĩ, Yésũ drí ngãzó tã ʼdî drị̃ lâ lôgõlé gólĩyî drí kĩ nĩ rî, "Nĩ zị́ tã kúmú ạ́ngị́ Dạ̃wúdị̃ rî tãsĩ búkũ Ôvârí kâ ʼá rî kô yã? Ị̃tú Ãbĩyãtárã drí âʼdózó drẽ ãmbá drị̃-ʼbá lãʼbí ʼẽ ʼbá rî ʼbá yí kâ ró, gõʼdá Dạ̃wúdị̃ yî drí âʼdózó ạ̃jú ʼbũ ʼbá íyíkâ rî ʼbá yí bê lõfó ró kôrô rî. Gõʼdá drílĩyî ngãzó fĩlí jó Ôvârí kâ ʼá ãmbãtã fẽlé trá ngá fẽfẽ ró Ôvârí drí rî nyãlé rî. Nĩ nị̃ trá tãndí ró kĩ nĩ rî, cé drị̃-ʼbá lãʼbí ʼẽ kâ rî ʼbá yî áâyê ĩʼdî ngá nyãnyã rî ʼdĩ nyãlé. Ãʼdô kpálé ĩtí rî, Dạ̃wúdị̃ yî nyâ ngá nyãnyã rî ʼdĩ ạ̃jú ʼbũ ʼbá íyíkâ ʼdĩ ʼbá yí bê. Gõʼdá áâtá kô kĩ nĩ rî, gólĩyî lãʼbí îzã ʼbá ʼî tã gólĩyî drí ʼẽlé trá ʼdĩ tãsĩ, tãlâ lõfó mbârâkã lậvũ kôrô tã lãʼbí ʼdã ʼbá kâ rî drị̃ị̂ sĩ."
41002027	Nĩngá sĩ, Yésũ âtâ tã ãzâ kpá trá gólĩyî drí kĩ nĩ rî, "Ôvârí ʼbã ị̃tú rãtáã kâ ʼdĩ âʼdólé õjílã drí lôvózó ʼá lâ. Gõʼdá ʼbãá õjílã kô lãʼbí kậyị̂ rãtáã kâ lậnjị̃ lâ trõlé.
41002028	Mâ gólâ Ôvârí drí âjólé trá ûrú lésĩ rî, ĩʼdî kậyị̂ rãtáã kâ drị̃lị́."
41003001	Kậyị̂ rãtáã kâ ãzâ sĩ, Yésũ yî drí ngãzó nĩlí fĩlí jó tã Ôvârí kâ ârî kâ rî ʼálâ. Jó rî ʼdĩ ʼá tólâ rî, ãgô ãzâ bê rĩʼá. Ãgô rî ʼdĩ drị́ lâ rĩʼá ôgô-ôgô ró.
41003002	Gõʼdá Pạ̃rúsị̃ yî lãʼbí îmbá ʼbá ãzâ ʼbá yí bê kpá bê rĩʼá ĩyî tólâ. Gólĩyî lẽ Yésũ rî ạ̃lị̃ âṇõlé tã õnjí ʼbá ró. Gólĩyî rĩʼá Yésũ rî mãndĩkã lôʼbãʼá ngãtá Yésũ rî âʼdô ãgô gólâ drị́ lâ drí ôgólé ôgô ʼdĩ pãʼá yã rî, ãʼdô kpálé kậyị̂ rãtáã kâ rî ĩʼdî rî.
41003003	Nĩngá sĩ, Yésũ drí ngãzó ãgô ʼdĩ zị̃lị́ kĩ nĩ rî, "Ní ngâ ûrû, gõʼdá ní ânĩ ró âdrélé õjílã lãfálé ʼá nõlé." Ĩtí rî, ãgô rî ʼdĩ drí tã ʼdî ʼẽzó té ĩtí.
41003004	ʼDĩî vósĩ rî, Yésũ drí ngãzó tã pẽlé õjílã ʼdî ʼbá yî drí kĩ nĩ rî, "Kậyị̂ rãtáã ʼẽzó rî sĩ rî, tã mbị̂mbị̂ ʼẽlé rî íyíkâ kó ãʼdô ʼî yã? Ĩtí rî, tã ʼbãʼbã ãmákâ ʼẽlé rî ʼbã ãmâ õjílã ʼâ ậmúlị́ ngãtá ʼâ ậmúlị́ kô yã? Tã ʼbãʼbã rî gógó ãlôlâ ãmákâ ʼdĩ ʼbã ãmâ bê õjílã pãlé ngãtá õjílã âyélé drãlé yã?" Nĩngá sĩ rî, õjílã ʼdî ʼbá yî drí rĩzó ĩyî njũrũ tã ʼdî drị̃ lâ lôgõ ãkó.
41003005	Gõʼdá ĩtí rî, Yésũ drí võ ndrẽzó gólĩyî drị̃ị̂ sĩ lị̃fị́ ị̂njị̂-ị̂njị̂ õmbã kâ rî sĩ. Gólâ gõʼdá kpá ĩzã ró gólĩyî tãsĩ, tãlâ gólĩyî drị̃ rĩʼá âmbâ-âmbâ ró ĩzã ngá lãzé ʼbá kâ nị̃lị́. Ĩʼdî ĩtí, Yésũ drí ngãzó tã pẽlé ãgô drị́ bê kõgõʼdõ ʼdî drí kĩ nĩ rî, "Ní êjẽ ánî drị́ ʼdĩ, tãlâ ẽêjẽ ró rû bê mbị̂mbị̂ ró." Nĩngá sĩ, ãgô ʼdĩ drí tã ʼdî ʼẽzó té õzõ âtálé ʼdĩ kâtí, gõʼdá kôrô drị́ lâ ʼdĩ drí rû êjẽzó âcálé mbị̂mbị̂ dódó.
41003006	Tã rî ʼdĩ vólé drị̃ lâ ʼásĩ, Pạ̃rúsị̃ ʼdĩ ʼbá yî drí ngãzó nĩlí õjílã gólĩyî kúmú ạ́ngị́ zị̃lị́ Ẽródẽ rî kâ rî ʼbá yî ngálâ nĩlí nĩʼá tã ị̂ʼbị̃lị́, ãʼdô ró bê Yésũ rî fũzó vólé.
41003007	Tólâ sĩ, Yésũ yî drí ngãzó tã ârí ʼbá íyíkâ rî ʼbá yí bê nĩlí õjílã õʼbí ʼdĩ ʼbá yî âyélé nĩzó lị̃mvû ândrê zị̃lị́ Gãlĩláyã rî tị́ ʼálâ. Gõʼdá õjílã dũû drí ânĩzó ʼbạ̃drị̃ Gãlĩláyã kâ rî lésĩ ʼdẽlé gólĩyî vósĩ. Õjílã dũû ãzâ ʼbá yî fî kpá dró dũû ʼdẽlé gólĩyî vó, tãlâ gólĩyî ârî tã ạ́ngị́ Yésũ drí rĩʼá ʼẽlâ rî trá. Õjílã ãzâ ʼbá yî ânĩ ĩyî ĩyíkâ Yẽrõsãlémã lésĩ, kpá võ ãzâ ʼbá yî lésĩ Yũdạ́yạ̃ ʼá. Ãzâ ʼbá yî ânĩ ĩyî ʼbạ̃drị̃ Ị̃dũmị́yạ̃ kâ rî lésĩ, ũrûkậ ʼbá yî gõʼdá ĩyíkâ kpá áyágá Jõrõdénĩ rî ʼáʼá lé drị̃ lâ lésĩ, gõʼdá gólĩyî jạ̃rị́bạ̃ zị̃lị́ Tírã Sĩdónã bê rî gãrã drị̃ lâ lésĩ.
41003009	Tãlâ õjílã ị́tị́lị́lị́ ʼdĩ ʼbá yî tãsĩ rî, Yésũ drí ngãzó tã âtálé tã ârí ʼbá íyíkâ rî ʼbá yî drí kõlóngbõ mvá âsélé ãnyî mbãzó ʼá lâ, õzó ĩyî íyî lôzé kô.
41003010	Yésũ ʼê ĩtí ró, tãlâ õjílã ngá lãzé ʼbá ndrĩ ʼdó rû fũʼá ĩyî ânĩlí gólâ rî dõlé, tãlâ yĩ pâ ró ngá bê kpá ngá lãzé ĩyíkâ rî ʼbá yî ʼásĩ, tãlâ gólĩyî nị̃ trá kĩ, sị́sị́ Yésũ pâ õjílã ngá lãzé ʼbá trá rõô.
41003011	Õjílã líndrí õnjí drí ômbélé rî ʼbá yî tãsĩ, õzõ gólĩyî õtírĩ Yésũ rî ndrẽê rî, kôrô líndrí õnjí gólĩyíkâ ʼdĩ drí gólĩyî lûvũzó ị̃nyạ́kú drị̃ị̂ ôtrê-ôtrê bê ûrû kĩ nĩ rî, "Nî ĩʼdî Ôvârí rî mvá ʼî."
41003012	Yésũ drí tã ʼbãzó líndrí õnjí ʼdĩ ʼbá yî drí, tãlâ gólĩyî õzó íyî tã lôfõô.
41003013	Nĩngá sĩ, Yésũ yî drí ngãzó tã ârí ʼbá íyíkâ yí bê nĩlí únị́ ʼálâ. ʼDĩî vósĩ rî, drílâ ngãzó ãgô mûdrị́-drị̃-lâ-ngâ-rị̃ yí drí lẽlé rî ʼbá yî ậzị́lị́ âʼdólé lãjóʼbá íyíkâ ró. Gõʼdá nĩngá sĩ, drílĩyî ngãzó ânĩlí gólâ ngálâ. Gólâ njĩ gólĩyî ʼdĩ, tãlâ gólĩyî õrî ró bê yí bê, gõʼdá kpá tãlâ yí lâjô ró gólĩyî bê nĩlí úlị́ íyíkâ pẽ bê,
41003015	gõʼdá gólĩyî ãʼdô ró bê cú mbârâkã drị́-ãcê kâ bê líndrí õnjí lâdrózó õjílã gólĩyî líndrí õnjí drí ômbélé rî ʼbá yî ʼásĩ, tãlâ líndrí õnjí ãâfõ ró vólé gólĩyî ʼásĩ.
41003016	Nõô yî rĩʼá ãgô Yésũ drí njĩlí mûdrị́-drị̃-lâ-ngâ-rị̃ rî ʼbá yî rú lâ yî ĩʼdî, Sĩmónã gólâ drí zị̃lị́ kpá Pétẽrõ rî,
41003017	Zẽbẽdáyõ rî mvá yî Yãkóbã yî Yõwánĩ bê gólĩyî Yésũ drí rú lâ yî zị̃lị́ kpạ̃rạ̃tị́ "'Mõgbárá Mvá"' rî,
41003018	Gólâ njĩ kpá Ãndĩríyã, Fílĩpõ, Bãtõlõméyõ, Mãtáyõ, Tómã, Yãkóbã Ãlõpáyã rî mvá, Tãdéyõ, Sĩmónã gólâ fĩ ʼbá õmã ʼá õmbã ʼẽlé ʼbạ̃drị̃ tãsĩ rî ĩʼdî,
41003019	gõʼdá Yúdạ̃ Ĩsĩkãrĩyótã gólâ ʼẽ ʼbá Yésũ rî gĩlí fũlị́ rî.
41003020	ʼDĩî vósĩ, Yésũ yî drí ngãzó nĩlí tã ârí ʼbá íyíkâ yí bê gõlé ʼbã ĩyî drí rĩzó rî ʼálâ. Gólĩyî cãcã gõlé ʼbã ʼálâ rî vósĩ, õjílã drí rû êʼbézó óʼdí ngbạ̃ʼũ dîrî Yésũ yî rú sĩ lậvũlị́ kôrô, tãlâ Yésũ yî õzó îcá nyãsá nyãlé kô.
41003021	Tã Yésũ drí rĩʼá ʼẽlâ ʼdĩ drí lûʼúzó áró lâ yî bị́lị́, gõʼdá drílĩyî ngãzó ânĩlí, tãlâ yĩ õtrõ ró gólâ bê vólé, tãlâ áâtâ trá ókĩ nĩ rî, "Yésũ ãʼdô õjílã lîfõ ʼî."
41003022	Gõʼdá kpá lãʼbí îmbá ʼbá ãzâ ʼbá yî ânĩ ʼbá ĩyî Yẽrõsãlémã lésĩ rî, ânĩʼá tã Yésũ kâ rĩʼá ʼẽlâ rî ʼbá yî ndrẽlé ĩyî lị̃fị́ sĩ, âtâ ĩyî tã mbârâkã Yésũ kâ rî tãsĩ kĩ nĩ rî, "Sãtánã õfẽ mbârâkã nĩ Yésũ drí. ʼDĩî kúmú líndrí õnjí kâ rî nĩ rĩʼá mbârâkã fẽlé drílâ líndrí õnjí lâdrózó ĩʼdî sĩ lâ vólé õjílã ʼásĩ."
41003023	Gõʼdá ĩtí, Yésũ ârî tã ʼdî bê rî, drílâ ngãzó gólĩyî lãʼbí îmbá ʼbá ʼdĩ ʼbá yî ậzị́lị́ yí ngálâ. Nĩngá sĩ, drílâ ngãzó rĩlí tã âtálé gólĩyî drí kĩ nĩ rî, "Ĩtí rî, Sãtánã âʼdô îcáʼá íyî nyãányâ drõlé vólé õjílã ʼásĩ ʼdî ángô tí ró yã? Tã ị̂sũ ãníkâ ámâ tãsĩ ányâ ró.
41003024	Tã âʼdálâ bê rị̃: Õzõ ʼbã-tị̂ õrî rû lônyĩ-lônyĩ ró ạ̃wạ̃ ʼẽlé rî, ʼbã-tị̂ rî ʼdĩ îcá kô âdrélé ạ̃wạ̃ ʼdî ʼẽlé té õzõ gólĩyî drí fĩî ômbérẽ ãlô rî kâtí.
41003025	Gõʼdá kpá õzõ õjílã ạ̃ʼdị́-drị̃ ãlô rî kâ õlônyĩ ĩyî lãfálé lônyĩ-lônyĩ rû fũzó ãzí-ãzí bê rî, ʼdĩî ạ̃ʼdị́-drị̃ ʼdî njãá kô zị̃ rû fũfũ rî ʼdĩ ʼá.
41003026	Kpá ĩtí ró, õzõ Sãtánã õfẽ fí mbârâkã trá má drí líndrí õnjí drõzó rî, ʼdĩî gólâ ngâ trá ạ̃jú ʼbũlị́ íyî nyãányâ bê gõʼdá gólâ rĩʼá rû lônyĩ-lônyĩ ró, gõʼdá gólâ âʼdô mbârâkã gólâkâ îzãʼá ʼwãâ.
41003027	"Gõʼdá mĩ nị̃ trá, ũgú îcá kô fĩlí jó õjílã gólâ fãfã bê rî kâ ʼá cú ĩtí õjílã rî ʼdĩ ômbé ãkó njírí-njírí. Îcá trá fãfã õjílã ʼdî kâ drí âʼdólé lậvũlị́ kôrô fãfã ʼbã lị́pị̂ ʼdĩ kâ drị̃ị̂ sĩ. Õzõ óõômbê gólâ trá rî, ũgú drí gõzó fí fĩlí ngá ʼẽʼá ûgũlâ rî ûgũlị́. Ĩtí rî, fãfã ámákâ lậvũ trá kôrô fãfã Sãtánã kâ drị̃ị̂ sĩ.
41003028	"Nõô má âtâ tã pạ̃tị́-pạ̃tị̃ ʼî ãnî drí, tã tị̂ õnjí õjílã úlị́ âtá ʼbá õnjí Ôvârí rú rî, âʼdô îcáʼá cú Ôvârí drí tã õnjí gólĩyíkâ ʼdĩ ʼbá yî âyélé.
41003029	Gõʼdá õjílã úlị́ õnjí âtá ʼbá Líndrí Tãndí Ôvârí kâ rú rî, îcá kô tã õnjí gólĩyíkâ âyélé ãlôwálâ. Gõʼdá âʼdô íyíkâ lậnjị̃ tã õnjí ʼdĩ kâ njị̃ʼá zãâ bạ̃dị̃ ạ̃dũkũ ãkó."
41003030	Yésũ âtâ úlị́ ʼdĩ ĩtí, tãlâ õjílã ʼdî ʼbá yî ʼê ʼdásí trá Líndrí Tãndí Ôvârí kâ rú úlị́ gólĩyíkâ sĩ kĩ nĩ rî, Yésũ âʼdô líndrí õnjí zẽlé.
41003031	ʼDĩî õjílã dũû trá rĩʼá ĩyî dîrî gbãâ Yésũ rú sĩ. Nĩngá sĩ rî, Yésũ rî ândré gõʼdá Yésũ rî ậdrúpị̃ yí bê drí âcázó. Gólĩyî âcâ bê rî, drílĩyî rĩzó tãkõ ĩví ʼálâ, tãlâ îcá kô gólĩyî drí âcázó fĩlí kôrô jó ʼálâ õjílã õʼbí ʼdĩ ʼbá yî tãsĩ. Gõʼdá drílĩyî tã âtízó jó ʼálâ Yésũ drí, Yésũ rî ậzị́lị́ ânĩlí ĩyî ngálâ ĩví ʼálâ. Nĩngá sĩ, õjílã rĩ ʼbá jó ʼálâ ʼdĩ ʼbá yî drí tã âtázó Yésũ drí kĩ nĩ rî, "Ní ndrê drẽ, ánî ândré ánî ậdrúpị̃ yí bê rĩʼá ĩyî ĩví ʼálâ, gõʼdá gólĩyî lẽ nî âfõlé ĩyî ngálâ."
41003033	Nĩngá sĩ, Yésũ drí ngãzó tã lôgõlé kĩ nĩ rî, "Ámâ ândré ámâ ậdrúpị̃ yí bê ĩyíkâ ãʼdî ĩʼdî yã? Õjílã ãzâ ʼbá yî kpá ámâ áró ʼî."
41003034	Ĩtí, drílâ ngãzó võ ndrẽlé dîrî õjílã rĩ ʼbá pạ̃rạ̃-pạ̃rạ̃ gólâ rú sĩ gbãâ ʼdĩ ʼbá yî drị̃ị̂ sĩ, gõʼdá drílâ tã âtázó kĩ nĩ rî, "Nĩ ndrê, nõô ámâ ândré yî ĩʼdî ámâ ậdrúpị̃ yí bê ámâ îzó yí bê.
41003035	Gólĩyî tã Ôvârí drí lẽlé rî ʼẽ ʼbá rî, gólĩyî rĩʼá ámâ ậdrúpị̃ yî ĩʼdî, ámâ îzó yî ĩʼdî, ámâ ândré yî ĩʼdî. Má lẽ gólĩyî rõô."
41004001	Nĩngá sĩ, Yésũ drí ngãzó kpá óʼdí rĩʼá lậmúlị́ lị̃mvû ândrê Gãlĩláyã kâ rî tị́ sĩ. Nĩngá sĩ, drílâ ngãzó rĩʼá õjílã îmbálé. Õjílã tị́lị́lị́ drí âvázó mậndrị̃ dũû. Tãlâ õjílã õʼbí ʼdĩ ʼbá yî lôzê rû trá ãnyî Yésũ rú, Yésũ drí ngãzó mbãlé cú kõlóngbõ ʼá nĩlí lị̃mvû ʼálâ fínyáwá, drílâ gõzó rĩlí kõlóngbõ ʼdî ʼá. ʼDĩî õjílã ãmbá âvá ʼbá rû êʼbélé ngbạ̃ʼũ ʼdî ʼbá yî rî ĩyíkâ gõlé ángálángâ drị̃lị́ lésĩ ró.
41004002	Ĩtí, Yésũ drí rĩzó rĩʼá tã âʼdálé gólĩyî drí úlị́ mãnĩgõ sĩ. Úlị́ mãnĩgõ ãlô sĩ rî, drílâ ngãzó tã âtálé nõtí,
41004003	"Nĩ ârî drẽ úlị́ má drí ʼẽʼá âtálâ ãnî drí nõ. Ị̃tú ãzâ sĩ, ạ́mvú ʼwã ʼbá ngâ trá nĩlí órĩ rĩlí yí drí ạ́mvú ʼálâ.
41004004	Gõʼdá gólâ rî bê rĩʼá órĩ ʼdî rĩlí rî, órĩ ãzâ ʼbá yî lôngâ lôʼdélé gĩâ pávó ʼá ẽsê-drị̃. Ĩtí rî, ãríwá drí âʼdézó ûʼdúlâ nyãlé vólé.
41004005	"Nĩngá sĩ, gõʼdá órĩ ãzâ ʼbá yî lôʼdê ĩyíkâ ị̃nyạ́kú âʼdó ʼbá rõvõ drị̃ị̂ rî ʼá. Ĩtí rî, ị̃nyạ́kú rî ʼdĩ âʼdó kô njị̃njị̃ ró.
41004006	Gõʼdá ngá-ạ̃rú drí âfõzó mbãlé ʼwãâʼwâ. Lé ĩtí rî, õzõ ị̃tú ãâcâ trá lété-lété lâ ʼá rî, ngá-ạ̃rú âfõ ʼbá trá ʼdĩ âʼdô ândráʼá vẽlé vólé háwô, tãlâ índrĩgó lâ yî fí drẽ kô dódó ị̃nyạ́kú ʼá.
41004007	"Gõʼdá órĩ ífí ũrûkậ ʼbá yî ʼdê ĩyíkâ ãsõpá kãrãnyã rî ʼá. Nĩngá sĩ, ãsõpá rî ʼdĩ drí lị̂pị̃zó ạ́ngị́ ró, gõʼdá drílâ ngá-ạ̃rú âfõ ʼbá ʼdĩ ûfúzó tílílí ngá ífí ãzâ ûsú ãkó ngá-ạ̃rú ʼdĩ ʼbá yî ʼásĩ.
41004008	Gõʼdá nĩngá sĩ, órĩ ãzâ ʼbá yî lôngâ ʼdẽlé ĩyíkâ ị̃nyạ́kú tãndí drị̃ị̂, gõʼdá drílĩyî mbãzó tãndí ró lõʼwâ ʼwãlé cõkpõ-cõkpõ. Gõʼdá ãzâ ʼbá yî drí lõʼwâ ʼwãzó ândâlâ nyâʼdî-trá-drị̃-lâ-ngâ-mûdrị́, gõʼdá ãzâ ʼbá yî õzõ ândâlâ nyâʼdî-nâ kâtí, nĩngá sĩ, ãzâ ʼbá yî ĩyíkâ ândâlâ nyâʼdî-njị̂ kâtí."
41004009	Ãʼdô trá ĩtí, Yésũ drí úlị́ mãnĩgõ íyíkâ vó lâ âtízó õjílã ʼdî ʼbá yî drí kĩ nĩ rî, "Gõʼdá õzõ nĩ ãârî tã bê rî, ʼdõvó nĩ ârî úlị́ ʼdĩ ʼbá yî dódó ʼbãlé ãnî drị̃."
41004010	Gõʼdá ʼdĩî vósĩ, Yésũ yî lãjóʼbá íyíkâ mûdrị́-drị̃-lâ-ngâ-rị̃ rî ʼbá yí bê õtírĩ rĩî rĩlí õjílã ũrûkậ ʼbá yí bê ĩyî drị̃ị̂ sĩ rî, lãjóʼbá rî ʼdĩ ʼbá yî õjílã ũrûkậ ʼdĩ ʼbá yí bê drí ngãzó Yésũ rî îjílí, ãʼdô ró bê gólâ drí úlị́ mãnĩgõ ífí gólâ drí âtálé trá ʼdĩ lôfõzó ĩyî drí trạ̃ậtrậ.
41004011	Bê trá ĩtí rî, Yésũ drí ngãzó tã-drị̃ lôgõlé gólĩyî drí kĩ nĩ rî, "Ạ̃kû ró Ôvârí âʼdá tã kô ngbálí-ngbálí õjílã drí pávó yí drí õjílã ʼbãzó âʼdólé õjílã íyíkâ ró rî tãsĩ. Gõʼdá ngbãângbânõ, má âʼdô âʼdáʼá lâ ngbálí-ngbálí ãnî drí. Gõʼdá õjílã gólĩyî lẽ ʼbá kô Ôvârí rî nị̃lị́ rî ʼdĩ ʼbá yî tãsĩ, nõô má rã tã trá ãkí ãkó gólĩyî drí úlị́ mãnĩgõ sĩ.
41004012	Tã rî ʼdĩ âʼdô âʼdóʼá, õzõ tã ậngũ ʼbá drí îgĩlí trá gólĩyî tã lẽlẽ ãkó rî tãsĩ ạ̃kû ró ạ̃kû ró nã sĩ rî kâtí. 'Ĩtí rî, gólĩyî âʼdô tã Ôvârí kâ ndrẽʼá té ĩyî lị̃fị́ sĩ cú ĩtí ĩtõ lâ nị̃ ãkó. Gõʼdá gólĩyî âʼdô kpá Ôvârí rî gbórókõ âríʼá ĩyî bị́ sĩ cú ĩtí tã ífí lâ nị̃ ãkó. Õzõ gólĩyî õndrê tã ʼdî trá ârî-ârî lâ bê rî, gólĩyî drí gõzó drị̃ âjálé tã õnjí ĩyíkâ ʼásĩ, tãlâ õgõ ró bê tã õnjí ĩyíkâ ʼdĩ âyélé ĩyî drí.' " Ĩsáyã 6.9-10
41004013	Bê trá ĩtí rî, Yésũ drí ngãzó lãjóʼbá íyíkâ mûdrị́-drị̃-lâ-ngâ-rị̃ ʼdî ʼbá yî îjílí kĩ nĩ rî, "Tã ífí úlị́ mãnĩgõ ị̃nyạ́kú tị̂ lârâkô tãsĩ ʼdî fî trá ãnî drị̃ yã? Õzõ gõʼdá óõfî ãnî drị̃ị̂ kôʼdáwá rî, nĩ âʼdô îcáʼá gõʼdá ángô tí ró úlị́ mãnĩgõ ãzâ ʼbá yî tã ífí lâ yî nị̃lị́ yã? ʼDõvó bê trá ĩtí rî, úlị́ mãnĩgõ lâ tã ífí lâ ĩʼdî nõtí.
41004014	Órĩ rĩrĩ ʼdî rĩʼá õzõ tã âtî-âtî Ôvârí kâ pẽrẽ rî kâtí.
41004015	Gõʼdá õjílã ãzâ ʼbá yî tãsĩ rî, âʼdô trá õzõ órĩ gólâ lôngá ʼbá ʼdẽlé pávó ʼá ẽsê-drị̃ rî kâtí. Õzõ áãâtâ tã âtî-âtî Ôvârí kâ trá gólĩyî drí rî, gólĩyî ị̂njị̃ị́ kô, tãlâ kôrô Sãtánã âtrõʼá lâ vólé gólĩyî ʼásĩ.
41004016	Gõʼdá úlị́ ʼdĩ ârí ʼbá ãzâ ʼbá yî tãsĩ rî, gólĩyî ĩyíkâ âʼdóʼá õzõ órĩ gólâ lôngá ʼbá ʼdẽlé ị̃nyạ́kú gólâ rõvõ drị̃ị̂ rî ʼá rî kâtí. Gólĩyî ʼdĩ ʼbá yî ârî ĩyî tã âtî-âtî Ôvârí kâ trá rî, gõʼdá drílĩyî trõzó lâ ʼwãâ ãyĩkõ sĩ.
41004017	Gõʼdá gólĩyî rĩʼá õzõ ngá-ạ̃rú índrĩgó lâ drí fĩlí kôʼdáwá rî tí, gólĩyî rî cé fínyáwá ĩtí tã lẽlẽ sĩ Ôvârí ʼá. Gõʼdá nĩngá sĩ, õzõ lâṇõ ʼdíyî ûfû kâ ãâʼdê trá gólĩyî drị̃ị̂ tãlâ tã âtî-âtî ʼdĩ tãsĩ rî, gólĩyî drí âyézó lâ kôrô ʼwãâ.
41004018	Gõʼdá õjílã ãzâ ʼbá yî tãsĩ rî, ĩyíkâ õzõ órĩ gólâ lôngá ʼbá ʼdẽlé ãsõpá kãrãnyã rî lãfálé ʼá rî kâtí. Gólĩyî ʼdĩ ʼbá yî ârî ĩyíkâ fí tã âtî-âtî Ôvârí kâ trá.
41004019	Gõʼdá gólĩyî rĩʼá pị̃pị̂sị́lị́ bê rị̃, tãlâ tã ị̂sũ ngá ãngó nõ kâ rî kâ fî trá gólĩyî ʼá, ngãtá gólĩyî âyê lãfâ trá ĩyî âdólé, gólĩyî lẽ âʼdólé cú ngá-tị̂ bê dũû. Tã ʼdî ʼbá yî tãsĩ rî, tã âtî-âtî ʼdĩ gõʼdá já gólĩyî kô Ôvârí rî rõlé dódó. ʼDĩî rĩrĩ gólĩyíkâ rî rĩʼá cú ĩtí lõʼwâ ãkó.
41004020	Nĩngá sĩ, õjílã ãzâ ʼbá yî kpá bê rĩʼá ĩyî õzõ órĩ gólâ lôngá ʼbá ʼdẽlé ị̃nyạ́kú tãndí drị̃ị̂ rî kâtí. Gólĩyî rĩʼá pị̃pị̂sị́lị́ ãlô bê, gõʼdá gólĩyî ârî ĩyíkâ tã âtî-âtî Ôvârí kâ gõzó kpá tã-drị̃ lâ lẽlé, gõʼdá kpá lõʼwâ lâ lôfõzó rĩrĩ gólĩyíkâ tãndí rî sĩ, ândâlâ nyâʼdî-trá-drị̃-lâ-ngâ-mûdrị́, nyâʼdî-nâ, gõʼdá kpá nyâʼdî-njị̂, gạ̃rạ̃ órĩ gólâ tíbê rĩlí trá rî drị̃ị̂ sĩ."
41004021	Drẽ Yésũ zãâ rĩʼá úlị́ pẽʼá õjílã tị́lị́lị́ ʼdĩ ʼbá yî drí rî, drílâ kpá tã âtázó kĩ nĩ rî, "Õzõ õjílã ãzâ ĩîʼĩ lámbã íyíkâ trá ngạ́cị̂ sĩ rî, gólâ trõ fí bê ʼbãlé gõzó drị̃ lâ âkólé límvó sĩ yã? Ĩtí rî, gólâ âʼdô trõʼá lâ lậpị́lị́ gbãrãkã íyíkâ zẽlé yã? ʼDĩî îcá kô âʼdólé ĩtí lâ ʼdĩ ró. Gólâ trõ lámbã rî ʼdĩ ʼbãlé gá tãrãbízã drị̃ị̂, tãlâ võ îwálé.
41004022	Õzõ lámbã drí âʼdórẽ kâtí, tã âtî-âtî pạ̃tị́ị̃ lậpị́lị́ ngbãângbânõ rî, îcá trá âtrõlâ âʼdálé ndrĩ lị̃fị́ drị̃ ʼá ị̃zạ́tú. Gõʼdá îcâ kpá trá õjílã drí tã îmbâ-îmbâ ámákâ nị̃lị́ ị̃zạ́tú.
41004023	Õzõ ãnî ãʼdô bị́ bê rî, nĩ ârî tã ʼdî tãndí ró."
41004024	Gõʼdá nĩngá sĩ, Yésũ drí kpá tã âtázó gólĩyî drí kĩ nĩ rî, "Nĩ îgâ bị́ dódó tã má drí âtálé ãnî drí nõ ârízó. Ĩtí rî, nĩ âʼdô Ôvârí rî nị̃ʼá dódó. Õzõ nĩ ãârî tã trá dódó ʼẽlé rî, nĩ âʼdô tã nị̃ʼá Ôvârí rî tãsĩ kpá dódó lậvũlị́ kôrô.
41004025	Õzõ nĩ ĩîcâ trá tã Ôvârí kâ rî ʼbá yî ârílí rî, ʼdĩî âʼdô ãnî ʼbãʼá tã gólâkâ rî ʼbá yî ârílí kôrô. Õzõ nĩ õgã trá ârílâ rî, tã nị̃nị̃ tã Ôvârí kâ rî ʼbá yî tãsĩ rî âʼdô ậvị̃ʼá ãnî drị̃ị̂ sĩ."
41004026	Nĩngá sĩ, Yésũ âtâ úlị́ mãnĩgõ ãzâ kpá kĩ nĩ rî, "Ôvârí ʼê õjílã kó ángô tí ró âʼdólé õjílã íyíkâ ró yã? ʼDĩî âʼdô õzõ órĩ mbã ʼbá rî kâtí. Õjílã ngâ órĩ rĩlí ĩʼdî sị́sị́ yí drí ạ́mvú ʼá.
41004027	ʼDĩî vósĩ, õjílã rî ʼdĩ drí rĩzó ậʼdú kõlé ngạ́cị̂ vósĩ cé, gõzó ngãlé rĩʼá ngá ʼẽʼẽ ãzâ ʼẽlé cị̃ị́nó vósĩ kpá cé. Gólâ õtírĩ rĩî ngá ãzâ ʼbá yî ʼẽlé rî, órĩ ʼdî drí võ lûtúzó ĩvĩ mbãlé. ʼDĩî gólâ nị̃ị́ kô kĩʼá nĩ rî, ngá rî ʼdĩ ʼê rû ĩtí ʼdĩ ángô tí ró yã.
41004028	Ôzê ʼê órĩ nĩ võ lûtúlị́ cú ĩtí. Sị́sị́ ngá-ạ̃rú pá fã âfõ nĩ mbãlé, vó lâ ʼásĩ, drílâ ngãzó fõô ʼbãlé, gõʼdá lị̃fị́ lâ drí lị̂njị́zó drị̃ lâ ʼá ạ̃dũkũ lâ ró.
41004029	Õzõ ạ̃drúgú ũlị̂njị̂ trá rî, gõzó tõlâ vũdrị́, ʼdĩî trá tị̂ lâ îtónãrẽ ʼî ạ́mvú lị́pị̂ drí."
41004030	Yésũ îjî kpá õjílã, gólâ kĩ nĩ rî, "Lạ́tị̂ gólâ Ôvârí drí ʼẽzó õjílã dũû ʼbãlé lîzólé âʼdólé õjílã íyíkâ ró rî rĩʼá õzõ ãʼdô tã kâtí yã? ʼDĩî rĩʼá õzõ ãgô ãzâ gólâ líʼbá ífí ị̂ʼdị́ ʼbá ạ́mvú íyíkâ ʼá rî kâtí. Líʼbá ífí rĩʼá cíkírĩnyáwá ĩtí.
41004032	Õzõ ãʼdô kpálé ĩtí lâ ʼdĩ kâtí rî, õzõ ị́ị̃ị̂ʼdị̂ líʼbá ífí rî ʼdĩ trá rî, drílâ âfõzó mbãlé fê ândrê ró gạ̃rạ̃ cú gárá bê ngbũkpũ ãríwá drí rĩzó ʼdẽlé lôvólé drị̃ lâ ʼá. Âʼdô âʼdóʼá kpá ĩtí õjílã dã gólĩyî rĩ ʼbá ámâ vó lôbẽlé rî ʼbá yî drí, gólĩyî âʼdô ʼẽʼá lîzólé dũû ĩtí ị̃zạ́tú."
41004033	Yésũ ngî íyî tị̂-võ õjílã tị́lị́lị́ ʼdĩ ʼbá yî drí kpá úlị́ mãnĩgõ ãzâ ʼbá yî sĩ õzõ drílâ ngĩlí ʼdĩ ʼbá yí kâtí. Gólâ ngî úlị́ mãnĩgõ ʼdî ʼbá yî tã nị̃nị̃ õjílã ʼdî ʼbá yí kâ vó ró.
41004034	Gólâ ngî tã õjílã tị́lị́lị́ ʼdĩ ʼbá yî drí cé úlị́ mãnĩgõ sĩ cú ĩtí ĩtõ lâ yî lôfõ ãkó. Gõʼdá õzõ gólĩyî ãʼdô trá ĩyî drị̃ị̂ sĩ tã ârí ʼbá íyíkâ bê rî, drílâ tã ʼdî ʼbá yî ĩtõ lâ lôfõzó ndrĩ tã ârí ʼbá íyíkâ ʼdĩ ʼbá yî drí.
41004035	Lạ̃njạ́túlị́ bê kpá ị̃tú rî ʼdĩ sĩ, Yésũ drí ngãzó tã âtálé lãjóʼbá íyíkâ ʼdĩ ʼbá yî drí kĩ nĩ rî, "Nĩ ʼdê mã ngâ ró nĩlí lị̃mvû ândrê mbãlé ʼáʼá tólâ sĩ."
41004036	Ĩtí, lãjóʼbá rî ʼdĩ ʼbá yî drí ngãzó mbãlé fĩlí kõlóngbõ Yésũ drí âʼdózó ʼá lâ ʼdĩ ʼá. ʼDĩî gólĩyî âyê õjílã tị́lị́lị́ ʼdĩ ʼbá yî trá ãkpãkãʼdã ʼáʼá lé drị̃ ãzâ lésĩ rî ʼá, drílĩyî gõzó Yésũ rî âjílí kõlóngbõ sĩ ʼáʼá ʼálâ. ʼDĩî gõʼdá kõlóngbõ ãzâ ʼbá yî kpá bê kpãâ gólĩyî vó.
41004037	Nĩngá sĩ, Yésũ yî õtírĩ rĩî lị̃mvû ândrê ʼdĩ mbãlé kõlóngbõ sĩ rî, nyĩî ró, kạ̃gũmạ́ạ̃ drí ngãzó vị̃lị́ õnjí lâ ró. Drílâ lị̃mvû drị̃ ônjázó kpũrú-kpũrú kõlóngbõ drí rĩzó rû îkándãlé ngãâlõ-ngãâlõ. Gõʼdá lị̃mvû drí fĩzó kõlóngbõ ʼá ʼẽʼá kõlóngbõ îcálé dũû.
41004038	ʼDĩî Yésũ bê rĩʼá ậʼdú kõʼá vólé lésĩ kõlóngbõ rî ʼdĩ ʼá. Gólâ ʼbã íyî drị̃ gá ngá drị̃-ậdrị̃ kâ drị̃ị̂. Nĩngá sĩ, lãjóʼbá gólâkâ rî ʼbá yî drí ânĩzó gólâ rî ôlólé kĩ nĩ rî, "Wáâwá, lị̃fị́ îcí ʼbá, ní pâ ãmâ, tí nõtí nõ lị̃mvû ûfû ãmâ trá ngbá cú ĩtí ní drí võ lâ ûsú ãkó. Ĩtí rî, ãmâ tã njị̃ị́ ní drị̃ị̂ kô, õzõ mã õdrã trá rî yã? Ní ndré lâṇõ ãmâ drí âʼdózó ʼá lâ nõ kô yã?"
41004039	Ĩtí rî, Yésũ drí ngãzó tã âtálé kạ̃gũmạ́ạ̃ ʼdĩ drí âdrézó tị́ị́. Gólâ kĩ nĩ rî, "Kạ̃gũmạ́ạ̃, ní âdrê tị́ị́. Lị̃mvû, ní âdrê." Gõʼdá ĩtí kôrô kạ̃gũmạ́ạ̃ drí âdrézó, võ ạ̃yị́ drí vị̃zó yĩî, kpá lị̃mvû drí âdrézó lẽẽ.
41004040	Nĩngá sĩ, Yésũ drí ngãzó tã âtálé lãjóʼbá íyíkâ drí kĩ nĩ rî, "Ãnî ũrị̃ ró ãʼdô tãsĩ yã? Tã lẽlẽ ãníkâ má ʼá rî âʼdô drẽ cé fínyáwá ĩtí ãʼdô tãsĩ yã? Má âʼdô ãnî ậtị̃ʼá gạ́gạ́."
41004041	Ĩtí rî, gõʼdá lãjóʼbá gólâkâ drí ngãzó rĩʼá gólâ rî rõlé kôrô, tãlâ gólâ rî mbârâkã tãsĩ. Nĩngá sĩ, gólĩyî drí tã âtázó ĩyî lãfálé ʼásĩ kĩ nĩ rî, "Ãgô rî nõ íyíkâ cú rĩʼá mbârâkã Ôvârí kâ bê! Ĩʼdî kạ̃gũmạ́ạ̃ gõʼdá lị̃mvû bê drí tã gólâkâ ârízó nõ!"
41005001	Tã ʼdî ʼbá yî vósĩ, Yésũ yî lãjóʼbá íyíkâ âʼdó ʼbá kõlóngbõ ʼá rî ʼbá yí bê drí ngãzó lị̃mvû ândrê zị̃lị́ Gãlĩláyã rî mbãlé ʼáʼá ãzâ rî lésĩ. Drílĩyî cãzó võ tãkó ʼálâ Gẽrãgésã rî ʼálâ.
41005002	Drẽ gólĩyî õtírĩ rĩî âfõlé kõlóngbõ ĩyíkâ ʼásĩ rî, drílĩyî ãgô ãzâ ûsúzó, líndrí õnjí ạ̃bạ̃bạ̃ kâ Sãtánã vá lésĩ rî ômbê gólâ trá vũdrị́. Ãgô rî ʼdĩ ngâ trá rãlé ũndú ró Yésũ ngálâ ũgị́ ʼásĩ cãlé Yésũ rî ûsúlị́.
41005003	Gólâ ânĩ trá rĩlí lóʼdé ũgị́ ró rî yî lãfálé ʼá ạ̃kû ró. Õjílã rî trá rĩʼá gólâ rî ômbélé nyãrĩ yî sĩ ândâlâ dũû. Ãʼdô kpálé ĩtí rî, ị̃tú vósĩ cé, õzõ óõômbê gólâ trá rî, gólâ drí rĩzó nyãrĩ ʼdî ʼbá yî ôkílí tú tú vólé. Ĩtí rî, îcá gõʼdá kô gólâ rî ômbézó, ãʼdô kpálé ômbélé nyãrĩ sĩ rî. Õjílã ãzâ ʼbá yî mbârâkã lâ îcá kô gólâ rî ậtũzó.
41005005	Gólâ rî trá lậmúlị́ ị̃tú kárá ngạ́cị̂ gị̃rị̃ lóʼdé ũgị́ ró rî ʼbá yî lãfálé sĩ gõʼdá kpá kúnị́ lãfálé sĩ. Gólâ rî kárá rĩʼá ôtrélé gõʼdá kpá rĩʼá íyî ậdị̃lị́ kúnị́ mvá sĩ, tãlâ yí ũûsû ró lãzé bê. Ĩzã ʼê gólâ kó trá rõô.
41005006	Rû ûsû-ûsû ãgô rî ʼdĩ kâ Yésũ bê rî âʼdô trá nõtí. Gólâ ndrê Yésũ bê rî, drílâ ngãzó nĩʼá Yésũ ngálâ. Gõʼdá gólâ câ bê Yésũ ngálâ rî, drílâ ngãzó ʼdẽlé ʼãʼî drị̃ị̂ Yésũ ândrá rúʼbạ́ lôʼbãlé gólâ drí.
41005007	Ĩtí, Yésũ ndrê ãgô rî ʼdĩ bê rî, Yésũ drí ngãzó tã âtálé líndrí õnjí ạ̃bạ̃bạ̃ kâ gólâ ʼá ʼdĩ drí kĩ nĩ rî, "Líndrí õnjí, ní âfõ vólé ãgô nõ ʼásĩ." Gõʼdá nĩngá sĩ, ãgô rî ʼdĩ drí ngãzó trẽlé ûrû kĩ nĩ rî, "Yésũ, Ôvârí ãmbá rî mvá, ní lẽ ãʼdô ngá ʼî má drị́gạ́ sĩ yã? Má lôʼbã rúʼbạ́ ní drí Ôvârí rî rú sĩ, ní îkpókpólõ ãmâ kôʼdáwá."
41005009	Ĩtí, Yésũ drí ngãzó gólâ rî îjílí kĩ nĩ rî, "Ánî rú ãʼdî ĩʼdî yã?" Gõʼdá nĩngá sĩ, ãgô rî ʼdĩ drí tã-drị̃ ʼdî lôgõzó Yésũ drí kĩ nĩ rî, "Ámâ rú Õʼbígó, tãlâ ãmâ rĩʼá dũû líndrí õnjí bê."
41005010	Nĩngá sĩ, ãgô rî ʼdĩ drí rúʼbạ́ lôʼbãzó rõô Yésũ drí, tãlâ Yésũ õzó líndrí õnjí ʼdĩ ʼbá yî lâdró vólé ʼbạ̃drị̃ ʼdî ʼásĩ.
41005011	ʼDĩî rî, ngbíkpí õtólõʼbĩ ʼbã kâ bê rĩʼá ĩyî ãnyî võ rî ʼdĩ ʼá zãlô kútũ-rị̃ gólĩyî rĩʼá ânyáʼá lũtú gãrã ʼá. Gõʼdá líndrí õnjí ãgô ʼdĩ ʼá ʼdĩ ʼbá yî drí ngãzó rúʼbạ́ lôʼbãlé Yésũ drí kĩ nĩ rî, "Ní drô ãmâ fĩlí ngbíkpí ʼbã kâ gólĩyî rĩ ʼbá ĩyî ânyálé nã yî ʼá." Ĩtí, Yésũ drí tã lẽzó drílĩyî fĩzó ngbíkpí ʼdĩ ʼbá yî ʼá. Nĩngá sĩ, líndrí õnjí rî ʼdĩ ʼbá yî ndrĩ drí âfõzó ãgô rî ʼdĩ ʼásĩ nĩlí ĩyî fĩlí ngbíkpí ʼbã kâ ʼá, õzõ Yésũ drí lẽlé trá rî kâtí. Gõʼdá ʼwãâ ngbíkpí ʼbã kâ ʼdĩ ʼbá yî drí ngãzó rãlé ãlólẽ lũtú pá lâ gólókõ nã ʼá zãâ lôʼdélé lị̃mvû ʼálâ, gõʼdá drílĩyî lị̂mvúzó ôdrãlé ndrĩ.
41005014	Nĩngá sĩ, ngbíkpí ʼdĩ ʼbá yî lôkí ʼbá lâ yî ndrélé bê ĩyî tã ʼdî ʼbá yî rî, drílĩyî ngãzó rãlé vólé tã lâ âʼdálé õjílã gólĩyî ʼbạ̃drị̃ ʼdî kâ âʼdó ʼbá ĩyî õmã ʼásĩ gõʼdá kpá jạ̃rị́bạ̃ ʼásĩ rî ʼbá yî drí. Tãlâ tã gólĩyî drí âʼdálé ʼdĩ tãsĩ rî, õjílã dũû drí ngãzó ânĩlí ĩyî tã rû ʼẽ ʼbá trá ʼdĩ ndrẽlé.
41005015	Gõʼdá gólĩyî âcálé bê Yésũ ngálâ rî, drílĩyî ãgô líndrí õnjí dũû drí ômbélé trá gõʼdá Yésũ drí drõlé trá ʼdĩ ndrẽzó, gólâ trá gõʼdá rĩʼá tị́tị́ drị̃ tãndí sĩ, gõʼdá kpá trá cú ítá bê yí rú. Gólĩyî ndrê bê kĩʼá nĩ rî, líndrí õnjí ạ̃bạ̃bạ̃ kâ âfõ ĩyî trá ãgô rî ʼdĩ ʼásĩ rî, drílĩyî âʼdózó ndrĩ ʼdó ũrị̃ ró tákányĩ.
41005016	Tã ʼdî vólé drị̃ lâ ʼásĩ, gólĩyî líndrí õnjí ndrẽ ʼbá trá âfõrẽ ʼá rî yî drí tã ãgô ʼdĩ ʼẽ ʼbá ʼdĩ ngĩzó õjílã ũrûkậ ʼbá yî drí ârílí. ʼDĩî gólĩyî ngî tã ngbíkpí ʼẽ ʼbá lôʼdélé ndrĩ lị̃mvû ʼá ôdrãlé rî kpá trá õjílã ũrûkậ ʼdĩ ʼbá yî drí.
41005017	Nĩngá sĩ, õjílã ʼdî ʼbá yî drí rúʼbạ́ lôʼbãzó Yésũ rú, tãlâ Yésũ ãâyê ró ʼbạ̃drị̃ ĩyíkâ.
41005018	Bê trá ĩtí rî, Yésũ yî drí ngãzó mbãlé kõlóngbõ ʼá kpá óʼdí gõlé lị̃mvû ândrê ãlôlâ ʼdĩ drị̃ị̂ sĩ ʼáʼá ʼálâ. Gólâ mbâ bê kõlóngbõ ʼá rî, ãgô líndrí õnjí yî drí âfõzó trá ʼálâ sĩ ʼdî drí ngãzó rúʼbạ́ lôʼbãlé Yésũ rú kĩ nĩ rî, "Yésũ, má lẽ nĩlí ní bê."
41005019	Gõʼdá nĩngá sĩ, Yésũ drí gãzó dó. Gólâ kĩ ãgô ʼdĩ drí rî, "ʼDõvó ní ngâ gõlé ní drí ʼbã ʼálâ õjílã áníkâ ʼbã ʼá rî yî ngálâ, ní ngî ró bê tã Ôvârí drí ʼẽlé ní drí tãndí ró ʼdĩ gólĩyî drí. Ní ngî gólĩyî drí, ní kĩ, Ôvârí ndrê ánî ĩzã ʼî, gõʼdá drílâ ánî pãzó ʼálâ sĩ."
41005020	Nĩngá sĩ, ãgô rî ʼdĩ drí ngãzó nĩlí jạ̃rị́bạ̃ ʼbạ̃drị̃ ʼdî kâ mûdrị́ rî ʼbá yî ʼásĩ. Drílâ tã Yésũ drí ʼẽlé yí drí rî ngĩzó õjílã drí. Gõʼdá õjílã ndrĩ tã ʼdî ârí ʼbá rî tị̂ lâ yî drí ậʼdị́zó ndrú tã lârâkô ʼdĩ drí.
41005021	Tólâ sĩ, Yésũ yî drí âmbãzó kõlóngbõ sĩ âgõlé lị̃mvû ândrê ʼdĩ ʼáʼá lé drị̃ ị̃tú drí fĩrĩ ʼálâ rî ãzâ rî lésĩ. Gõʼdá gólĩyî âcâ bê lị̃mvû tị́ rî, õjílã ị́tị́lị́lị́ drí rû êʼbézó Yésũ lạ̃gạ́tị́.
41005022	Yésũ yî bê drẽ ãkpã lị̃mvû ândrê tị́ ʼálâ rî, ãgô ãzâ rú lâ Yáĩrõ drí âcázó. Gólâ jó tã Ôvârí kâ ârî kâ vó lâ ndrẽ ʼbá ʼî. Gólâ âcâ bê gõʼdá drílâ Yésũ rî ndrẽzó rî, drílâ ʼãʼî tị̃zó vũdrị́ gõzó drị̃ âsõlé Yésũ ândrá.
41005023	Nĩngá sĩ, drílâ rúʼbạ́ lôʼbãzó Yésũ rú rõô kĩ nĩ rî, "Ámâ mvá õkó mvá ró rî ʼê trá ãnyî drãlé. ʼDõvó ní ânĩ drị́ ʼbãlé drị̃ lâ, tãlâ gólâ õpâ ró ngá bê. Ní pâ gólâ, tãlâ gólâ õzó drãâ kô."
41005024	Ĩtí rî, Yésũ drí tã-drị̃ lẽzó nĩlí Yáĩrõ bê. Nĩngá sĩ, Yésũ yî õtírĩ rĩî nĩlí Yáĩrõ bê Yáĩrõ drí ʼbã ʼálâ rî, õjílã dũû drí ngãzó kpá ʼdẽlé gólĩyî vósĩ. Gõʼdá nĩʼá ĩyî lôʼbé bê Yésũ rú sĩ.
41005025	Nĩngá sĩ, õkó ãzâ nî áníkâ bê gólĩyí bê nĩngá. Nî rĩʼá cú ãrí bê lâsóʼá ní rú sĩ párá ró. Rúʼbạ́ rî ʼdĩ rî trá rĩʼá gólâ rî ʼẽlé ndrô mûdrị́-drị̃-lâ-ngâ-rị̃ sĩ.
41005026	ʼDĩî gólâ lậmû trá kpị̃ị̂ ójó ngálâ. Nĩngá sĩ, ójó ʼdĩ ʼbá yî îcá kô õkó ʼdĩ ʼbãlé âʼdólé tãndí ró. Tíkó ãʼdô ró bê õkó rî ʼdĩ ʼbãzó âʼdólé tãndí ró rî, gõʼdá rúʼbạ́ gólâ rú ʼdĩ lậnjị̃ íyîngá ạ̃tị́ ʼálâ. Gõʼdá lãfâ ĩdíkõ gólâ drị́gạ́ rî ʼbá yî ndẽ rû trá ndrĩ ójó drí.
41005027	Gõʼdá õkó ʼdĩ ârî bê Yésũ rî tã rî, gõʼdá gólâ gõ ndrélé bê Yésũ rî, gólâ drí ngãzó ʼdẽlé kpãâ õjílã õʼbí ʼdĩ ʼbá yí bê Yésũ vósĩ. Gólâ ị̂sũ íyíkâ yí drị̃ị̂ rî kĩ nĩ rî, õzõ yí õdõ cé ítá tị̂ Yésũ kâ ʼdĩ ĩʼdî rî, íyî rúʼbạ́ âʼdô âgõʼá võ lâ ʼá tãndí ró. Gõʼdá tólâ sĩ, gólâ drí ânĩzó ítá Yésũ kâ dõlé kírî ró.
41005029	Ĩtí rî, ʼwãâ ãrí rĩ ʼbá lâsólé gólâ rú sĩ ʼdî drí kĩzó vólé. Gõʼdá gólâ drí nị̃zó lâ kĩ nĩ rî, yí êdê rû trá ndrĩ dódó.
41005030	Gõʼdá nĩngá sĩ, ʼwãâ Yésũ ní drí nị̃zó lâ kĩ, mbârâkã áníkâ êdê õjílã trá. Gõʼdá ĩtí rî, ní drí âdrézó rû pĩlí gbãâ tã îjílí õjílã õʼbí ʼdĩ ʼbá yî tị́ kĩ nĩ rî, "Ãʼdî dõ ítá ámákâ kírî ró nĩ yã?"
41005031	Gõʼdá lãjóʼbá gólâkâ drí tã-drị̃ lôgõzó kĩ nĩ rî, "Ní îjî tã kĩ, ãʼdî dõ ítá áníkâ nĩ yã ʼdî ãʼdô tãsĩ yã? Ní ndré áníkâ õjílã nô ʼbá yî rĩ ʼbá rĩʼá rû îfílí ní rú nõ kô yã?"
41005032	Gõʼdá bê kpálé ĩtí rî, Yésũ drẽ zãâ rĩʼá võ ndrẽʼá dîrî gbãâ tãlâ gólâ ítá íyíkâ dõ ʼbá trá ʼdĩ ûsúzó.
41005033	Nĩngá sĩ, õkó ítá Yésũ kâ dõ ʼbá trá ʼdĩ drí ngãzó ânĩlí Yésũ ngálâ lẽlẽ ró kpã kpã kpã ũrị̃ bê, tãlâ gólâ nị̃ trá kĩ, íyî rúʼbạ́ êdê rû trá. Ĩtí, drílâ íyî âdãzó ạ̃drũ Yésũ ândrá gõzó ngãlé tã pạ̃tị́ị̃ rî âtálé Yésũ drí kĩ, "Má dõ ítá áníkâ mâ kírî ró."
41005034	Vó lâ sĩ, Yésũ drí tã âtázó kĩ nĩ rî, "Ámâ îzó, ní êdê rû trá tã lẽlẽ áníkâ má ʼá rî tãsĩ. Ní ngâ gõlé ʼbã ʼálâ rúʼbạ́ ạ̃ʼdị́ sĩ. Ní âʼdô kô tã ị̂sũ-ị̂sũ ró rúʼbạ́ ní rú âʼdó ʼbá trá ʼdĩ tãsĩ. Rúʼbạ́ áníkâ ʼdĩ kî trá zãâ gbạ́dú."
41005035	Gõʼdá Yésũ yî õtírĩ rĩî úlị́ ʼdĩ âtálé õkó rî ʼdĩ bê rî, õjílã ũrûkậ ʼbá yî drí ngãzó âcálé Yáĩrõ mvá lâ drí ʼbãlé ngá lãzé ró rî drí ʼbã lésĩ võrã bê Yáĩrõ drí kĩ nĩ rî, "Yáĩrõ, ánî mvá drã trá. Ní rî gõʼdá lị̃fị́ îcí ʼbá rî îjílí ânĩlí ní drí ʼbã ʼálâ kô."
41005036	Lé ĩtí rî, Yésũ gã tã õjílã ʼdî ʼbá yî drí âtálé Yáĩrõ drí ʼdĩ dó. Gõʼdá gólâ kĩ Yáĩrõ drí rî, "Ánî líndrí õʼbê kô dị̃. Ní rî tã lẽlẽ sĩ Ôvârí ʼá."
41005037	Tã ʼdî vósĩ, Yésũ lẽé gõʼdá õjílã õʼbí ʼdĩ ʼbá yî kô ʼdẽlé yí vósĩ nĩlí Yáĩrõ drí ʼbã ʼálâ. Lãjóʼbá gólâkâ lãfálé sĩ, cé Pétẽrõ, gõʼdá Yõwánĩ ậdrúpị̃ lâ Yãkóbã bê âjî ĩyî Yésũ nĩ.
41005038	Gõʼdá nĩngá sĩ, gólĩyî õtírĩ âcá Yáĩrõ drí ʼbã ʼálâ rî, võ trá bárábányá, gõʼdá õjílã dũû trá ʼdó ãwó ngõʼá rõô ĩzã ró, gõʼdá lúlũ ângbâ ĩyíkâ trá káwó-káwó.
41005039	Nĩngá sĩ, Yésũ yî drí fĩzó jó ãwó kâ rî ʼálâ, gõʼdá Yésũ drí tã âtázó ãwó ãnjó ʼbá drí ãgô bê kĩ nĩ rî, "Nĩ rî rĩʼá ãwó ngõlé ngbạ́lạ́-ngbạ́lạ́ nõ ãʼdô tãsĩ yã? Nĩ rî rĩʼá tã gólâ bárábányá ró nõtí nõ ʼẽlé ãʼdô tãsĩ yã? Mvá nõ drãá kô. Gólâ rî íyîngá ậʼdú kõʼá."
41005040	Nĩngá sĩ, õjílã ãwó ʼá ʼdĩ ʼbá yî drí Yésũ rî gũzó gbõ gũgũ. Gõʼdá nĩngá sĩ, Yésũ drí tã ʼbãzó õjílã gólĩyî jó ãvõ kâ rî ʼálâ rî ʼbá yî drí âfõlé ĩví ʼálâ. Gõʼdá drílâ ngãzó mvá ʼdĩ ândré lâ yî, átá lâ bê gõʼdá kpá lãjóʼbá íyíkâ nâ ʼdĩ ʼbá yí bê zị̃zó fĩlí yí bê jó ãvõ ʼbãzó ngbạ́ngbạ́ drị̃ị̂ ʼdĩ ʼálâ.
41005041	Gõʼdá gólĩyî âfî bê rî, Yésũ drí ízámvá rî ʼdĩ drị́ lâ rũzó. Gõʼdá drílâ ngãzó tã âtálé Ãrãmáyã tị̂ sĩ kĩ nĩ rî, |iTãlítã gúmị̃|r. Ĩtõ lâ kĩ nĩ rî, "Ízámvá, ní ngâ ûrû."
41005042	Ĩtí rî, ʼwãâ ízámvá ʼdĩ drí kôrô ngãzó ûrû, gõʼdá drílâ gõzó rĩʼá lậmúlị́ dîrî. Âʼdô bê trá ĩtí rî, õjílã kậkậrậ ndrĩ gólâ rî ndrẽ ʼbá trá rî yî, tị̂ lâ ĩyî drí ậʼdị́zó ʼdó ậʼdị̂-ậʼdị̂ ndrú. Gõʼdá nĩngá sĩ, Yésũ drí tã ʼbãzó gólĩyî drí, tãlâ gólĩyî õzó tã ʼdî pẽê kô õjílã drí ãlôlâ. Gõʼdá gólâ drí kpá tã âtázó kĩ, óõfẽ ngá nyãnyã ízámvá rî ʼdĩ drí nyãlé. Ízá rî ʼdĩ ndrô lâ trá rĩʼá mûdrị́-drị̃-lâ-ngâ-rị̃.
41006001	Tólâ sĩ, Yésũ yî drí ngãzó lãjóʼbá íyíkâ rî ʼbá yí bê võ nã âyélé nĩzó jạ̃rị́bạ̃ Yésũ rî lị̃fị́ drí cĩzó ʼá lâ ãgô ró rî ʼálâ.
41006002	Ĩtí, gõʼdá kậyị̂ rãtáã ʼẽ kâ Ôvârí drí rî âcâ bê rî, Yésũ drí ngãzó nĩlí fĩlí jó tã Ôvârí kâ ârî kâ rî ʼálâ. Jó rî ʼdĩ ʼá tólâ rî, drílâ ngãzó rĩʼá õjílã lị̃fị́ îmbálé. Nĩngá sĩ, õjílã dũû gólĩyî Yésũ rî úlị́ ârí ʼbá trá rî yî tị̂ lâ yî drí ậʼdị́zó ndrú. Gõʼdá gólĩyî drí tã âtázó kĩ nĩ rî, "Ãgô rî gólâ nõ ûsû íyíkâ tã nị̃nị̃ ạ́ngị́ rî nõ ʼbá yî ángô lésĩ ró yã? Gõʼdá gólâ rî ʼbã ʼbá kpá âʼdólé cú mbârâkã bê rĩzó tã lârâkô ʼẽlé nõ ãʼdô ʼásĩ yã?
41006003	Gólâ âʼdó kô cé õjílã rĩ ʼbá ngá êdélé fê ʼásĩ ãmâ drí nị̃lị́ trá nõ ĩʼdî kô yã? Gólâ âʼdó kô Mãríyã rî mvá ágó ró rî ĩʼdî yã? Ĩtí rî, mã nị̃ ậdrúpị̃ lâ yî trá. Gólĩyî ĩʼdî Yãkóbã, Yõsépã, Yúdạ̃ gõʼdá kpá Sĩmónã. Gõʼdá gólâ rî îzó yî âʼdó kô ãmá bê nõngá yã? Âʼdô îcáʼá gólâ drí tã îmbázó tã nị̃nị̃ sĩ ãmâ drí ángô tí yã?" Bê trá ĩtí rî, drílĩyî Yésũ rî gãzó dó lị̃fị́ îmbá ʼbá ró.
41006004	Nĩngá sĩ, Yésũ drí ngãzó tã-drị̃ lôgõlé gólĩyî drí úlị́ mãnĩgõ sĩ kĩ nĩ rî, "Tã pạ̃tị́-pạ̃tị̃ ró, gõʼdá cé õjílã ʼbạ̃drị̃ gólâkâ rî ʼá rî ʼbá yî ị̂njị̃ị́ ĩyî kô gólâ rú. Ĩtí lâ ʼdĩ ró, ãnî ndrĩ ʼdó ʼbãá lậnjị̃ má rú kô."
41006005	Yésũ rî tị̂ drí ậʼdị́zó, tãlâ õjílã ʼdî ʼbá yî rĩʼá cú ĩtí tã lẽlẽ ãkó gólâ ʼá. Tã rî ʼdĩ tãsĩ rî, îcá kô Yésũ drí tã lârâkô ãmbá ʼẽzó ĩyî drí ʼbạ̃drị̃ ʼá tólâ. Gólâ ʼbã drị́ trá cé ngá lãzé ʼbá ũrûkậ ʼbá yî drị̃ị̂, tãlâ gólĩyî ãʼdô ró bê tãndí ró. ʼDĩî ʼbá yî ngá Yésũ drí ʼẽlé võ gólâ rî lị̃fị́ drí cĩzó ãgô ró rî ʼálâ rî ĩʼdî. Tólâ sĩ, Yésũ yî drí ngãzó nĩlí lậmú bê gbãâ jạ̃rị́bạ̃ ãzâ ʼbá yî ʼásĩ õjílã lị̃fị́ îmbá bê.
41006007	Ị̃tú ãzâ sĩ, Yésũ drí ngãzó lãjóʼbá íyíkâ mûdrị́-drị̃-lâ-ngâ-rị̃ rî ʼbá yî ậzị́zó yí ngálâ, yí jô ró gólĩyî tị̂ sú ãzí ró rị̃ rị̃ nĩlí tã âtî-âtî íyíkâ pẽ bê õjílã drí. Gólâ fẽ mbârâkã gólĩyî drí líndrí õnjí lâdrózó ĩʼdî sĩ lâ vólé.
41006008	Yésũ ʼbã tã lãjóʼbá rî ʼdĩ ʼbá yî drí ậcị́ gólĩyíkâ ʼdĩ tõzó drị́-drị́ị̃ ró. Gólâ kĩ gólĩyî drí rî, "Nĩ trõ ngá nyãnyã kô. Nĩ trõ jõráã ítá ʼbã kâ kô, gõʼdá nĩ trõ lãfâ kpá kô. Nĩ trõ cé pị̃drị́gú mvá ĩʼdî ãnî drị́gạ́.
41006009	Nĩ sõ káʼbókã ĩʼdî ãnî pá. Gõʼdá nĩ âkpã ítá kô zãlô rị̃ ãnî rú."
41006010	Nĩngá sĩ, Yésũ drí tã âtázó lãjóʼbá ʼdĩ ʼbá yî drí kĩ nĩ rî, "Jạ̃rị́bạ̃ ãnî drí nĩzó fĩ bê ʼálâ sĩ cé tị̂tị̂ ʼdĩ ʼá rî, õzõ nĩ õcâ trá ʼbã ãzâ ʼá ũmú ró rî, nĩ rî ậʼdú kõlé cé ʼbã rî ʼdĩ ʼá té bũúũ kậyị̂ ãnî drí jạ̃rị́bạ̃ rî ʼdĩ âyézó rî tú.
41006011	Nĩ õcâ trá võ ũrûkậ ʼbá yî ãnî lậgúzó ʼá lâ sĩ kô rî ʼá rî, gõʼdá õzõ óõgã trá dó úlị́ ãníkâ ârílí rî, nĩ rî kô ʼá lâ tólâ. Gõʼdá õzõ nĩ õngâ trá nĩlí ʼá lâ ʼásĩ vólé rî, nĩ yâ ró tạ̃pị́lị́ndrị́ lâ vólé ãnî pá ágálé ʼásĩ. Nĩ ʼê ʼdĩ, ãâʼdâ ró bê tã gólĩyî rú lãmbé ró kĩ nĩ rî, Ôvârí âʼdô lâṇõ fẽʼá gólĩyî drí."
41006012	Vólé drị̃ lâ ʼásĩ, lãjóʼbá ʼdĩ ʼbá yî drí ngãzó nĩlí ĩyî õzõ tã Yésũ drí âtálé trá rî kâtí. Gólĩyî pẽ tã õjílã drí kĩ nĩ rî, õjílã ãâdĩ drị̃ tã õnjí ĩyíkâ ʼásĩ.
41006013	Gólĩyî nĩ trá líndrí õnjí lâdró bê õjílã ʼásĩ. Gõʼdá gólĩyî lôbẽ dõ kpá trá ngá lãzé ʼbá ándrá-gạ́-sị́lị́ ʼásĩ rãtáã ʼẽʼẽ sĩ gõʼdá ngá lãzé drí ndẽzó gólĩyî rú sĩ.
41006014	Kúmú ạ́ngị́ ʼbạ̃drị̃ Gãlĩláyã kâ rî rú lâ Ẽródẽ Ãnĩtípã. Gólâ ârî tã lârâkô dũû Yésũ drí ʼẽlé ʼdĩ ʼbá yî trá ndrĩ, tãlâ Yésũ rî rú lị̂kû trá rõô. Gõʼdá õjílã ũrûkậ ʼbá yî âtâ ĩyî tã kĩ nĩ rî, "Ãʼdô Yõwánĩ bãbãtízĩ ʼbá ró drã ʼbá trá rî ĩʼdî. Ĩtí rî, óʼê gólâ kpá trá lîdrílí óʼdí. Tãlâ ĩʼdî, ngbãângbânõ, gólâ drí âʼdózó cú mbârâkã ãmbá ĩtí ʼdĩ bê tã lârâkô ʼẽzó."
41006015	Ãzâ ʼbá yî kĩ ĩyíkâ rî, "Yésũ ãʼdô tã ậngũ ʼbá Ẽlíyã ĩʼdî. Ôvârí ãâjô gólâ trá ûrú lésĩ, õzõ yí drí ʼbãlé rî kâtí." Gõʼdá ãzâ ʼbá yî âtâ ĩyíkâ kpá kĩ nĩ rî, "Gólâ ãʼdô cé tã ậngũ ʼbá ãzâ ʼî, õzõ tã ậngũ ʼbá âʼdó ʼbá trá ạ̃kû nã ʼbá yí kâtí."
41006016	Gõʼdá nĩngá sĩ, kúmú ạ́ngị́ Ẽródẽ ârî bê tã õjílã drí rĩʼá âtálâ, gõʼdá kpá ị̂sũlâ Yésũ rî tã ʼá rî, gólâ rî nyãányâ drí ngãzó tã ị̂sũlị́ cú nĩ kĩ nĩ rî, "Gólâ ʼdĩ Yõwánĩ má drí ômbê lâ gãlé trá njíyá vólé rî ĩʼdî. Gólâ lîdrî nõ gõʼdá kpá trá lîdrî õdrã ʼásĩ."
41006017	Tã gólâ õdrã pá âsé ʼbá Yõwánĩ drị̃ị̂ rî ĩʼdî nõ. Sị́sị́ õkó ãzâ rú lâ Ẽrõdíyã âʼdô trá Ẽródẽ rî ậdrúpị̃ Fílĩpõ rî õkó ʼî. Gõʼdá Ẽródẽ ní drí ngãzó õkó rî ʼdĩ drị̃ lâ îzãlé vólé ánî ậdrúpị̃ Fílĩpõ drị́gạ́ sĩ âʼdólé nî rî gógó drí õkó ró. Gõʼdá Yõwánĩ ndrê tã ʼdî bê rî, drílâ ngãzó tã pẽlé Ẽródẽ drí kĩ nĩ rî, "Âʼdó kô tã mbị̂ ró ní drí ánî ậdrúpị̃ rî õkó rî trõzó âʼdólé ní drí õkó ró." Tãlâ tã ʼdî tãsĩ rî, õkó rî gógó Ẽrõdíyã drí ngãzó tã ômbélé ngóló yí ʼá Yõwánĩ rú. Gólâ lôndã pávó yí drí Yõwánĩ rî fũzó ʼá lâ sĩ rî kpị̃ị̂. Gõʼdá ĩtí rî, Ẽródẽ âyé gólâ kô tã rî ʼdĩ ʼẽlé, tãlâ Ẽródẽ rî gógó ị̂njị̃ Yõwánĩ trá rõô. Gólâ nị̃ trá kĩ, Yõwánĩ õjílã tãndí mbị̂ rî ĩʼdî Ôvârí rî lị̃fị́ drị̃ ʼá. Ĩtí rî, Ẽródẽ rî lị̃fị́ drí mbãzó Yõwánĩ drị̃ị̂ Ẽrõdíyã drị́gạ́ sĩ. Ĩʼdî Ẽródẽ drí Yõwánĩ rî ômbézó ʼbãlé gạ̃nị́mạ̃ ʼá. Ẽródẽ rî kpá zãâ nĩlí úlị́ Ôvârí kâ Yõwánĩ drí rĩʼá ngĩlâ rî ʼbá yî ârílí gạ̃nị́mạ̃ ʼálâ. Úlị́ Yõwánĩ kâ ʼdĩ ãʼdô kpálé gólâ rî drị̃ lîjãʼá rî, gólâ rî kpá zãâ gõlé ârílâ, tãlâ úlị́ rî ʼdĩ ʼbá yî rĩʼá tãndí ró kôrô.
41006021	Gõʼdá kậyị̂ ãzâ sĩ, Ẽrõdíyã drí ngãzó lạ́tị̂ ûsúlị́ Yõwánĩ rî fũzó. Kậyị̂ rî ʼdĩ kậyị̂ Ẽródẽ rî tị̃zó ʼá lâ rî ĩʼdî. Ĩtí, kậyị̂ rî ʼdĩ tú, Ẽródẽ yî drí kãrámã ândrê ʼbãzó. Gõʼdá Ẽródẽ drí ngãzó tã âtílí õjílã ãmbâ-ãmbâ kũmũ íyíkâ zẽlé rî yî drí, drị̃-ʼbá ạ̃jú ʼbũ ʼbá yí kâ gõʼdá kpá ʼdó õjílã ãmbâ-ãmbâ Gãlĩláyã ʼálâ rî yî drí, tãlâ gólĩyî ânĩ ró ĩyî kãrámã rî ʼdĩ nyãlé yí ngálâ.
41006022	Nĩngá sĩ, kãrámã rî ʼdĩ tú rî, Ẽrõdíyã rî mvá ãnjó ró rî drí ngãzó fĩlí ậndú tõlé lậvũlị́ gạ̃rạ̃. Ĩtí rî, ậndú tõtõ gólâkâ ʼdĩ drí Ẽródẽ yî ũmú ĩyíkâ rî ʼbá yí bê ʼbãzó âʼdólé ndrĩ ãyĩkõ ró lậvũlị́ kôrô. Tãlâ ậndú ízámvá ʼdĩ drí tõlé ʼdĩ tãsĩ rî, Ẽródẽ drí tã âtázó drílâ kĩ nĩ rî, "Õzõ ní ĩîjî mâ rî, má âʼdô ngá ní drí lẽlé rî fẽʼá ní drí."
41006023	Gõʼdá nĩngá sĩ, Ẽródẽ drí ngãzó tã âtálé lãtrítrí ró kĩ nĩ rî, "Má âʼdô ngá ní drí lẽlé rî fẽʼá ní drí. Õzõ ní õlẽ rî, má âʼdô ʼbạ̃drị̃ ámákâ lãfálâ nyĩʼá rị̃ gõzó ãzâ rî fẽlé ní drí."
41006024	Tólâ sĩ, ízámvá ʼdĩ drí ngãzó nĩlí ândré lâ Ẽrõdíyã rî îjílí kĩ nĩ rî, "Má âʼdô ngá ángô rî zị̃ʼá ĩʼdî Ẽródẽ tị́ sĩ âfẽlé má drí yã?" Gõʼdá ândré lâ drí tã-drị̃ lôgõzó drílâ kĩ nĩ rî, "Ní âtâ Ẽródẽ drí, gólâ õjô õjílã nĩʼá Yõwánĩ bãbãtízĩ ʼbá ró rî ômbê lâ gãlé njíyá, áâtrõ ró drị̃ lâ ʼdĩ tạ́bị́gạ́ ʼá âjílí ní drí, tãlâ má nị̃ ró kĩ nĩ rî, gólâ drã trá."
41006025	Ĩtí rî, ízámvá ʼdĩ drí ngãzó rãlé ʼwãâʼwâ pá drị̃ kâ sĩ gõlé Ẽródẽ ngálâ. Gõʼdá drílâ tã âtázó Ẽródẽ drí kĩ nĩ rî, "Má lẽ úfû Yõwánĩ bãbãtízĩ ʼbá ró rî, ógâ ômbê lâ njíyá vólé, óʼbã ró drị̃ lâ ʼdĩ tạ́bị́gạ́ ʼá âtrõlé âjílí má drí nõlé."
41006026	Nĩngá sĩ, Ẽródẽ drí âʼdózó tã ị̂sũ ró, tãlâ lãtrítrí gólâ drí îtrílí trá ízámvá ʼdĩ drí rî tãsĩ. Õzõ gólâ õgã dó tã ízámvá ʼdĩ kâ lẽlé ʼdĩ ʼẽlé rî, ãnyĩ âʼdô gãʼá gólâ drị̃ị̂ ũmú gólâkâ ʼdĩ ʼbá yî ândrá.
41006027	Gõʼdá bê trá ĩtí rî, Ẽródẽ drí gbõ tã-drị̃ lẽzó óõgâ ró Yõwánĩ rî ômbê njíyá vólé. Gõʼdá Ẽródẽ drí tã ʼbãzó ạ̃jú ʼbũ ʼbá íyíkâ ãlô rî drí, õnĩ ró bê Yõwánĩ rî drị̃ âgálé âtrõlé âgõzó ĩʼdí bê lâ. Gõʼdá ạ̃jú ʼbũ ʼbá Ẽródẽ kâ ʼdĩ drí ngãzó nĩlí gạ̃nị́mạ̃ ʼálâ. Gólâ câ bê tólâ rî, drílâ Yõwánĩ rî ômbê gãzó njíyá vólé.
41006028	Nĩngá sĩ, drílâ ngãzó âgõlé Yõwánĩ rî drị̃ bê tạ́bị́gạ́ ʼá âjílí fẽlé ízámvá ʼdĩ drí. Gõʼdá gólâ âcâ bê ĩʼdí bê lâ rî, ízámvá ʼdĩ drí ngãzó drị̃ rî ʼdĩ trõlé âjílí ândré lâ drí.
41006029	Nĩngá sĩ, tã ârí ʼbá Yõwánĩ kâ rî ʼbá yî ârî ĩyî tã ʼdî bê ĩtí rî, drílĩyî ngãzó nĩlí gạ̃nị́mạ̃ ʼálâ Yõwánĩ rî ãvõ ạ̃lị́ ʼdĩ njị̃lị́ nĩzó ĩʼdí bê lâ ʼbãlé ʼbú ʼá.
41006030	Tólâ sĩ, lãjóʼbá Yésũ kâ ʼdĩ ʼbá yî drí âgõzó ĩyî ậcị́ ĩyíkâ tõlé nã ʼásĩ Yésũ ngálâ. Gõʼdá drílĩyî rĩzó tã rû ʼẽ ʼbá ậcị́ ĩyî drí tõlé nã ʼbá yî ʼásĩ rî ngĩlí Yésũ drí kpá ʼdó ndrĩ tã drílĩyî îmbálé trá õjílã drí rî yí bê.
41006031	Ị̃tú rî nã ʼbá yî sĩ, õjílã dũû rî ĩyî trá ânĩlí kárá Yésũ rî ndrẽlé. Ĩtí rî, ânĩ-ânĩ gõʼdá õjílã ʼdî ʼbá yí kâ ʼdĩ ʼbãá Yésũ yî kô ngá nyãlé dódó gõʼdá kpá lôvólé tãndí ró. Gõʼdá tã rî ʼdĩ tãsĩ rî, Yésũ drí tã âtázó lãjóʼbá íyíkâ ʼdĩ ʼbá yî drí kĩ nĩ rî, "Nĩ ngâ, mã nĩ ró võ õjílã ãkó rî ndãlé ûsúlị́, ãʼdô ró ãmâ nyãányâ drí lôvózó ʼá lâ tãkõ."
41006032	Nĩngá sĩ, drílĩyî ngãzó fĩlí kõlóngbõ ʼá, gõzó lị̃mvû ândrê ʼdĩ drị̃ lâ mbãzó nĩlí võ õjílã ãkó rî ʼálâ.
41006033	Gõʼdá tólâ sĩ, õjílã dũû ndrê ĩyî Yésũ yî trá nĩrĩ ʼá kõlóngbõ sĩ. Drílĩyî võ Yésũ yî drí rĩzó nĩlí ʼálâ ʼdĩ nị̃zó téké, gõʼdá drílĩyî ngãzó ndrĩ nĩlí ʼwãâʼwâ rû êʼbélé jạ̃rị́bạ̃ ʼásĩ ndrĩ. Nĩngá sĩ, drílĩyî ngãzó nĩlí ʼwãâʼwâ pá sĩ lị̃mvû ândrê ʼdĩ tị́ ʼálâ, gõʼdá cãlé võ õjílã ãkó ʼdĩ ʼá sị́sị́ Yésũ yî drí sĩ.
41006034	Gõʼdá nĩngá sĩ, Yésũ yî câ bê võ rî nã ʼá gõzó ʼẽʼá ârílí kõlóngbõ ʼásĩ rî, drílĩyî õjílã õʼbí ndrẽzó êʼbê rû ĩyî trá ngbạ̃ʼũ Yésũ rî tẽlé. Gõʼdá Yésũ ndrê gólĩyî bê trá ĩtí rî, ĩzã lâ yî drí gólâ rî ʼẽzó. Õjílã ʼdî ʼbá yî lêndrê ĩyî Yésũ rî lị̃fị́ drị̃ ʼá õzõ kạ́bị̃lị́kị̃ âʼdó ʼbá ĩyî lôkí ʼbá ãkó rî kâtí. Nĩngá sĩ, Yésũ drí ngãzó gólĩyî îmbálé tã dũû sĩ. Yésũ âʼdâ tã trá gólĩyî drí cãlé bũúũ lạ̃njạ́túlị́ ʼá.
41006035	Nĩngá sĩ, lạ̃njạ́túlị́ ãlô ʼdĩ sĩ, lãjóʼbá Yésũ kâ rî ʼbá yî drí ngãzó ânĩlí Yésũ rî gógó ngálâ tã âtálé gólâ drí kĩ nĩ rî, "Ní ndrê drẽ, Kúmú, nõô ị̃tú trá ʼẽʼá fĩlí. Gõʼdá õjílã ãmbá ʼdĩ ʼbá yî trá ĩyî ndrĩ lõfó ró, gõʼdá ʼbã kpá yûʼdạ́wạ́ võ rî nõ ʼá gólĩyî drí ngá nyãnyã ûsúzó.
41006036	Ní îcâ drẽ gólĩyî âyélé, tãlâ õnĩ ró ĩyî bê ngá nyãnyã ndãlé gĩlí ĩyî drí nyãlé võ mvá ãzâ ʼbá yî õjílã bê rî ʼá."
41006037	Gõʼdá nĩngá sĩ, Yésũ drí tã lôgõzó lãjóʼbá íyíkâ ʼdĩ ʼbá yî drí kĩ nĩ rî, "Ãnî rî gógó, nĩ fẽ ngá nyãnyã õjílã rî ʼdĩ ʼbá yî drí nyãlé kẽ." Nĩngá sĩ, lãjóʼbá ʼdĩ ʼbá yî drí ngãzó tã îjílí kĩ nĩ rî, "Mã âʼdô ʼẽʼá lâ ángô tí ró yã? Ngá ʼdĩ lẽ íyíkâ cú lãfâ ãmbá ngá nyãnyã ndrô ãlô rî kâ gĩzó ĩʼdî dũû îcálé fẽlé õjílã rî nõ ʼbá yî drí ndrĩ."
41006038	Gõʼdá nĩngá sĩ, Yésũ drí lãjóʼbá íyíkâ ʼdĩ ʼbá yî îjízó kĩ nĩ rî, "Ãmbãtã ãnî drị́gạ́ õʼbí ʼdĩ ʼbá yí bê tạ̃sị̂ yã? Nĩ ngâ drẽ ndrẽlâ." Ĩtí, lãjóʼbá ʼdĩ ʼbá yî drí ngãzó nĩlí ngá nyãnyã ndrẽlé õʼbí ʼdĩ ʼbá yî drị́gạ́ sĩ. Gõʼdá gólĩyî ûsû ãmbãtã cé njị̂ gõʼdá ị̃ʼbị̂ mvá bê rị̃. Nĩngá sĩ, lãjóʼbá ʼdĩ ʼbá yî drí gõzó ngá nyãnyã ʼdî bê âʼdálé Yésũ drí.
41006039	Võ ʼdî ʼá tólâ rî, õmã ạ̃rú dị̂rị̂ bê rĩʼá ị̃nyạ́kú drị̃ị̂ kpạ̃ạ́kũ. Nĩngá sĩ, Yésũ drí tã âtázó lãjóʼbá íyíkâ ʼdĩ ʼbá yî drí, tãlâ gólĩyî õlônyĩ ró õʼbí ʼdĩ ʼbá yî lãfálé lâ rĩlí õmã ạ̃rú ʼdî drị̃ị̂ võ ʼásĩ tũ tũ ngĩíngî.
41006040	Ĩtí, õʼbí ʼdĩ ʼbá yî drí rĩzó ĩyî vũdrị́ võ ʼásĩ tũ tũ. ʼDĩî rî, õjílã ũrûkậ ʼbá yî võ ãlô ʼá kámá-ãlô gõʼdá ãzâ ʼbá yî rĩʼá nyâʼdî-rị̃-drị̃-lâ-ngâ-mûdrị́.
41006041	Nĩngá sĩ, Yésũ drí ãmbãtã njị̂ gõʼdá ị̃ʼbị̂ rị̃ ʼdî bê âtrõzó. Drílâ võ ndrẽzó ʼbũû ʼálâ, gõʼdá drílâ ãwô-ĩtí ʼẽzó Ôvârí drí tãlâ ngá nyãnyã ʼdî tãsĩ. Nĩngá sĩ, drílâ ãmbãtã ʼdî ʼbá yî ʼâ lâ ûpị̃zó õnyí ró. Gõʼdá drílâ fẽzó lâ lãjóʼbá íyíkâ ʼdĩ ʼbá yî drị́gạ́ sĩ, tãlâ gólĩyî õlânjî ró ndrĩ õʼbí ʼdĩ ʼbá yî drí nyãlé. Gólâ ʼê ị̃ʼbị̂ rị̃ ʼdî ʼbá yî kpá té õzõ drílâ ãmbãtã ʼẽrẽ kâtí lânjílí õʼbí ʼdĩ ʼbá yî drí.
41006042	Ĩtí rî, õʼbí ʼdĩ ʼbá yî drí ngá nyãzó dũûdû. Ngá nyãnyã drí gólĩyî pẽzó.
41006043	Vólé drị̃ lâ ʼásĩ, lãjóʼbá ʼdĩ ʼbá yî drí ngãzó ngá nyãnyã ạ̃mbúkũ lâkí ʼbá trá rî ʼbá yî êʼbélé. Ĩtí rî, ngá nyãnyã ạ̃mbúkũ gólĩyî drí êʼbélé ʼdĩ îcâ trá cú ívõ mûdrị́-drị̃-lâ-ngâ-rị̃ ʼásĩ dũûdû.
41006044	Gõʼdá ãgô ndrĩ ngá ʼdĩ nyã ʼbá trá rî yî rĩʼá kútũ-njị̂. ʼDĩî rî, ólãá õkó kô ʼdĩyímvá bê.
41006045	Nĩngá sĩ, Yésũ drí ngãzó tã âtálé lãjóʼbá íyíkâ ʼdĩ ʼbá yî drí, tãlâ gólĩyî õmbã ró ʼwãâ kõlóngbõ ʼá, ãʼdô ró bê gólĩyî drí lậvũzó ạ̃tị́ ʼálâ jạ̃rị́bạ̃ zị̃lị́ Bẽtãsédã rî ʼálâ gõlé lị̃mvû ândrê ʼdĩ ʼáʼá lé drílâ ị̃tú drí fĩrĩ ʼálâ ró rî lésĩ. Gõʼdá gólâ rî gógó âʼdô íyíkâ lâkíʼá tãkõ, tãlâ õʼbí ʼdĩ ʼbá yî jõlé gõlé ʼbã ʼálâ. Nĩngá sĩ, lãjóʼbá ʼdĩ ʼbá yî drí tã Yésũ drí âtálé ʼdĩ ʼẽzó té ĩtí.
41006046	Gõʼdá õʼbí ʼdĩ ʼbá yî lậvũlị́ bê trá gõlé ĩyî drí ʼbã ʼásĩ rî, Yésũ drí ngãzó nĩʼá mbãlé únị́ drị̃ ʼálâ rãtáã ʼẽlé Ôvârí drí.
41006047	Vó lâ sĩ, võ drí ậnị́rị̃ ʼá ʼdĩ, kõlóngbõ tíbê lãjóʼbá bê yí ʼá ʼdĩ trá lị̃mvû ândrê ító ʼâ ʼá. ʼDĩî Yésũ rî gógó íyíkâ élêwálâ lị̃mvû ândrê gãrã drị̃ ãzâ rî lésĩ únị́ drị̃ ʼálâ.
41006048	Gõʼdá nĩngá sĩ, kạ̃gũmạ́ạ̃ ândrê drí ngãzó rĩʼá ậsị̃lị́ rĩí rĩí rĩí lị̃mvû ândrê drị̃ị̂ sĩ. Bê trá ĩtí rî, lãjóʼbá ʼdĩ ʼbá yî drí lâṇõ ândrê ûsúzó kõlóngbõ ʼdî zẽrẽ ʼá vólé kạ̃gũmạ́ạ̃ ʼdĩ drí sĩ. Gólĩyî ûjũ kpị̃ị̂ kõlóngbõ ʼdî zẽlé sị́sị́ ʼálâ ró fê sĩ. Gõʼdá Yésũ ndrê bê rî, lãjóʼbá íyíkâ trá lâṇõ ândrê ʼá. Ị̃tú-pá sû ngá drí ậwúrị̃ sĩ, drílâ gõzó ngãlé nĩʼá lị̃mvû ândrê ʼdĩ tị́ ʼálâ. Tólâ gólâ drí ngãzó rĩʼá nĩlí lị̃mvû drị̃ị̂ sĩ, nĩʼá lãjóʼbá íyíkâ kõlóngbõ ʼá ʼdĩ ʼbá yî ngálâ.
41006049	Gõʼdá lãjóʼbá ʼdĩ ʼbá yî ndrê gólâ bê rĩʼá ânĩʼá lị̃mvû drị̃ị̂ sĩ ĩyî ngálâ rî, drílĩyî ngãzó trẽlé ûrû kĩ nĩ rî, "Wúûwú, nĩ ndrê drẽ ngá ʼbã ʼbá ânĩʼá nã, ãvõ líndrí ʼî, rĩʼá ânĩʼá nã."
41006050	Gõʼdá gólĩyî ndrê gólâ bê ĩtí lâ ʼdĩ ró rî, líndrí lâ yî drí lôʼbézó dị̃ị̃ ũrị̃ drí. Ĩtí rî, kôrô Yésũ drí ngãzó tã âtálé gólĩyî drí kĩ nĩ rî, "Nĩ âʼdô kô ũrị̃ ró. Nĩ ậtũ ãnî fĩî, nõô mâ rî gógó Yésũ ĩʼdî."
41006051	Vó lâ ʼásĩ, drílâ ngãzó mbãlé fĩlí kõlóngbõ ʼálâ gólĩyí bê. Gõʼdá kôrô ĩlî ândrê ʼdĩ drí âdrézó. Nĩngá sĩ, lãjóʼbá ʼdĩ ʼbá yî tị̂ lâ ĩyî drí ậʼdị́zó, gõʼdá sị́-ʼbálé drí rĩzó kãʼdã. Tã ị̂sũ gólĩyíkâ kĩ, "ʼÁ! Nõtí nõ ãʼdô tã ʼî yã?"
41006052	Gólĩyî tị̂ ậʼdị̂ trá, tãlâ mbârâkã Yésũ drí ãmbãtã njị̂ fẽzó õʼbí drí rî, tã lâ fí gólĩyî drị̃ị̂ kô.
41006053	Tólâ sĩ, Yésũ yî drí lị̃mvû ândrê ʼdĩ drị̃ lâ mbãzó kõlóngbõ sĩ, gõzó cãlé ʼbạ̃drị̃ zị̃lị́ Gẽnẽsãrétẽ rî ʼálâ. Gõʼdá mbã ĩyî lị̃mvû ândrê ʼdĩ bê rî, drílĩyî ngãzó kõlóngbõ ʼdî sẽlé ômbélé gạ́ lị̃mvû tị́.
41006054	Gõʼdá nĩngá sĩ, gólĩyî õtírĩ kõlóngbõ ʼdî âyé rî, õjílã tólâ nã, drílĩyî kôrô Yésũ rî nị̃zó.
41006055	Gõʼdá nĩngá sĩ, drílĩyî ngãzó lậʼbúlị́ nĩlí ʼwãâʼwâ ĩyî drí ʼbã ʼásĩ tã pẽlé õjílã drí ndrĩ kĩ, Yésũ âcâ trá. Gõʼdá ʼbạ̃drị̃ ʼdî ʼásĩ ndrĩ, õjílã drí ngãzó ngá lãzé ʼbá ĩyíkâ ậnjị̃lị́ gbãrãkã sĩ ânĩzó âjílâ ĩyî Yésũ ngálâ.
41006056	Jạ̃rị́bạ̃ ʼásĩ gõʼdá kpá ʼbạ̃drị̃ ʼásĩ ndrĩ, õzõ Yésũ ãâcâ trá rî, órî ngá lãzé ʼbá âtrõlé âjílí võ rĩzó ngá lậzị́lị́ rî ʼá. Tólâ rî, ngá lãzé ʼbá rî ĩyî rúʼbạ́ lôʼbãlé Yésũ drí kĩ nĩ rî, "ʼDõvó mã dõ cé ítá tị̂ áníkâ ĩʼdî, tãlâ mã ngâ ró ngá lãzé ʼásĩ." Gõʼdá ngá lãzé ʼbá ndrĩ kậkậrậ ítá tị̂ Yésũ kâ sõlé rî dõ ʼbá trá rî drí ngãzó ngá lãzé ʼásĩ âʼdólé ndị̂ndị̂.
41007001	Ị̃tú ãzâ sĩ, Pạ̃rúsị̃ Yẽrõsãlémã lé ʼbá ró rî ʼbá yî drí ânĩzó Yésũ ngálâ gólĩyî tã lãʼbí kâ îmbá ʼbá ãzâ ʼbá yí bê.
41007002	Gólĩyî ndrê tã ârí ʼbá Yésũ kâ ãzâ ʼbá yî trá ngá nyãnyã nyãʼá ĩyî cú ĩtí ĩyî drị́ jĩ ãkó tãndí ró bũúũ drị́ kûlúgûsú ʼásĩ. Âʼdô lãʼbí gólĩyíkâ vó ró rî, gólĩyî drị́ drẽ ʼdó ị̃ndị̂ ró.
41007003	Nĩ ndrê trá Pạ̃rúsị̃ yî gõʼdá õjílã õrĩ Yúdạ̃ yí kâ ãzâ ʼbá yí bê drẽ zãâ ndrĩ lãʼbí ĩyî ạ́ʼbị́yạ́ yí kâ ʼdãʼá. Lãʼbí ʼdĩ âʼdâ gólĩyî drí lạ́tị̂ mbị̂mbị̂ ʼî gólĩyî drí ĩyî drị́ jĩzó drẽ ãkpãkãʼdã sị́sị́ ngá nyãnyã nyã ãkó rî ĩʼdî.
41007004	Gõʼdá kpá õzõ Pạ̃rúsị̃ ʼdĩ ʼbá yî õgî ngá nyãlé rî yî trá rî, gólĩyî jĩ zãlô sị́sị́ drẽ gólĩyî drí nyã ãkó lâ. Lãʼbí gólĩyíkâ ʼdĩ âʼdâ gólĩyî drí kpá lạ́tị̂ tãndí ngá ãzâ ʼbá yî ngá nyãnyã tãsĩ õzõ ĩgã yî, límvó yî, sãánĩ yî, gõʼdá kpá kõjõrónĩ yî tí rî jĩjĩ âʼdólé ngbángbá ị̃ndị̂ ãkó rî tãsĩ, tãlâ Ôvârí õzó ĩyî ndrẽê ị̃ndị̂ ʼbá ró kô.
41007005	Tãlâ lãʼbí ãmbá ʼdĩ ʼbá yî tãsĩ rî, Pạ̃rúsị̃ ʼdĩ ʼbá yî gõʼdá gólĩyî tã lãʼbí kâ îmbá ʼbá ʼdĩ ʼbá yí bê drí ngãzó Yésũ rî îjílí kĩ nĩ rî, "Tã ârí ʼbá áníkâ ʼdĩ ʼbá yî ʼdá ĩyî lãʼbí ãmâ ạ́ʼbị́yạ́ yí kâ lôpélé ãmâ drí rî kô ãʼdô tãsĩ yã? Gólĩyî jĩí ĩyî drị́ kô bũúũ drị́ kûlúgûsú ʼásĩ drẽ ãkpãkãʼdã ngá nyã ãkó. Õzõ gólĩyî õnyâ ngá trá rî, gólĩyî drị́ âʼdó kô ngbángbá lãʼbí ãmákâ rî vó ró."
41007006	Gõʼdá nĩngá sĩ, Yésũ drí tã ʼdî drị̃ lâ lôgõzó kĩ nĩ rî, "Ãnî rĩʼá ãndõtô kâtí drị̃ bê rị̃ Ôvârí rî tãsĩ. Tã ậngũ ʼbá Ĩsáyã îgĩ tã pạ̃tị́ị̃ trá ãnî tãsĩ ạ̃kû ró kĩ nĩ rî, 'Õjílã nô ʼbá yî ị̂njị̃ ĩyî mâ cú ĩtí ĩyî tị̂ sĩ, gõʼdá gólĩyî ʼbãá ámâ lôvó kô ĩyî pị̃pị̂sị́lị́ ʼá.
41007007	Gólĩyî ị̂njị̃ ĩyî mâ cú ĩtí tị̂ sĩ, tãlâ tã drílĩyî rĩʼá îmbálâ rî ʼbá yî âʼdó kô mâ Ôvârí ngá lésĩ. Tã drílĩyî rĩʼá îmbálâ ʼdĩ ʼbá yî rĩʼá cé lãʼbí õjílã mvá kâ ʼî.' Ĩsáyã 29.13
41007008	Nĩ âyê tã Ôvârí drí ʼbãlé rî yî trá vólé gõʼdá nĩ rî trá cé ãnîngá lãʼbí õjílã mvá kâ âʼdálé ĩʼdî."
41007009	Nĩngá sĩ, Yésũ âtâ úlị́ ãzâ kpá gólĩyî drí kĩ nĩ rî, "Pạ̃tị́ị̃ nĩ ị̂sũ ãníkâ bê rî, ʼdĩî âʼdô rĩʼá tã tãndí ʼî yã? Gõʼdá ãnî drí rĩzó tã Ôvârí drí ʼbãlé rî gãlé dó, gõzó rĩlí lãʼbí ãnî nyãányâ kâ rî ʼbá yî ʼdãlé ĩʼdî.
41007010	Músạ̃ kĩ nĩ rî, 'Ní ị̂njị̃ ánî átá ánî ândré bê.' Âfõ-âfõ 20.12 Gõʼdá 'Õzõ õjílã ãzâ ãâtâ úlị́ õnjí trá átá lâ rú ngãtá ândré lâ rú yã rî, áâʼdô gólâ rî fũʼá vólé.' Âfõ-âfõ 21.17
41007011	ʼDĩî tã Ôvârí drí âtálé trá rî ĩʼdî. Gõʼdá nĩ ró úlị́ rî ʼdĩ kô, tãlâ lãʼbí ãníkâ zị̃lị́ |iKõrõbánĩ|r ʼdĩ tãsĩ. Âʼdô lãʼbí Kõrõbánĩ kâ vó ró rî, õjílã ãzâ âtâ tã trá nõtí, 'Ngá nõ ʼbá yî ndrĩ Ôvârí kâ ĩʼdî.' Gõʼdá ʼdĩî vósĩ rî, tã ʼbãʼbã gólâkâ Ôvârí drí rî tãsĩ, îcá kô drílâ ngá ʼdĩ ʼbá yî fẽlé íyî átá yî drí íyî ândré bê.
41007012	Lãʼbí rî ʼdĩ tãsĩ, ãnî Pạ̃rúsị̃, nĩ âyé gólĩyî lãʼbí Kõrõbánĩ kâ ʼdã ʼbá ʼdĩ ʼbá yî kô ngá ãzãkã ʼẽlé ĩyî átá yî drí ĩyî ândré yí bê, tãlâ ngá ĩyíkâ ndrĩ âʼdô trá Ôvârí kâ.
41007013	Lãʼbí rî ãnî drí rĩʼá lôpélâ ạ̃tị́lị́ ạ̃tị́lị́ ãnî ózõwá yî drí ʼdĩ ʼbá yî ʼê úlị́ Ôvârí drí ʼbãlé trá rî âʼdólé ãyõ ró ífí ãkó. Gõʼdá nĩ rî kpá trá tã ányâ ãzâ ʼbá yî îmbálé õzõ ʼdĩî kâtí."
41007014	Nĩngá sĩ, Yésũ drí ngãzó õjílã ậzị́lị́ dũû ânĩlí úlị́ íyíkâ ârílí. Gólâ kĩ gólĩyî drí rî, "Ãnî ndrĩ, nĩ ârî úlị́ ámákâ nõ ʼbá yî õfî ró ãnî drị̃ị̂.
41007015	Ngá rĩ ʼbá õjílã îzãlé Ôvârí rî lị̃fị́ drị̃ ʼá rî íyíkâ ãʼdô ʼî yã? Âʼdó kô ngá gólâ fĩ ʼbá õjílã ʼâ kôrô sị́-ʼbálé ʼásĩ rî ĩʼdî, íyîngá ngá gólâ rĩʼá lậpị́lâ zãâ pị̃pị̂sị́lị́ ʼá rî ĩʼdî.
41007016	Ĩtí rî, ãnî cú bị́ bê yã? ʼDõvó nĩ ârî úlị́ ámákâ nõ ʼbá yî ndrĩ."
41007017	Nĩngá sĩ, Yésũ yî drí ngãzó tã ârí ʼbá íyíkâ rî ʼbá yí bê õʼbí dũû ʼdĩ ʼbá yî âyélé ngãzó fĩlí jó ʼálâ. Jó ʼdĩ ʼá tólâ rî, tã ârí ʼbá Yésũ kâ ʼdĩ ʼbá yî drí ngãzó Yésũ rî îjílí úlị́ mãnĩgõ tã õjílã îzã ʼbá rî kâ ĩtõ lâ lôfõlé ĩyî drí.
41007018	Nĩngá sĩ, Yésũ drí ngãzó drị́-mbílí sõlé gólĩyî lị̃fị́ úlị́ âtâ-âtâ sĩ kĩ, "Tã nô fí drẽ zãâ ãnî drị̃ị̂ kô yã? Nyãsá gólâ ãnî drí nyãlé rî îzãá ãnî kô,
41007019	tãlâ nyãsá rî gógó ʼdĩ lậpị́ rû ãnî pị̃pị̂sị́lị́ ʼá kô. Nyãsá rî ʼdĩ fî rĩlí õjílã fĩî ʼá, gõʼdá drílâ lậʼbúzó rúʼbạ́ ʼásĩ." Úlị́ nõ ʼbá yî sĩ, Yésũ âʼdâ tã ʼî kĩ nĩ rî, ngá õjílã drí rĩʼá nyãlâ rî ʼbá yî ndrĩ tãndí ró Ôvârí rî lị̃fị́ drị̃ ʼá.
41007020	Nĩngá sĩ, Yésũ drí tã rĩ ʼbá õjílã îzãlé rî ʼbá yî lôfõzó nõtí, "Tã ị̂sũ-ị̂sũ õnjí õjílã kâ ʼálé lésĩ ró rî ĩʼdî rĩ ʼbá gólâ rî îzãlé rî.
41007021	Tã õnjí ʼdĩ ʼbá yî ndrĩ âfî tã ị̂sũ-ị̂sũ õnjí õjílã kâ rî ʼásĩ, õkó zị̃zị̃, ãgô ndãndã, ûgũ, õjílã fũfũ, ãvẽ, ngá õjílã kâ lôvó lâ ʼbãʼbã, tã õnjí ʼẽʼẽ ãzí-ãzí drí, âdômâ, tã õnjí lôvó tã õnjí ʼẽzó, õjílã ndrị̃ndrị̃, õjílã ʼdãʼdã, ạ́rú-ạ́rúwạ́, tã õfô ʼẽʼẽ.
41007023	Tã õnjí ʼdĩ ʼbá yî ndrĩ ʼdó rî âfõlé õjílã ʼásĩ. Gõʼdá tã rî ʼdĩ ʼbá yî ĩʼdî rĩ ʼbá õjílã îzãlé rî."
41007024	Tólâ sĩ, Yésũ drí ngãzó nĩlí ʼbạ̃drị̃ ãnyî jạ̃rị́bạ̃ zị̃lị́ Tírã rî lạ̃gạ́tị́ rî ʼálâ. Gõʼdá gólâ câ bê tólâ rî, drílâ fĩzó jó ãzâ ʼá kírî rĩlí tị́ õjílã drí sĩ, tãlâ gólâ lẽé kô õjílã drí võ yí drí rĩzó ʼá lâ rî nị̃lị́. Tákõ gólâ lậpị̂ rû bê kpálé õjílã drí sĩ rî, õjílã ûsû gólâ rî võ trá.
41007025	Gõʼdá võ rî ʼdĩ ʼá rî, õkó ãtrâ ãzâ bê rĩʼá ʼbạ̃súrú Gị̃rị́kị̃ kâ ʼásĩ. Útị̂ gólâ trá võ zị̃lị́ Sírĩyã rî ʼálâ rî. Õkó rî ʼdĩ cú mvá ãnjó bê, líndrí õnjí rî trá ômbélâ. Nĩngá sĩ, õkó rî ʼdĩ drí tã ârízó kĩ nĩ rî, Yésũ âcâ trá. Drílâ ânĩzó kôrô íyî âdãlé ạ̃drũ ị̃nyạ́kú drị̃ị̂ Yésũ ândrá rúʼbạ́ lôʼbã-lôʼbã sĩ Yésũ drí kĩ nĩ rî, gólâ õlôfõ líndrí õnjí nã vólé íyî mvá ãnjó ró nã ʼásĩ.
41007027	Gõʼdá Yésũ drí ngãzó tã-drị̃ lôgõlé drílâ úlị́ mãnĩgõ sĩ kĩ nĩ rî, "Ní âyê má fẽ ró ngá nyãnyã sị́sị́ ámâ mvá yî nyãányâ rî yî drí. Âʼdó kô rĩʼá mbị̂ ngá nyãnyã ʼdĩyímvá sị́lị́ sĩ rî âtrõzó vólé fẽlé ãnî õké drí nyãlé."
41007028	Nĩngá sĩ, õkó rî ʼdĩ drí tã-drị̃ lôgõzó Yésũ drí kĩ nĩ rî, "Kúmú, õzõ ãʼdô kpálé ĩtí rî, ʼdĩî rĩʼá úlị́ mbị̂ ʼî, gõʼdá õké gólĩyî vũ ʼbá tãrãbízã zẽlé rî îcâ ĩyî kpá trá ngá nyãnyã lôʼdé ʼbá ʼdĩyímvá drị́gạ́ sĩ rî nyãlé."
41007029	Nĩngá sĩ, úlị́ õkó ʼdĩ kâ lôgõlé ʼdĩ drí sũzó Yésũ bị́lị́ tákányĩ. Gõʼdá Yésũ drí ngãzó tã âtálé õkó ʼdĩ drí kĩ nĩ rî, "Tãlâ úlị́ ní drí âtálé trá ʼdĩ tãsĩ rî, líndrí õnjí nã ódrô trá vólé ánî mvá ãnjó nã ʼásĩ. ʼDõvó ní ngâ gõlé ʼbã ʼálâ gólâ rî ndrẽlé."
41007030	Tólâ sĩ, õkó ʼdĩ drí ngãzó gõlé ʼbã ʼálâ. Drílâ íyî mvá ãnjó ʼdĩ ûsúzó ậyị́ʼá gbãrãkã drị̃ị̂. Tã pạ̃tị́ị̃ ró, líndrí õnjí ʼdĩ fõ trá gólâ ʼásĩ vólé.
41007031	Tólâ sĩ, Yésũ drí ngãzó nĩlí kôrô võ ãnyî Tírã rú rî ʼásĩ. Gólâ nĩ lậvũlị́ ʼdĩ kôrô jạ̃rị́bạ̃ zị̃lị́ Sĩdónã rî rú sĩ. Nĩngá sĩ, drílâ nĩzó lậmúlị́ dîrî lị̃mvû ândrê zị̃lị́ Gãlĩláyã rî rú sĩ bũúũ drílâ cãzó ʼbạ̃drị̃ gólâ jạ̃rị́bạ̃ bê mûdrị́ rî ʼá rî ʼálâ.
41007032	Tólâ rî, õjílã drí ngãzó ãgô ãzâ bị́-ʼbálé ãkó rî âtrõlé âjílí Yésũ ngálâ, gólâ õpâ ró ãgô rî ʼdĩ drị́ ʼbãʼbã sĩ drị̃ lâ. Ãgô rî gógó ʼdĩ îcá kpá kô úlị́ âtálé kpĩyã-kpĩyã ró.
41007033	Nĩngá sĩ, Yésũ drí ãgô ʼdĩ âtrõzó élêwálâ õjílã dũû ʼdĩ ʼbá yî lãfálé ʼásĩ. Drílâ ngãzó íyî drị́-mvá sõlé ãgô rî ʼdĩ bị́-ʼbálé lâ ʼá. Nĩngá sĩ, Yésũ drí tũ wũzó íyî drị́-mvá ʼá, gõʼdá drílâ bẽzó lâ ãgô ʼdĩ lãndrâ lâ ʼá.
41007034	Gõʼdá nĩngá sĩ, Yésũ drí võ ndrẽzó ûrú ʼálâ ʼbũû ʼálâ. Nĩngá sĩ, drílâ lôvózó kẽfẽẽ mbârâkã ûsúzó ngá pãpã ʼẽzó ĩʼdî sĩ lâ. Gólâ âtâ tã trá íyî tị̂ sĩ ãgô ʼdĩ bị́-ʼbálé lâ tãsĩ gólâ rî lãndrâ bê kĩ nĩ rî, |iÉfãtã|r. Ĩtõ lâ kĩ, "'Nĩ njị̃ rû"'.
41007035	Ĩtí rî, ãgô ʼdĩ bị́-ʼbálé lâ drí rû njị̃zó, drílâ tã ârízó. Gõʼdá kpá lãndrâ lâ drí rû înjízó úlị́ âtálé ngbạ́lạ́-ngbạ́lạ́ dódó.
41007036	Vó lâ sĩ, Yésũ drí ãgô ʼdĩ âtrõzó lôgõlé vólé õjílã dũû ʼdĩ ʼbá yî válâ. Gõʼdá nĩngá sĩ, Yésũ drí tã ʼbãzó gólĩyî drí ngbílí-ngbílí kĩ nĩ rî, "Nĩ pẽ tã lârâkô nõ tã lâ kô õjílã ãzâ drí ãlôwálâ." Gõʼdá bê kpálé ĩtí rî, õjílã ʼdî ʼbá yî ârí ĩyî úlị́ Yésũ kâ ʼdĩ kô. Gõʼdá drílĩyî ngãzó nĩlí tã lâ pẽ bê õjílã drí ãkí ãkó. ʼDĩî Yésũ íyíkâ zãâ rĩʼá tã pẽʼá õjílã drí, tãlâ gólĩyî õzó tã tã lârâkô ʼdĩ kâ ʼbãâ lậʼbúlị́ fãã. Gõʼdá gólĩyî ĩyîngá gbõ zãâ tã ʼdî lôpéʼá õjílã ãzâ ʼbá yî drí ạ̃tị́ ʼálâ, tãlâ tã rî ʼdĩ õlậʼbû ró bê õjílã drí ârílí ndrĩ kậkậrậ.
41007037	Ĩtí rî, gólĩyî tã rî ʼdĩ ârí ʼbá trá rî yî, tị̂ lâ yî drí ậʼdị́zó ndrúndrú. Gõʼdá nĩngá sĩ, drílĩyî tã âtázó Yésũ rî tãsĩ kĩ nĩ rî, "Gólâ ʼê tã trá ndrĩ dódó. Tã gólâkâ ʼdĩ tã ạ́ngị́ ʼî. Gõʼdá gólâ êdê ãgô bị́-ʼbálé ãkó ʼdĩ trá tã ârílí, gõʼdá gólâ êdê ãgô ũdũrũdú ró rî kpá trá úlị́ âtálé kpĩyã-kpĩyã dódó."
41008001	Ị̃tú ãzâ sĩ, õjílã tị́lị́lị́ ãzâ ʼbá yî drí ngãzó ĩyî êʼbélé ʼdẽlé Yésũ vó. Gólĩyî ʼê trá Yésũ yí bê kậyị̂ nâ. Gõʼdá nĩngá sĩ rî, ngá nyãnyã gólĩyíkâ ndẽ rû trá. Tã rî ʼdĩ tãsĩ rî, Yésũ ní drí ngãzó lãjóʼbá áníkâ rî ʼbá yî ậzị́lị́ ní ngálâ, gõʼdá ní drí tã âtázó gólĩyî drí kĩ nĩ rî,
41008002	"Mâ rĩʼá ĩzã ró õjílã tị́lị́lị́ nõ ʼbá yî tãsĩ. Mã rî trá gólĩyí bê kậyị̂ nâ, gõʼdá ngbãângbânõ rî, gólĩyî trá cú ĩtí ngá ãzâ ãkó ĩyî drị́gạ́ nyãlé.
41008003	Õzõ má õjô gólĩyî nĩlí gõlé ĩyî drí ʼbã ʼásĩ cú ĩtí ngá nyãnyã fẽ ãkó sị́sị́ gólĩyî drí rî, gólĩyî lị̃fị́ âʼdô ậnị́ʼá lạ́tị̂ ʼá lõfó drí sĩ, tãlâ gólĩyî ãzâ ʼbá yî ânĩ ĩyî trá võ jẽjẽ ʼásĩ."
41008004	Nĩngá sĩ, lãjóʼbá gólâkâ rî ʼbá yî drí ngãzó úlị́ ʼdĩ drị̃ lâ lôgõlé gólâ drí kĩ nĩ rî, "Nõô rĩʼá võ ngbángbá ʼãʼí ʼî ʼbã ãzãkã ãkó. Gõʼdá trá ĩtí rî, mã âʼdô îcáʼá trá ngá nyãnyã ûsúlị́ võ rî nõ ʼá fẽlé õjílã rî tị́lị́lị́ ró nõ ʼbá yî drí yã?"
41008005	Bê trá ĩtí rî, Yésũ drí ngãzó lãjóʼbá íyíkâ ʼdĩ ʼbá yî îjílí kĩ nĩ rî, "Ãnî ndrĩ ʼdó õjílã ʼdî ʼbá yí bê rî, ãmbãtã bê ãnî drị́gạ́ tạ̃sị̂ yã?" Gõʼdá lãjóʼbá drí tã-drị̃ lôgõzó Yésũ drí kĩ nĩ rî, "Bê rĩʼá njị̂-drị̃-lâ-rị̃."
41008006	Ĩtí rî, Yésũ drí ngãzó tã âtálé õjílã tị́lị́lị́ ʼdĩ ʼbá yî drí kĩ, gólĩyî õrî vũdrị́. Vó lâ sĩ rî, drílâ ngãzó ãmbãtã njị̂-drị̃-lâ-rị̃ ʼdî ʼbá yî âtrõlé. Drílâ gõzó ãwô-ĩtí ʼẽlé Ôvârí drí tã lâ sĩ. Nĩngá sĩ, drílâ ãmbãtã ʼdî ʼbá yî ʼâ lâ ûpị̃zó gõzó trõlâ fẽlé lãjóʼbá íyíkâ ʼdĩ ʼbá yî drí lânjílí õjílã tị́lị́lị́ ʼdĩ ʼbá yî drí. Gõʼdá lãjóʼbá ʼdĩ ʼbá yî drí ʼẽzó lâ té gólâ drí âtálé rî kâtí.
41008007	ʼDĩî rî, ị̃ʼbị̂ õnyí kpá bê cé dã ĩtí. Nĩngá sĩ, Yésũ drí ngãzó âtrõlâ, gõʼdá drílâ ãwô-ĩtí ʼẽzó kpá Ôvârí drí tã lâ sĩ, gõzó tã âtálé lãjóʼbá íyíkâ ʼdĩ ʼbá yî drí, õtrõ ró ĩyî kpá ị̃ʼbị̂ õnyí ʼdĩ ʼbá yî lânjílí õjílã tị́lị́lị́ ʼdĩ ʼbá yî drí.
41008008	Gõʼdá nĩngá sĩ, õjílã ʼdî ʼbá yî drí ngá nyãzó dũûdû. Gõʼdá ngá nyãnyã ʼdî vólé drị̃ lâ ʼásĩ rî, lãjóʼbá drí ãmbãtã ạ̃mbúkũ ị̃ʼbị̂ yí bê lâkí ʼbá ʼdĩ ûʼdúzó lôʼbãlé dũûdû ívõ ãmbá ãmbá zãlô njị̂-drị̃-lâ-rị̃ rî ʼbá yî ʼásĩ.
41008009	Ãgô ngá nyãnyã rî ʼdĩ nyã ʼbá rî yî ólã gólĩyî rĩʼá kútũ-sû. ʼDĩî rî, ólãá õkó kô ʼdĩyímvá bê. Tã rî ʼdĩ vósĩ, Yésũ drí ngãzó õjílã ʼdî ʼbá yî jõlé vólé.
41008010	Nĩngá sĩ, kôrô Yésũ yî drí nĩzó mbãlé kõlóngbõ ʼá lãjóʼbá íyíkâ yí bê. Drílĩyî gõzó lị̃mvû drị̃ mbãlé nĩlí ʼbạ̃drị̃ mvá zị̃lị́ Dãlãmãnótã rî ʼálâ.
41008011	Nĩngá sĩ, Pạ̃rúsị̃ ũrûkậ ʼbá yî drí ngãzó ânĩlí úlị́ ngĩlí Yésũ bê, tãlâ gólĩyî lẽ trá Yésũ rî ûjũlị́. Ĩtí rî, drílĩyî Yésũ rî îjízó tã lârâkô gólâ tã âʼdá ʼbá kĩʼá nĩ rî, Ôvârí âjô gólâ nĩ rî, âʼdálé ĩyî drí. Gólĩyî ị̂sũ tã kĩ, îcá kô Yésũ drí tã lârâkô ʼẽzó.
41008012	Bê ĩtí rî, Yésũ drí ngãzó zõlé tãlâ tã lẽ ãkõ gólĩyíkâ tãsĩ, gõzó úlị́ âtálé kĩ nĩ rî, "Ãnî õjílã rĩ ʼbá ãndrõ nô ʼbá yî, tãlâ ãʼdô ʼî ãnî drí ngãzó rĩʼá tã tã lârâkô kâ îjílí ndrẽlé, tã âʼdálé ãnî drí kĩ, Ôvârí âjô mâ nĩ yã? Má âtâ trá ãnî drí, nĩ ndré tã lârâkô ãzãkã tị̂, tị̂ drí ậʼdị́zó rî gbõ kó kô ãlôwálâ."
41008013	Nĩngá sĩ, drílĩyî ngãzó Pạ̃rúsị̃ ʼdĩ ʼbá yî âyélé gõzó mbãlé fĩlí kõlóngbõ ʼá lãjóʼbá íyíkâ bê óʼdí. Gõʼdá Yésũ yî drí ʼẽrẽ lị̃mvû ândrê drị̃ mbãlé nĩzó ʼáʼá ãzâ rî ʼálâ rî,
41008014	Yésũ drí drị́-mbílí sõzó lãjóʼbá íyíkâ rî ʼbá yî lị̃fị́ úlị́ mãnĩgõ sĩ kĩ nĩ rî, "Nĩ ndrê ãnî vó ạ̃kú ódrí ʼbãlé ãmbãtã ʼá rî drí sĩ Pạ̃rúsị̃ yî drị́gạ́ sĩ gõʼdá kpá õjílã ʼdẽ ʼbá Ẽródẽ vó rî ʼbá yí bê." Gõʼdá lãjóʼbá ʼdĩ ʼbá yî nị̃ị́ ĩyî úlị́ mãnĩgõ ʼdî ífí lâ kô. Drílĩyî rĩzó rĩʼá úlị́ Yésũ kâ ʼdĩ ngĩlí ĩyî lãfálé ʼásĩ kĩ nĩ rî, "Gólâ âtâ úlị́ rî ʼdĩ kó ĩtí lâ ʼdĩ ró, tãlâ ãmâ rĩʼá ãmbãtã ãkó rî drí."
41008017	ʼDĩî Yésũ nị̃ tã gólĩyíkâ rĩʼá âtálâ kírî ró ʼdĩ trá. Gõʼdá âʼdólé bê ĩtí rî, Yésũ drí tã âtázó gólĩyî drí kĩ nĩ rî, "Nĩ rî tã ãnî drí âʼdózó ãmbãtã ãkó rî âtálé ãnî lãfálé ʼásĩ ãʼdô tãsĩ yã? Tã fí drẽ zãâ ãnî drị̃ị̂ kô yã?
41008018	Ãnî rĩʼá cú lị̃fị́ bê, ngã nĩ ndré võ kô ãʼdô tãsĩ yã? Ãnî rĩʼá cú bị́ bê, ngã nĩ ârí tã kô ãʼdô tãsĩ yã? Ãnî rĩʼá tã má drí ʼẽlé trá rî ʼbá yî ị̂sũʼá yã?
41008019	Má õtírĩ ãmbãtã njị̂ rî ûpị̃ị̂ fẽlé õjílã kútũ-njị̂ drí nyãlé rî, ívõ lâkí ʼbá ĩyî dũûdû ngá nyãnyã ạ̃mbúkũ bê ãnî drí ûʼdúlị́ rî tạ̃sị̂ yã?" Nĩngá sĩ, drílĩyî tã-drị̃ lôgõzó kĩ nĩ rî, "Ívõ dũûdû mûdrị́-drị̃-lâ-ngâ-rị̃."
41008020	Gõʼdá nĩngá sĩ, Yésũ drí kpá tã îjízó gólĩyî tị́ kĩ nĩ rî, "Ngã gõʼdá má ûpị̃ bê ãmbãtã njị̂-drị̃-lâ-rị̃ rî trá fẽlé õjílã kútũ-sû drí nyãlé rî, ívõ ândrê dũûdû ngá nyãnyã ạ̃mbúkũ bê ãnî drí ûʼdúlị́ trá rî rĩʼá tạ̃sị̂ yã?" Gõʼdá drílĩyî tã lôgõzó kĩ nĩ rî, "Njị̂-drị̃-lâ-rị̃."
41008021	Nĩngá sĩ, Yésũ drí tã lôgõzó gólĩyî drí kĩ nĩ rî, "Tã ndrĩ ʼdî ʼbá yî ʼásĩ rî, zãâ tã mbârâkã ámákâ kâ ngá nyãnyã fẽzó ãnî drí õjílã bê rî fí drẽ ãnî drị̃ị̂ kô yã?"
41008022	Nĩngá sĩ, Yésũ yî drí nĩzó kõlóngbõ sĩ cãlé jạ̃rị́bạ̃ zị̃lị́ Bẽtãsédã rî ʼálâ. Tólâ õjílã ãzâ ʼbá yî drí ãgô ãzâ lị̃fị́ ãkó rî âtrõzó âjílí Yésũ ngálâ. Gõʼdá drílĩyî rúʼbạ́ lôʼbãzó Yésũ drí, gólâ õʼbã ró drị́ ãgô lị̃fị́ ãkó ʼdĩ drị̃ị̂, tãlâ ãgô rî ʼdĩ õndrê ró võ bê.
41008023	Nĩngá sĩ, Yésũ drí ãgô ʼdĩ drị́ lâ ậrúzó âsélé nĩzó ĩʼdí bê lâ vólé jạ̃rị́bạ̃ ʼásĩ. Gõʼdá drílâ tũ wũzó pẽ pẽ ãgô ʼdĩ lị̃fị́ lâ ʼá. Drílâ drị́ ʼbãzó kpá lị̃fị́ lâ ʼá. Vó lâ sĩ, Yésũ drí gõzó gólâ rî îjílí kĩ nĩ rî, "Nî bí ngá ãzãkã ndrẽʼá yã?"
41008024	Gõʼdá ãgô ʼdĩ drí võ ndrẽzó dîrî, gõʼdá drílâ tã-drị̃ lôgõzó Yésũ drí kĩ nĩ rî, "Ãwô, mâ bí ngá ndrẽʼá mãnã-mãnã. Má ndrê õjílã lậmúʼá má lị̃fị́ õzõ fê gárá ĩlî drí rĩʼá îyálâ rî kâtí."
41008025	Nĩngá sĩ, Yésũ drí drị́ ʼbãzó ãgô ʼdĩ lị̃fị́ lâ ʼá kpá óʼdí. Gõʼdá ʼdĩî vósĩ rî, ãgô ʼdĩ drí võ ndrẽzó rárá. Pạ̃tị́ị̃ lị̃fị́ lâ éêdê trá âʼdólé sị́sị́ rî kâtí dódó óʼdí.
41008026	Nĩngá sĩ, Yésũ drí ãgô rî ʼdĩ jõzó mbị̂ ʼbã ʼálâ, gõʼdá tã âtázó drílâ kĩ nĩ rî, "Ní gõ vólé kôrô jạ̃rị́bạ̃ ʼásĩ kô, tãlâ tã ánî lị̃fị́ drí rû êdézó trá dódó ʼdĩ õzó kô lậʼbú õjílã drí."
41008027	Tólâ sĩ, Yésũ yî lãjóʼbá íyíkâ rî ʼbá yí bê drí ngãzó ĩyî nĩlí ʼbạ̃drị̃ mvá ãnyî jạ̃rị́bạ̃ zị̃lị́ Sẽsãréyã Fị̃lị́pị̃ rú rî ʼálâ. Ãkpãkãʼdã drẽ lạ́tị̂ drị̃ị̂, Yésũ drí lãjóʼbá íyíkâ ʼdĩ ʼbá yî îjízó kĩ nĩ rî, "Nĩ âtâ drẽ má drí, õjílã kĩ má ãâʼdô ãʼdî ĩʼdî yã?"
41008028	Nĩngá sĩ, lãjóʼbá drí tã îjî Yésũ kâ ʼdĩ drị̃ lâ lôgõzó kĩ, "Õjílã ị̂sũ tã kĩ, ní ãâʼdô õjílã ạ̃kû gólâ âgõ ʼbá ûrú lésĩ rî ĩʼdî. Õjílã ũrûkậ ʼbá yî kĩ nĩ rî, ní ãâʼdô Yõwánĩ bãbãtízĩ ʼẽ ʼbá ró rî ĩʼdî. Gõʼdá õjílã ãzâ ʼbá yî kĩ nĩ rî, ní ãâʼdô Ẽlíyã tã ậngũ ʼbá ró ạ̃kû nã ãâgõ nĩ ûrú lésĩ. Nĩngá sĩ, ãzâ ʼbá yî kĩ ĩyíkâ, ní ãâʼdô ãlô tã ậngũ ʼbá ạ̃kû ró rî yî ĩʼdî."
41008029	Ĩtí rî, Yésũ drí ngãzó lãjóʼbá íyíkâ ʼdĩ ʼbá yî îjílí kĩ nĩ rî, "Ngã gõʼdá ãnî, nĩ kĩ ãníkâ rî, má ãâʼdô ãʼdî ĩʼdî yã?" Nĩngá sĩ, Pétẽrõ drí tã îjî Yésũ kâ ʼdĩ drị̃ lâ lôgõzó kĩ nĩ rî, "Nî ʼdíyî pã ʼbá gólâ Ôvârí drí âjólé rî ĩʼdî."
41008030	Ĩtí rî, Yésũ drí tã ʼbãzó lãjóʼbá ʼdĩ ʼbá yî drí kĩ nĩ rî, gólĩyî ãâtâ tã pạ̃tị́ị̃ gólâ rî tãsĩ ʼdî kô õjílã ãzâ drí ãlôwálâ.
41008031	Vó lâ sĩ, Yésũ drí ngãzó rĩʼá lãjóʼbá íyíkâ ʼdĩ ʼbá yî lị̃fị́ lâ ĩyî îmbálé kĩ nĩ rî, "Mâ Ôvârí drí âjólé ûrú lésĩ rî íyíkâ kó ĩzã ʼẽlé tákányĩ. Ĩtí rî, gólĩyî sị́sị́-lésĩ rî ʼbá yî gõʼdá drị̃-ʼbá ạ́ngị́ Yúdạ̃ yí kâ rî ʼbá yí bê, gõʼdá kpá gólĩyî lãʼbí îmbá ʼbá rî ʼbá yí bê âʼdô ĩyî ámâ gãʼá dó. Gõʼdá drílĩyî ámâ fũzó, gõʼdá kậyị̂ nâ sĩ, má âʼdô lîdríʼá õdrã ʼásĩ."
41008032	Yésũ pẽ úlị́ trá trậ lãjóʼbá íyíkâ ʼdĩ ʼbá yî drí, gólĩyî ãârî ró ĩyî tã ʼdî bê dódó. Nĩngá sĩ, Pétẽrõ drí ngãzó Yésũ rî drị̃lị́ gbíyá vólé ãzí-ãzí ʼásĩ, gõʼdá ngãzó rĩʼá tã lôgõlé Yésũ drí kĩ nĩ rî, "Ní âtâ úlị́ ʼdĩ ʼbá yî kô. Úfú nî kô."
41008033	Gõʼdá nĩngá sĩ, Yésũ drí íyî jãzó võ ndrẽlé lãjóʼbá íyíkâ ngálâ gõzó tã lôgõlé Pétẽrõ drị̃ị̂ kĩ nĩ rî, "Ní âyê mâ úlị́ áníkâ Sãtánã kâ ró ʼdĩ ʼásĩ. Tã ní drí âtálé ʼdĩ âʼdó kô Ôvârí kâ. ʼDĩî tã ị̂sũ ánî nyãányâ kâ ĩʼdî."
41008034	Gõʼdá nĩngá sĩ, Yésũ drí õjílã dũû ʼdó tã ârí ʼbá íyíkâ bê ʼdĩ ʼbá yî ậzị́zó kpãkã ãlô gõzó tã âtálé gólĩyî drí kĩ nĩ rî, "Õzõ õjílã ãlô ãzâ õlẽ trá ʼdẽlé má vó tã ârí ʼbá ró rî, ʼdõvó gólâ ãâyê tã lôvókô íyî nyãányâ kâ, gõʼdá gólâ ãʼdô kpá njãâ drãlé, õzõ õjílã fê lậlị̂-lậlị̂ íyíkâ njị̃ ʼbá ãʼdô ró íyî îpázó drị̃ lâ rî kâtí. ʼDõvó gólâ õʼdê má vósĩ zãâ tã ârí ʼbá ámákâ ró.
41008035	Õzõ õjílã ãzâ ãâyê mâ õdrã ũrị̃ drí sĩ rî, gólâ trõó lédrẽ-lédrẽ ạ̃dũkũ ãkó rî kó kô. Õzõ tã ârí ʼbá õrî zãâ tã ámákâ ʼẽlé tã âtî-âtî Ôvârí kâ bê rî, úũfû gólâ kpálé rî, gólâ âʼdô rĩʼá zãâ lédrẽ-lédrẽ ạ̃dũkũ ãkó rî bê.
41008036	Nĩ ị̂sũ tã ãnî lédrẽ-lédrẽ tãsĩ. Õzõ nĩ õlậzị̂ ãnî lédrẽ-lédrẽ nyãányâ trá gĩlí vólé, tãlâ lãfâ ndrĩ ʼbạ̃drị̃ nô ʼá rî ûsúzó rî, nĩ âʼdô âʼdóʼá trá ãyĩkõ ró lãfâ rî ʼdĩ bê yã? Ĩtí kô, ʼdĩî nĩ ị̂vị̃ ngá tã lâ drí ʼdẽlé kôrô rî trá.
41008037	Ngá ãzâ bê rĩʼá tólâ õjílã drí íyî lédrẽ-lédrẽ âgízó lôgõlé vólé ĩʼdî sĩ lâ yã? Ngá ãzãkã yûʼdạ́wạ́.
41008038	Ĩtí rî, õzõ õjílã ãzâ õgã mâ trá dó tã má drí rĩʼá îmbálâ gõʼdá âtálâ rî ʼbá yí bê õjílã õnjí ãngó nõ kâ ândrá rî, ĩtí rî, ị̃tú tã õnjí kĩ kâ sĩ, mâ gólâ Ôvârí drí âjólé ûrú lésĩ rî âʼdô kpá gólâ rî gãʼá dó ị̃tú gólâ má õtírĩ âgõô rî ʼá. Ị̃tú rî ʼdĩ tú rî, má âʼdô âgõʼá cú âʼdô lânjã Ôvârí kâ bê, gõʼdá kpá mãlãyíkã tãndí ãkĩ gólâkâ rî ʼbá yí bê."
41009001	Nĩngá sĩ, Yésũ drí kpá úlị́ âtázó gólĩyî drí kĩ nĩ rî, "Tã ʼdî õjâ ãnî drị̃ sĩ kô. Õjílã ũrûkậ ʼbá yî nõngá âʼdô ʼbãʼá ĩyî drẽ zãâ lédrẽ-lédrẽ ró, Ôvârí õtírĩ mbârâkã ạ́ngị́ íyíkâ rî âʼdá ãngó nõ ʼá rî."
41009002	Kậyị̂ njị̂-kázíyá vósĩ, Yésũ yî drí ngãzó nĩlí. ʼDĩî gólĩyî Pétẽrõ, Yãkóbã gõʼdá Yõwánĩ yí bê. Yésũ drí gólĩyî drị̃zó nĩzó únị́ ãzâ drị̃ ʼálâ ngĩî õjílã ũrûkậ ʼbá yî ʼásĩ. Gõʼdá únị́ ʼdĩ drị̃ ʼá tólâ rî, Yésũ rî lârâkô drí rû ôjázó Pétẽrõ yî lị̃fị́ drị̃ ʼá Yãkóbã gõʼdá Yõwánĩ yí bê.
41009003	Ítá Yésũ kâ drí ngãzó lậgúlị́ kạ̃ʼdậ-kạ̃ʼdậ, gõʼdá drílâ rû jãzó mvẽêmvê ró kpírí-kpírí gạ̃rạ̃ ítá gólâ õjílã drí îcálé jĩlâ ãngó ʼá nõngá rî drị̃ị̂ sĩ.
41009004	Nĩngá sĩ, Ẽlíyã yî Músạ̃ bê drí âfõzó lãjóʼbá nâ ʼdĩ ʼbá yî ândrá, rĩʼá ĩyî úlị́ âtáʼá Yésũ yí bê.
41009005	Gõʼdá Pétẽrõ ndrê gólĩyî bê rî, drílâ ngãzó tã âtálé Yésũ drí kĩ nĩ rî, "Kúmú rĩʼá tã tãndí ʼî ãmâ drí âʼdózó ãní bê nõngá. Ĩtí rî, mã âʼdô gũgũ gãʼá nâ. ʼDĩî ãlô ní drí, ãzâ Músạ̃ drí gõʼdá kpá ãlô Ẽlíyã drí."
41009006	Pétẽrõ âtâ úlị́ ʼdĩ tã ị̂sũ ãkó, tãlâ gólâ nị̃ị́ tã yí drí ʼẽʼá âtálâ rî kô. Gólâ gõʼdá lãjóʼbá ãzâ rị̃ rî ʼbá yí bê trá ũrị̃ ró rõô.
41009007	Nĩngá sĩ, mbãrãsãsã drí ậsị́zó ûrú lésĩ gólĩyî lîmólé ndrĩ. Gõʼdá lãjóʼbá ʼdĩ ʼbá yî drí úlị́ ârízó mbãrãsãsã ʼásĩ kĩ nĩ rî, "Nõô ámâ mvá nyãányâ má drí lôvó lâ ʼbãlé rî ĩʼdî, ʼdõvó nĩ rî úlị́ gólâkâ ârílí."
41009008	Nĩngá sĩ, mbãrãsãsã wálé bê rî, lãjóʼbá ʼdĩ ʼbá yî drí ngãzó ʼwãâ võ ndrẽlé dîrî gbãâ. Drílĩyî cé Yésũ rî ndrẽzó ĩʼdî ĩyí bê, gõʼdá Músạ̃ yî Ẽlíyã bê trá yûʼdạ́wạ́.
41009009	Vó lâ ʼásĩ, gólĩyî õtírĩ rĩî ârílí únị́ drị̃ lésĩ Yésũ yí bê rî, Yésũ drí ngãzó tã âtálé gólĩyî drí, tãlâ gólĩyî õzó tã gólĩyî drí ndrẽlé trá ʼdĩ pẽê õjílã ãzãkã ãlôlâ drí. Gólĩyî õʼbã tã ʼdî tãkõ ĩyî ʼá té ị̃tú gólâ yí Yésũ drí lîdrízó óʼdí õdrã ʼásĩ rî tú.
41009010	Ĩtí rî, drílĩyî tã Yésũ kâ âtálé ĩyî drí ʼdĩ ʼẽzó té ĩtí. Gõʼdá gólĩyî drí rĩzó kpá ĩyî îjílí ĩyî lãfálé ʼásĩ úlị́ ĩtõ kĩʼá nĩ rî, lîdrî-lîdrî óʼdí õdrã ʼásĩ rî tãsĩ.
41009011	Vólé drị̃ lâ ʼásĩ, lãjóʼbá ʼdĩ ʼbá yî drí Yésũ rî îjízó kĩ nĩ rî, "Úlị́ lãʼbí îmbá ʼbá drí âtálé kĩʼá nĩ rî, Ẽlíyã âʼdô âcáʼá âgõlé zãlô sị́sị́ ʼdíyî pã ʼbá âjólé Ôvârí ngá lésĩ rî drí sĩ rî tã pạ̃tị́ị̃ ʼî yã?"
41009012	Nĩngá sĩ, Yésũ drí tã îjî gólĩyíkâ ʼdĩ drị̃ lâ lôgõzó kĩ nĩ rî, "Tã pạ̃tị́ị̃ ʼî, rĩʼá dó Ẽlíyã drí âcázó sị́sị́ õjílã pị̃pị̂sị́lị́ êdélé njãâ âcâ-âcâ ʼdíyî pã ʼbá kâ tãsĩ. Má âtâ ãnî drí pạ̃tị́ị̃ ró, Ẽlíyã âcâ trá. Gõʼdá õjílã ʼê ĩyî gólâ trá õnjí ró, õzõ drílĩyî lẽlé rî tí. Gólĩyî ʼê gólâ té õzõ tã ậngũ ʼbá drí îgĩlí trá Ẽlíyã rî tãsĩ ạ̃kû ró rî kâtí. Gõʼdá kpá mâ rî gógó Ôvârí drí âjólé trá ûrú lésĩ nô kâtí, íîgĩ trá kĩ nĩ rî, má âʼdô ʼbãʼá lâṇõ bê rõô. Áâʼdô ámâ gãʼá dó. Íîgĩ úlị́ ʼdĩ ʼbá yî trá ámâ tãsĩ ĩtí ãʼdô tãsĩ yã?"
41009014	Nĩngá sĩ, Yésũ yî ângâ bê lãjóʼbá nâ rî ʼbá yí bê âgõlé lãjóʼbá ũrûkậ ʼbá yî ngálâ rî, drílĩyî õjílã tị́lị́lị́ ûsúzó êʼbê rû ĩyî trá gbãâ lãjóʼbá rî ʼdĩ ʼbá yî rú sĩ. ʼDĩî lãʼbí îmbá ʼbá rî ĩyî kpá bê tólâ rĩʼá ĩyî tã ôjáʼá lãjóʼbá rî ʼdĩ ʼbá yí bê.
41009015	Gõʼdá ʼwãâ õjílã drí ndrĩ lị̃fị́ ʼbẽzó Yésũ rú ânĩrĩ ʼá ĩyî lãjóʼbá nâ rî ʼbá yí bê. Ĩtí rî, tị̂ lâ ĩyî drí ậʼdị́zó ndrĩ. Õjílã ʼdî ʼbá yî drí ngãzó rãlé gólâ ngálâ nî-bê-yã fẽlé gólâ drí.
41009016	Nĩngá sĩ, Yésũ drí õjílã rî ʼdĩ ʼbá yî îjízó kĩ, "Nĩ rî ãʼdô tã ôjáʼá ngbãângbânõ lãjóʼbá ámákâ nõ ʼbá yí bê yã?"
41009017	Gõʼdá nĩngá sĩ, ãgô ãzâ ãlô õjílã tị́lị́lị́ ʼdĩ ʼbá yî lãfálé sĩ drí ngãzó tã îjî Yésũ kâ ʼdĩ drị̃ lâ lôgõlé kĩ, "Tã îmbá ʼbá, má âjî ámâ mvá ágó ró nõ ní ngálâ, tãlâ gólâ rĩʼá cú líndrí õnjí bê, gõʼdá ʼê gólâ trá rĩlí úlị́ âtá ãkó.
41009018	Líndrí õnjí rî ʼdĩ rî gólâ rî âsélé âsê gĩ gĩ gĩ vũdrị́ cú ãmósá bê yí tị́ kạ̃trũ-kạ̃trũ, gõʼdá nĩʼá lôngá bê pẽrẽ-pẽrẽ. Nĩngá sĩ, kpá cú sị́-gílí nyãnyã bê kítrí-kítrí, gõʼdá drílâ gólâ rî âsézó kãgãʼdã. Gõʼdá má âcálé bê nõngá rî, má ndã nî trá kpị̃ị̂. Gõʼdá má drí gbõ lãjóʼbá áníkâ ʼdĩ ʼbá yî îjízó, tãlâ gólĩyî õlôfõ ró ĩyî líndrí õnjí ʼdĩ ámâ mvá ágó ró nõ ʼásĩ. Tákõ gólĩyî îcá kô líndrí õnjí ʼdĩ lôfõlé."
41009019	Nĩngá sĩ, Yésũ drí tã-drị̃ lôgõzó gólĩyî drí kĩ nĩ rî, "Ãnî ndrĩ rĩʼá ʼdó tã lẽlẽ ãkó. Má âʼdô rĩʼá ãnî tã lẽlẽ ãkó ʼbá bê ạ̃dũkũ lâ cãlé bũúũ ángô tú yã? Nĩ âʼdô tã âríʼá ángô tú yã? Nĩ âjî ágámvá ʼdĩ má ngáá nõlé."
41009020	Ĩtí rî, drílĩyî ágámvá ʼdĩ âjízó Yésũ ngálâ. Nĩngá sĩ, líndrí õnjí rĩ ʼbá ômbélâ ʼdĩ ndrê Yésũ bê rî, ʼwãâ drílâ ágámvá rî ʼdĩ îngázó vũlị́ vũdrị́. Gõʼdá drílâ rĩzó íyî lînyílí ị̃nyạ́kú drị̃ sĩ, gõʼdá cú ãmósá bê yí tị́ kạ̃trũ-kạ̃trũ.
41009021	Nĩngá sĩ, Yésũ drí ágámvá ʼdĩ átá lâ rî îjízó kĩ, "Líndrí õnjí ʼdĩ îtõ ánî mvá ágó ʼdĩ ʼẽlé ángô tú yã?" Ĩtí rî, ágámvá ʼdĩ átá lâ drí tã Yésũ kâ îjílí ʼdĩ drị̃ lâ lôgõzó kĩ, "Îtõ gólâ trá ạ̃kû ró kó ʼdĩmvã ʼásĩ.
41009022	Gõʼdá lôʼbê gólâ kpá trá ândálé ândálé ị̃tú ãzâ ʼbá yî sĩ rî lạ̃sị́ ʼá, gõʼdá ị̃tú ãzâ sĩ rî lị̃mvû ʼá, ãʼdô ró tíkó drílâ drãzó vólé. Ĩtí rî, ní îcâ trá gólâ rî pãlé yã? Õzõ ní ĩîcâ fí trá rî, ʼdõvó ní ndrê ãmâ ĩzã. Ní pâ ãmâ."
41009023	Nĩngá sĩ, Yésũ drí tã âtázó gólâ drí kĩ nĩ rî, "Ní âtâ trá má drí kĩ, õzõ má ĩîcâ trá rî, má âtâ ní drí, õzõ ní ãʼdô cú tã lẽlẽ bê Ôvârí ʼá rî, rĩʼá tã tãkó ʼî Ôvârí drí tã cé tị̂tị̂ ʼẽzó ní drí."
41009024	Gõʼdá ʼwãâ, ágámvá ʼdĩ átá lâ drí ãwó ngõzó kĩ nĩ rî, "Mâ rĩʼá tã lẽlẽ bê fínyáwá ĩtí, ʼdõvó ní pâ mâ, má âʼdô ró tã lẽlẽ bê ạ̃tị́ ʼálâ."
41009025	Nĩngá sĩ, Yésũ drí õjílã tị́lị́lị́ ndrẽzó âráʼá yí ngálâ. Gõʼdá gólâ ndrélé bê gólĩyî ĩtí rî, drílâ íyî jãzó líndrí õnjí gólâ ágámvá ʼdĩ ʼẽ ʼbá trá âʼdólé úlị́ âtá ãkó gõʼdá kpá tã ârí ãkó ʼdĩ drõzó vólé úlị́ âtâ-âtâ sĩ kĩ nĩ rî, "Nî líndrí õnjí ʼdĩ, ní âfõ vólé gólâ ʼásĩ. Ní fî gõʼdá kô gólâ ʼá kpá óʼdí."
41009026	Nĩngá sĩ, líndrí õnjí ʼdĩ drí trẽzó ûrû ágámvá ʼdĩ tị̂ lâ sĩ, gõʼdá ngãzó ágámvá ʼdĩ âʼbélé vũdrị́, gõʼdá kpá rĩʼá gólâ rî îzílí kị̃zị́-kị̃zị́. Gõʼdá drílâ ngãzó âfõlé vólé ágámvá ʼdĩ ʼá lâ ʼásĩ. ʼDĩî ʼélé bê rû trá ĩtí rî, ágámvá ʼdĩ drí rĩzó drẽ nyé ãvõ kâtí. Gõʼdá tã ʼdî tãsĩ rî, õjílã drí ngãzó tã âtálé kĩ nĩ rî, "ʼÁ, mvá ãgô ʼdĩ kâ ʼdĩ drã ʼbô trá ʼdĩ!"
41009027	Gõʼdá nĩngá sĩ, Yésũ drí ágámvá rî ʼdĩ drị́ lâ rũzó gólâ rî îngázó ûrû. Ĩtí rî, ágámvá ʼdĩ drí ngãzó âdrélé ûrû, éêdê gólâ trá.
41009028	Vó lâ ʼásĩ, Yésũ yî lãjóʼbá íyíkâ yí bê drí ngãzó fĩlí jó ʼálâ. Gõʼdá lãjóʼbá gólâkâ ʼdĩ ʼbá yî drí gólâ rî îjízó ị̃nị́nị̂ ró kĩ nĩ rî, "Tãlâ ãʼdô ʼî ãmâ nyãányâ drí îcázó kô líndrí õnjí ʼdĩ lôfõlé vólé ágámvá ʼdĩ ʼásĩ yã?"
41009029	Nĩngá sĩ, Yésũ drí tã-drị̃ ʼdî lôgõzó gólĩyî drí kĩ nĩ rî, "Líndrí õnjí lârâkô ʼdĩ îcá kô ãnî drí drõlé cú ĩtí rãtáã ʼẽʼẽ ãkó. Nĩ âʼdô rãtáã ʼẽʼá zãlô ãmbá Ôvârí drí, tãlâ gólâ õfẽ ró mbârâkã drõzó lâ ĩʼdî sĩ lâ vólé."
41009030	Nĩngá sĩ, Yésũ yî drí ngãzó lậvũlị́ võ ʼdî âyélé. Gólĩyî lậvũ kôrô ị̃nị́nị̂ ró ʼbạ̃drị̃ zị̃lị́ Gãlĩláyã rî ʼásĩ, tãlâ Yésũ lẽé kô õjílã ãzâ drí nị̃lâ kĩ, ĩyî bí lậvũʼá.
41009031	Yésũ ʼê tã rî ʼdĩ ĩtí ʼdĩ, tãlâ gólâ rĩʼá lãjóʼbá íyíkâ ʼdĩ ʼbá yî lị̃fị́ lâ yî îmbáʼá íyî õdrã tãsĩ. Ĩtí rî, gólâ kĩ gólĩyî drí rî, "Mâ gólâ Ôvârí drí âjólé ûrú lésĩ rî, áâʼdô ámâ drị́-bã fẽʼá õjílã drí, drílĩyî fũlị́. Õzõ ãʼdô kpálé ĩtí rî, kậyị̂ nâ sĩ rî, má âʼdô lîdríʼá õdrã ʼásĩ."
41009032	Nĩngá sĩ, lãjóʼbá ʼdĩ ʼbá yî nị̃ị́ úlị́ gólâkâ âtálé ʼdĩ ʼbá yî ífí lâ kô. Gõʼdá gólĩyî îjí ífí lâ tã kpá kô, tãlâ ũrị̃ gâ trá gólĩyî rú.
41009033	Nĩngá sĩ, Yésũ yî lãjóʼbá íyíkâ mûdrị́-drị̃-lâ-ngâ-rị̃ rî ʼbá yí bê drí ngãzó gõlé Kãpẽrãnómã ʼálâ. Gõʼdá tólâ Yésũ yî âʼdólé bê ĩyî jó ʼá rî, drílâ lãjóʼbá ʼdĩ ʼbá yî îjízó kĩ nĩ rî, "Tã ãnî drí rĩʼá tã lâ ôjálé ãnî lãfálé ʼásĩ lạ́tị̂ ʼásĩ rî ãʼdô ʼî yã?"
41009034	Ĩtí rî, lãjóʼbá ʼdĩ ʼbá yî drí âgízó tị́ị́ ãnyĩ drí sĩ, tãlâ pávó ʼásĩ rî, gólĩyî rî trá tã ôjálé tãlâ lãjóʼbá gólâ ʼẽ ʼbá âʼdólé õjílã ãmbá ró gạ̃rạ̃ rî Yésũ rî lị̃fị́ drị̃ ʼá rî ãʼdî ĩʼdî yã rî tãsĩ.
41009035	Nĩngá sĩ, Yésũ drí rĩzó vũdrị́. Drílâ lãjóʼbá íyíkâ ʼdĩ ʼbá yî ậzị́zó âʼdólé dîrî yí rú sĩ. Gõʼdá gólâ kĩ gólĩyî drí rî, "Õjílã gólâ lẽ ʼbá âʼdólé ãmbá íyî ãzí-ãzí rî lậvũlị́ kôrô rî, gólâ õʼbã yî âʼdólé ạ̃dũkũ ró ãmbã ãngó nõ kâ ãkó, tãlâ gólâ ãʼdô ró bê rû ị̂ʼbũ ʼbá ró ãzí-ãzí drí ndrĩ."
41009036	Nĩngá sĩ rî, Yésũ drí ngãzó mvá ãzâ âtrõlé ãlô âdrélé ĩyî ândrá ndrĩ. Gõʼdá drílâ mvá ʼdĩ âmvózó íyî drị́ sĩ gõzó tã âtálé lãjóʼbá drí kĩ,
41009037	"Õjílã gólâ ãlô ʼdĩyímvá fínyáwá nõ ʼbá yî ʼásĩ lậgú ʼbá, õzõ õjílã má drí lẽlé rî kâtí rî, ʼdĩî lậgû kpá trá mâ ĩʼdî. Gõʼdá õjílã ámâ lậgú ʼbá rî lậgû kpá gólâ ámâ âjó ʼbá nõngá rî ĩʼdî."
41009038	Nĩngá sĩ, Yõwánĩ drí tã âtázó Yésũ drí kĩ, "Ãmbá, mã ndrê ãgô ãzâ trá gólâ âʼdó kô ãmâ lãfálé ʼásĩ, gõʼdá gólâ rĩʼá ánî rú zị̃ʼá ĩʼdî líndrí õnjí lâdrózó vólé õjílã ʼásĩ. Mã cê rû trá kpị̃ị̂ rú lâ tã ʼdî âyélé, tãlâ gólâ âʼdó kô ãmâ lãfálé ʼásĩ."
41009039	Gõʼdá ĩtí rî, Yésũ drí tã-drị̃ lôgõzó gólĩyî drí kĩ nĩ rî, "Nĩ ị̂sũ tã kô. Nĩ êdrẽ gólâ kô. Õjílã gólâ ámâ rú zị̃ ʼbá ĩʼdî tã lârâkô ʼẽzó rî, gólâ îcá kô úlị́ õnjí âtálé ʼwãâ má rú.
41009040	Õjílã ãzâ rĩ ʼbá kô tã õnjí ʼẽlé ãmâ rú rî, rĩʼá tã pạ̃tị́ị̃ ró ãmâ ãzí-ãzí ʼî.
41009041	Má âtâ ãnî drí tã pạ̃tị́ị̃ ró. Õzõ kpálé õjílã ãzâ õfẽ lũmvû cé ĩgã sĩ dũû mvũlị́, tãlâ ãnî trá õjílã ámákâ ĩʼdî rî, gólâ ʼdĩ tã mbị̂ ró âʼdô drị́-ʼâ Ôvârí kâ ûsúʼá."
41009042	Nĩngá sĩ, Yésũ drí tã âtázó kĩ nĩ rî, "Nî ãzâ, õzõ ní ãâdô gólĩyî dãdãwá ró rî yî trá lạ́tị̂ mbị̂ Ôvârí kâ rî âyélé gõʼdá rĩzó tã õnjí ʼẽlé ĩʼdî rî, rĩʼá õnjí ró lậvũlị́. Tíkó âʼdô âʼdóʼá tãndí ró, õzõ tí óõtrõ kúnị́ ândrê kũlũtũtũ rî ĩʼdî ʼbãlé ômbélé ngạ́rạ́ ánî ômbê ʼá, gõʼdá ánî trõzó vũlị́ ĩʼdí bê lâ gạ́lị́ ʼá, tãlâ ní drã ró bê vólé, drẽ ãkpãkãʼdã ní drí gólâ dãwá ʼdĩ âdó ãkó.
41009043	"Kpá ĩtí õzõ ní õlẽ tã õnjí ʼẽlé ánî drị́ sĩ rî, ní âyê, ní lị̂ gólâ túú vólé, ãʼdô ró bê lédrẽ-lédrẽ ạ̃dũkũ ãkó rî tãsĩ. Ní drí âʼdózó lédrẽ-lédrẽ ạ̃dũkũ ãkó rî bê cé drị́ ạ̃lị́ bê rî sû nĩ gạ̃rạ̃ ní drí âʼdózó drị́ bê rị̃, gõʼdá fĩzó vẽlé lạ̃sị́ ândrê rạ̃ʼdạ̃ âdrã ʼbá kô rî ʼá rî drị̃ị̂ sĩ.
41009045	Kpá ĩtí ró, õzõ ní õlẽ nĩlí pá sĩ tã õnjí ʼẽlé rî, ní âyê, ní lị̂ ánî pá njíyá vólé. Rĩʼá tãndí ró ní drí âʼdózó lédrẽ-lédrẽ ạ̃dũkũ ãkó rî bê cé pá ãlô bê, gõʼdá gólâ ní drí âʼdózó cú pá bê rị̃ ní drí vẽzó lạ̃sị́ ʼá rî drị̃ị̂ sĩ.
41009047	Õzõ gõʼdá ánî lị̃fị́ õʼê nĩ ánî ʼbãlé tã õnjí ʼẽlé rî, ní ângî gólâ vũlị́ vólé. Rĩʼá tãndí ró ní drí cãzó ʼbũû ʼálâ lị̃fị́ bê ãlô, gõʼdá ní drí âʼdózó lị̃fị́ bê rị̃ ánî vũzó lạ̃sị́ ʼá rî drị̃ị̂ sĩ.
41009048	Võ ʼdî ʼá tólâ rî, ị̃ʼbû gólĩyî drã ʼbá kô rî ʼbá yî rî ĩyíkâ zãâ õjílã nyãlé, gõʼdá lạ̃sị́ rĩ ʼbá gólĩyî zãlé rî âdrãá íyíkâ kpá kô.
41009049	"Órî ʼạ̃ʼị́-nyá ṇãlé ãʼwá ị́bị̃ rú, tãlâ õzó ṇãâ kô. Ĩʼdî kpá nyé ĩtí, Ôvârí rî ãmâ jũlị́ lạ̃sị́ sĩ âʼdólé õjílã tãndí ró yí drí.
41009050	ʼẠ̃ʼị́-nyá rĩʼá ngá âsô-âsô ʼî. Gõʼdá õzõ ʼạ̃ʼị́-nyá rî ʼdĩ âsô-âsô lâ õndẽ trá rî, ní âʼdô ʼạ̃ʼị́-nyá rî ʼdĩ ʼẽʼá ángô tí yã? Ní âʼdô dãʼá lâ vólé vũdrị́, tãlâ ní îcá kô ʼẽlâ âsólé óʼdí. Ãnî ndrĩ, nĩ âʼdô ʼạ̃ʼị́-nyá ró ngírí-ngírí ãnî ãzí-ãzí yî lãfálé. Nĩ rî gólĩyí bê ạ̃ʼdị́ ró. Nĩ ôjâ tã kô ãnî lãfálé ʼásĩ âʼdózó ãmbá ró." ʼDĩî ʼbá yî Yésũ rî tị̂-võ ʼî lãjóʼbá íyíkâ rî ʼbá yî drí.
41010001	ʼDĩî vósĩ, Yésũ yî drí Kãpẽrãnómã rî âyézó ngãzó nĩlí mbãlé ʼáʼá lé drị̃ áyágá Jõrõdénĩ kâ ãzâ lésĩ rî ʼá. Drílĩyî nĩzó zãâ áyágá Jõrõdénĩ kâ ʼdĩ ʼáʼá lé drị̃ lâ lésĩ. Gõʼdá drílĩyî mbãzó kpá gõlé ʼáʼá lé drị̃ ãzâ rî lésĩ cãlé ʼbạ̃drị̃ Yũdạ́yạ̃ kâ rî ʼá. Ĩtí rî, võ ʼdî ʼbá yî ʼásĩ ndrĩ, õjílã õʼbí drí rû êʼbézó dîrî gbãâ gólâ rú sĩ kpá óʼdí. Nĩngá sĩ, gólâ drí ngãzó rĩʼá tã âʼdálé gólĩyî drí õzõ drílâ rĩʼá kó ʼẽlâ sị́sị́ rî kâtí.
41010002	Nĩngá sĩ rî, Pạ̃rúsị̃ yî drí ngãzó ânĩlí ĩyî gólâ ngálâ, tãlâ gólĩyî lẽ gólâ rî ûjũlị́ tã îjî sĩ, õzõ gólâ ãâtâ tã ányâ trá tã ʼbãʼbã Músạ̃ kâ rú rî tãsĩ. Îjî ĩyî gólâ kĩ nĩ rî, "Rĩʼá tã mbị̂ ʼî õjílã drí íyî õkó rî îngázó vólé õzõ õkó rî ʼdĩ õʼê tã ányâ ãzâ trá rî yã?"
41010003	Ĩtí rî, Yésũ drí tã îjî gólĩyíkâ ʼdĩ drị̃ lâ lôgõzó kĩ, "Tã âtâ Músạ̃ kâ ʼbãlé trá búkũ Ôvârí kâ ʼá ạ̃kû ró ãnî drí ʼẽlé tã ʼdî tãsĩ rî kĩ ãʼdô yã?"
41010004	Nĩngá sĩ, drílĩyî tã-drị̃ lôgõzó kĩ nĩ rî, "Músạ̃ ʼbã tã kĩ, õzõ õjílã õlẽ íyî õkó rî îngálé rî, gólâ õfẽ wárãgã õkó îngâ kâ õkó rî ʼdĩ drí."
41010005	Ĩtí, Yésũ drí tã âtázó gólĩyî drí kĩ nĩ rî, "Músạ̃ îgĩ tã trá õzõ ʼdĩî kâtí cé tãlâ ãnî ạ́ʼbị́yạ́ yî drị̃ âʼdô trá âmbâ-âmbâ ró. Ngbãângbânõ, ãnî drị̃ kpá trá âmbâ-âmbâ ró, tãlâ tã âʼdô trá ãnî lãfálé ʼásĩ ãnî õkó yí bê rî, nĩ îcá kô tã rî ʼdĩ êdélé.
41010006	Ạ̃kû ró kậyị̂ nã ʼbá yî sĩ, Ôvârí drí sị́sị́ ị̃nyạ́kú yî ʼbũû bê ʼbãzó rî, 'gólâ ʼbã ãgô cú íyî õkó bê'.
41010007	'Tãlâ ĩʼdî ʼdĩ, õjílã drí ʼbã íyî átá yí kâ ândré bê rî âyézó, gõʼdá njũzó õkó lâ bê ngá ãlô ró.' Tã Ómvó Ngá 2.24 Nĩ ndrê drẽ, gólĩyî âʼdó gõʼdá kô ngá rị̃ ʼî.
41010009	Ĩtí rî, nĩ câ õjílã lãfálé Ôvârí drí ị̂cúlị́ trá ngá ãlô ró rî kôʼdáwá."
41010010	Nĩngá sĩ, Yésũ yî gõ bê ʼbã ʼálâ rî, lãjóʼbá gólâkâ drí gólâ rî îjízó kpá óʼdí tã ʼdî tãsĩ.
41010011	Ĩtí, Yésũ drí tã-drị̃ lôgõzó drílĩyî kĩ nĩ rî, "Õjílã ãzâ gólâ íyî õkó rî îngá ʼbá vólé ãʼdô ró bê õkó óʼdí ãzâ gĩzó ĩʼdî rî, gólâ ʼê ʼdĩ tã õnjí ʼî õkó lâ rú gõʼdá kpá Ôvârí rú.
41010012	Gõʼdá õzõ õkó õngâ kpá trá vólé íyî ágó drị́gạ́ sĩ nĩʼá ágó ãzâ trõlé ĩʼdî rî, ʼdĩî gólâ ʼê tã õnjí kpá trá íyî ágó ạ̃kû rî drí gõʼdá kpá Ôvârí rú."
41010013	Nĩngá sĩ, õjílã ãzâ ʼbá yî drí ʼdĩyímvá õnyíkõ ậdrị̃zó âjílí Yésũ ngálâ, ãʼdô ró bê gólâ drí tũ wũzó gólĩyî pị̃pị̂sị́lị́ ʼá õrẽ ró gólĩyî drí. Gõʼdá lãjóʼbá gólâkâ drí ngãzó tã lôgõlé õjílã ʼdĩyímvá âjí ʼbá ʼdĩ ʼbá yî drị̃ị̂ kĩ nĩ rî, gólĩyî ãânĩ kô.
41010014	Yésũ ndrê bê lãjóʼbá ʼdĩ ʼbá yî tã ʼẽʼá ĩtí rî, tã ʼdî cí Yésũ rî fĩî kô, gõʼdá drílâ tã âtázó gólĩyî drí kĩ nĩ rî, "Nĩ âyê ʼdĩyímvá ʼdĩ ʼbá yî ânĩlí má ngálâ. Nĩ lôgâ gólĩyî kô, tãlâ õjílã gólĩyî tã ámákâ ârí ʼbá ʼẽlé ʼwãâ õzõ ʼdĩyímvá nõ ʼbá yî drí tã ârírĩ ʼẽlé rî kâtí rî âʼdô ĩyî âʼdóʼá õjílã Ôvârí kâ ró.
41010015	Tã pạ̃tị́ị̃ ró, má âtâ ãnî drí, õzõ nĩ õlẽ âʼdólé õjílã Ôvârí kâ ró rî, ʼdõvó nĩ ârî tã ámákâ ʼẽlé ʼwãâ õzõ ʼdĩyímvá õnyíkõ nô ʼbá yí kâtí. Õzõ ãʼdô ĩtí kôʼdáwá rî, nĩ îcá kô âʼdólé õjílã Ôvârí kâ ró."
41010016	Vó lâ sĩ, Yésũ drí ʼdĩyímvá ʼdĩ ʼbá yî ậzị́zó âgõlé yí ngálâ. Gõʼdá drílâ tũ wũzó gólĩyî pị̃pị̂sị́lị́ ʼá, gõzó Ôvârí rî îjílí ófẽ ró bê õrẽ gólĩyî drí ndrĩ.
41010017	Vó lâ sĩ, Yésũ yî õtírĩ ngãâ võ ʼdî âyélé rî, ãgô ãzâ drí ngãzó ârálé ʼãʼî tị̃lị́ vũdrị́ Yésũ ândrá, gõʼdá drílâ Yésũ rî îjízó kĩ, "Lị̃fị́ îmbá ʼbá tãndí, má âʼdô tã ángô rî ʼẽʼá ĩʼdî, tãlâ má drí âʼdózó lédrẽ-lédrẽ ạ̃dũkũ ãkó rî bê yã?"
41010018	Ĩtí rî, Yésũ drí ngãzó tã ʼdî drị̃ lâ lôgõlé drílâ kĩ nĩ rî, "Ní zị̂ mâ õjílã tãndí ró ãʼdô tãsĩ yã? Õjílã tãndí ãngó nõ ʼá yû. Cé Ôvârí ĩʼdî rĩʼá tãndí ró.
41010019	Ãʼdô lạ́tị̂ ʼbũû ʼálâ rî tãsĩ rî, ní nị̃ tã Ôvârí drí ʼbãlé trá rî yî rĩʼá nõ ʼbá yî tí. Ní fû õjílã kô. Ní ʼbã õkó gólâ âʼdó ʼbá kô ánî õkó ró rî kô ní ũgúlị́ ậyị́zó ĩʼdí bê lâ. Ní ûgũ ngá kô. Ní âdô õnjõ kô. Ní âdô õjílã kô ngá gólâkâ trõzó vólé. Ní ârî ánî átá yî tị̂-võ ánî ândré bê, tãlâ ní ị̂njị̃ ró gólĩyî bê."
41010020	Nĩngá sĩ, ãgô ʼdĩ drí tã lôgõzó Yésũ drí kĩ, "Ãwô, má rî trá tã ʼdî ʼbá yî ʼẽlé kó ãkpãkãʼdã ʼdĩmvã lésĩ bũúũ âcálé ãndrõ nô."
41010021	Nĩngá sĩ, Yésũ drí ngãzó võ ndrẽlé mbị̂ ãgô rî ʼdĩ ngálâ lôvó sĩ. Gõʼdá nĩngá sĩ, Yésũ drí tã âtázó drílâ kĩ nĩ rî, "Ngá ãzâ lâkî trá ãlô ní drí ʼẽlé. ʼDõvó ní ngâ nĩlí ngá âʼdó ʼbá áníkâ ró rî ʼbá yî lậzị́lị́ gĩlí ndrĩ vólé, tãlâ ní trõ ró lãfâ lâ ʼdĩ fẽlé ngá ãkó lé ʼbá drí. Ĩtí rî, ní âʼdô âʼdóʼá ngá tãndí bê dũû ʼbũû ʼálâ. Õzõ ní õʼê tã rî ʼdĩ ʼbá yî trá rî, ní gõ ró bê ânĩlí ʼdẽlé má vó zãâ tã ârí ʼbá ámákâ ró."
41010022	Gõʼdá ãgô ʼdĩ ârílí bê úlị́ Yésũ kâ ʼdĩ ʼbá yî rî, võ drí rû îzãzó rú lâ. Drílâ ngãzó nĩlí vólé ĩzã ró, tãlâ gólâ rĩʼá ngá-tị̂ bê dũû. Gólâ lẽé kô ngá ãmbá íyíkâ ʼdĩ ʼbá yî lậzị́lị́ gĩlí vólé.
41010023	Nĩngá sĩ, Yésũ drí ngãzó võ ndrẽlé dîrî gbãâ, gõʼdá drílâ tã âtázó tã ârí ʼbá íyíkâ drí kĩ nĩ rî, "Rĩʼá âmbâ-âmbâ ró õjílã ngá-tị̂ bê dũû rî drí âʼdózó õjílã Ôvârí kâ ró."
41010024	Ĩtí rî, tã ârí ʼbá tị̂ drí ậʼdị́zó. Gõʼdá Yésũ drí tã ʼdî âtázó kpá óʼdí gólĩyî drí kĩ nĩ rî, "Ámâ ʼbá yî, rĩʼá lâṇõ ró ãmbá ngá-tị̂ dũû ʼbá drí âʼdózó õjílã Ôvârí kâ ró.
41010025	Lâṇõ lâ âʼdô lậvũʼá kôrô lâṇõ ĩnjígó rĩ ʼbá ûjũlị́ fĩlí kôrô lị́bị̃rạ̃ ʼbú ʼásĩ rî kâ drị̃ị̂ sĩ."
41010026	Gõʼdá nĩngá sĩ, tã ârí ʼbá ʼdĩ ʼbá yî tị̂ lâ yî drí ậʼdị́zó rõô úlị́ ʼdĩ ʼbá yî drí sĩ. Nĩngá sĩ, drílĩyî tã âtázó ĩyî lãfálé ʼásĩ kĩ nĩ rî, "Õzõ ãʼdô ĩtí lâ ʼdĩ ró rî, âʼdô âʼdóʼá ángô tí ró õjílã ãzãkã drí ngá pãzó yã?"
41010027	Vó lâ sĩ, Yésũ drí võ ndrẽzó gólĩyî ngálâ, gõzó tã âtálé kĩ nĩ rî, "Õjílã ãzâ îcá kô íyî nyãányâ pãlé yí sẽésẽ ró. Cé Ôvârí ĩʼdî, tãlâ tã ndẽé gólâ kô. Ôvârí cú fãfã bê tã ndrĩ ʼẽzó."
41010028	Nĩngá sĩ, Pétẽrõ drí tã âtázó Yésũ drí ĩyî lãjóʼbá yî tãsĩ kĩ nĩ rî, "Ní ndrê drẽ, mã âyê ngá ãmákâ rî ʼbá yî trá ndrĩ, tã lâ rĩzó ánî vó lôbẽlé ĩʼdî. Gõʼdá bê trá ĩtí rî, mã âʼdô ãʼdô ûsúʼá ĩʼdî Ôvârí drị́gạ́ sĩ yã?"
41010029	Ĩtí rî, Yésũ drí tã âtázó lãjóʼbá íyíkâ drí kĩ nĩ rî, "Pạ̃tị́ị̃, má âtâ ãnî drí, õjílã ngá íyíkâ rî ʼbá yî âyé ʼbá tã ámákâ ʼẽzó ĩʼdî rî, õzõ gólâ ãâyê íyî átá ʼî ngãtá íyî ândré, íyî ậdrúpị̃, íyî îzó ngãtá ʼdĩyímvá yî ĩʼdî yã, ngãtá ʼbô ʼbã ʼî ạ́mvú yí bê, ãʼdô ró bê tã âtî-âtî Ôvârí kâ âtázó õjílã drí yã rî,
41010030	gólâ âʼdô ngá ûsúʼá dũû ãngó nõ ʼá. Gólâ âʼdô âʼdóʼá ândrê bê dũû, ậdrúpị̃ yî, îzó yî, átá yî, ʼbã yî gõʼdá ạ́mvú yí bê dũûdû ãngó nõ ʼá. Gólâ âʼdô kpá lâṇõ ûsúʼá rõô, tãlâ õjílã âʼdô gólâ rî lârâkô ʼẽʼá úlị́ ámákâ âtâ-âtâ lâ tãsĩ. Gõʼdá gólâ âʼdô kpá tã tãndí ûsúʼá ʼbũû ʼálâ, rĩzó zãâ gbạ́dú ạ̃dũkũ ãkó tólâ.
41010031	Gõʼdá nĩ ʼbã ãnî nyãányâ kô âʼdólé lậnjị̃-lậnjị̃ ró ngá ãníkâ âyélé ndrĩ ámâ tãsĩ rî tãsĩ, tãlâ õjílã gólĩyî tã lâ drí lậnjị̃lị́ rõô rî ʼbá yî, tã lâ yî âʼdô âzáʼá, gõʼdá gólĩyî tã lâ drí lậnjị̃lị́ kôʼdáwá rî, áâʼdô gólĩyî tã ʼbãʼá âʼdólé lậnjị̃-lậnjị̃ ró kôrô ị̃zạ́tú."
41010032	Kậyị̂ ãzâ sĩ, Yésũ yî drí ngãzó nĩlí lạ́tị̂ Yẽrõsãlémã kâ rî ʼásĩ gõlé Yẽrõsãlémã ʼálâ. ʼDĩî Yésũ ʼdê íyíkâ tã ârí ʼbá íyíkâ ʼdĩ ʼbá yî ândrá. Gõʼdá tã ârí ʼbá gólâkâ ʼdĩ ʼbá yî, tị̂ lâ yî drí ậʼdị́zó, tãlâ fĩî ị̂dû-ị̂dû gólâkâ ʼdĩ tãsĩ. Gólĩyî bê kpálé ʼdẽʼá Yésũ vósĩ rî, gólĩyî kpá rĩʼá ũrị̃ ró. Ĩtí rî, Yésũ drí âdrézó, gõʼdá drílâ lãjóʼbá íyíkâ mûdrị́-drị̃-lâ-ngâ-rị̃ ʼdî ʼbá yî ậzị́zó yí ngálâ. Nĩngá sĩ, drílâ tã âtázó gólĩyî drí tã ʼẽ ʼbá rû ʼẽlé yí drí rî tãsĩ.
41010033	Gólâ kĩ gólĩyî drí rî, "Nĩ ârî drẽ, nõô ãmâ trá nĩʼá Yẽrõsãlémã ʼálâ nõ. Tólâ rî, mâ gólâ Ôvârí drí âjólé trá ûrú lésĩ nô, áâʼdô ámâ drị́-bã fẽʼá ámâ trõzó drị̃-ʼbá ạ́ngị́ Yúdạ̃ yí kâ rî ʼbá yî ândrá gõʼdá kpá lãʼbí îmbá ʼbá yí bê. Tólâ rî, gólĩyî âʼdô tã ámákâ kĩʼá kĩ nĩ rî, ʼdõvó úfû mâ. Gólĩyî âʼdô ámâ trõʼá âjílí õjílã ãtrâ Rómã kâ rî ʼbá yî drí.
41010034	Gõʼdá õjílã ʼdî ʼbá yî âʼdô ámâ gũʼá. Gólĩyî âʼdô tũ lûwúʼá má lị̃fị́, vó lâ sĩ, ámâ cãzó. Gõʼdá tã ʼdî ʼbá yî vósĩ, gólĩyî âʼdô ámâ fũʼá. Gõʼdá kậyị̂ nâ sĩ rî, má âʼdô lîdríʼá õdrã ʼásĩ."
41010035	Nĩngá sĩ, Yãkóbã yî ậdrúpị̃ lâ Yõwánĩ bê, Zẽbẽdáyõ rî mvá yî ró rî drí ngãzó ĩyî rû êsélé ãnyî Yésũ lạ̃gạ́tị́ gõʼdá tã îjílí tị́ lâ kĩ nĩ rî, "Lị̃fị́ îmbá ʼbá, ní âʼdô îcáʼá trá tã ãlô gólâ ãmâ drí ʼẽʼá îjílâ nõ ʼẽlé ãmâ drí yã?"
41010036	Ĩtí rî, Yésũ drí gólĩyî îjízó kĩ, "Nĩ lẽ má õʼê ãʼdô ĩʼdî ãnî drí yã?"
41010037	Gõʼdá lôgõ ĩyî tã-drị̃ Yésũ drí kĩ, "Ị̃tú ní drí ânĩzó rĩlí kúmú ạ́ngị́ ró ãngó nõ drị̃ị̂ rî sĩ, ní ʼbã ãmâ rĩlí ánî gãrã drị̃ ʼá, ãlô ãmâ lãfálé ʼásĩ rî íyíkâ ánî drị́-ágó drị̃ị̂, gõʼdá ãzâ ãlô rî ãʼdô ró íyíkâ ánî drị́-lị̃jị́ drị̃ị̂, mã gõ ró rĩlí ãní bê ãngó nõ drị̃ị̂."
41010038	Nĩngá sĩ, Yésũ drí tã âtázó gólĩyî drí kĩ, "Mĩ nị̃ị́ tã ífí tã ãnî drí îjílí ʼdĩ kâ kô. Nĩ õlẽ trá ãyĩkõ ámákâ rî ʼẽlé rî, ĩtí rî, nĩ âʼdô îcáʼá trá ĩzã kõkõ ámákâ âʼdó ʼbá ạ̃tị́ ʼálâ rî ʼẽlé yã? Nĩ âʼdô îcáʼá trá ngá mvũlị́ ĩgã lâṇõ kâ gólâ má drí ʼẽzó ngá mvũlị́ ʼálâ sĩ rî ʼásĩ yã? Lâṇõ âʼdô ʼdị̃ʼá má drị̃ị̂ õzõ lị̃mvû gólâ rĩʼá dãlâ õjílã drị̃ị̂ bãbãtízĩ ʼẽ võ ʼá rî kâtí. Nĩ îcâ trá âʼdólé bãbãtízĩ ʼẽʼẽ ĩtí ʼdĩ bê yã?"
41010039	Ĩtí rî, drílĩyî tã-drị̃ lôgõzó Yésũ drí kĩ nĩ rî, "Ãwô, mã îcâ trá." Nĩngá sĩ, Yésũ drí tã âtázó gólĩyî drí kĩ nĩ rî, "Âʼdô âʼdóʼá õzõ ʼdĩî tí. Nĩ âʼdô kpá ngá mvũʼá ĩgã lâṇõ kâ má drí ngá mvũzó ʼálâ sĩ rî ʼásĩ, gõʼdá áâʼdô kpá bãbãtízĩ lâṇõ kâ ʼẽʼá ãnî drí õzõ ʼẽʼá ʼẽlâ má drí rî kâtí.
41010040	Õzõ ãʼdô kpálé ʼdĩî kâtí rî, mâ mbârâkã ãkó võ rĩ kâ ámâ gãrã drị̃ ʼá rî fẽzó ãnî drí. Ôvârí rĩʼá võ kũmũ kâ êdéʼá õjílã drílâ ʼẽʼá êpẽlâ rî yî drí."
41010041	Gõʼdá nĩngá sĩ, lãjóʼbá mûdrị́ rî ʼbá yî ârílí bê ĩyî úlị́ Yãkóbã yí kâ ậdrúpị̃ lâ Yõwánĩ bê ʼdĩ rî, gólĩyî drí âʼdózó õmbã ró Yãkóbã yî drí.
41010042	Ĩtí rî, Yésũ drí tã âtázó gólĩyî drí rû êʼbézó ndrĩ dîrî, gõʼdá gólâ drí tã âtázó gólĩyî drí kĩ nĩ rî, "Mĩ nị̃ trá kĩ nĩ rî, kúmú ʼbạ̃súrú kâ rî ʼbá yî rî rĩlí ʼbạ̃súrú íyíkâ rî ʼbá yî drị̃lị́ mbârâkã sĩ.
41010043	Gõʼdá ãnî lãjóʼbá ámákâ rî ʼbá yî lãfálé ʼá rî, nĩ ʼé ĩtí kô. Gólâ tíbê lẽ ʼbá âʼdólé ãmbá ró ãnî lãfálé ʼásĩ Ôvârí rî lị̃fị́ drị̃ ʼá rî, gólâ ị̃ị̂ʼbũ rû íyî ãzí-ãzí yî drí ndrĩ.
41010044	Õjílã ãnî lãfálé sĩ gólâ tíbê lẽ ʼbá âʼdólé ãmbá ró sị́sị́ íyî ãzí-ãzí yî drị̃ị̂ sĩ Ôvârí rî lị̃fị́ drị̃ ʼá rî, gólâ ãâʼdô rạ̃gị́ị̃ ró rû ị̂ʼbũlị́ ãzí-ãzí lâ yî drí ndrĩ.
41010045	Nĩ ârî drẽ, mâ gólâ âjólé trá ûrú lésĩ rî, ânĩí kô âʼdólé ãzí-ãzí drí rû ị̂ʼbũzó má drí. Má ânĩ nô rû ị̂ʼbũlị́ ĩʼdî ãzí-ãzí drí, gõʼdá kpá ámâ nyãányâ fẽlé drãlé, tãlâ má ãʼdô ró bê õjílã dũû drị̃ tĩzó ĩʼdî sĩ lâ."
41010046	Nĩngá sĩ, Yésũ yî rî trá nĩʼá gõlé Yẽrõsãlémã ʼálâ ró, gõʼdá drílĩyî cãzó Yérĩkõ ʼá. Gõʼdá gólĩyî bê trá lậvũʼá Yérĩkõ ʼásĩ rî, õjílã tị́lị́lị́ ĩyíkâ kpá zãâ gólĩyí bê ʼdũwạ̃. Tólâ lị̃fị́ ãkó lé ʼbá ãzâ bê rĩʼá rú lâ Bãtĩmáyã, gõʼdá átá lâ rî rú rĩʼá Tĩmáyã, gólâ rî rĩlí lạ́tị̂ gãrã drị̃ ʼá, tãlâ yí õrî ró bê lãfâ zị̃lị́ õjílã lạ́tị̂ kâ drị́gạ́ sĩ.
41010047	Ĩtí rî, gólâ drí tã ârízó kĩ nĩ rî, ãâʼdô Yésũ Nãzãrétã lésĩ rî ĩʼdî lậvũʼá õjílã tị́lị́lị́ bê. Gõʼdá gólâ ârílí bê tã ʼdî rî, drílâ ngãzó rĩlí lạ̃zị́ zị̃lị́ ngbạ́lạ́-ngbạ́lạ́ kĩ nĩ rî, "Yésũ, ní ʼbã ámâ ĩzã õgâ ní drị̃ị̂, nî ĩʼdî tíbê Ôvârí drí tã lâ âtálé kĩʼá nĩ rî, âʼdô ânĩʼá ãmâ pãlé nõ, ní pâ mâ."
41010048	Nĩngá sĩ, õjílã dũû drí ngãzó nĩlí gólâ ngálâ rĩʼá tã lôgõlé gólâ drị̃ị̂, gólâ ãâgî tị́tị́. Gõʼdá lé ĩtí rî, Bãtĩmáyã, ní lẽé tã õjílã ʼdî ʼbá yí kâ ʼdĩ ârílí kô. Ĩtí, ní drí gõzó trẽlé ûrû kpá óʼdí ngbạ́lạ́-ngbạ́lạ́ kĩ, "Nî ĩʼdî tíbê Ôvârí drí tã lâ âtálé kĩʼá nĩ rî, âʼdô ânĩʼá ãmâ pãlé nõ, ní ndrê ámâ ĩzã! Ánî ʼâ ạ̃ậʼdị̂ má rú! Ní pâ mâ!"
41010049	Nĩngá sĩ, Yésũ drí âdrézó tã âtálé õjílã ʼdî ʼbá yî drí kĩ nĩ rî, "Nĩ ậzị̂ ãgô nã ânĩlí má ngáá nõlé." Ĩtí rî, õjílã ʼdî ʼbá yî drí lị̃fị́ ãkó lé ʼbá Bãtĩmáyã rî ậzị́zó kĩ nĩ rî, "Ánî pị̃pị̂sị́lị́ ạ̃ậʼdị̂. Ní ngâ ûrû nĩlí, tãlâ gólâ trá ánî zị̃ʼá."
41010050	Ĩtí rî, Bãtĩmáyã ní drí ítá ândrê ní rú rî ângízó vũlị́ vũdrị́, ngãzó nĩlí ʼwãâʼwâ Yésũ ngálâ.
41010051	Gõʼdá gólâ câ bê rî, Yésũ drí îjízó lâ kĩ nĩ rî, "Ní lẽ má õʼê ãʼdô ĩʼdî ní drí yã?" Nĩngá sĩ, drílâ tã lôgõzó Yésũ drí kĩ, "Ãmbá, ní êdê ámâ lị̃fị́, ãʼdô ró bê má drí võ ndrẽzó."
41010052	Gõʼdá Yésũ kĩ drílâ rî, "Ãʼdô trá ʼdĩî kâtí rî, ní nĩ, má pâ nî trá, tãlâ ní rî rĩlí tã lẽlẽ ámákâ bê ní ʼá." Gõʼdá Yésũ õtírĩ kpá úlị́ ʼdĩ ʼbá yî âtá ndẽlé rî, kôrô Bãtĩmáyã rî lị̃fị́ drí rû njị̃zó, drílâ võ ndrẽzó rárá. Ĩtí rî, Bãtĩmáyã drí ngãzó ʼdẽlé kpãâ Yésũ vósĩ õjílã tị́lị́lị́ ʼdĩ ʼbá yí bê ʼdũwạ̃.
41011001	Yésũ yî tã ârí ʼbá íyíkâ rî ʼbá yí bê trá rĩʼá ĩyî nĩʼá sị́sị́ ʼálâ ró gõlé Yẽrõsãlémã ʼálâ. Nĩngá sĩ, drílĩyî cãzó jạ̃rị́bạ̃ zị̃lị́ Bẽtánĩ gõʼdá Bẽtẽfágẽ bê ãnyî Yẽrõsãlémã rú rî ʼálâ. Tólâ lạ́tị̂ ʼdĩ drị̃ị̂ rî, drílĩyî cãzó únị́ gólâ fê dõ kâ zị̃lị́ õlívĩ rî bê yí drị̃ị̂ rî ʼálâ. Gõʼdá gólĩyî câ bê tólâ rî, Yésũ drí ngãzó tã ârí ʼbá íyíkâ rị̃ rî ʼbá yî jõlé ạ̃tị́ ʼálâ.
41011002	Ĩtí, drílâ tã âtázó gólĩyî drí kĩ nĩ rî, "Nĩ fî ʼbạ̃drị̃ mvá Bẽtẽfágẽ ạ̃tị́ ʼálâ nã ʼá. Tólâ rî, nĩ âʼdô dõngí mvá ãzâ ómbãá drẽ drị̃ lâ ʼá kôʼdáwá rî ûsúʼá óʼĩ trá ʼĩʼĩ tólâ. Nĩ âtĩ ânĩzó ĩʼdí bê lâ.
41011003	Õzõ õjílã ãzâ ʼbá yî ĩîjî ãnî trá kĩ nĩ rî, nĩ rî dõngí ʼdĩ âtĩlí ãʼdô tãsĩ yã rî, nĩ lôgõ tã-drị̃ drílâ kĩ nĩ rî, 'Kúmú ãmákâ lẽ nĩ, gólâ âʼdô lôgõʼá lâ ʼwãâ vólé.' "
41011004	Ĩtí, tã ârí ʼbá rị̃ ʼdî ʼbá yî drí ngãzó nĩlí, gõʼdá drílĩyî dõngí ûsúzó, óʼĩ ʼĩ ãnyî jó tị́lị́-tị̂ bê ʼbã ãzâ ʼá lạ́tị̂ gãrã drị̃ ʼá. Nĩngá sĩ, drílĩyî ʼdẽzó rĩʼá âtĩlâ.
41011005	Gõʼdá gólĩyî ʼdê bê rĩʼá dõngí rî ʼdĩ âtĩlí rî, õjílã rĩ ʼbá âdrélé ãnyî rî ʼbá yî drí gólĩyî îjízó kĩ, "Nĩ rî dõngí ʼdĩ âtĩlí ãʼdô tãsĩ yã?"
41011006	Gõʼdá tã ârí ʼbá rị̃ ʼdî ʼbá yî lôgõ yî tã-drị̃ gbõ õjílã rî ʼdĩ ʼbá yî drí nyé õzõ Yésũ drí âtálé trá gólĩyî drí rî kâtí. Bê trá ĩtí rî, õjílã ʼdî ʼbá yî drí tã ârí ʼbá ʼdĩ ʼbá yî âyézó dõngí rî ʼdĩ âtĩlí sẽlé nĩzó ĩʼdí bê lâ vólé.
41011007	Nĩngá sĩ, drílĩyî dõngí ʼdĩ âsézó âjílí Yésũ drí. Gõʼdá gólĩyî drí ítá bị́ ạ́ngị́ ró rî ʼbá yî âtrõzó ʼbẽlé dõngí rî ʼdĩ ũgúlị́, tãlâ Yésũ õrî ró bê drị̃ lâ. Gõʼdá ĩtí rî, Yésũ drí mbãzó rĩlí gá drị̃ lâ fĩlí Yẽrõsãlémã ʼálâ.
41011008	Gõʼdá dõngí âʼdô bê rĩʼá nĩʼá Yésũ bê yí drị̃ị̂ rî, õjílã dũû drí ngãzó ʼdó rĩʼá ítá ĩyíkâ ʼbẽlé ị̃nyạ́kú drị̃ị̂ sĩ lạ́tị̂ ʼásĩ Yésũ ândrá, tãlâ gólâ õnĩ ró drị̃ lâ sĩ. Gõʼdá õjílã ũrûkậ ʼbá yî ĩyíkâ nĩʼá lârá bê mbị́rạ́ bị́ âṇõ bê õmã ʼásĩ âjílí ʼbẽlé ʼdó Yésũ ândrá drílâ nĩzó drị̃ lâ sĩ. ʼDĩî gólĩyî lậgû õjílã ãmbá ʼî.
41011009	Nĩngá sĩ, õjílã ạ̃tị́ ʼálâ rî ʼbá yî gõʼdá ʼdó gólĩyî vólé ʼálâ rî ʼbá yí bê drí ngãzó ĩyî rĩlí tã pẽlé gbórókõ vạ́vạ́rạ́vạ́ sĩ kĩ nĩ rî, "Mã lûyị̂ nî, Kúmú. Ní âjô Yésũ trá drị́-ãcê áníkâ bê rĩlí ãngó drị̃lị́ ʼdíyî pã ʼbá ró, Mã lûyị̂ nî, Ôvârí, tãlâ ãngó lị́pị̂ trá ãnyî ʼẽʼá ãngó rũlị́. Mã lûyị̂ nî, Ôvârí gólâ rĩ ʼbá ʼbũû ʼálâ rî." Ĩtí, gólĩyî lậgû Yésũ trá kúmú ạ́ngị́ ĩyíkâ ró.
41011011	Ĩtí rî, Yésũ yî drí ngãzó nĩlí Yẽrõsãlémã ʼálâ. Tólâ, Yésũ yî drí âfízó ạ̃ʼdị́-drị̃ jó ạ́ngị́ Ôvârí kâ rî kâ ʼá. Gõʼdá Yésũ drí võ ndrẽzó dîrî ʼálé lâ ʼásĩ. Tãlâ ị̃tú ʼdê trá rî drí sĩ, Yésũ yî lãjóʼbá íyíkâ mûdrị́-drị̃-lâ-ngâ-rị̃ rî ʼbá yí bê drí ngãzó gõlé vólé Bẽtánĩ ʼálâ, võ drílĩyî rĩzó rî ʼálâ.
41011012	Gõʼdá cị̃ị́nó lâ sĩ, Yésũ yî trá âgõʼá ĩyî lãjóʼbá íyíkâ yí bê Yẽrõsãlémã ʼálâ Bẽtánĩ lésĩ. Yésũ trá gõʼdá lõfó ró.
41011013	Gõʼdá Yésũ yî âʼdô bê rĩʼá nĩʼá ĩyî lạ́tị̂ ʼásĩ rî, drílâ fê ãzâ rĩʼá zị̃lâ kãnágõwá rî ndrẽzó gĩâ jẽjẽ ró bị́ bê ngbũkpũ. Ĩtí, drílĩyî ngãzó nĩlí zẽlé lâ ʼálâ, tãlâ ndrẽlâ ngãtá lõʼwâ lâ bê yã rî tãsĩ. Gõʼdá gólĩyî câ bê fê rî ʼdĩ zẽlé rî, lõʼwâ lâ trá yûʼdạ́wạ́ ãlôwálâ. Ûsû ĩyî cé bị́ lâ ĩʼdî ngbũkpũ fê lâ drị̃ị̂, tãlâ kậyị̂ gólâkâ ʼwãzó rî âcá drẽ kô.
41011014	Bê trá ĩtí rî, Yésũ drí fê ʼdĩ trĩzó kĩ nĩ rî, "Ní rî áníkâ fí zãâ ĩtí lõʼwâ ʼwã ãkó, gõʼdá õjílã õzó îcá kô ánî lõʼwâ nyãlé óʼdí ãlôwálâ." Gõʼdá nĩngá rî, lãjóʼbá gólâkâ rî ʼbá yî ârî ĩyî lãtrí drílâ trĩlí ʼdĩ trá.
41011015	Vó lâ sĩ, Yésũ yî drí ngãzó nĩlí cãlé Yẽrõsãlémã ʼálâ kpá óʼdí. Gõʼdá drílĩyî fĩzó ạ̃ʼdị́-drị̃ jó ạ́ngị́ Ôvârí kâ rî kâ ʼá. Tólâ rî, Yésũ drí õjílã ûsúzó rĩʼá ĩyî ngá lậzị́ʼá gõʼdá kpá ngá gĩ bê lâgî õnjí sĩ. Gõʼdá gólâ drí kpá õjílã ãzâ ʼbá yî ndrẽzó rĩʼá ĩyî ậdị̂ õrĩ ãzâ ʼbá yî ị̂kúrạ̃ʼá ậdị̂ õrĩ ãzâ ʼbá yî sĩ. Gõʼdá Yésũ ndrê tã ʼdî bê ĩtí rî, gólâ drí âʼdózó õmbã ró, tãlâ gólĩyî rî trá võ íyî átá kâ rî îzãlé. Ĩtí rî, Yésũ drí ngãzó nĩlí tãrãbízã ậdị̂ ị̂kúrạ̃ ʼbá yí kâ ʼdĩ ʼbá yî lôzélé gõʼdá drị̃ lâ yî âkólé ndrĩ vũdrị́. Gõʼdá gólâ drí kpá ngãzó nĩlí gbáʼdá õjílã gólĩyî rĩ ʼbá ĩyíkâ ãmámõ âʼdó ʼbá ngá fẽfẽ ró Ôvârí drí rî yî lậzị́lị́ gĩlí vólé rî lôzélé kpá ndrĩ ʼdó vũdrị́. Drílâ gõzó õjílã ʼdî ʼbá yî lâdrólé ndrĩ vólé úlị́ âtâ-âtâ bê kĩ,
41011016	"Úlị́ Ôvârí kâ îgĩlí jó Ôvârí kâ tãsĩ rî kĩ ãʼdô yã? Ôvârí kĩ nĩ rî, 'Jó ámákâ rĩʼá võ ʼbạ̃súrú ngĩíngî drí ânĩzó rû êʼbélé ʼá lâ rĩlí cé rãtáã ʼẽlé ĩʼdî.' Gõʼdá nõô, 'nĩ jâ jó ámákâ trá võ ũgũ kâ ró',õzõ ãnî drí rĩʼá ʼẽlâ ʼdĩ kâtí." Yésũ lẽ trá võ ʼdî âyélé cé õjílã drí rãtáã ʼẽzó ĩʼdî ʼá lâ. Gólâ âyé õjílã kô ngá ĩyíkâ lậzị́lị́ ạ̃ʼdị́-drị̃ jó ạ́ngị́ Ôvârí kâ ʼdĩ ʼá.
41011018	Nĩngá sĩ, drị̃-ʼbá Yúdạ̃ yí kâ rî ʼbá yî drí tã Yésũ kâ õjílã lâdrózó ʼdĩ ârízó ĩyî. Tã ʼdî tãsĩ rî, gólĩyî drí ngãzó rĩʼá lạ́tị̂ lôndãlé Yésũ rî fũzó ũrị̃ drí sĩ. Tã ị̂sũ gólĩyíkâ kĩ, õjílã âʼdô ʼdẽʼá ndrĩ Yésũ vó ĩyî âyélé, tãlâ õjílã dũû ndrĩ tị̂ lâ yî ậʼdị̂ trá lị̃fị́ îmbâ-îmbâ Yésũ kâ ʼdĩ tãsĩ.
41011019	Nĩngá sĩ, tã Yésũ drí õjílã lâdrózó ạ̃ʼdị́-drị̃ ʼásĩ ʼdî vósĩ, lạ̃njạ́túlị́ bê rî, Yésũ yî lãjóʼbá íyíkâ yí bê drí ngãzó drị̃ dĩlí ĩyî gõlé ʼbã ʼálâ Bẽtánĩ ʼálâ.
41011020	Gõʼdá cị̃ị́nó Yésũ yî drí ngãzó gõlé Yẽrõsãlémã ʼálâ. Lạ́tị̂ ʼásĩ rî, gólĩyî drí fê Yésũ drí trĩlí sị́sị́ rî ndrẽzó. Gõʼdá gólĩyî âʼdô bê rĩʼá lậvũʼá rî, drílĩyî fê rî ʼdĩ ndrẽzó drã trá, gõʼdá ʼî trá kó õmvórẽ lâ lésĩ rãṇõ.
41011021	Ĩtí rî, tã Yésũ drí fê ʼdĩ trĩzó rî drí âgázó Pétẽrõ drị̃ị̂. Gõʼdá drílâ ngãzó tã âtálé Yésũ drí kĩ nĩ rî, "Tã îmbá ʼbá, ní ndrê drẽ, fê gólâ ní drí trĩlí rî drã trá, ʼî trá kãgãʼdã nâ."
41011022	Nĩngá sĩ, Yésũ drí tã-drị̃ lôgõzó Pétẽrõ yî drí kĩ nĩ rî, "Õzõ nĩ õʼbã tã lẽlẽ ãníkâ ndrĩ gạ́gạ́ Ôvârí ʼá rî, nĩ âʼdô kpá îcáʼá tã rî ʼdĩ ʼẽlé má tí mbârâkã Ôvârí kâ sĩ.
41011023	Má âtâ ãnî drí nõ tã pạ̃tị́ị̃ ʼî. Õzõ nĩ ãâtâ úlị́ trá únị́ ạ́ngị́ drí kĩ nĩ rî, 'Únị́ ạ́ngị́, únjị̃ rû ʼdẽlé lị̃mvû ândrê ʼá rî.' Õzõ nĩ ãâtâ úlị́ rî ʼdĩ tã lẽlẽ gạ́gạ́ rákã fê kâtí rî sĩ cú ĩtí tã ị̂sũ rị̃ rị̃ ãkó ãlôwálâ rî, Ôvârí õró fí tã rî ãnî drí âtálé ʼdĩ ʼẽê ãnî drí pạ̃tị́ị̃.
41011024	Tã ʼdî tãsĩ rî, má âtâ kpá óʼdí, õzõ nĩ õtírĩ rãtáã ʼẽê Ôvârí drí tã ãzâ ʼẽzó ãnî drí rî, õzõ nĩ õrî tã lẽlẽ sĩ kĩ pạ̃tị́ị̃ Ôvârí âʼdô tã rî ʼdĩ ʼẽʼá rî, tã rî ʼdĩ âʼdô rû ʼẽʼá ãnî drí.
41011025	"Õzõ nî ãzâ ãâʼdô bí rĩʼá tị̂ îrátãʼá Ôvârí drí, ngãtá õjílã ãzâ õʼê tã õnjí trá ní drí yã rî, ánî fĩî ạ̃ậʼdị̂ gólâ rú, ní âyê gólâ tã õnjí ʼdĩ ʼásĩ, tãlâ ánî átá gólâ ʼbũû ʼálâ rî ãâyê ró kpá tã õnjí áníkâ rî ʼbá yî bê.
41011026	Õzõ ní õgã dó tã õnjí ãzí-ãzí kâ âyélé rî, Ôvârí âʼdô gãʼá kpá dó tã õnjí áníkâ rî âyélé."
41011027	Nĩngá sĩ, Yésũ yî drí cãzó kpá óʼdí Yẽrõsãlémã ʼálâ lãjóʼbá íyíkâ ʼdĩ ʼbá yí bê. Gõʼdá gólĩyî âʼdô bê rĩʼá nĩʼá ĩyî jó ạ́ngị́ Ôvârí kâ rî ʼálâ õjílã lị̃fị́ îmbálé rî, lãʼbí îmbá ʼbá, gõʼdá drị̃-ʼbá ạ́ngị́ Yúdạ̃ yí kâ rî ʼbá yî ndrĩ ʼdó gólĩyî sị́sị́-lésĩ ró rî ʼbá yí bê, drílĩyî ngãzó ĩyî ânĩlí Yésũ ngálâ ạ̃ʼdị́-drị̃ jó Ôvârí kâ rî kâ ʼá.
41011028	Nĩngá sĩ rî, drílĩyî tã îjízó Yésũ tị́ kĩ nĩ rî, "Ndá drị́-ãcê ãʼdô kâ ʼî ní drị́gạ́ rĩzó õjílã lị̃fị́ îmbálé ạ̃ʼdị́-drị̃ jó Ôvârí kâ rî kâ ʼásĩ yã? Kó ãʼdî fẽ drẽ drị́-ãcê rî ʼdĩ ní drí nĩ yã?"
41011029	Nĩngá sĩ, Yésũ drí tã îjî gólĩyíkâ ʼdĩ drị̃ lâ lôgõzó kĩ, "Má âʼdô kpá ãnî îjíʼá tã îjî sĩ. Õzõ tã îjî ámákâ ʼdĩ nĩ õlôgõ tã-drị̃ lâ trá rî, má drí ʼdẽzó fí drị́-ãcê ángô rî sĩ má drí rĩzó tã nô ʼbá yî ʼẽlé nõ lôfõlé ãnî drí.
41011030	Ĩtí rî, ãʼdî âjô Yõwánĩ bãbãtízĩ ʼẽ ʼbá ró rî nĩ ânĩlí rĩlí bãbãtízĩ ʼẽlé õjílã drí yã? Ôvârí âjô gólâ nĩ bãbãtízĩ ʼẽlé ngãtá õjílã mvá âjô gólâ nĩ yã?"
41011031	Nĩngá sĩ, drị̃-ʼbá Yúdạ̃ yí kâ ʼdĩ ʼbá yî drí ngãzó rĩʼá tã îjî Yésũ kâ ʼdĩ ôjálé ĩyî lãfálé ʼásĩ kĩ nĩ rî, "Mã âʼdô tã îjî gólâkâ ʼdĩ drị̃ lâ jãʼá ángô tí yã? Õzõ mã õjâ kĩ nĩ rî, Ôvârí âjô Yõwánĩ nĩ rî, ʼdĩî gólâ âʼdô tã lôgõʼá ãmâ drí kĩ nĩ rî, 'Õzõ ãʼdô trá ĩtí rî, nĩ gã dó úlị́ Yõwánĩ kâ rî lẽlé ãʼdô tãsĩ yã?'
41011032	Gõʼdá õzõ mã ãâtâ kĩ, õjílã ãzâ ãâjô gólâ nĩ rî, âʼdô âʼdóʼá ángô tí yã?" Gólĩyî rî tã ʼdî ôjálé ʼdĩ ũrị̃ drí, tãlâ õjílã ĩyíkâ rî ʼbá yî õzó kô rû jãâ ĩyî rú, tãlâ õjílã rî ʼdĩ ʼbá yî ndrĩ tã pạ̃tị́ị̃ ró lẽ ĩyî tã trá kĩ nĩ rî, Yõwánĩ rĩʼá tã ậngũ ʼbá nyãányâ Ôvârí kâ ʼî.
41011033	Âʼdólé bê trá ĩtí rî, drị̃-ʼbá Yúdạ̃ yí kâ ʼdĩ ʼbá yî drí ngãzó tã-drị̃ lôgõlé ĩyî Yésũ drí kĩ nĩ rî, "Mã nị̃ị́ gólâ Yõwánĩ rî âjó ʼbá rî kô." Nĩngá sĩ, Yésũ drí ngãzó úlị́ âtálé gólĩyî drí kĩ nĩ rî, "Õzõ tã-drị̃ lôgõ ãníkâ ãʼdô ĩtí rî, gõʼdá má gã kpá trá dó drị́-ãcê fẽ ʼbá má drí rî âʼdálé ãnî drí."
41012001	Nĩngá sĩ, Yésũ drí ngãzó úlị́ mãnĩgõ âtálé drị̃-ʼbá Yúdạ̃ yí kâ ʼdĩ ʼbá yî drí. Úlị́ mãnĩgõ rî ĩʼdî nõtí. "Ãgô ãzâ bê ãlô. Drílâ ngãzó fê õzõ âlâʼbâ kâtí gólâ rĩzó õdrá ʼẽlé lõʼwâ lâ ʼásĩ rî ị̂ʼdị́lị́ dũû yí drí ạ́mvú ʼá. Gõʼdá drílâ ndõgõ gãzó dîrî gbãâ rú lâ sĩ, tãlâ ũgú gõʼdá kõrõnyã bê õzó lạ́tị̂ ûsú âfízó ânĩlí fê lõʼwâ ʼdĩ îzãlé. Gõʼdá éêdê võ ãzâ kpá kúnị́ ʼá gũạ̃lị̃-gũạ̃lị̃ ĩtí rĩzó õdrá ʼdĩ zãlé ʼá lâ. Gõʼdá drílâ kpãrá ʼdị̃zó ûrû, tãlâ kpá ạ́mvú vó ndrẽ ʼbá drí rĩzó mbãlé rĩlí gá drị̃ lâ ʼá rĩʼá ạ́mvú vó ndrẽlé. Nĩngá sĩ, gólâ drí ạ́mvú ʼwã ʼbá ãzâ ʼbá yî ậzị́zó ânĩlí lôsĩ ʼẽlé ạ́mvú íyíkâ ʼdĩ ʼá, õzõ õʼwâ trá rî, yí fẽ ró ũrûkậ lâ bê gólĩyî drí. Gõʼdá gólâ rî gógó drí íyíkâ ngãzó nĩlí ʼbạ̃drị̃ ãzâ ʼálâ jẽjẽ ró.
41012002	Gólâ vólé sĩ rî, fê lõʼwâ ʼdĩ ʼbá yî drí lị̂njị́zó kãlé. Gõʼdá lõʼwâ ʼdĩ ʼbá yî ôkírĩ tú rî, ạ́mvú lị́pị̂ nĩ ʼbá trá ʼbạ̃drị̃ lídí ʼálâ nã drí ngãzó lãjóʼbá íyíkâ âjólé kó tólâ sĩ ạ́mvú ʼwã ʼbá ʼdĩ ʼbá yî ngálâ, tãlâ lõʼwâ âʼdó ʼbá trá íyíkâ ró rî tãsĩ yí drí.
41012003	Gõʼdá ạ́mvú ʼwã ʼbá ʼdĩ ʼbá yî gã dó. Nĩngá sĩ, drílĩyî lãjóʼbá âjólé ʼdĩ rũzó ãnjĩ cãlé kpãdí-kpãdí õnjí lâ drị̃ị̂, gõʼdá drílĩyî drị́ yĩzó rú lâ sĩ gõlé vólé ạ́mvú lị́pị̂ ngálâ drị́-drị́ị̃ ró.
41012004	"Vó lâ sĩ, ạ́mvú lị́pị̂ drí kpá lãjóʼbá íyíkâ ãzâ âjózó ạ́mvú ʼwã ʼbá rî ʼdĩ ʼbá yî ngálâ zãâ lõʼwâ íyíkâ ró rî tãsĩ. Gõʼdá ʼdĩî rî, ạ́mvú ʼwã ʼbá drí ngãzó ĩyî rĩʼá lãjóʼbá ʼdĩ cãlé õnjí ró. Gólĩyî ʼê tã ãnyĩ kâ trá ãmbá lãjóʼbá ʼdĩ drí, gõʼdá kpá gólâ rî lôʼdázó drõlé gõlé vólé.
41012005	Nĩngá sĩ, ạ́mvú lị́pị̂ drí ngãzó kpá lãjóʼbá íyíkâ ãzâ âjólé ạ́mvú ʼwã ʼbá ʼdĩ ʼbá yî ngálâ. Gõʼdá ạ́mvú ʼwã ʼbá ʼdĩ ʼbá yî drí lãjóʼbá ʼdĩ fũzó. Lé ĩtí rî, ạ́mvú lị́pị̂ drí rĩzó fí zãâ lãjóʼbá íyíkâ rî ʼbá yî âjólé ãlô-ãlô ạ́mvú ʼwã ʼbá ʼdĩ ʼbá yî ngálâ. Nĩngá sĩ, ạ́mvú ʼwã ʼbá ʼdĩ ʼbá yî drí ĩyíkâ rĩzó kpá zãâ, lãjóʼbá rĩʼá âjólâ ʼdĩ ʼbá yî, ãzâ ʼbá yî cãlé gõʼdá ãzâ ʼbá yî ûfúlị́.
41012006	"Gõʼdá vó lâ sĩ, lâkí ʼbá ạ́mvú lị́pị̂ drí jõlé ạ́mvú ʼwã ʼbá ʼdĩ ʼbá yî ngálâ kó rî, cé mvá lâ drílâ lẽlé tákányĩ rî ĩʼdî. Ĩtí rî, ạ́mvú lị́pị̂ ʼdĩ drí íyî mvá ʼdĩ jõzó ạ́mvú ʼwã ʼbá ʼdĩ ʼbá yî ngálâ ạ̃dũkũ lâ ró tã ị̂sũ-ị̂sũ bê yí drị̃ị̂ kĩ nĩ rî, ạ́mvú ʼwã ʼbá ʼdĩ ʼbá yî âʼdô ĩyî íyî mvá ʼdĩ ị̂njị̃ʼá.
41012007	Gõʼdá võ rî ʼdĩ ʼá nĩngá rî, mvá lâ ʼdĩ âcálé bê ạ́mvú ʼwã ʼbá ʼdĩ ʼbá yî ngálâ ạ́mvú ʼálâ rî, ạ́mvú ʼwã ʼbá ʼdĩ ʼbá yî drí ngãzó tã ngõlé kírî ró ĩyî lãfálé ʼásĩ kĩ nĩ rî, 'Nõô trá rĩʼá gólâ drị́-vó lị́pị̂ ró rî ĩʼdî. Nĩ ngâ mã fû ró gólâ vólé. Vó lâ sĩ rî, drị́-vó ʼdĩ âʼdô âʼdóʼá ãmákâ ró.'
41012008	Ĩtí rî, drílĩyî ạ́mvú lị́pị̂ rî mvá ʼdĩ fũzó gõzó ãvõ lâ trõlé vũlị́ vólé ạ́mvú ʼásĩ tã ạ̃dũkũ ró.
41012009	"Ngbãângbânõ rî, má îjî ãnî nõtí, ạ́mvú ʼdĩ lị́pị̂ lâ âʼdô ãʼdô ʼẽʼá ĩʼdî yã? Má âʼdô âʼdáʼá lâ ãnî drí. Gólâ âʼdô ângáʼá ânĩlí ạ́mvú ʼwã ʼbá ʼdĩ ʼbá yî ûfúlị́ ngbá, gõzó ạ́mvú ʼdĩ trõlé fẽlé ạ́mvú ʼwã ʼbá ãzâ ʼbá yî drí vó lâ ndrẽlé."
41012010	Gõʼdá Yésũ drí kpá tã âtázó íyî ífífí tãsĩ kĩ nĩ rî, "Nĩ zị́ tã nô kô tã îgĩ Ôvârí kâ ʼásĩ yã? Gólâ kĩ nĩ rî, 'Ậjû nyãányâ gólâ jó ʼdị̃ ʼbá yî drí gãlé dó rî, âʼdô gõʼdá trá ậjû tã lâ drí lâzélé rõô jó kâ ró rî ĩʼdî.
41012011	Tã ʼdî rĩʼá Ôvârí drị́gạ́ sĩ, gõʼdá gólâ rî nyãányâ ʼê nĩ. Ãmâ tị̂ ậʼdị̂ trá tã ʼdî drí sĩ.' " Lôngó 118.1-2
41012012	Yésũ ndẽ bê úlị́ âtâ-âtâ ʼdĩ rî, drị̃-ʼbá Yúdạ̃ yí kâ lẽ trá gólâ rî rũlị́, tãlâ gólĩyî nị̃ trá kĩ nĩ rî, Yésũ âtâ úlị́ mãnĩgõ ʼdî ʼbá yî ĩyî rú. Gõʼdá gólĩyî âyê Yésũ gõzó nĩlí vólé cú ĩtí gólâ rî rũ ãkó, tãlâ gólĩyî trá ũrị̃ ró õjílã õʼbí ʼdĩ ʼbá yî tãsĩ.
41012013	Tólâ sĩ, drị̃-ʼbá Yúdạ̃ yí kâ ʼdĩ ʼbá yî drí ngãzó Pạ̃rúsị̃ ãzâ ʼbá yî jõlé õjílã gólĩyî ʼdẽ ʼbá kúmú Ẽródẽ vó rî ʼbá yí bê Yésũ ngálâ nĩlí gólâ rî ûjũlị́ tã âtâ-âtâ ányâ gólâkâ tãsĩ, tãlâ gólâ âtâ ró tã ányâ bê kũmũ Sízã kâ rú.
41012014	Nĩngá sĩ, gólĩyî drí âcázó Yésũ ngálâ, gõʼdá drílĩyî tã âtázó kĩ nĩ rî, "Ãmbá, mã nị̃ trá kĩ nĩ rî, ị́ị̂njị̃ nî trá tã mbị̂ ʼẽ ʼbá ró. Ní âyé õjílã kôʼdáwá ánî drị̃ îzãlé, ãmbã gólĩyíkâ sĩ. Võ rî ʼdĩ ʼá rî, pạ̃tị́ị̃ ní rî õjílã îmbálé tã Ôvârí kâ rî ʼbá yî sĩ. Âʼdô bê trá ĩtí rî, mã îjî tã ní tị́. Rĩʼá tã mbị̂ ʼî ômbê gĩzó kúmú ạ́ngị́ Rómã kâ Sízã drí ngãtá rĩʼá tã ányâ ʼî yã?
41012015	Mã õgî ômbê ngãtá mã õgã dó ômbê gĩlí yã?" Gõʼdá Yésũ ârílí bê tã îjî ʼdĩ rî, gólâ nị̃ tã ị̂sũ gólĩyíkâ trá tã ậnjú ʼbá ró. Nĩngá sĩ, drílâ tã îjízó gólĩyî tị́ kĩ nĩ rî, "Nĩ lẽ ámâ âdólé tã ányâ âtálé mị́rị̃ rú ãʼdô tãsĩ yã? Nĩ âfẽ drẽ lãfâ ãnî drí rĩzó ômbê gĩlí ʼdĩ ãlô rî má drí, tãlâ má ndrê ró bê."
41012016	Ĩtí rî, gólĩyî drí ngãzó ậdị̂ ífí ʼdĩ âjílí Yésũ ngálâ. Nĩngá sĩ, drílâ ậdị̂ ífí ʼdĩ âtrõzó âʼdálé gólĩyî drí, gõʼdá tã îjízó kĩ, "Nõô ãʼdî rî líndrí ʼî ậdị̂ ífí nõ rú, gõʼdá rú îgĩlí rú lâ ʼá nõ bê yã?" Nĩngá sĩ, drílĩyî tã-drị̃ lôgõzó Yésũ drí kĩ, "Kúmú ạ́ngị́ Rómã kâ Sízã rî líndrí ʼî rú lâ bê."
41012017	Gõʼdá Yésũ drí tã âtázó gólĩyî drí kĩ, "Õzõ ãʼdô ĩtí rî, gólâ ĩʼdî lãfâ ʼdĩ lị́pị̂ lâ ʼî, nĩ lôgõ lãfâ ʼdĩ vólé gólâ drí ômbê gĩgĩ sĩ. Gõʼdá ãnî rî gógó ífífí lâ ãnî lị́pị̂ rĩʼá Ôvârí ĩʼdî, nĩ fẽ ãnî nyãányâ gólâ drí tã gólâ drí lẽlé ãnî drí ʼẽlé rî ʼẽzó." Ĩtí rî, ãgô ʼdĩ ʼbá yî tị̂ lâ yî drí ậʼdị́zó, gõʼdá drílĩyî ngãzó nĩlí ĩyî vólé.
41012018	Nĩngá sĩ, õjílã zị̃lị́ Sạ̃dúsị̃ rî ʼbá yî drí ânĩzó kpá Yésũ ngálâ gólâ rî ûjũlị́. Gólĩyî õjílã tã îmbá ʼbá kĩʼá nĩ rî, Ôvârí õlîdrí õjílã kó kô õdrã ʼásĩ rî yî ĩʼdî. Gólĩyî âcâ bê rî, drílĩyî Yésũ rî îjízó kĩ nĩ rî,
41012019	"Ãmbá, ạ̃kû ró Músạ̃ îgĩ tã trá ãmâ drí ʼẽlé kĩ, 'Õzõ nî ãzâ ánî ậdrúpị̃ õdrã trá õkó lâ rî âyélé cú ĩtí mvá ãkó rî, nî ậdrúpị̃ lâ ʼdĩ âʼdô ạ̃yị́zị́ ʼdĩ trõʼá, ãʼdô ró bê mvá tị̃zó ánî ậdrúpị̃ ạ̃ʼdị́ ró ʼdĩ võ lâ ʼá.'
41012020	ʼDõvó, tã âʼdâ ró, mã ngî drẽ íʼdígówá ní drí. Õjílã bê rĩʼá ĩyî zãlô njị̂-drị̃-lâ-rị̃ ʼdó ậdrúpị̃ ró. Nĩngá sĩ, ậdrúpị̃ sị́sị́ rî drí ngãzó õkó trõlé. Gõʼdá gólâ drã bê rî, gólâ cú ĩtí ʼdĩyímvá ãkó õkó rî ʼdĩ bê.
41012021	Tã rî ʼdĩ tãsĩ rî, ậdrúpị̃ lâ tị̃lị́ ũgúlị́ lâ ʼá rî drí õkó rî ʼdĩ trõzó. Nĩngá sĩ, gólâ drí kpá drãzó cú ĩtí ʼdĩyímvá ãkó õkó ʼdĩ bê. Gõʼdá ậdrúpị̃ nâ lâ ró rî drí kpá õkó ãlô ʼdĩ trõzó. Nĩngá sĩ, gõzó kpá drãlé vólé.
41012022	ʼDó lạ́tị̂ ãlô ʼdĩ ʼásĩ, ậdrúpị̃ njị̂-drị̃-lâ-rị̃ ʼdî ʼbá yî drí ʼdó õkó ʼdĩ trõzó ãlô-ãlô, gõʼdá ôdrãzó kpá ngbá vólé ʼdĩyímvá ãzãkã tị̃ ãkó. Gõʼdá ạ̃dũkũ lâ ró, õkó rî ʼdĩ nyãányâ lâ drí ngãzó drãlé kpá vólé.
41012023	Ngã ậdrúpị̃ njị̂-drị̃-lâ-rị̃ ʼdî ʼbá yî drí õkó ʼdĩ trõzó trá ndrĩ õkó ró nõ, gõʼdá ị̃tú gólâ ậdrúpị̃ ʼdî ʼbá yî õkó rî ʼdĩ bê drí lîdrízó õdrã ʼásĩ rî sĩ rî, õkó rî ʼdĩ âʼdô ʼbãʼá ậdrúpị̃ ángô rî kâ ĩʼdî yã?"
41012024	Ĩtí rî, Yésũ drí tã ʼdî drị̃ lâ lôgõzó gólĩyî drí kĩ nĩ rî, "Tã ị̂sũ ãníkâ rĩʼá ányâ ró, tãlâ nĩ nị̃ị́ tã ífí úlị́ Ôvârí kâ kô. Gõʼdá nĩ gã dó tã lẽlé kĩ, Ôvârí mbârâkã bê õjílã lîdrílí õdrã ʼásĩ.
41012025	Ị̃tú gólâ õjílã drí lîdrízó âfõlé õdrã ʼásĩ rî tú rî, ãgô trõó gõʼdá õkó kô, gõʼdá ófẽé õkó kpá kôʼdáwá ãgô drí õkó ró. Võ ʼdî ʼá rî, õjílã âʼdô âʼdóʼá õzõ mãlãyíkã gólĩyî âʼdó ʼbá ûrú ʼálâ rî ʼbá yí kâtí.
41012026	"Ãʼdô lîdrî-lîdrî õdrã ʼásĩ rî tãsĩ rî, búkũ Ôvârí kâ ʼá, nĩ zị́ tã Músạ̃ drí îgĩlí úlị́ Ôvârí drí âtálé gólâ drí fê cú lạ̃sị́ bê yí ʼá rî kô yã? Ị̃tú rî ʼdĩ sĩ, Ôvârí kĩ Músạ̃ drí rî, 'Mâ Ôvârí gólâ Ãbãrãyámã yî drí rĩʼá rõlâ Yãkóbã yî Ĩsákã yí bê rî ĩʼdî.'
41012027	"Úlị́ ʼdĩ ʼbá yî âʼdâ tã ãmâ drí kĩ, lîdrî-lîdrî õjílã kâ õdrã ʼásĩ rî rĩʼá tã pạ̃tị́ị̃ ʼî. Nĩ ndrê drẽ, îcâ fí trá Ôvârí drí tã nô âtázó ãvõ tãsĩ kĩ, gólĩyî rĩʼá gólâ rî rõlé yã? Îcá kô. Gólâ Ôvârí õjílã gólĩyî lédrẽ-lédrẽ ró rî ʼbá yî drí rõlé ʼî. Nĩ ndrê drẽ, Ãbãrãyámã yî ôdrã bê kpálé rî, gólĩyî líndrí bê zãâ ûrú ʼálâ Ôvârí bê. Ĩtí rî, tã ị̂sũ ãníkâ kĩʼá nĩ rî õjílã õlîdrí kô õdrã ʼásĩ ʼdî rî rĩʼá ányâ ró."
41012028	Lãʼbí îmbá ʼbá ãzâ ãlô ârî Yésũ trá tã ʼdî ʼbá yî ngĩrĩ ʼá Sạ̃dúsị̃ ʼdĩ ʼbá yí bê. Gõʼdá gólâ ndrê bê Yésũ lôgõ tã îjî gólĩyíkâ ʼdĩ trá tã nị̃nị̃ sĩ rî, gólâ drí kpá ngãzó Yésũ rî îjílí tã îjî sĩ kĩ, "Tã ãmbá ndrĩ Ôvârí kâ ʼbãlé ʼdĩ lãfálé lâ ʼásĩ rî, tã ʼbãʼbã ángô rî íyíkâ ĩʼdî lậvũlị́ kôrô ãmâ drí ârílí yã?"
41012029	Nĩngá sĩ, Yésũ drí tã îjî gólâkâ ʼdĩ drị̃ lâ lôgõzó kĩ, "Tã ʼbãʼbã gólâ lậvũ ʼbá kôrô ãnî drí ʼẽlé rî ĩʼdî nõ, 'Ãnî õjílã ãmákâ Ĩsĩrãʼélẽ kâ, nĩ ârî drẽ tã nô! Ôvârí ãmákâ Yãkóvã rĩʼá Ôvârí ãlô pạ̃tị́ị̃ rî ĩʼdî. Ôvârí ãzâ yûʼdạ́wạ́.
41012030	Nĩ ʼbã Yãkóvã Ôvârí ãníkâ lôvó lâ pị̃pị̂sị́lị́ ãlô sĩ ndrĩ, ãnî líndrí sĩ ndrĩ, tã ị̂sũ ãníkâ sĩ ndrĩ, gõʼdá kpá ãnî mbârâkã sĩ ndrĩ.'
41012031	Vó lâ sĩ, tã ʼbãʼbã ãzâ lậvũ ʼbá kôrô rị̃ lâ ró rî ĩʼdî nõ. 'Nĩ ʼbã õjílã ãzí lôvó kpá té õzõ ãnî drí ãnî lôvó ʼbãrẽ kâtí.' Tã ʼbãʼbã ãzâ yûʼdạ́wạ́ lậvũ ʼbá kôrô tã ʼbãʼbã gólĩyî rị̃ ʼdî ʼbá yî drị̃ị̂ sĩ."
41012032	Nĩngá sĩ, lãʼbí îmbá ʼbá ʼdĩ drí tã-drị̃ lôgõzó Yésũ drí kĩ, "Tã îmbá ʼbá, ní pẽ úlị́ trá dó, úlị́ áníkâ rĩʼá mbị̂ kĩʼá nĩ rî, Ôvârí rĩʼá ãlô gõʼdá Ôvârí ãzâ yûʼdạ́wạ́.
41012033	Ôvârí rî lôvó ʼbãʼbã pị̃pị̂sị́lị́ ãlô sĩ ndrĩ, ãnî líndrí sĩ ndrĩ, tã ị̂sũ ãníkâ sĩ ndrĩ, ãnî mbârâkã sĩ ndrĩ, gõʼdá ãzí-ãzí lôvó ʼbãʼbã té õzõ ãnî drí ãnî nyãányâ lôvó ʼbãrẽ kâtí rî, gõʼdá ĩtí rî, tã ʼbãʼbã rị̃ ʼdî ʼbá yî rĩʼá ĩyî lậvũ ʼbá kôrô kõrõnyã lị̃lị̃ õjílã drí rĩʼá zãlâ ngá fẽfẽ ró Ôvârí drí rî ʼbá yî drị̃ị̂ sĩ. Kõrõnyã lị̃lị̃ lôvó ãkó rî rĩʼá tã tãkó ʼî."
41012034	Nĩngá sĩ, Yésũ ârî bê úlị́ ãgô ʼdĩ kâ ʼdĩ ʼbá yî rî, gólâ nị̃ trá kĩ, ãgô ʼdĩ âtâ úlị́ rî ʼdĩ ʼbá yî tã nị̃nị̃ sĩ. Gõʼdá drílâ tã âtázó ãgô rî ʼdĩ drí kĩ, "Nî trá ãnyî ʼẽʼá tã Ôvârí drí õjílã ʼbãzó âʼdólé íyíkâ ró rî nị̃lị́ mbị̂mbị̂." Vó lâ sĩ, õjílã gõʼdá trá ĩyî ndrĩ ũrị̃ ró tã îjílí Yésũ tị́ tã ûjũ-ûjũ ró.
41012035	Gõʼdá nĩngá sĩ, Yésũ rĩʼá õjílã îmbáʼá ạ̃ʼdị́-drị̃ jó ạ́ngị́ Ôvârí kâ rî kâ ʼá. Drílâ ngãzó tã îjílí kĩ nĩ rî, "Lãʼbí îmbá ʼbá âtâ ĩyî kĩ nĩ rî, 'Õjílã Ôvârí drí âjólé ʼdíyî pã ʼbá ró rî âʼdô âʼdóʼá ózõwá kúmú ạ́ngị́ Dạ̃wúdị̃ kâ ró.' Âʼdô âʼdóʼá ĩtí ʼdĩ ángô tí ró yã?
41012036	Dạ̃wúdị̃ rî nyãányâ pẽ úlị́ gólĩyî Líndrí Tãndí Ôvârí kâ drí âʼdálé drílâ ʼdíyî pã ʼbá ʼdĩ tãsĩ rî trá kĩ, 'Ôvârí Yãkóvã âtâ trá kúmú ámákâ drí kĩ nĩ rî, "ʼDõvó ní rî ámâ gãrã drị̃ ʼá gõlé drị́-ágó drị̃ lésĩ ãngó nõ rũlị́ má bê. Gõʼdá má âʼdô ạ̃jú-ʼbá-ãzí áníkâ rî ʼbá yî ʼbãʼá rĩlí ánî pá zẽlé." ' Lôngó 110.1
41012037	Nĩ ndrê, Dạ̃wúdị̃ rî nyãányâ zị̂ ʼdíyî pã ʼbá Ôvârí ngá lésĩ ʼdî trá kúmú íyíkâ ró. Gõʼdá bê trá ĩtí ʼdĩ kâtí rî, ʼdíyî pã ʼbá ʼdĩ âʼdô ʼbãʼá cé Dạ̃wúdị̃ rî ózõwá ró ángô tí yã?" Yésũ âtâ tã ʼdî ĩtí, tãlâ gólâ lẽ gólĩyî drí nị̃lị́ dódó, ʼdíyî pã ʼbá ʼdĩ rî âʼdô ʼbãʼá õjílã mvá ró, kpá õzõ Ôvârí rî ífífí tí. Nĩngá sĩ, õjílã tị́lị́lị́ ạ̃ʼdị́-drị̃ jó ạ́ngị́ Ôvârí kâ rî ʼá ʼdĩ ʼbá yî drí úlị́ Yésũ kâ ʼdĩ tã-drị̃ lâ lẽzó ãyĩkõ sĩ.
41012038	Yésũ âʼdâ tã kpá kĩ nĩ rî, "Ãnî lị̃fị́ õmbâ ãnî rú, lãʼbí îmbá ʼbá tãsĩ, nĩ õzó kô ʼbãâ õzõ gólĩyî tí. Gólĩyî lẽ õjílã ndrĩ drí ĩyî ndrẽlé õjílã ãmbá ró. Gólĩyî lẽ ítá kũndrũ-kũndrũ ĩyíkâ sõlé gõzó ngãlé nĩʼá lậmú bê dîrî võ ngá lậzị̂ kâ ʼásĩ, tãlâ õjílã õʼê ró bê nî-bê-yã ĩyî drí õzõ õjílã ãmbá kâtí rû ị̂njị̃-ị̂njị̃ sĩ.
41012039	Gõʼdá kpá õzõ gólĩyî õfî ĩyî trá jó tã Ôvârí kâ ârî kâ ʼá rî, gólĩyî fî rĩlí té rĩ-võ sũ ʼbá kôrô rî ʼbá yî drị̃ị̂ sĩ. Kãrámã sĩ rî, gólĩyî lẽ kpá rĩlí rĩ-võ sũ ʼbá kôrô rî ʼbá yî drị̃ị̂ ngá nyãlé õjílã ãmbâ-ãmbâ bê.
41012040	Gólĩyî njãâ rãtáã ʼẽlé Ôvârí drí ãcê ró, tãlâ ị́ị̃ị̂sũ ró bê kĩ nĩ rî, yĩ âʼdô ĩyíkâ lậvũ ʼbá gạ̃rạ̃ rî ĩʼdî. Gõʼdá nĩ ndrê drẽ tã õnjí gólĩyî nyãányâ drí rĩʼá ʼẽlâ rî. Gõʼdá óʼbã gólĩyî bê rĩʼá ngá ʼẽlé ạ̃yị́zị́ rî ʼbá yî drí vó lâ yî ndrẽlé rî, gólĩyî âdô ạ̃yị́zị́ ʼdĩ ʼbá yî lãfâ gólĩyíkâ tãsĩ. Ôvârí âʼdô lâṇõ ândrê fẽʼá õjílã ʼdî ʼbá yî drí."
41012041	Nĩngá sĩ, Yésũ drí ngãzó nĩlí rĩlí vũdrị́ ãnyî ngá õjílã drí rĩzó lãfâ ngá fẽfẽ ró Ôvârí drí ʼá lâ rî lạ̃gạ́tị́ jó ạ́ngị́ Ôvârí kâ rî ʼá. Gólâ rî trá rĩʼá õjílã gólĩyî ndrĩ rĩ ʼbá ânĩlí lãfâ ngá fẽfẽ ĩyíkâ ró rî ʼbá yî ʼbãʼbã lâ yî ngá ʼdĩ ʼá rî ndrẽlé. Ngá-tị̂ dũû ʼbá ânĩʼá ĩyî kpá lãfâ ãmbá ãmbá ʼbãlé ngá ʼdĩ ʼá.
41012042	Gõʼdá ạ̃yị́zị́ ãzâ lãfâ ĩzã ʼbá ró rî drí kpá ânĩzó ngá fẽfẽ íyíkâ rî bê fẽlé Ôvârí drí. Drílâ lãfâ ífí ạ̃mbúkũ íyíkâ cé fínyáwá rị̃ rî ʼbá yî âtrõzó ʼbãlé ngá ʼdĩ ʼá.
41012043	Gõʼdá Yésũ ndrélé bê gólâ rî, drílâ ngãzó lãjóʼbá íyíkâ rî ʼbá yî ậzị́lị́ ânĩlí ãnyî, gõʼdá gólĩyî ânĩlí bê ĩyî rî, Yésũ drí tã âtázó gólĩyî drí kĩ, "Nĩ ndrê ạ̃yị́zị́ lãfâ ĩzã ʼbá nã. Má âtâ tã pạ̃tị́ị̃ ʼî ãnî drí. Ôvârí rî lị̃fị́ drị̃ ʼá, ạ̃yị́zị́ lãfâ ĩzã ʼbá ró nã ʼbã lãfâ ãmbá ʼî ngá nõ ʼá lậvũlị́ kôrô õjílã ãzâ ʼbá yî drị̃ị̂ sĩ,
41012044	tãlâ õjílã ãmbá ʼdĩ ʼbá yî ndrĩ ʼdó rĩʼá ĩyî lãfâ ạ̃mbúkũ bê ĩyî lĩkítí ʼásĩ, lãfâ gólĩyî drí ʼbãlé ngá nõ ʼá nõ rî ũrûkậ lâ ʼî. Gõʼdá ạ̃yị́zị́ ʼdĩ ʼbã íyíkâ rî trá ndrĩ, ũrûkậ lâ âyé ãkó yí drí ngá pãzó drị̃ lâ."
41013001	Yésũ yî lãjóʼbá íyíkâ yí bê drí ngãzó âfõlé vólé jó ạ́ngị́ Ôvârí kâ rî ʼásĩ. Gólĩyî drí rĩrĩ âfõlé rî ʼá rî, lãjóʼbá ãlô lãjóʼbá gólâkâ ʼdĩ ʼbá yî lãfálé sĩ drí tã âtázó gólâ drí kĩ, "Tã îmbá ʼbá, jó ʼdị̃lị́ Ôvârí drí nõ ʼbá yî sû trá kôrô. Ní ndrê drẽ kúnị́ mvá lâ yî ʼdó rĩʼá ạ́ngị́ ạ́ngị́ ró ãbẽ ʼá."
41013002	Gõʼdá Yésũ drí tã-drị̃ ʼdî lôgõzó gólĩyî drí kĩ nĩ rî, "Nĩ ndrê jó ạ́ngị́ ạ́ngị́ sũsũ ró ʼdĩ ʼbá yî. Pạ̃tị́ị̃ ró, má âtâ tã ãnî drí ndrĩ, ị̃zạ́tú rî, áâʼdô ûfúʼá lâ ndrĩ. Kúnị́ mvá ãzãkã ãlôlâ lâkí kô rû âdrõ-âdrõ ró gá ãzí-ãzí drị̃ị̂."
41013003	Nĩngá sĩ, Yésũ yî drí ngãzó nĩlí mbãlé únị́ fê dõ kâ bê yí drị̃ị̂ rî drị̃ ʼálâ. Únị́ rî ʼdĩ drị̃ sĩ, óndrê jó ạ́ngị́ Ôvârí kâ ʼdĩ tõ. Gõʼdá gólâ õtírĩ ʼbãâ rĩʼá únị́ ʼdĩ drị̃ rî, Pétẽrõ, Yãkóbã, Yõwánĩ, gõʼdá kpá Ãndĩríyã yî drí rû êsézó ĩyî ãnyî Yésũ rî îjílí ị̃nị́nị̂ ró kĩ nĩ rî,
41013004	"ʼDõvó, ní âʼdâ kậyị̂ gólâ ʼẽzó jó Ôvârí kâ nõ îzãlé rî ãmâ drí. Ní gõ ró kpá lãmbé tã gólĩyî ʼẽ ʼbá âʼdólé sị́sị́ tã âʼdâ ró kĩʼá nĩ rî kậyị̂ rî ʼdĩ trá ãnyî rî âʼdálé ãmâ drí."
41013005	Ĩtí rî, Yésũ drí tã lôgõzó gólĩyî drí kĩ, "Ãnî lị̃fị́ õmbâ ãnî rú. Nĩ âyê õjílã ãzãkã kô ãnî âdólé âgõ-âgõ ámákâ tãsĩ.
41013006	Má âtâ tã ʼdî ĩtí, tãlâ õjílã dũû âʼdô ĩyî ânĩʼá ʼdó ámâ rú bê ĩyî sị́lị́ sĩ tã âʼbã-âʼbã bê kĩ, 'Mâ ʼdíyî pã ʼbá Ôvârí drí âjólé rî ĩʼdî.' Ĩtí rî, gólĩyî âʼdô õjílã dũû âdóʼá lạ́tị̂ Ôvârí kâ âyélé.
41013007	"Gõʼdá kpá õzõ nĩ ãârî tã ạ̃jú kâ trá ãnyî ãnyî, gõʼdá kpá õzõ nĩ ãârî tã õmbã kâ trá rî, nĩ ʼê ũrị̃ kô. Tã ĩtí ʼdĩ ʼbá yî îcâ trá âʼdólé õzõ tã Ôvârí kâ lẽlé rî kâtí. Gõʼdá ạ̃dũkũ ãngó nõ kâ âcá drẽ kô. Ngá õnjí ãzâ ʼbá yî âʼdô kpá rû ʼẽʼá cákáʼdá.
41013008	Pạ̃tị́ị̃ ró, ʼbạ̃drị̃ âʼdô ngãʼá ʼdẽlé ạ̃jú bê ʼbạ̃drị̃ ãzí drị̃ị̂. Kúmú ạ́ngị́ ãzâ ạ̃jú ʼbũ ʼbá íyíkâ bê âʼdô ngãʼá ĩyî ʼdẽlé ạ̃jú bê kúmú ạ́ngị́ ãzí drị̃ị̂. Gõʼdá kpá ị̃nyạ́kú drị̃ âʼdô rû îyáʼá gbị̃ gbị̃ gbị̃ rõô võ drị̃ ãzâ ʼbá yî ʼásĩ. Lõfó õnjí tẽtẽ âʼdô ʼdẽʼá õjílã drị̃ị̂. Lâṇõ rî ʼdĩ ʼbá yî rĩʼá õzõ ngá lâzê-lâzê sị́sị́ rĩ ʼbá drị̃ îngálé drẽ ãkpãkãʼdã útị́ mvá kô rî kâtí."
41013009	Yésũ sõ drị́-mbílí kpá lãjóʼbá íyíkâ rî ʼbá yî lị̃fị́ kĩ nĩ rî, "Ãnî lị̃fị́ õmbâ ãnî rú, õjílã âʼdô ãnî rú trõʼá âjílí kúmú ândrá, tãlâ nĩ ʼdê trá má vó. Gólĩyî âʼdô ãnî ũrûkậ ʼbá yî ôkíʼá ônjóróʼbí sĩ jó tã Ôvârí kâ ârî kâ rî ʼá. Óõtírĩ ãnî âjí âdrélé kúmú ândrá rî, nĩ âʼdô îcáʼá tã ámákâ âtálé lị̃fị́ drị̃ ʼbá ró.
41013010	Ãkpãkãʼdã ạ̃dũkũ ãngó nõ kâ âcá drẽ kô rî, îcâ-îcâ tã lẽ ʼbá drí tã âtî-âtî tãndí Ôvârí kâ nõ âtázó zãâ bạ̃dị̃ õjílã drí ãngó nõ ʼásĩ kậkậrậ.
41013011	Õzõ úũrû ãnî trá trõlé âjílí âdrélé kúmú ândrá rî, ãnî líndrí õʼbê kô dị̃ sị́sị́ tã ãnî drí ʼẽʼá âtálâ kúmú drí rî tãsĩ. Nĩ pẽ cé úlị́ gólĩyî Ôvârí drí âtálé ãnî drí pẽlé âdrérẽ ʼá kúmú ândrá rî ĩʼdî. Líndrí Tãndí Ôvârí kâ âʼdô âʼdóʼá nĩ tã âtálé ãnî tị́ sĩ. Nĩ âtá úlị́ ãnî nyãányâ kâ rî kô."
41013012	Nĩngá sĩ, Yésũ drí tã âtázó zãâ kĩ nĩ rî, "Kậyị̂ rî ʼdĩ ʼbá yî tú rî, ãgô âʼdô íyî ậdrúpị̃ rî ạ̃lị̃ âṇõʼá ʼbãlé fũlị́ vólé, tãlâ ậdrúpị̃ lâ ʼdĩ õjílã ámákâ ĩʼdî. Átá ró rî âʼdô kpá tã ãlôlâ ʼdĩ ʼẽʼá ĩʼdî íyî mvá nyãányâ õjílã ámákâ ró rî drí. Kpá ĩtí, ʼdĩyímvá âʼdô ĩyî rû jãʼá kpúrũkélẽ ãkpã ĩyî ândré yî rú átá yí bê, gólĩyî ʼbãlé ãʼdô ró ûfúlị́ vólé.
41013013	Ĩtí rî, õjílã cé tị̂tị̂ ʼbãá ãnî lôvó kô, tãlâ nĩ lẽ tã trá má ʼá. Õjílã gólĩyî âdré ʼbá ĩyíkâ zãâ rákã fê kâtí ị̃tú lâṇõ ãmbá ʼdĩ ʼbá yí kâ ʼásĩ rî, Ôvârí âʼdô gólĩyî pãʼá."
41013014	Gõʼdá Yésũ âtâ tã kpá kĩ, "ʼDõvó nĩ ârî drẽ úlị́ ngbạ́ngậ nõ. Ị̃zạ́tú, áâʼdô ngá õnjí ãnyĩ kâ âtrõʼá lôfílí jó ạ́ngị́ Ôvârí kâ ʼá ʼbãlâ âʼdólé ị̃ndị̂ ró Ôvârí rî lị̃fị́ drị̃ ʼá. Õzõ nĩ õndrê ngá rî ʼdĩ trá rî, ʼdõvó õjílã Yũdạ́yạ̃ ʼá rî õrâ vólé ʼwãâʼwâ únị́ ʼálâ ĩyî nyãányâ pãlé.
41013015	Ãnî gólĩyî jó-drị̃ ʼálâ rî ʼbá yî, nĩ ârî gõʼdá kô vũdrị́ fĩlí jó ʼálâ ngá lôfõlé ĩvĩ. Ị̃tú-pá yû ngá rúʼbạ́ kâ rî ʼbá yî pãzó.
41013016	Ãnî rĩ ʼbá ngá ʼẽlé ãnî drí ạ́mvú ʼásĩ rî ʼbá yî, nĩ ngâ kô gõlé ʼbã ʼálâ ítá ãníkâ âtrõlé.
41013017	Kậyị̂ rî ʼdĩ tú rî, õkó gólĩyî cú ʼâ bê gõʼdá gólĩyî cú ʼdĩyímvá õdé bê drẽ bã ndrõʼá yî rî ʼbá yî âʼdô lâṇõ njị̃ʼá rõô.
41013018	Nĩ îrátã tị̂ Ôvârí drí, tãlâ tã õnjí rî ʼdĩ õzó kô rû ʼẽê ôzê lị̃mvû sĩ,
41013019	tãlâ ị̃tú lâṇõ kâ ʼdĩ ʼbá yî âʼdô âʼdóʼá lâṇõ bê rõô, ị̃tú ãzâ ʼbá yî drị̃ị̂ sĩ, îtõlé kó Ôvârí drí ãngó ʼbãzó rî sĩ. Lâṇõ õnjí ĩtí ʼdĩ ʼbá yî ândá rû kô óʼdí ʼdĩî vósĩ.
41013020	Õzõ Ôvârí ãâyê lâṇõ õnjí ʼdĩ njãlé kậyị̂ dũû sĩ rî, õjílã rĩ ʼbá lédrẽ-lédrẽ ró rî yûʼdạ́wạ́. Tãlâ õjílã gólĩyî Ôvârí drí zĩlí trá tã lẽlé yí ʼá rî tãsĩ, gólâ âyé lâṇõ õnjí ʼdĩ njãlé kô, âʼdô ʼbãʼá cé kậyị̂ fínyáwá sĩ."
41013021	"Kậyị̂ rî ʼdĩ sĩ, õzõ õjílã ãzâ ãânĩ trá tã pẽlé ãnî drí kĩ, 'Nĩ ndrê drẽ, ʼdíyî pã ʼbá ãmákâ rî rĩʼá nõ', ngãtá õjílã ãzâ õkĩ nĩ rî, 'ʼDíyî pã ʼbá ãmákâ gĩâ rĩʼá nã' rî, nĩ ʼbã tã kô úlị́ gólâkâ ʼdĩ ʼbá yî ʼá.
41013022	Õjílã âʼdô ânĩʼá ĩyî rĩʼá õnjõ âgãlé kĩ nĩ rî, yĩ ãʼdô tã ậngũ ʼbá Ôvârí kâ, ngãtá yĩ ãʼdô ʼdíyî pã ʼbá âjólé Ôvârí ngá lésĩ rî ĩʼdî. Gólĩyî âʼdô tã tị̂ drí ậʼdị́zó rî ʼbá yî ʼẽʼá õjílã âdózó ĩʼdî sĩ lâ. Õzõ ĩîcâ trá rî, gólĩyî âʼdô kpá tã jũʼá õjílã Ôvârí drí êpẽlé trá pãlé rî ʼbá yî âdózó.
41013023	"Tãlâ lâṇõ rî ʼdĩ ʼbá yî tãsĩ ndrĩ rî, ʼdõvó ãnî lị̃fị́ õmbâ ãnî rú kákárá lị́mú kâtí. Má sõ drị́-mbílí ãnî lị̃fị́ tã ʼdî ʼbá yî tãsĩ drẽ ãkpãkãʼdã, õzó ĩyî ãnî âdó kô."
41013024	Gõʼdá Yésũ drí tã âtázó gólĩyî drí kpá õzõ úlị́ Ĩsáyã drí âtálé rî kâtí kĩ nĩ rî, "Lâṇõ rî ʼdĩ ʼbá yî vósĩ, tã nô ʼbá yî âʼdô âʼdóʼá, 'Ị́nị́rị́kúwạ́ âʼdô ậsị́ʼá ạ̃mvũ ị̃tú lị̃fị́. Gõʼdá párá îwá võ kô ngạ́cị̂ bê.
41013025	Ị̃ʼbị̂ʼbị̂wạ́ âʼdô lôʼdéʼá ị̃nyạ́kú drị̃ị̂ ʼbũû lésĩ. Ngá ʼbũû ʼálâ rî ʼbá yî ndrĩ drí rû îyázó kị̃zị̃-kị̃zị̃.' Ĩsáyã 13.10; 34.4
41013026	"Ị̃tú rî ʼdĩ tú rî, õjílã drí mâ Ôvârí drí âjólé ûrú lésĩ rî ndrẽzó tõ ânĩrĩ ʼá ûrú lésĩ mbãrãsãsã bê. Má âʼdô ânĩʼá cú mbârâkã ạ́ngị́ bê gõʼdá kpá ãmbã Ôvârí kâ rî bê.
41013027	Má âʼdô mãlãyíkã ámákâ rî ʼbá yî âjóʼá võ ãngó nõ drị̃ị̂ rî ʼásĩ ndrĩ, tãlâ nĩʼá õjílã gólĩyî Ôvârí drí êpẽlé trá tã ârí ʼbá ámákâ ró rî ʼbá yî êʼbélé tũ võ ãlô ʼá ãngó drị̃ị̂ sĩ ndrĩ."
41013028	Yésũ âtâ kpá gólĩyî drí kĩ nĩ rî, "Nĩ ị̂sũ tã lãmbé gólâ ôzê lị̃mvû âʼdá ʼbá kĩ trá ãnyî ʼẽʼá âcálé rî tãsĩ. Õzõ nĩ õndrê fê bị́ ãʼdô trá ârõʼá kạ̃ʼdậ-kạ̃ʼdậ rî, ʼdĩî nĩ ị̂sũ kĩ nĩ rî, ôzê lị̃mvû trá ʼẽʼá âcálé.
41013029	Ĩtí rî, õzõ nĩ õndrê ngá má drí tã lâ ậngũlị́ ʼdĩ ʼbá yî trá rû ʼẽʼá rî, nĩ âʼdô nị̃ʼá lâ kĩ, ị̃tú má drí ʼẽzó âgõlé ʼá lâ rî bí ʼẽʼá âcálé.
41013030	Má âtâ ãnî drí nõ úlị́ pạ̃tị́-pạ̃tị̃ ʼî. Tã má drí âtálé ãnî drí nõ ʼbá yî ndrĩ âʼdô rû ʼẽʼá drẽ ãkpãkãʼdã õjílã ũrûkậ ʼbá yî gólĩyî lédrẽ-lédrẽ ró ngbãângbânõ nô ʼbá yî ôdrãá drẽ kô.
41013031	Ị̃nyạ́kú drị̃ ʼbũû bê âʼdô rû ndẽʼá. Gõʼdá tã ámákâ má drí âtálé nõ ʼbá yî ndẽé rû kô, âʼdô rû ʼẽʼá ndrĩ."
41013032	Yésũ âtâ kpá kĩ nĩ rî, "Õjílã ãzãkã nị̃ị́ kậyị̂ má drí âcázó âgõlé ãngó nõ ʼá rî kô. Gõʼdá mãlãyíkã ʼbũû ʼálâ rî ʼbá yî nị̃ị́ kpá kô. Kpálé mâ Ôvârí rî mvá ró rî nị̃ị́ kậyị̂ rî ʼdĩ kpá kô, cé Ôvârí ãmâ átá nị̃ íyîngá nĩ.
41013033	Ãnî lị̃fị́ õmbâ ãnî rú, nĩ rî tị̂ îrátã-îrátã sĩ, tãlâ mĩ nị̃ị́ kậyị̂ mbị̂mbị̂ tã rî ʼdĩ drí ʼẽzó âʼdólé ʼá lâ rî kô.
41013034	"Âgõ-âgõ ámákâ âʼdô ʼbãʼá õzõ ãgô gólâ ʼbã âyé ʼbá ngãzó nĩlí ậcị́ ʼá rî kâtí. Drẽ ãkpãkãʼdã gólâ ngá drẽ kô rî, gólâ lânjî lôsĩ trá cé tị̂tị̂ ngá ʼẽ ʼbá íyíkâ drí ʼẽlé. Gólâ âtâ tã kpá lómígówá íyíkâ ạ́tị̃ tị́ rî drí võ ậrị̃lị́ dódó.
41013035	Ãnî lị̃fị́ õmbâ tã ámákâ ậrị̃lị́ dódó, õzõ lómígówá ʼdĩ kâtí, nĩ nị̃ị́ kô má âʼdô âcáʼá âgõlé ángô tú. Má âʼdô íyîngá âcáʼá âgõlé lạ̃njạ́túlị́ sĩ, ãʼbí ító ʼá, ʼạ̃ʼú-lúgú cị́rị̃ sĩ ngãtá cị̃ị́nó yã rî.
41013036	Nĩ kô ậʼdú kô. Nĩ rî njãâ, má âʼdô âcáʼá âgõlé nyĩî ró ãnî ûsúlị́ ị̃tú ãnî drí nị̃lị́ kô rî ʼá.
41013037	Má âtâ kpá úlị́ ãlôlâ nõ ĩʼdî ãnî drí ndrĩ. Ãnî lị̃fị́ õmbâ tã rî ʼdĩ drị̃ị̂ dódó. Úlị́ ạ̃dũkũ ámákâ ãnî drí rî ĩʼdî ʼdĩ."
41014001	Kậyị̂ ạ̃mbúkũ lâkî trá rị̃ ị̃tú kãrámã lậvũ-lậvũ kôrô kâ rî drí ʼẽzó âcálé. Kãrámã rî ʼdĩ úzị̂ kpá kãrámã ãmbãtã ạ̃kú ãkó rî nyã kâ. Drẽ ãkpãkãʼdã sị́sị́ kậyị̂ kãrámã ʼdî kâ drí âcá ãkó rî, drị̃-ʼbá ạ́ngị́ Yúdạ̃ yí kâ rî ʼbá yî gõʼdá lãʼbí îmbá ʼbá bê trá rĩʼá ĩyî tã lôndãʼá ị̃nị́nị̂ ró Yésũ rî rũzó fũlị́ vólé.
41014002	Kpálé gólĩyî lẽ bê trá Yésũ rî fũlị́ rî, gólĩyî kĩ nĩ rî, "Mã rû gólâ kô kậyị̂ kãrámã kâ ʼdĩ sĩ, tãlâ õjílã dũû ʼdĩ ʼbá yî õzó ĩyî ngãâ ạ̃wạ̃ ró Yésũ rî pãlé cú ãmâ drị́gạ́ sĩ." Gólĩyî lẽ kãrámã ạ̃dũkũ tẽlé ĩʼdî.
41014003	Kậyị̂ rî ʼdĩ sĩ, Yésũ rî gógó rĩʼá Bẽtánĩ ʼálâ. Gólâ rî ãgô ãzâ gólâ drí êdélé ngá lãzé ãrí kâ ʼásĩ, rú bê Sĩmónã rî drí ʼbã ʼálâ. Gõʼdá Yésũ yî bê trá rĩʼá nyãsá nyãʼá tólâ rî, õkó ãzâ drí ngãzó âfílí cú mãlãngĩ dõ ạ̃jị́ bê tũrũ-tũrũ lâgî lâ drí ʼbãlé kôrô rî kâ bê yí drị́gạ́. Dõ rî ʼdĩ, rú lâ rĩʼá nárãdã. Ĩtí rî, õkó ʼdĩ drí cãzó Yésũ ngálâ. Drílâ mãlãngĩ tị̂ pị̃zó, gõʼdá dõ ʼá lâ ʼdĩ ûtúzó trũtrũ tílílí Yésũ drị̃ị̂, ãʼdô ró bê gólâ rî ị̂njị̃zó.
41014004	Nĩngá sĩ, õjílã ũrûkậ ʼbá yî jó ʼálâ rî yî drí ngãzó rĩʼá úlị́ âtálé ạ̃wạ̃ sĩ ĩyî lãfálé ʼásĩ kĩ nĩ rî, "Õkó ʼdĩ îzã dõ lâgî lâ drí ʼbãlé kôrô ʼdĩ dãlé vũdrị́ ãʼdô tãsĩ yã?
41014005	Lãfâ gĩzó lâ rî lậvũ gạ̃rạ̃ lãfâ ngá ʼẽ ʼbá kâ ndrô ãlô kâ rî drị̃ị̂ sĩ. Gólâ ãʼdô tíkó dõ ʼdî lậzị́ʼá gĩlí vólé tãlâ lãfâ lâ ʼdĩ tãsĩ fẽlé ngá ãkó lé ʼbá drí." Gólĩyî âtâ úlị́ trá rõô õkó rî ʼdĩ drí.
41014006	Ĩtí rî, Yésũ drí tã-drị̃ lôgõzó gólĩyî drí kĩ nĩ rî, "Nĩ rî õkó ʼdĩ îkpókpólõlé ãʼdô tãsĩ yã? Gólâ ʼê tã sũsũ trá má drí.
41014007	Ngá ãkó lé ʼbá âʼdô âʼdóʼá zãâ ãnyî ãnî drí pãlé zãâ cé, õzõ ãnî drí lẽlé rî tí. Gõʼdá mâ rî gógó âʼdó kô zãâ cé ãní bê.
41014008	Õkó nõ ʼê ngá gólâ drí îcálé ʼẽlâ má drí rî trá. Gólâ dã dõ ạ̃jị́ bê tũrũ-tũrũ ʼdî trá má drị̃ị̂ ámâ rúʼbạ́ êdélé sị́sị́ ámâ ãvõ lậpị́ ãkó ʼbú ʼá.
41014009	Pạ̃tị́ị̃ võ drị̃ ʼásĩ ndrĩ ãngó ʼásĩ, õjílã õtírĩ rĩî tã âtî-âtî Ôvârí kâ ngĩlí rî, gólĩyî âʼdô kpá tã õkó nõ drí ʼẽlé trá nõ ngĩʼá tólâ, gólâ rî tã ãâgâ ró bê drị̃ ʼá."
41014010	Vó lâ sĩ, lãjóʼbá ãlô mûdrị́-drị̃-lâ-ngâ-rị̃ rî ʼbá yî lãfálé ʼásĩ rú bê Yúdạ̃ Ĩsĩkãrĩyótã rî drí ngãzó nĩlí drị̃-ʼbá ạ́ngị́ Yúdạ̃ yí kâ rî ʼbá yî rî ngálâ, ãʼdô ró bê Yésũ rî drị́-bã fẽlé rũlị́.
41014011	Gólĩyî rĩʼá ãyĩkõ ãmbá sĩ úlị́ Yúdạ̃ kâ ʼdĩ ʼá. Nĩngá sĩ rî, gólĩyî drí tã ʼbãzó lãfâ fẽzó Yúdạ̃ drí. Tã rî ʼdĩ tãsĩ rî, Yúdạ̃ drí lạ́tị̂ ndãzó Yésũ rî fẽzó gólĩyî drị́gạ́.
41014012	Kậyị̂ drị̃-káká kãrámã ãmbãtã ạ̃kú ãkó rî kâ, gõʼdá kpá rĩʼá kậyị̂ rĩzó kạ́bị̃lị́kị̃ ûlị́lị́ lãmbé lậvũ-lậvũ kôrô ạ́tị̃ tị́ sĩ kâ ró rî ĩʼdî, lãjóʼbá Yésũ kâ rî ʼbá yî drí ngãzó gólâ rî îjílí kĩ nĩ rî, "Ní lẽ ãmâ drí võ êdélé ángô lé, ãʼdô ró ãmâ drí nyãsá lậvũ-lậvũ kôrô kâ nõ nyãzó ʼá lâ kpãkã ãlô yã?"
41014013	Nĩngá sĩ, Yésũ drí lãjóʼbá íyíkâ rị̃ rî ʼbá yî ậzị́zó gólĩyî mûdrị́-drị̃-lâ-ngâ-rị̃ ʼdî ʼbá yî lãfálé sĩ. Drílâ ngãzó tã pẽlé gólĩyî drí kĩ nĩ rî, "Nĩ nĩ fĩlí Yẽrõsãlémã ʼálâ. Tólâ nĩ âʼdô ãgô ûsúʼá rĩʼá lị̃mvû límvó lị̃mvû bê dũû yí ʼá rî njị̃ʼá. Nĩ ʼdê, nĩ bẽ ró gólâ rî vó, bũúũ gólâ õfî ró jó ʼálâ.
41014014	Gõʼdá nĩ îjî ró tã jó lị́pị̂ ʼdĩ tị́ kĩ nĩ rî, 'Tã îmbá ʼbá îjî tã nô nĩ kĩ, "Jó ũmú kâ ángô lé ró ãmâ drí nyãsá kãrámã lậvũ-lậvũ kôrô rî kâ nyãzó ʼá lâ lãjóʼbá ámákâ rî ʼbá yí bê yã?" '
41014015	Tólâ rî, jó lị́pị̂ âʼdô ãnî âjíʼá jó lạ̃kũ ûrú lésĩ rî ʼálâ, éêdê trá njãâ tãrãbízã yí bê yí ʼá. Nĩ êdê võ rî ʼdĩ ãmâ drí ngá nyãzó ʼá lâ tólâ."
41014016	Ĩtí rî, lãjóʼbá rị̃ ʼdî ʼbá yî drí ngãzó nĩlí ĩyî. Gõʼdá gólĩyî drí cãzó jạ̃rị́bạ̃ ạ́ngị́ nã ʼálâ. Gõʼdá tã Yésũ drí rãlé trá gólĩyî drí ʼdĩ ʼbá yî, drílĩyî ʼẽzó lâ, té õzõ Yésũ drí âtálé rî tí. Drílĩyî nyãsá ʼẽzó dódó ĩtí kãrámã lậvũ-lậvũ kôrô rî kâ tãsĩ.
41014017	Nĩngá sĩ, lạ̃njạ́túlị́ bê, Yésũ yî drí cãzó tólâ lãjóʼbá íyíkâ mûdrị́-drị̃-lâ-ngâ-rị̃ ʼdî ʼbá yí bê nyãsá kãrámã kâ nyãlé.
41014018	Gõʼdá gólĩyî drẽ rĩʼá dîrî gbãâ tãrãbízã rú sĩ nyãsá nyãʼá ĩyî rî, Yésũ drí ngãzó tã âtálé gólĩyî drí kĩ nĩ rî, "Pạ̃tị́ị̃ ró, õjílã ãlô ãnî rĩ ʼbá tãrãbízã rú sĩ nyãsá nyãlé nõ ʼbá yî ʼásĩ âʼdô ámâ drị́-bã fẽʼá nĩ ạ̃jú-ʼbá-ãzí ámákâ yî drí."
41014019	Gõʼdá lãjóʼbá ʼdĩ ʼbá yî ârílí bê úlị́ ʼdĩ ʼbá yî rî, drílĩyî âʼdózó tã ị̂sũ-ị̂sũ ró. Gõʼdá gólĩyî drí ngãzó ãlô-ãlô Yésũ rî îjílí kĩ nĩ rî, "Âʼdô îcáʼá trá má drí âʼdózó õjílã rî ʼdĩ ró yã? Îcá kô."
41014020	Ĩtí, Yésũ drí tã-drị̃ lôgõzó gólĩyî drí kĩ nĩ rî, "Gólâ ʼẽ ʼbá ámâ drị́-bã fẽlé rî, ãnî lãjóʼbá ámákâ nõ ʼbá yî lãfálé sĩ. Gólâ ĩʼdî ʼẽ ʼbá ãmbãtã íyíkâ trõlé sõlé sãánĩ mvá ãtó kâ ʼá ʼdũwạ̃ má bê rî.
41014021	Mâ gólâ âjólé ûrú lésĩ rî, âʼdô drãʼá nyé õzõ îgĩlí trá búkũ Ôvârí kâ ʼá ámâ tãsĩ rî kâtí. Gõʼdá ãgô gólâ ʼẽ ʼbá ámâ drị́-bã fẽlé ámâ ạ̃jú-ʼbá-ãzí yî drí ʼdĩ, lâṇõ âʼdô ʼdẽʼá gólâ drị̃ị̂ rõô. Âʼdô âʼdóʼá kó tãndí ró tí õzõ úũtị̂ ãgô rî ʼdĩ kôʼdáwá rî."
41014022	Gõʼdá gólĩyî drẽ bê zãâ ngá nyãʼá ĩyî rî, Yésũ drí ãmbãtã âtrõzó ãwô-ĩtí ʼẽzó Ôvârí drí, gõʼdá gólâ drí ʼâ lâ pị̃zó. Gólâ drí trõzó lâ fẽlé lãjóʼbá íyíkâ ʼdĩ ʼbá yî drí ndrĩ, gõʼdá drílâ tã âtázó gólĩyî drí kĩ nĩ rî, "Nĩ nyâ, nõô ámâ rúʼbạ́ ʼî."
41014023	Vó lâ sĩ, Yésũ drí ĩgã õdrá âlâʼbâ kâ rî âtrõzó. Drílâ ãwô-ĩtí ʼẽzó Ôvârí drí. Gõʼdá gólâ drí trõzó lâ fẽlé lãjóʼbá íyíkâ yî drí. Drílĩyî mvũzó lâ.
41014024	Gólĩyî õtírĩ rĩî mvũlâ rî, Yésũ drí tã âtázó gólĩyî drí kĩ nĩ rî, "Nõô ámâ ãrí tã-drị̃ lẽlẽ óʼdí rî kâ, gólâ ʼẽ ʼbá rãlé má rú sĩ rî ĩʼdî ãnî õjílã dũû pãlé, õzõ Ôvârí drí ʼbãlé trá rî tí.
41014025	Má âtâ ãnî drí nõ tã pạ̃tị́ị̃ ʼî. Nõô rî vósĩ, mã mvú õdrá âlâʼbâ kâ gõʼdá kô ãní bê kpá óʼdí, mã âʼdô mvũʼá lâ ãní bê té ị̃tú gólâ õjílã drí Ôvârí rî ndrẽzó ãngó nõ rũ ʼbá ró rî sĩ."
41014026	Nĩngá sĩ, gólĩyî drí ngãzó lôngó ngõlé Ôvârí rî lûyị́zó. Vó lâ ʼásĩ, drílĩyî ngãzó fõlé nĩlí únị́ fê dõ kâ bê yí drị̃ị̂ drị̃ ʼálâ.
41014027	Lạ́tị̂ drị̃ị̂ rî, Yésũ drí tã âtázó lãjóʼbá íyíkâ rî ʼbá yî drí kĩ nĩ rî, "Nĩ âʼdô ndrĩ ʼdó ámâ âyéʼá. Âʼdô âʼdóʼá õzõ Ôvârí drí âtálé trá ạ̃kû ró búkũ íyíkâ ʼá rî kâtí kĩ, yí âʼdô lôkí ʼbá fũʼá, gõʼdá kạ́bị̃lị́kị̃ âʼdô rû lâpẽʼá ndrĩ.
41014028	Má âtâ ãnî drí, õzõ má õlîdrî trá õdrã ʼásĩ rî, má âʼdô cãʼá sị́sị́ ãnî drí Gãlĩláyã ʼálâ, nĩ âʼdô ámâ ûsúʼá tólâ."
41014029	Nĩngá sĩ, Pétẽrõ drí ngãzó tã âtálé Yésũ drí kĩ nĩ rî, "Õzõ ãʼdô kpálé lãjóʼbá õjâ ũgúlị́ nĩ ní drí rî, mâ rî gógó nyãányâ lâ já ũgúlị́ ní drí kô ãlôwálâ."
41014030	Nĩngá sĩ, Yésũ drí tã-drị̃ lôgõzó drílâ kĩ nĩ rî, "Má âtâ tã pạ̃tị́ị̃ ʼî ní drí. Ngạ́cị̂ nõ sĩ, drẽ ãkpãkãʼdã ʼạ̃ʼú-lúgú ʼbé cị́rị̃ kô ândâlâ rị̃, ní âʼdô tị̂ gãʼá má rú sĩ. Ní â kĩʼá nĩ rî, yí nị̃ị́ mâ kô ândâlâ nâ."
41014031	Gõʼdá Pétẽrõ drí tã âtázó ngbạ́lạ́-ngbạ́lạ́ kĩ nĩ rî, "Mâ rĩʼá njãâ drãlé ní bê, má gãá tị̂ kô." Gõʼdá lãjóʼbá ãzâ ʼdĩ ʼbá yî âtâ ĩyî kpá ndrĩ ʼdó úlị́ Pétẽrõ kâ ãlôlâ ʼdĩ ĩʼdî.
41014032	Nĩngá sĩ, Yésũ yî lãjóʼbá íyíkâ yí bê, drílĩyî ngãzó nĩlí võ zị̃lị́ Gẽtẽsẽmánĩ rî ʼálâ. Tólâ, Yésũ drí tã âtázó gólĩyî ãzâ ʼbá yî drí kĩ nĩ rî, "Nĩ rî nõngá, mâ drẽ nĩʼá rãtáã ʼẽlé."
41014033	Nĩngá sĩ, Yésũ drí Pétẽrõ, Yãkóbã gõʼdá Yõwánĩ yí bê drị̃zó kpãâ yí bê. Drílâ ngãzó âʼdólé tã ị̂sũ ró rõô gõʼdá kpá ĩzã ró.
41014034	Gõʼdá nĩngá sĩ, drílâ tã âtázó gólĩyî drí kĩ nĩ rî, "Mâ trá rĩʼá ĩzã ró rõô, má ị̂sũ tã kĩ, ĩzã má rú trá rõô, âʼdô ámâ fũʼá nĩ. Nĩ rî nõngá lị̃fị́ lõmbâ sĩ âʼdólé ãnî vó lôkílí."
41014035	Ĩtí, Yésũ drí nĩzó gbíyá ạ̃tị́ ʼálâ. Drílâ ngãzó íyî âdãlé ạ̃drũ vũdrị́, gõʼdá ngãzó tị̂ îrátãlé Ôvârí drí kĩ nĩ rî, "Õzõ ĩîcâ trá rî, ní âyê mâ kô ĩzã nị̃lị́.
41014036	Ámâ átá, rĩʼá ní drí lâṇõ ãkó tã tị̂ ʼẽzó cé tị̂tị̂. Ĩtí rî, ní trõ ĩgã lâṇõ kâ nõ vólé má drị́gạ́ sĩ. Gõʼdá kpálé má õlẽ ní drí ámâ pãlé rî, má âʼdô ngá ní drí lẽlé má drí ʼẽlé rî ʼẽʼá."
41014037	Vó lâ sĩ, Yésũ drí ngãzó gõlé lãjóʼbá íyíkâ nâ ʼdĩ ʼbá yî ngálâ. Gólâ ûsû gólĩyî ậʼdú kõʼá. Gõʼdá drílâ tã âtázó Sĩmónã Pétẽrõ drí kĩ nĩ rî, "Sĩmónã, ãnî ậʼdú kõʼá yã? Nĩ îcá kô rĩlí cé ị̃tú-pá ãlô lị̃fị́ ngbậ võ lôkílí yã?
41014038	Ámâ ậdrúpị̃ yî, nĩ lôkî ãnî nyãányâ gõʼdá nĩ îrátã ró tị̂, tãlâ nĩ õzó kô tã ányâ ʼẽê. Má nị̃ trá, nĩ lẽ tã mbị̂mbị̂ rî ʼẽlé, gõʼdá ãnî mbârâkã ãkó ʼẽzó lâ."
41014039	Nĩngá sĩ, Yésũ drí ngãzó nĩlí kpá óʼdí nĩʼá rãtáã ãlôlâ ʼdĩ ʼẽlé Ôvârí drí.
41014040	Gõʼdá gólâ âgõ bê lãjóʼbá íyíkâ nâ ʼdĩ ʼbá yî ngálâ rî, gólâ ûsû gólĩyî kpá zãâ ậʼdú kõʼá, tãlâ gólĩyî rĩʼá lîndĩʼá. Gõʼdá Yésũ drí gólĩyî îjízó kĩ, "Nĩ rî ậʼdú kõlé nõtí ãʼdô tãsĩ yã?" Nĩngá sĩ, gólĩyî nị̃ị́ tã-drị̃ ĩyî drí ʼẽʼá lôgõlâ Yésũ drí rî kô.
41014041	Nĩngá sĩ, Yésũ drí ngãzó nĩlí kpá óʼdí rãtáã ʼẽlé, gõʼdá drílâ âgõzó. Gõʼdá gólâ ûsû bê lãjóʼbá íyíkâ nâ ʼdĩ ʼbá yî drẽ kpá zãâ ậʼdú kõʼá rî, drílâ ngãzó tã âtálé gólĩyî drí kĩ nĩ rî, "Ãnî drẽ zãâ ậʼdú kõʼá yã? Îcâ trá ʼdĩ. Nĩ ndrê drẽ, ngbãângbânõ rî, mâ gólâ Ôvârí drí âjólé ûrú lésĩ rî óʼê trá fẽlâ ạ̃jú-ʼbá-ãzí drị́gạ́.
41014042	Gólâ ámâ drị́-bã fẽ ʼbá rî trá ânĩʼá. Nĩ ngâ ûrû, mã nĩ ró rû ûsúlị́ gólĩyí bê lạ́tị̂ ʼá."
41014043	Yésũ õtírĩ rĩî úlị́ âtálé rî, Yúdạ̃ gólâ âʼdó ʼbá ãlô lãjóʼbá mûdrị́-drị̃-lâ-ngâ-rị̃ Yésũ kâ rî ʼbá yî ʼásĩ rî drí âcázó. Gólâ ậdrị̃ õjílã tị́lị́lị́ kpãâ yí bê. Gólĩyî cú lị́gú mbẽlẽsó-mbélésô rî ʼbá yí bê, gõʼdá kpá pị̃drị́gú kũjũbị́-kújúbị̂ rî ʼbá yí bê. Õjílã tị́lị́lị́ âjólé Yúdạ̃ bê ʼdĩ ʼbá yî, drị̃-ʼbá ạ́ngị́ Yúdạ̃ yí kâ rî ʼbá yî, lãʼbí îmbá ʼbá yî, gõʼdá kpá õjílã gólĩyî âʼdó ʼbá sị́sị́-lésĩ rî ʼbá yí bê âjô gólĩyî nĩ.
41014044	Drẽ ãkpãkãʼdã gólĩyî âcá drẽ kôʼdáwá rî, Yúdạ̃ rî ʼdĩ lẽ tã-drị̃ trá kírî ró õjílã tị́lị́lị́ ʼdĩ ʼbá yî drí Yésũ rî âʼdázó. Gólâ kĩ õjílã rî ʼdĩ ʼbá yî drí rî, "Õjílã gólâ má drí âmvólé gõzó bị́-ʼbálé lâ võlé rî, ʼdĩî gólâ ĩʼdî ãnî drí rũlị́ ạ̃ngbũ ômbélé njírí-njírí trõlé vólé lôkî-lôkî lâ ró rî."
41014045	Nĩngá sĩ, gólĩyî âcâ bê rî, kôrô Yúdạ̃ drí ânĩzó Yésũ rî zị̃lị́ "Tã îmbá ʼbá!" gõʼdá gólâ rî âmvózó gõzó bị́-ʼbálé lâ võlé.
41014046	Ĩtí rî, kôrô ãgô ʼdĩ ʼbá yî drí ngãzó ndrõlé ạ̃ngbũ Yésũ drị̃ị̂. Gõʼdá drílĩyî Yésũ rî rũzó.
41014047	Bê trá ĩtí rî, lãjóʼbá Yésũ kâ ãlô rî drí ngãzó lị́gú mbẽlẽsõ íyíkâ ângílí ãhõwã, fókã lâ ʼásĩ rû fũzó. Gõʼdá drílâ ãgô ãzâ ãlô rî bị́ lâ gãzó njíyá. Ãgô ʼdĩ rû ị̂ʼbũ ʼbá drị̃-ʼbá drị̃-ʼbá ãzí drị̃ị̂ kâ rî ĩʼdî.
41014048	Nĩngá sĩ, Yésũ drí tã âtázó õjílã dũû ʼdĩ ʼbá yî drí kĩ nĩ rî, "Nĩ ânĩ ámâ rũlị́ pị̃drị́gú ândrê ândrê bê gõʼdá kpá lị́gú mbẽlẽsó-mbélésô bê ãʼdô tãsĩ yã? Mâ drị̃-ʼbá õjílã õnjí kâ ʼî mị́rị̃ rú yã?
41014049	Mã rî rĩlí ãní bê ị̃tú vósĩ cé. Má rî rĩlí tã âʼdálé ạ̃ʼdị́-drị̃ jó ạ́ngị́ Ôvârí kâ rî kâ ʼá. Drẽ má âʼdô bê tólâ rî, nĩ rú mâ kô. Gõʼdá ʼdĩî rĩʼá mbị̂, tã tã îgĩ Ôvârí kâ drí âtálé rî drí rû ʼẽzó."
41014050	Ĩtí rî, lãjóʼbá Yésũ kâ ʼdĩ ʼbá yî ndrĩ drí Yésũ rî âyézó, gõʼdá ngãzó rãlé ĩyî vólé.
41014051	Gõʼdá ãgô ãnjî ãlô ítá tãndí gõ ʼbá tãkó yí rú rî trá rĩʼá ʼdẽʼá Yésũ vósĩ. Gõʼdá õjílã ʼdî ʼbá yî ndrô ĩyî bê ạ̃ngbũ drị̃ lâ rî,
41014052	drílâ íyî ânjózó ãpõwã, ítá íyíkâ ãlô ʼdĩ âyélé gólĩyî drị́gạ́, rãzó ũndú ró.
41014053	Nĩngá sĩ, õjílã ʼdî ʼbá yî drí Yésũ rî drị̃zó âjílí ãmbá drị̃-ʼbá ạ́ngị́ Yúdạ̃ yí kâ rî ʼbá yí kâ rî ândrá. Drị̃-ʼbá ạ́ngị́ ãzâ ʼbá yî ʼdó ndrĩ lãʼbí îmbá ʼbá yí bê, gõʼdá gólĩyî âʼdó ʼbá sị́sị́-lésĩ rî ʼbá yí bê drí rû êʼbézó tũ tólâ.
41014054	Gõʼdá Pétẽrõ drí ngãzó ʼdẽlé Yésũ yî vó gĩâ jẽjẽ ró vólé ʼálâ. Vó lâ sĩ, drílâ âfízó kírî ạ̃ʼdị́-drị̃ ãmbá drị̃-ʼbá ạ́ngị́ Yúdạ̃ yí kâ rî ʼbá yí kâ rî kâ ʼá. Tólâ drílĩyî rĩzó lạ̃sị́ yãlé kpãkã ãlô lómígówá ʼdĩ ʼbá yí bê.
41014055	Gõʼdá jó ʼálâ rî, drị̃-ʼbá ạ́ngị́ ʼdĩ ʼbá yî ndrĩ ʼdó tã kĩ ʼbá ãzâ ʼbá yí bê rĩʼá zãâ ĩyî tã ífí lôndãʼá lôʼbãlé Yésũ rú cú ĩtí, ãʼdô ró bê gólâ rî fũzó vólé. Nĩngá sĩ rî, Yésũ rĩʼá cú ĩtí tã õnjí ãkó.
41014056	Õjílã dũû âdô ĩyî õnjõ trá Yésũ rú. Gõʼdá õnjõ drílĩyî lôʼbãlé Yésũ rú ʼdĩ ʼbá yî ʼbé drị̃ kô ãlôwálâ.
41014057	Õjílã ũrûkậ ʼbá yî ngâ ĩyî âdrélé cú ûrû tã lôʼbãlé Yésũ rú õnjõ sĩ kĩ nĩ rî,
41014058	"Mã ârî gólâ trá tã âtáʼá kĩ nĩ rî, yí âʼdô jó ạ́ngị́ Ôvârí kâ õjílã mvá drí bẽlé nĩ nô ûfúʼá îzãlé vólé. Gõʼdá kậyị̂ nâ sĩ, yí âʼdô jó ãzâ Ôvârí kâ õjílã mvá drí bẽlé nĩ kôʼdáwá rî bẽʼá."
41014059	Gõʼdá õnjõ gólĩyíkâ ʼdĩ âʼdô bê kpá trá lé ĩtí rî, ʼbé drị̃ kpá kô úlị́ ãzâ drílĩyî lôʼbãlé trá rî ʼbá yí bê.
41014060	Nĩngá sĩ, ãmbá drị̃-ʼbá ạ́ngị́ ʼdĩ ʼbá yí kâ ʼdĩ drí ngãzó âdrélé ûrû tã kĩ ʼbá ndrĩ ândrá, tãlâ Yésũ rî îjílí tã îjî sĩ. Ĩtí gólâ kĩ Yésũ drí rî, "Ní lôgõó úlị́ ãmbá õjílã nô ʼbá yî drí rĩzó ánî ạ̃lị̃ âṇõlé ĩʼdî sĩ lâ nõ kô yã?"
41014061	Lé ĩtí rî, Yésũ rî íyîngá gbõ tị́tị́ ró úlị́ îjílí ʼdĩ drị̃ lâ lôgõ ãkó. Drị̃-ʼbá drị̃-ʼbá Yúdạ̃ yí kâ ʼdĩ ʼbá yí kâ ʼdĩ drí Yésũ rî îjízó kpá óʼdí tã îjî sĩ kĩ nĩ rî, "Ní ị̂sũ áníkâ bê rî, nî ʼdíyî pã ʼbá âjólé ûrú lésĩ rî ĩʼdî, gõʼdá kpá Ôvârí gólâ tãndĩ ãkĩ rî mvá lâ ʼî yã?"
41014062	Nĩngá sĩ, Yésũ drí tã-drị̃ lôgõzó kĩ, "Pạ̃tị́ị̃, mâ fí ĩʼdî gólâ ní drí tã lâ âtálé ʼdĩ. Gõʼdá nĩ âʼdô mâ gólâ Ôvârí drí âjólé ûrú lésĩ nô ndrẽʼá kậyị̂ rî gógó ʼdĩ sĩ, má õtírĩ rĩî Ôvârí mbârâkã ãkĩ rî drị́-ágó drị̃ lésĩ ró rî, nĩ âʼdô kpá ámâ ndrẽʼá âgõ-âgõ rî ʼdĩ sĩ ãngó nõ ʼá mbârâkã Ôvârí kâ bê."
41014063	Nĩngá sĩ, drị̃-ʼbá ạ́ngị́ ʼdĩ drí ngãzó õmbã ró. Drílâ ítá íyíkâ sĩzó õmbã sĩ, gõʼdá tã âtázó kĩ nĩ rî, "Îcá gõʼdá kô õjílã ãzâ ʼbá yî drí kpá ngãzó ĩyî úlị́ âtálé tị̂ gã ʼbá ró.
41014064	Ãnî õjílã nô ʼbá yî, nĩ ârî lãʼdá gólâkâ Ôvârí rú nõ trá. Ãgô nõ lẽ íyî ʼbãlé âʼdólé Ôvârí kâtí, ʼdĩî sú kô. Âʼdô bê trá ĩtí rî, mã lẽé gõʼdá tị̂ gã ʼbá ãzâ kô. Tã ị̂sũ ãníkâ tã ʼdî ʼá rî íyíkâ ángô tí ró yã?" Gõʼdá nĩngá sĩ, gólĩyî drí ngãzó ʼdó tã kĩlí Yésũ rú kĩ nĩ rî, "Úfû gólâ vólé."
41014065	Ĩtí rî, lómígówá ãzâ ʼbá yî drí ngãzó rĩʼá tũ lûwúlị́ gólâ rú. Drílĩyî gólâ rî lị̃fị́ ômbézó kpạ̃ạ́kũ ítá sĩ. Gõʼdá gólĩyî drí rĩzó Yésũ rî ậdị̃lị́ drị́ mbãcĩkõ sĩ kị̃ kị̃. Gõʼdá âgõzó ĩyî tã âtálé kĩ nĩ rî, "Ní kĩ yí ãʼdô tã ậngũ ʼbá ʼî rî, ní âʼdâ drẽ ngbãângbânõ ngãtá ãʼdî dị̂ nî ãmâ lãfálé sĩ nĩ yã rî." Gõʼdá ĩtí rî, lómígówá ãzâ ʼbá yî gólĩyî lãfálé ʼásĩ drí gólâ rî trõzó cãlé rõô.
41014066	Yésũ õtírĩ ʼbãâ drẽ tã kĩ ʼbá ândrá jó ʼálâ rî, Pétẽrõ drí rĩzó íyíkâ ãkpã ạ̃ʼdị́-drị̃ ʼá ĩvĩ. Ízámvá ãlô gólâ âʼdó ʼbá rû ị̂ʼbũ ʼbá drị̃-ʼbá ạ́ngị́ ʼdĩ kâ rî ró drí ânĩzó ãnyî Pétẽrõ lạ̃gạ́tị́ ạ̃ʼdị́-drị̃ ʼá.
41014067	Gõʼdá nĩngá sĩ, gólâ ndrê bê Pétẽrõ rĩʼá lạ̃sị́ tị́ rî, drílâ ngãzó gólâ rî ndrẽlé trị́ị́. Nĩngá sĩ rî, drílâ tã âtázó kĩ nĩ rî, "Hé, nî ákĩ fí kpá Yésũ Nãzãrétã lé ʼbá ró rî bê!"
41014068	Ĩtí rî, Pétẽrõ drí tị̂ gãzó dó. Gólâ kĩ nĩ rî, "Má nị̃ị́ tã áníkâ rĩʼá âtálâ ʼdĩ ʼbá yî kôʼdáwá. Má nị̃ị́ ãgô ʼdĩ kô." Gõʼdá Pétẽrõ drí ngãzó nĩlí gõlé ạ́tị̃ ndõgõ kâ tị́ ʼálâ ró. Kôrô ʼạ̃ʼú-lúgú drí cị́rị̃ ʼbẽzó.
41014069	Gõʼdá rû ị̂ʼbũ ʼbá ízámvá ró ʼdĩ ndrê bê gólâ âdrérẽ ʼá ạ́tị̃ ndõgõ kâ rî tị́ ʼálâ rî, drílâ ngãzó tã âtálé kpá óʼdí õjílã gólĩyî âʼdó ʼbá trá âdréʼá ãnyî rî ʼbá yî drí kĩ nĩ rî, "Má nị̃ trá, ãgô nõ rĩʼá õjílã Yésũ kâ ĩʼdî."
41014070	Ĩtí rî, Pétẽrõ drí tị̂ gãzó kpá óʼdí kĩ, "Âʼdó mâ ĩʼdî kô." Gõʼdá ị̃tú-pá dã vósĩ rî, õjílã gólĩyî rĩ ʼbá âdrélé ãnyî Pétẽrõ lạ̃gạ́tị́ rî ʼbá yî drí ngãzó tã âtálé kĩ nĩ rî, "Pạ̃tị́ị̃, nî rĩʼá ãlô õjílã Yésũ kâ rî ʼbá yî ʼásĩ, tãlâ ní ânĩ Gãlĩláyã lésĩ."
41014071	Gõʼdá Pétẽrõ drí ngãzó íyî lâtrílí kĩ nĩ rî, "Õzõ má ãâdô õnjõ ʼî rî, ngá ãzâ õʼê mâ. Nĩ fû mâ tãkó kô. Má nị̃ị́ ãgô ãnî drí rĩʼá tã lâ âtálé ʼdĩ kô."
41014072	Nĩngá sĩ, kôrô ʼạ̃ʼú-lúgú drí cị́rị̃ ʼbẽzó ândâlâ rị̃ lâ ró. Nĩngá sĩ, úlị́ Yésũ kâ âtálé trá kĩʼá nĩ rî, drẽ ãkpãkãʼdã ʼạ̃ʼú-lúgú ʼbé cị́rị̃ kô ândâlâ rị̃ rî, ní âʼdô tị̂ gãʼá kĩ nĩ rî, yí nị̃ị́ mâ kôʼdáwá ândâlâ nâ rî drí kôrô âgázó Pétẽrõ drị̃ị̂. Ĩtí rî, kpạ̃ạ́fũ Pétẽrõ drí fũzó ãwó bê õnjí tẽtẽ ró ị̃lị́ndrị̂ bê cõrõ-cõrõ tã õnjí íyíkâ ʼdĩ tãsĩ.
41015001	Ãkpã cị̃ị́nó, gólĩyî tã kĩ ʼbá ró rî yî ndrĩ drí rĩzó ĩyî tã ị̂ʼbị̃lị́ ĩyî lãfálé ʼásĩ Yésũ rú. Gólĩyî ĩʼdî drị̃-ʼbá ạ́ngị́ Yúdạ̃ yí kâ rî ʼbá yî, gõʼdá gólĩyî sị́sị́-lésĩ rî ʼbá yî, lãʼbí îmbá ʼbá yí bê. Nĩngá sĩ, drílĩyî tã-drị̃ kĩzó Yésũ rî ômbélé drị̃lị́ âjílí kúmú Pĩlátõ ândrá, Pĩlátõ õlẽ ró tã-drị̃ bê gólâ rî fũzó.
41015002	Gõʼdá nĩngá sĩ, gólĩyî fílí bê kúmú Pĩlátõ drị̃ị̂ jó ʼálâ tã Yésũ kâ ʼdĩ ngĩlí drílâ rî, Pĩlátõ drí ngãzó Yésũ rî îjílí kĩ, "Nî ĩʼdî kúmú ạ́ngị́ õjílã áníkâ Yúdạ̃ yí kâ rî kâ yã?" Nĩngá sĩ, Yésũ drí tã îjî kúmú kâ ʼdĩ drị̃ lâ lôgõzó kĩ, "Âʼbãʼá fí õzõ ní drí âtálé ʼdĩ tí."
41015003	Nĩngá sĩ, drị̃-ʼbá ạ́ngị́ Yúdạ̃ yí kâ ʼdĩ ʼbá yî drí ngãzó tã âʼbãlé kpá óʼdí Yésũ rú. Gólĩyî kĩ nĩ rî kúmú Pĩlátõ drí rî, Yésũ õʼê tã õnjí trá dũû.
41015004	Gõʼdá tãlâ úlị́ ʼdĩ ʼbá yî tãsĩ rî, Pĩlátõ drí ngãzó Yésũ rî îjílí kpá óʼdí, "Ní âʼdô tã nô drị̃ lâ lôgõʼá trá yã? Ní ârî tã õnjí áníkâ ʼẽlé dũû nõ tã lâ trá yã?"
41015005	Âʼdô bê ĩtí rî, Yésũ lôgõó tã îjî ʼdĩ drị̃ lâ kô kúmú Pĩlátõ drí ãlôwálâ. Ĩtí rî, Pĩlátõ rî tị̂ drí ậʼdị́zó ndrú.
41015006	Gõʼdá lãʼbí ãzâ kpá bê rĩʼá kậyị̂ kãrámã lậvũ-lậvũ kôrô kâ nã ʼá, ódrí õjílã ãlô înjízó vólé gạ̃nị́mạ̃ ʼásĩ. Õjílã gólâ ódrí njĩlí înjílí rî, gólâ ĩʼdî înjílí gạ̃nị́mạ̃ ʼásĩ.
41015007	Ãgô ãzâ bê rĩʼá gạ̃nị́mạ̃ ʼá, rú lâ Bãrábã. Gólĩyî rĩʼá õjílã ũrûkậ gã ʼbá trá ĩyî kõrá ró rî ʼbá yí bê. Bãrábã rî gógó fû õjílã ãzâ ʼbá yî trá kậyị̂ gólâ drí tã sõzó õjílã ʼá rû jãlé kõrá ró mị̃rị̃ Rómã kâ rú rî sĩ.
41015008	Tãlâ lãʼbí ʼdĩ tãsĩ rî, õjílã tị́lị́lị́ drí ânĩzó ĩyî kúmú Pĩlátõ ngálâ tã îjílí gólâ tị́ õjílã ãlô gạ̃nị́mạ̃ ʼá rî înjî-înjî lâ vólé rî tãsĩ, õzõ gólâ drí rĩrĩ trá ʼẽlâ ndrô vósĩ cé ị̃tú kãrámã rî ʼdĩ kâ tú rî kâtí.
41015009	Nĩngá sĩ rî, kúmú Pĩlátõ drí ngãzó õjílã rî ʼdĩ ʼbá yî îjílí kĩ nĩ rî, "Nĩ lẽ má înjî kúmú ạ́ngị́ ãnî Yúdạ̃ yí kâ nõ ĩʼdî vólé gạ̃nị́mạ̃ ʼásĩ yã?"
41015010	Pĩlátõ îjî tã ʼdî ĩtí lâ ʼdĩ ró, tãlâ gólâ nị̃ trá dódó kĩ nĩ rî, drị̃-ʼbá Yúdạ̃ yí kâ ʼdĩ ʼbá yî ʼê ĩyî Yésũ rî rũlị́ âjílí yí drí, tãlâ drị́-ãcê Yésũ kâ ʼdĩ âgî-âgî gólĩyî lị̃fị́.
41015011	Gõʼdá drị̃-ʼbá rî ʼdĩ ʼbá yî lẽé ĩyî tã rî ʼdĩ kô ãlôwálâ. Gõʼdá gólĩyî rî ĩyíkâ trá zãâ tã sõlé õjílã tị́lị́lị́ ʼdĩ ʼbá yî ʼá, ãʼdô ró tã îjílí Bãrábã rî înjízó ĩʼdî vólé gạ̃nị́mạ̃ ʼásĩ Yésũ rî võ ʼá.
41015012	Nĩngá sĩ, Pĩlátõ drí gólĩyî îjízó kĩ, "Nĩ lẽ má õʼê ãʼdô ĩʼdî gólâ ódrí zị̃lị́ trá kúmú Yúdạ̃ yí kâ ró nõ drí yã?"
41015013	Ĩtí rî, õjílã tị́lị́lị́ ʼdĩ ʼbá yî drí ngãzó ângbálé kãwõ kĩ, "Íîpâ gólâ ngạ́rạ́ fê lậlị̂-lậlị̂ drị̃ị̂, tãlâ gólâ õdrã ró bê vólé."
41015014	Nĩngá sĩ, kúmú Pĩlátõ drí gólĩyî îjízó kĩ, "Tãlâ ãʼdô ʼî má drí tã õnjí tẽtẽ ʼdî ʼẽzó yã? Gólâ ʼê ãʼdô ʼî õnjí tẽtẽ ró yã?" Gõʼdá õjílã ʼdî ʼbá yî gã dó tã ârílí. Gõʼdá gólĩyî ôtrê gbõ ạ̃tị́ ʼálâ ûrû kĩ nĩ rî, "Íîpâ gólâ fê lậlị̂-lậlị̂ drị̃ị̂ õdrã ró vólé."
41015015	Nĩngá sĩ, kúmú Pĩlátõ lẽ trá tã gólâ õjílã tị́lị́lị́ ʼdĩ ʼbá yî drí lẽlé rî ʼẽlé gólĩyî drí. Tã rî ʼdĩ tãsĩ, Pĩlátõ ní drí Bãrábã rî înjízó vólé gạ̃nị́mạ̃ ʼásĩ, õzõ õjílã rî ʼdĩ ʼbá yî drí lẽlé rî kâtí. Nĩngá sĩ, gólâ drí ngãzó tã âtálé ạ̃jú ʼbũ ʼbá íyíkâ rî ʼbá yî drí, ãʼdô ró bê Yésũ rî cãzó ônjóróʼbí sĩ ndîrí-ndîrí, gõʼdá gólâ rî trõzó fẽlé õjílã gólĩyî ʼẽ ʼbá gólâ rî îpálé ngạ́rạ́ fê lậlị̂-lậlị̂ drị̃ị̂ rî ʼbá yî drí.
41015016	Ĩtí rî, ạ̃jú ʼbũ ʼbá Pĩlátõ kâ ʼdĩ ʼbá yî drí Yésũ rî drị̃zó âjílí ạ̃ʼdị́-drị̃ jó ạ́ngị́ kúmú ãmbá rî kâ rî ʼálâ. Gõʼdá gólĩyî câ bê tólâ rî, drílĩyî ạ̃jú ʼbũ ʼbá ãzâ ʼbá yî ậzị́zó ndrĩ tũ.
41015017	Gõʼdá nĩngá sĩ, gólĩyî drí ítá bị́ ạ̃kû kãâkâ dãdã lâ ró rî âtrõzó gõlé dîrî gbãâ Yésũ rî ũwû ʼásĩ. Nĩngá sĩ, gólĩyî gâ kpá púrũcị́ gárá pãlé õzõ ị́tị̃tị́ kâtí ạ́pạ̃ kúmú ạ́ngị́ kâ ró âsálé ãtrã Yésũ drị̃ị̂. Gólĩyî ʼê tã ʼdî ʼbá yî ĩyíkâ ʼdó, tãlâ Yésũ rî gógó õlêndrê ró kúmú ạ́ngị́ kâtí.
41015018	Vó lâ ʼásĩ, ạ̃jú ʼbũ ʼbá ʼdĩ ʼbá yî drí ngãzó rĩʼá ôtrélé Yésũ drị̃ị̂, gólâ rî gũʼá ĩyî kĩ, "Mã ʼê nî-bê-yã ní drí kúmú ạ́ngị́ õrĩ Yúdạ̃ yí kâ rî kâ."
41015019	Gólĩyî tị̃ ʼãʼî kpá Yésũ ândrá ândálé ândálé õzõ gólâ rî ị̂njị̃rị̃ kâtí. Nĩngá sĩ rî, drílĩyî Yésũ rî drị̃ cãzó pị̃drị́gú sĩ kpõwẽ-kpõwẽ ândálé ândálé, gõʼdá rĩzó tũ lûwúlị́ lị̃fị́ lâ ʼásĩ ândálé ândálé. ʼDĩî ʼbá yî ndrĩ ʼdó ʼdásí ʼẽʼẽ ʼî Yésũ rú.
41015020	Gõʼdá ʼdásí ʼẽʼẽ ʼdî îcâ gólĩyî bê trá rî, gólĩyî drí ítá kãâkâ drílĩyî gõlé trá rúʼbạ́ lâ ʼá rî înjízó gõzó ítá gólâkâ rî âtrõlé ĩʼdî âsõlé rúʼbạ́ lâ ʼá óʼdí. Drílĩyî gólâ rî drị̃zó âjílí võ ʼẽzó gólâ rî îpálé fê lậlị̂-lậlị̂ drị̃ị̂ rî ʼálâ.
41015021	Yésũ trá rĩʼá fê lậlị̂-lậlị̂ njị̃ʼá nĩzó ĩʼdí bê lâ võ õjílã îpâ kâ rî ʼálâ. Gõʼdá pávó ʼá rî, Yésũ rî fãfã drí rû ndẽzó. Gõʼdá îcá kô drílâ rĩzó zãâ fê lậlị̂-lậlị̂ íyíkâ ʼdĩ njị̃lị́. Tólâ ãgô ãzâ bê Kĩrénẽ lé ʼbá ʼî pávó tị̂ ʼá, rú lâ Sĩmónã. Sĩmónã rî nĩʼá Yẽrõsãlémã ʼálâ ʼbạ̃drị̃ mvá íyíkâ rî lésĩ. Gõʼdá ạ̃jú ʼbũ ʼbá ʼdĩ ʼbá yî ûsû gólâ bê pávó ʼá rî, drílĩyî gólâ rî ʼbãzó mbârâkã sĩ fê lậlị̂-lậlị̂ Yésũ drí îcálé njị̃lâ kô ʼdĩ njị̃lị́ Yésũ bê.
41015022	Ĩtí rî, drílĩyî Yésũ rî âjízó võ zị̃lị́ Gõlõgótã rî ʼálâ. Gõlõgótã ʼdĩ ĩtõ lâ kĩ, võ ãvõ drị̃ fã kâ.
41015023	Võ rî ʼdĩ ʼá tólâ rî, ạ̃jú ʼbũ ʼbá ʼdĩ ʼbá yî drí ngãzó rĩlí õdrá ônjálé trá ãlókõ bê rî âtrõlé rĩʼá fẽlâ Yésũ drí mvũlị́, ãʼdô ró ngá lâzê-lâzê gólâ rú ʼdĩ sị́ lâ ậʼdị́lị́. Gõʼdá Yésũ gã íyîngá dó mvũlâ.
41015024	Nĩngá sĩ, ạ̃jú ʼbũ ʼbá ʼdĩ ʼbá yî drí ngãzó ítá Yésũ kâ ângílí vólé, gõʼdá gólâ rî trõzó îpálé ngạ́rạ́ fê lậlị̂-lậlị̂ drị̃ị̂, gõzó ítá gólâkâ âtrõlé lãfálâ cãlé ĩyî võ ʼásĩ, gõʼdá ãzâ tãndí rî âtrõzó vũlị́ gõmárĩ sĩ, tãlâ gólĩyî lẽ ndrẽlâ ngãtá ítá rî ʼdĩ â ʼdẽʼá ãʼdî drí yã rî.
41015025	Ị̃tú-pá gólĩyî drí Yésũ rî îpázó rî trá rĩʼá njị̂-drị̃-lâ-sû cị̃ị́nó.
41015026	Nĩngá sĩ, tã âʼbãlé Yésũ rú rî îgĩzó ngá tã âʼdâ kâ drị̃ị̂ trõlé îpálé gá fê lậlị̂-lậlị̂ ʼdĩ drị̃ị̂ Yésũ rî drị̃lị́ ʼá. Tã âʼbã îgĩlí Yésũ rú ʼdĩ rĩʼá nõtí, |scNÕÔ RĨʼÁ KÚMÚ Ạ́NGỊ́ YÚDẠ̃ YÍ KÂ RÎ ĨʼDÎ|d.
41015027	Ị̃tú gólâ Yésũ rî îpázó ʼdĩ tú rî, íîpâ ngá ôpá ʼbá ãzâ ʼbá yî kpá zãlô rị̃ gólâ rî gãrã drị̃ ʼá fê lậlị̂-lậlị̂ drị̃ị̂. Ngá ôpá ʼbá ãzâ ãlô rî íîpâ íyíkâ gõlé Yésũ rî drị́-ágó drị̃ lésĩ, gõʼdá gólâ ãzâ rî íyíkâ gõlé drị́-lị̃jị́ lâ lésĩ ró.
41015028	(Tã ngá ôpá ʼbá gólĩyî îpálé Yésũ rî gãrã drị̃ ʼá ʼdĩ ʼbá yí kâ âʼdâ tã gólâ îgĩlí trá búkũ Ôvârí kâ ʼá kĩʼá nĩ rî, "Úûsû gólâ trá tã õnjí ʼbá ró, ĩʼdî gõzó gólâ rî fũlị́ tã õnjí ʼbá ãzí bê." Ĩsáyã 53.12
41015029	Õjílã gólĩyî rĩ ʼbá lậvũlị́ rî ʼbá yî drí rĩzó Yésũ rî lôʼdálé gõzó ĩyî drị̃ îyálé. Nĩngá sĩ, drílĩyî tã âtázó kĩ nĩ rî, "Ní kĩ nĩ rî, yí âʼdô îcáʼá cú jó ạ́ngị́ Ôvârí kâ ûfúlị́ gõʼdá kpá bẽzó lâ jó óʼdí ró cé kậyị̂ nâ sĩ.
41015030	Bê trá ĩtí rî, õzõ ní ãʼdô cú mbârâkã bê rî, ʼdõvó ní pâ drẽ nî ngbãângbânõ kậyị̂ nõ sĩ fê lậlị̂-lậlị̂ ʼdĩ drị̃ị̂ sĩ."
41015031	Kpá té õzõ sị́sị́ nã ʼbá yí kâtí, drị̃-ʼbá ạ́ngị́ Yúdạ̃ yí kâ rî ʼbá yî ndrĩ ʼdó lãʼbí îmbá ʼbá ãzâ ʼbá yí bê drí ngãzó ĩyî rĩlí Yésũ rî gũlị́ rõô ĩyî lãfálé ʼásĩ kĩ nĩ rî, "Gólâ îcâ íyíkâ cé õjílã ãzâ ʼbá yî pãlé ĩʼdî, gõʼdá gólâ îcá íyíkâ kô íyî nyãányâ pãlé õdrã ʼásĩ.
41015032	Gólâ kĩ, yí ãʼdô ʼdíyî pã ʼbá ʼî gõʼdá kpá kúmú ạ́ngị́ ãmâ õjílã Ĩsĩrãʼélẽ yí kâ ĩʼdî rî, ʼdõvó gólâ ãârî vũdrị́ fê lậlị̂-lậlị̂ drị̃ị̂ sĩ ngbãângbânõ, tãlâ mã ndrê ró drẽ gólâ rî mbârâkã, gõʼdá mã lẽ ró tã gólâ ʼá." Gõʼdá ngá ôpá ʼbá gólĩyî rị̃ Yésũ bê fê lậlị̂-lậlị̂ drị̃ị̂ rî ʼbá yî gû ĩyî kpá gólâ.
41015033	Ị̃tú-pá mûdrị́-drị̃-lâ-ngâ-rị̃ sĩ, ị̃tú gạ̃gạ̃lị́gạ̃ sĩ ị́nị́rị́kúwạ́ drí ʼbạ̃drị̃ lîmózó ndrĩ gúndrị̃ tã lârâkô ró. Ị́nị́rị́kúwạ́ ʼdĩ lîmô ʼbạ̃drị̃ njãlé bũúũ ị̃tú-pá nâ ʼá.
41015034	Gõʼdá ị̃tú-pá nâ ʼdĩ ʼá rî, Yésũ drí ngãzó trẽlé ûrû Ãrãmáyã tị̂ sĩ kĩ nĩ rî, |iẼlóyĩ, Ẽlóyĩ, lámã sãbãkãtánĩ|r? Ĩtõ lâ kĩ, "Ôvârí ámákâ, Ôvârí ámákâ, ní âyê mâ ãʼdô tãsĩ yã?"
41015035	Gõʼdá nĩngá sĩ, õjílã ũrûkậ ʼbá yî rĩ ʼbá âdrélé ĩyî ãnyî rî ʼbá yî ârílí bê ĩyî úlị́ Yésũ kâ ʼdĩ rî, gólĩyî nị̃ị́ tã ífí lâ kô, gõʼdá drílĩyî ngãzó tã âtálé kĩ, "Hé! Nĩ ârî drẽ úlị́ gólâkâ ʼdĩ. Gólâ rĩʼá tã ậngũ ʼbá Ẽlíyã rî zị̃ʼá ânĩlí íyî pãlé."
41015036	Vó lâ sĩ, ãgô ãzâ drí ngãzó rãlé nĩʼá ngá ãzâ õzõ cõfó kâtí rî âtrõlé. Drílâ trõzó lâ sõlé õdrá ạ̃ʼdị́ ʼá gõzó sõlâ fê mvá sị́lị́, gõʼdá îngázó lâ îjõlé Yésũ drí ndrõlé. Nĩngá sĩ, drílâ tã âtázó õjílã ãzâ ʼbá yî drí kĩ nĩ rî, "Nĩ rî drẽ njũrũ ngbãângbânõ ndrẽlâ ngãtá Ẽlíyã âʼdô âcáʼá fí trá gólâ rî pãlé yã rî."
41015037	Ĩtí, Yésũ drí kpá ngãzó trẽlé ûrû óʼdí gõʼdá lôvó-lôvó âyézó.
41015038	Gõʼdá Yésũ drã bê rî, ítá bị́ ʼbãlé jó mvá tị́ jó ạ́ngị́ Ôvârí kâ ʼá rî drí ngãzó sĩlí ãkpẽrẽ ûrú lésĩ bũúũ vũdrị́.
41015039	Nĩngá sĩ, drị̃-ʼbá ạ̃jú ʼbũ ʼbá kâ gólâ âdré ʼbá Yésũ ândrá rî ârílí bê Yésũ rî trẽtrẽ gõʼdá ndrélé bê lạ́tị̂ Yésũ drí drãzó ʼdĩ rî, drílâ gõzó tã âtálé kĩ, "Pạ̃tị́ị̃! Ãgô nõ rĩʼá Ôvârí rî mvá ʼî."
41015040	Gõʼdá nĩngá sĩ, õkó ũrûkậ ʼbá yî Yésũ rî lẽ ʼbá trá rî ĩyíkâ gĩâ âdréʼá ĩyî nãtí Yésũ rú sĩ rĩʼá ĩyî gólâ rî ndrẽʼá drãrẽ ʼá. Gólĩyî lãfálé ʼá rî, rĩʼá Mãríyã Mãgãdálã, Sãlómẽ, gõʼdá kpá Mãríyã Yãkóbã gólâ dãwá ró rî ândrê yî Jósẽ bê.
41015041	Gãlĩláyã ʼálâ rî, õkó nâ ʼdĩ ʼbá yî lôbẽ ĩyî Yésũ rî vó trá, gólĩyî fẽ ngá nyãnyã trá tólâ Yésũ yî drí lãjóʼbá íyíkâ ʼdĩ ʼbá yí bê. Gõʼdá õkó ãmbá dũû gólĩyî ânĩ ʼbá trá Yésũ bê Yẽrõsãlémã lésĩ rî, kpá ʼdó bê ndrĩ rĩʼá ĩyî tólâ õkó nâ ʼdĩ ʼbá yí bê.
41015042	Yésũ drã té ị̃tú gólâ õjílã drí rĩzó ĩyî êdélé kậyị̂ gólâ lôvô-lôvô kâ rî tãsĩ rî ʼá. Kậyị̂ rî ʼdĩ ĩʼdî sị́sị́ Sạ́bị̃ drí sĩ. Tólâ ãgô ãzâ bê rĩʼá rú lâ Yõsépã Ãrãmãtáyã lésĩ. Gólâ ãgô ị̂njị̃-ị̂njị̃ ʼî gólĩyî drị̃-ʼbá Yúdạ̃ yí kâ rî ʼbá yî lãfálé ʼásĩ. Gólâ rî trá tã lẽʼá Yésũ ʼá gõʼdá gólâ rî âgõ-âgõ ãngó nõ ʼá rî tẽlé. Gõʼdá lạ̃njạ́túlị́ âcâ bê rî, drílâ ngãzó íyî fĩî zãlé ngãzó nĩlí kúmú Pĩlátõ ngálâ Yésũ rî ãvõ tãsĩ, tãlâ yí õlậpị̂ ró bê drẽ ãkpãkãʼdã kậyị̂ lôvô-lôvô kâ rî âcá drẽ kô.
41015044	Gõʼdá úlị́ kĩzó nĩ Yésũ õdrã trá rî drí ẽʼdẽ dãzó Pĩlátõ rú. Nĩngá sĩ, drílâ drị̃-ʼbá ạ̃jú ʼbũ ʼbá kâ ậzị́zó ãlô yí ngálâ îjílí ngãtá fí tã pạ̃tị́ị̃ ʼî kĩzó nĩ rî, Yésũ õdrã trá yã rî.
41015045	Gõʼdá gólâ ârílí bê kĩ, pạ̃tị́ị̃ Yésũ drã trá rî, drílâ tã-drị̃ lẽzó Yõsépã yî drí Yésũ rî ãvõ trõlé nĩʼá ʼbãlâ.
41015046	Ĩtí rî, Yõsépã yî drí ítá tãndí mvẽêmvê âtrõzó, gõzó Yésũ rî ãvõ âtrõlé fê lậlị̂-lậlị̂ drị̃ị̂ sĩ, gõʼdá ítá ʼdĩ âtrõzó Yésũ rî ãvõ gõzó ĩʼdî sĩ lâ ngóló-ngóló. Nĩngá sĩ, trõzó lâ ʼbãlé ũgị́ gólâkâ drílâ ʼdị̃lị́ ʼdị̃ʼdị̃ únị́ ʼá rî ʼá. Vó lâ sĩ, drílâ kúnị́ úngû ạ́ngị́ lîlízó ndũû ũgị́ ʼdĩ tị́.
41015047	ʼDĩî Mãríyã Mãgãdálã yî Mãríyã gólâ Jósẽ rî ândrê ró rî bê, drílĩyî ngãzó ʼdẽlé ĩyî Yõsépã yî vó nĩʼá võ gólâ Yésũ rî ãvõ ʼbãzó rî ndrẽlé.
41016001	Gõʼdá kậyị̂ lôvô-lôvô kâ ndẽ rû bê ị̃tú-pá njị̂-kázíyá sĩ lạ̃njạ́túlị́ bê rî, Mãríyã Yãkóbã rî ândrê, gõʼdá Mãríyã Mãgãdálã lésĩ rî, Sãlómẽ yí bê drí ngãzó ĩyî nĩlí ãlókõ dõ ró gólĩyî drí gĩlí trá rî âtrõlé ânĩzó ĩʼdí bê lâ lóʼdé drị̃ ʼálâ ị̂nị́lị́ Yésũ rî ãvõ rú.
41016002	Kậyị̂ ãlô kậyị̂ lôvô-lôvô kâ vósĩ rî, drílĩyî ngãzó nĩlí ĩyî ãkpãkãʼdã ʼbõlõwá ãwó sĩ. Gõʼdá ị̃tú drí âfõrẽ ʼá rî, drílĩyî cãzó lóʼdé drị̃ ʼálâ.
41016003	Drẽ gólĩyî ãkpãkãʼdã lạ́tị̂ ʼá rî, gólĩyî îjî tã trá ĩyî võ ʼásĩ kĩ, "Ãʼdî âʼdô kó kúnị́ úngû ạ́ngị́ ũgị́ tị́ ʼdĩ jãʼá vólé ãmâ drí nĩ yã?"
41016004	Gõʼdá gólĩyî îngâ bê drị̃ võ ndrẽlé ạ̃tị́ ʼálâ rî, drílĩyî ngá ndrẽzó, kúnị́ úngû ạ́ngị́ ũgị́ tị́ rî ójâ trá vólé.
41016005	Ĩtí, drílĩyî ngãzó fĩlí cú ũgị́ ʼálâ. Gõʼdá ũgị́ ʼá tólâ rî, gólĩyî drí ãgô ãnjî ãzâ ndrẽzó ítá mvẽêmvê ãcê kpírí-kpírí rî bê yí rú. Ãgô ãnjî rî ʼdĩ rî gõlé drị́-ágó lésĩ ró. Gõʼdá õkó nâ ʼdĩ ʼbá yî ndrê bê gólâ ĩtí rî, tị̂ lâ yî drí ậʼdị́zó ũrị̃ drí tã lârâkô ʼdĩ drí sĩ.
41016006	Nĩngá sĩ, ãgô rî ʼdĩ drí ngãzó tã âtálé gólĩyî drí kĩ, "Nĩ ʼê ũrị̃ kô. Nĩ lôndã ʼdî Yésũ Nãzãrétã lésĩ rî ĩʼdî. Gólâ ĩʼdî fũlị́ fê lậlị̂-lậlị̂ drị̃ị̂ rî. Nĩ ndrê võ gólâ rî ãvõ lâlãzó rî. Nĩ ndrê, ngbãângbânõ gólâ gõʼdá trá nĩngá yûʼdạ́wạ́. Gólâ bê rĩʼá lédrẽ-lédrẽ ró. Gólâ lîdrî trá õdrã ʼásĩ.
41016007	Nĩ ngâ nĩlí tã ʼdî pẽlé Pétẽrõ drí lãjóʼbá ãzí lâ yí bê. Nĩ pẽ gólĩyî drí kĩ nĩ rî, Yésũ trá rĩʼá nĩʼá Gãlĩláyã ʼálâ gólĩyî ândrá ʼálâ. Gólĩyî âʼdô gólâ rî ndrẽʼá tólâ, õzõ drílâ âtálé trá gólĩyî drí sị́sị́ rî tí."
41016008	Ĩtí, õkó ʼdĩ ʼbá yî drí ngãzó lóʼdé drị̃ âyélé rãzó, tãlâ tị̂ lâ yî ậʼdị̂ trá ậʼdị̂, gõʼdá gólĩyî trá ndrĩ ũrị̃ ró kpá lẽlẽ ró. Gólĩyî njị̃ị́ tị̂ kô õjílã ãzãkã drí pávó ʼá, tãlâ gólĩyî trá ũrị̃ ró rõô.
41016009	Gõʼdá Yésũ lîdrî bê õdrã ʼásĩ Gímã sĩ ãkpãkãʼdã cị̃ị́nó rî, drílâ íyî âʼdázó sị́sị́ Mãríyã Mãgãdálã drí. Mãríyã ʼdĩ gólâ Yésũ drí líndrí õnjí njị̂-drị̃-lâ-rị̃ lâdrózó trá vólé ʼálâ sĩ rî ĩʼdî.
41016010	Nĩngá sĩ, Mãríyã Mãgãdálã drí ngãzó nĩlí tã ʼdî ngĩlí õjílã gólĩyî âʼdó ʼbá Yésũ bê rî yî drí. Gólĩyî trá ĩzã ʼẽʼá, gõʼdá kpá ãwó ró rõô.
41016011	Gõʼdá Mãríyã Mãgãdálã drí tã âtázó õjílã ʼdî ʼbá yî drí kĩ nĩ rî, yí õndrê Yésũ trá, gólâ lîdrî trá. Gólĩyî gã dó úlị́ Mãríyã drí âtálé ʼdĩ ârílí.
41016012	ʼDĩî vósĩ, Yésũ drí kpá íyî âʼdázó lârâkô ngĩî ãzâ sĩ tã ârí ʼbá rị̃ rî ʼbá yî drí, drílĩyî rû ûsúrị̃ lạ́tị̂ ʼá nĩrĩ ʼá ʼbạ̃drị̃ mvá ãzâ rî ʼálâ.
41016013	Nĩngá sĩ, tã ârí ʼbá rị̃ ʼdî ʼbá yî drí ngãzó gõlé Yẽrõsãlémã ʼálâ nĩʼá kpá tã lâ pẽlé tã ârí ʼbá ạ̃mbúkũ ʼdî ʼbá yî drí. Gõʼdá tã ârí ʼbá ạ̃mbúkũ ʼdî ʼbá yî lẽé ĩyî tã kpá kô úlị́ tã ârí ʼbá rị̃ ʼdî ʼbá yî drí pẽlé ʼdĩ ʼá.
41016014	ʼDĩî vósĩ, Yésũ drí íyî âʼdázó lãjóʼbá íyíkâ mûdrị́-drị̃-lâ-ngâ-ãlô rî ʼbá yî drí gólĩyî drí rĩrĩ ngá nyãlé rî ʼá. Yésũ drí tã lôgõzó gólĩyî drị̃ị̂ tã õnjí gólĩyíkâ tãsĩ, tãlâ gólĩyî cú ĩtí tã lẽlẽ ãkó. Gólĩyî gã trá dó úlị́ õjílã Yésũ rî ndrẽ ʼbá trá rî ʼbá yí kâ ârílí Yésũ rî gógó lîdrî-lîdrî lâ õdrã ʼásĩ rî tãsĩ.
41016015	Gõʼdá nĩngá sĩ, Yésũ drí tã âtázó gólĩyî drí kĩ, "Nĩ ngâ lậʼbúlị́ ʼbạ̃drị̃ ʼásĩ ndrĩ tã âtî-âtî tãndí Ôvârí kâ ngĩlí õjílã drí ndrĩ kậkậrậ.
41016016	Áâʼdô õjílã gólĩyî tã lẽ ʼbá trá tã âtî-âtî tãndí Ôvârí kâ ʼá gõʼdá kpá lũmvû bãbãtízĩ kâ dãzó trá drị̃ lâ ĩyî rî pãʼá. Gólĩyî gã ʼbá ĩyíkâ dó rî, áâʼdô tã-vó gólĩyíkâ kĩʼá õnjí ró.
41016017	Gólĩyî tã lẽ ʼbá trá rî ʼbá yî âʼdô ĩyî tã lârâkô nõ ʼbá yî ʼẽʼá ĩʼdî. Gólĩyî âʼdô líndrí õnjí lôfõʼá vólé õjílã ʼásĩ ámâ rú zị̃zị̃ sĩ. Gólĩyî âʼdô tị̂ drílĩyî âtálé kôʼdáwá rî âtáʼá.
41016018	Gólĩyî âʼdô ị̃nị̃ rũʼá drị́ sĩ, ngãtá õzõ gólĩyî ũmvû ạ̃lị́ trá rî, gólĩyî drãá kô. Gólĩyî âʼdô drị́ ʼbãʼá ngá lãzé ʼbá drị̃ị̂, tãlâ õngâ ró ĩyî bê ngá lãzé ʼásĩ âʼdólé rúʼbạ́ ạ̃ʼdị́ sĩ."
41016019	Nĩngá sĩ, Yésũ âtâ bê úlị́ ndẽlé lãjóʼbá íyíkâ drí rî, ódrí gólâ rî trõzó ʼbũû ʼálâ rĩlí drị́-ágó Ôvârí kâ drị̃ị̂, ãngó rũlị́ Ôvârí bê.
41016020	Nĩngá sĩ, tã ârí ʼbá ʼdĩ ʼbá yî drí ngãzó nĩlí tã âtî-âtî tãndí Ôvârí kâ ngĩ bê õjílã drí võ ʼásĩ ndrĩ. Gõʼdá Yésũ drí gólĩyî pãzó tã âʼdálé õjílã drí kĩ, tã âtî-âtî gólĩyî drí âtálé ʼdĩ rĩʼá pạ̃tị́ị̃ tã lârâkô gólĩyî drí ʼẽlé rî ʼbá yî sĩ. Íʼdígówá nõ ạ̃dũkũ lâ ĩʼdî nõ.
42001001	Ãgô ãmbá Tĩyõfílẽ, tã îgĩ-îgĩ nô ní drí õjílã ãzâ ʼbá yî ãnî drí ʼbãzó gólĩyí bê Kúmú Yésũ ʼá rî yí bê. Má lẽ trá tã nô ífí lâ mbị̂mbị̂ lâ âtálé ãnî drí tã Yésũ kâ tãsĩ. Õjílã ãzâ ʼbá yî rĩʼá nị̃ ĩyî trá dódó, îgĩ ĩyî tã trá tã gólâkâ tãsĩ. Má nị̃ trá tã õjílã nã ʼbá yî drí îgĩlí ʼdĩ rĩʼá tã pạ̃tị́-pạ̃tị̃ rû ʼẽ ʼbá trá rî ĩʼdî. Õjílã nã ʼbá yî ĩʼdî rĩ ʼbá ĩyî tã gólâkâ rî îcílí õjílã drí rî ĩʼdî, mâ rî gógó má rî trá tã gólâkâ ʼdĩ tị̂ lâ ṇãlé õjílã nã ʼbá yí bê. Má drí kpá tã ʼdî ndrẽ ʼbá lâ ãzâ ʼbá yî ûsúzó ãmâ drí rĩzó tã ʼdî tị̂ lâ ṇãlé gólĩyí bê. Má ûjũ tã gólĩyî drí îgĩlí ʼdĩ îgĩlí óʼdí mãnísĩ tãndí ró, tãlâ nĩ lẽ ró tã lâ bê ndrĩ dódó. Tã má drí îgĩlí ãnî drí nõ îtõ rĩʼá Yésũ rî tị̃tị̃ ʼásĩ bũúũ âcálé gólâ rî gõgõ Ôvârí ngálâ ûrú ʼálâ rî ʼá.
42001005	Ndrô gólâ tíbê Yõwánĩ rî tị̃zó rî ʼá rî, Ẽródẽ ĩʼdî kúmú ró ʼbạ̃drị̃ Yũdạ́yạ̃ kâ rî drị̃ị̂. Ndrô gólâ ʼdĩ ʼá rî, ãgô ãzâ rĩʼá drị̃-ʼbá lãʼbí ʼẽ kâ rî ró, rú lâ Zãkãríyã, õkó lâ rî rú íyíkâ Ẽlĩzãbétã. Gõʼdá Ẽlĩzãbétã rî átá kpá drị̃-ʼbá lãʼbí ʼẽ kâ ʼî.
42001006	Zãkãríyã yî õkó lâ bê tã ʼẽʼẽ gólĩyíkâ rĩʼá tãndí ró Ôvârí rî lị̃fị́ drị̃ ʼá. Gólĩyî rô Ôvârí rî tị̂-võ trá, té õzõ Ôvârí drí lẽlé rî tí.
42001007	Gólĩyî cú ĩtí mvá ãkó, tãlâ Ẽlĩzãbétã rĩʼá óndó ʼî. Gólĩyî ʼdó kpạ̃rạ̃tị́ ãrãkã ró.
42001008	Tã ʼẽʼẽ gólâ drị̃-ʼbá lãʼbí ʼẽ kâ rî kâ ʼdĩ, órî ʼẽlâ Yẽrõsãlémã ʼálâ jó ạ́ngị́ Ôvârí kâ nã ʼá. Zãkãríyã yî drị̃-ʼbá lãʼbí ʼẽ kâ ãzâ ʼbá yí bê gólĩyî ʼbạ̃súrú dãwá rî gógó Zãkãríyã kâ rî ʼásĩ rî, drílĩyî ânĩzó Yẽrõsãlémã ʼálâ rĩlí ngá ạ̃jị́ bê tũrũ-tũrũ õzõ bạ̃húrũ kâtí rî zãlé Ôvârí drí ûrú ʼálâ. Gólĩyî ʼê ĩyî tã ʼdî õrĩ Yúdạ̃ yí kâ drí ndrĩ. Kậyị̂ vósĩ cé lạ̃njạ́túlị́ bê, drị̃-ʼbá lãʼbí ʼẽ kâ ãlô rî drí fĩzó jó ạ́ngị́ Ôvârí kâ ʼdĩ ʼálâ rĩlí ngá ạ̃jị́ bê rî zãlé Ôvârí drí ûrú ʼálâ.
42001009	Kậyị̂ ãzâ sĩ, lạ̃njạ́túlị́ bê, Zãkãríyã rî ãzí-ãzí yî zĩ gólâ trá ʼbãlé rĩʼá ngá ạ̃jị́ bê rî zãlé jó ạ́ngị́ Ôvârí kâ nã ʼá. Drílâ gõzó fĩlí jó ạ́ngị́ ʼdĩ ʼá cé élêwálâ.
42001010	Õjílã ãzâ ʼbá yî bê dũû, rî ĩyíkâ ĩví ʼálâ rãtáã ʼẽlé.
42001011	Gólâ rî bê ngá ạ̃jị́ bê ʼdĩ zãlé jó ạ́ngị́ ʼdĩ ʼálâ rî, mãlãyíkã lãjóʼbá Ôvârí kâ drí âcázó. Mãlãyíkã ʼdî rî âdrélé ãnyî võ ngá zãzó ʼdĩ rú, drị́-ágó lésĩ ró.
42001012	Gõʼdá gólâ ndrê mãlãyíkã ʼdî bê rî, gólâ lârô trá, dạ̃kạ́rũ, lẽlẽ ró.
42001013	Gõʼdá mãlãyíkã ʼdî drí tã âtázó gólâ drí kĩ nĩ rî, "Ní ʼê ũrị̃ kô. Má ânĩ ĩʼdî tã nô âtálé ní drí nõ, rãtáã áníkâ rĩʼá ʼẽlé ị̃tú vósĩ cé rî, Ôvârí ârî trá. Ánî õkó Ẽlĩzãbétã âʼdô rû ʼbãʼá ʼâ bê. Drílâ mvá tị̃zó ágó ró. Ní âʼdô rú lâ zị̃ʼá Yõwánĩ.
42001014	Ánî lị̃fị́ âʼdô wãʼá tõwã mvá ʼdĩ tãsĩ. Õjílã ndrĩ sị́ lâ ĩyî âʼdô ârí gũʼá tã ʼẽʼẽ tãndí mvá ʼdĩ kâ rî tãsĩ.
42001015	Tã ífí lâ ĩʼdî rĩʼá nõtí, tãlâ Ôvârí zĩ gólâ trá rĩlí õjílã lị̃fị́ îcílí tã mbị̂mbị̂ sĩ. Ôvârí zĩ gólâ trá ʼbãlé õjílã ífífí ró, tã ʼẽʼẽ gólâkâ âʼdô ʼbãʼá ngĩî ãzí-ãzí lãfálé sĩ. Gólâ mvú õdrá kô. Líndrí Tãndí Ôvârí kâ âʼdô rĩʼá gólâ bê gólâ rî lôpélé gólâ rî pãʼá tã íyíkâ ʼẽlé ndrĩ tãndí ró.
42001016	Gólâ âʼdô õjílã õrĩ Ĩsĩrãʼélẽ kâ rî ʼbá yí kâ drị̃ lâ yî âjáʼá ʼdẽlé Ôvârí vó.
42001017	Gólâ âʼdô ʼdẽʼá sị́sị́ võ êdélé Ôvârí drí âʼdézó gólâ vó. Gólâ âʼdô tã âtî-âtî tãndí Ôvârí kâ pẽʼá, drílâ õjílã âsézó ndrĩ ârílâ. Gólâ rî gógó âʼdô ʼbãʼá kpá mbârâkã bê, õzõ tã ậngũ ʼbá Ẽlíyã tíbê drã ʼbá ạ̃kû ró rî tí. Gólâ âʼdô tã pẽʼá mvá rî átá yî drí mvá lâ yí bê gólĩyî ʼbãlé âʼdólé ãyĩkõ ró ʼâ ạ̃ʼdị́ sĩ. Gólâ âʼdô tã pẽʼá õjílã gólĩyî ârîmâkô ʼbá drí, gõʼdá drílĩyî ĩyî jãzó tã mbị̂ rî ị̂sũlị́ ĩʼdî. Gólâ âʼdô tã pẽʼá õjílã drí ĩyî êdézó njãâ tã õnjí ãkó Ôvârí drí âcázó ûsúlâ ĩyî ndrĩ."
42001018	Zãkãríyã drí tã âtázó mãlãyíkã ʼdî drí, "Âʼdô ʼbãʼá ángô tí ró yã? Mâ trá ãrãkã ró, ámâ õkó kpá trá ãrãkã ʼî rî."
42001019	Mãlãyíkã ʼdî drí tã-drị̃ lôgõzó kĩ nĩ rî, "Mâ Gãbẽrélẽ ĩʼdî. Mâ lãjóʼbá Ôvârí kâ ĩʼdî. Ôvârí âjô mâ tã tãndí nõ âtálé ní drí, gõʼdá ní lẽé kô.
42001020	Tã ámâ âjózó ĩʼdí bê lâ rî rĩʼá tã pạ̃tị́ị̃ ʼî, âʼdô rû ʼẽʼá té õzõ má drí âtálé ʼdĩ tí. Gõʼdá ní lẽé tã má drí âtálé ʼdĩ bê kô rî, ngbãângbânõ nĩlí sị́sị́ ʼálâ Ôvârí âʼdô ánî ʼbãʼá ũʼdúʼdû ró."
42001021	Gõʼdá õjílã gólĩyî ĩví ʼálâ rî ʼbá yî ĩyíkâ drẽ zãâ âdréʼá jó ạ́ngị́ ʼdĩ tị́lị́ Zãkãríyã rî tẽlé âfõlé rî, gólĩyî kĩ, "Zãkãríyã rî njãlé jó ʼá nõ ãʼdô ʼẽʼá yã?"
42001022	Gõʼdá gólâ âfõ bê rî, âtá úlị́ gõʼdá kó kô, tãlâ gólâ trá ũʼdúʼdû ró. Rî tã âtálé cé drị́ sĩ. Gõʼdá õjílã ʼdî ʼbá yî âtâ ĩyî tã trá kĩ nĩ rî, "ʼDĩî, gólâ ndrê tã lârâkô ãzâ ʼbá yî trá jó ʼá tólâ."
42001023	Gõʼdá ʼdĩî rî vósĩ rî, kậyị̂ ʼdĩ ʼbá yî gólâ drí rĩzó ngá ʼẽʼẽ ʼẽlé jó ạ́ngị́ Ôvârí kâ ʼdĩ ʼálâ rî ndẽ rû trá. Gólâ ngâ trá gõlé ʼbã ʼálâ té ʼbạ̃drị̃ mvá íyíkâ rî ʼálâ.
42001024	Gõʼdá õkó lâ Ẽlĩzãbétã ʼbã rû trá ʼâ bê. Ẽlĩzãbétã rî trá ʼbã ʼá lậmú ãkó ʼbã-tị̂ ʼásĩ párá njị̂.
42001025	Ẽlĩzãbétã kĩ nĩ rî, "Ngbãângbânõ Ôvârí pâ mâ trá. Gólâ ndrê mâ bê rî, ámâ ĩzã gâ trá gólâ lị̃fị́, má ʼbã rû trá ʼâ bê. Gólâ trõ ãnyĩ trá má drị̃ị̂ sĩ."
42001026	Ẽlĩzãbétã bê trá ʼâ bê párá njị̂-kázíyá rî, Ôvârí drí lãjóʼbá íyíkâ Gãbẽrélẽ rî âjózó ízámvá ãzâ rú bê Mãríyã rî ngálâ. Mãríyã ʼdĩ rî rĩlí Nãzãrétã ʼálâ. Nãzãrétã rĩʼá Gãlĩláyã ʼá.
42001027	Gólâ lẽ tã trá ãgô ãzâ rú bê Yõsépã rî trõzó ágó ró. ʼDĩî gólâ nị̃ị́ drẽ ãgô tã kô. ʼDĩî Yõsépã rĩʼá kúmú Dạ̃wúdị̃ rî ózõwá ĩʼdî.
42001028	Gãbẽrélẽ drí âcázó Mãríyã ngálâ tã âtálé kĩ nĩ rî, "Tã ậʼdị̂-ậʼdị̂ Ôvârí kâ ãâʼdô ní bê. Gólâ lẽ nî trá kôrô."
42001029	Tã âtálé ʼdĩ sĩ rî, Mãríyã rî drị̃ lîjã trá, gõʼdá gólâ nị̃ị́ úlị́ ífí Gãbẽrélẽ drí âtálé yí drí ʼdĩ kô.
42001030	Gãbẽrélẽ drí gõzó tã âtálé gólâ drí kĩ nĩ rî, "Mãríyã, ní ʼê ũrị̃ kô, tãlâ Ôvârí zĩ nî trá cé ĩʼdî élêwálâ õkó mvá ãzí lãfálé sĩ ʼbãlé ʼdíyî pã ʼbá rî ândrê ró.
42001031	Ní âʼdô rû ʼbãʼá ʼâ bê, gõʼdá ní drí tị̃zó lâ mvá ágó ró. Ní âʼdô rú lâ zị̃ʼá "'Yésũ"'.
42001032	Gólâ ĩʼdî tíbê Dạ̃wúdị̃ rî ózõwá ró rî, gõʼdá gólâ kpá ĩʼdî tíbê Ôvârí drí tã lâ ʼbãlé kĩʼá nĩ rî, yí âʼdô âjóʼá lâ rĩlí kúmú ró õrĩ ãníkâ rî ʼbá yî drị̃ị̂ zãâ ạ̃dũkũ ãkó rî ĩʼdî."
42001034	Mãríyã kĩ nĩ rî, "ʼDĩî rî âʼdô ʼbãʼá ángô tí yã? Mâ drẽ ʼdĩyímvá ró nõ. Má nị̃ị́ drẽ tã ãgô kâ kpá kô nõ."
42001035	Gãbẽrélẽ kĩ, "Ôvârí rî mbârâkã âʼdô ánî ʼbãʼá trá rû ʼbãlé ʼâ bê, tãlâ mvá rî ʼdĩ âʼdô ʼbãʼá Ôvârí rî mvá ró, gólâ âʼdô té õzõ Ôvârí rî gógó kâtí.
42001036	Ní ndrê drẽ, ánî áró Ẽlĩzãbétã gólâ óndó ʼî gõʼdá kpá ãrãkã ró, ngbãângbânõ rî, gólâ trá cú ʼâ bê párá njị̂-kázíyá.
42001037	Tã ãmbá nã ʼbá yî, Ôvârí âʼdô ʼbãʼá lâ rû ʼẽlé cú ĩtí lâṇõ ãkó. Úlị́ Ôvârí kâ cú mbârâkã bê."
42001038	Mãríyã kĩ, "Mâ rĩʼá rû ị̂ʼbũ ʼbá Ôvârí kâ ĩʼdî. Má rî gólâ rî rõlé zãâ rõrõ kárá. Má âʼdô rû ʼbãʼá mvá ʼdĩ bê. Tã ʼdî âʼdô âʼdóʼá ĩtí." Gãbẽrélẽ drí Mãríyã rî âyézó, gõzó nĩlí.
42001039	Gõʼdá nĩngá sĩ rî, Mãríyã drí ngá íyíkâ êdézó ʼwãâʼwâ nĩzó íyî áró Ẽlĩzãbétã rî ndrẽlé. Ẽlĩzãbétã rî rĩlí ʼbạ̃drị̃ mvá ãzâ ʼá, võ lâ ʼdĩ lũtú ró ʼbạ̃drị̃ Yũdạ́yạ̃ kâ rî ʼálâ.
42001040	Mãríyã drí âcázó Ẽlĩzãbétã drí ʼbã ʼálâ, gõzó fĩlí jó ʼálâ, nî-bê-yã fẽlé Ẽlĩzãbétã drí.
42001041	Gólâ fẽ nî-bê-yã bê Ẽlĩzãbétã drí rî, mvá drí rû îʼwãzó Ẽlĩzãbétã ʼá. Gõʼdá Líndrí Ôvârí kâ îmbâ Ẽlĩzãbétã rî lị̃fị́ trá tã nị̃nị̃ sĩ.
42001042	Gõʼdá Ẽlĩzãbétã kĩ nĩ rî, "Óõ Mãríyã, Ôvârí ʼbã lị̃fị́ trá ní drị̃ị̂ kôrô õkó ãzí drị̃ị̂ sĩ, tãlâ Ôvârí zĩ nî trá mvá íyíkâ tị̃lị́. Mvá tíbê ní drí ʼẽʼá tị̃lâ nõ rî, Ôvârí lẽ trá kôrô.
42001043	Tãlâ ãʼdô ʼî, ní drí ânĩzó ámâ ndrẽlé yã? Mâ cú ĩtí fõlõgâ ró nõ. Nî ámâ pã ʼbá rî ândrê ʼî.
42001044	Má nị̃ trá kĩ, ní âʼdô ʼbãʼá Ôvârí rî ândrê ró, tãlâ mvá mâ rî gógó ʼá nõ îʼwã rû trá ãyĩkõ drí nî-bê-yã ní drí fẽlé má drí ʼdĩ sĩ.
42001045	Ôvârí lẽ nî fí trá kôrô, gólâ âʼdô ʼẽʼá tã ʼdî ʼẽlé té õzõ drílâ âtálé mãlãyíkã drí rî tí pạ̃tị́ị̃ ró."
42001046	Gõʼdá Mãríyã drí Ôvârí rî lûyị́zó lôngó sĩ nõtí, "Má rî nõ Ôvârí rî lûyị́lị́ gólâ tíbê ʼdíyî pã ʼbá ró nõ.
42001047	Gólâ ʼbã mâ trá âʼdólé ãyĩkõ sĩ.
42001048	Mâ gólâ áyábálá ró nõ, gólâ ʼbã lị̃fị́ trá má drị̃ị̂. Nõngá sĩ, õkó ãzí ndrĩ kĩ nĩ rî, mâ trá cú ândrâ-tãndĩ bê, tãlâ Ôvârí tíbê mbârâkã ãkĩ nô, gólâ âʼdô fãfã fẽʼá kpá nĩ má drí tã ʼdî ʼbá yî ʼẽzó. Gólâ ĩʼdî âʼdô-âʼdô gólâkâ drí ʼbãlé ngĩî õjílã ndrĩ drị̃ị̂ sĩ, tã tãndĩ gólâkâ rĩʼá ãmbá.
42001050	Ãmâ ĩzã gâ trá gólâ drị̃ị̂. Õzõ mã õrô gólâ rî, gólâ âʼdô ãmâ pãʼá, õzõ gólâ drí ãmâ ạ́ʼbị́yạ́ yî pãrẽ ạ̃kû ró rî tí.
42001051	Gólâ rî drị́ rĩʼá mbârâkã bê õjílã gólĩyî lómbé-lómbéwá ʼbá rî ʼbá yî îzãzó vólé.
42001052	Gólâ âʼdô kúmú gólĩyî lómbé-lómbéwá ʼbá ró rî yî îngáʼá vólé kị́tị̃ kúmú kâ rî drị̃ị̂ sĩ, gólĩyî ʼbã ʼbá vólé ʼálâ rî ʼbãzó ĩʼdî sị́sị́ ʼálâ.
42001053	Gólâ rî pị̃pị̂sị́lị́ mvẽêmvê ró, õjílã gólĩyî ʼbã ʼbá ĩzã ró rî yî pãlé. Gõʼdá gólâ lẽé õjílã gólĩyî ãrõ-ãrõ ʼbá ngá ãmbá ãʼdô ró ʼdó yí drí ʼdĩ ʼbá yî kô.
42001054	Ngbãângbânõ rî, gólâ ʼbã trá zãâ tã íyíkâ yí drí âtálé ãmâ ạ́ʼbị́yạ́ yî drí rî ĩʼdî.
42001055	Gólâ rî ãmâ pãlé, gõʼdá gólâ zĩ ãmâ, Ãbãrãyámã rî õrĩ yî, õjílã íyíkâ ró. Ĩʼdî ʼdĩ."
42001056	Mãríyã rî trá áró lâ Ẽlĩzãbétã bê párá nâ. Ẽlĩzãbétã drí mvá tị̃zó zãlô, drílâ gõzó gõlé.
42001057	Ẽlĩzãbétã tị̂ mvá trá mvá ágó ró.
42001058	Gólâ rî áró yî, gólâ rî rû-lẽ-ãzí yí bê trá ĩyî ndrĩ ãyĩkõ ró, tãlâ Ôvârí ʼbã gólâ trá mvá tị̃lị́ gólâ drí ʼbãrẽ õkó ãdrá ró rî ʼá.
42001059	Kậyị̂ njị̂-drị̃-lâ-rị̃ vósĩ rî, õjílã ãzâ ʼbá yî ânĩ ĩyî trá mvá ʼdĩ âjílí ʼdẽlé bãsã ʼá. Kậyị̂ ʼdĩ trá kpá kậyị̂ gólâ rú zị̃zó mvá ʼdĩ drị̃ị̂ rî ĩʼdî. Gólĩyî kĩ nĩ rî, "Mvá ʼdĩ rú lâ úzị̂ Zãkãríyã."
42001060	Gõʼdá Ẽlĩzãbétã lẽé kô. Ẽlĩzãbétã kĩ nĩ rî, "Mvá ʼdĩ rú lâ rĩʼá Yõwánĩ."
42001061	Õjílã ʼdî ʼbá yî kĩ nĩ rî, "ʼDĩî rî lãʼbí ãmákâ rî ĩʼdî, mvá ʼdĩ rú lâ zị̃zó õzõ áró lâ yí kâtí. Nî áró ãzâ ãkó rú bê Yõwánĩ."
42001062	Gõʼdá gólĩyî îjî Zãkãríyã trá kĩ nĩ rî, "Ní lẽ mvá nõ rú lâ zị̃lị́ ãʼdî ĩʼdî yã?"
42001063	Zãkãríyã drí gõzó mvá ʼdĩ rú lâ îgĩlí wárãgã bị́ drị̃ị̂ kĩ nĩ rî, "Úzị̂ rú lâ Yõwánĩ." Õjílã ʼdî ʼbá yî lârõ trá.
42001064	Kôrô Zãkãríyã rî tị̂ drí rû njị̃zó úlị́ âtálé íyî tị̂ sĩ. Drílâ îtónãzó Ôvârí rî lûyị́lị́.
42001065	Gõʼdá ãzí-ãzí lâ yî trá ʼdó ũrị̃ ró. Tã ʼdî lậʼbû trá ndrĩ võ nã ʼbá yî ʼásĩ.
42001066	Õjílã ndrĩ tã ʼdî ʼbá yî ârí ʼbá rî ĩyî trá ʼdó tã ị̂sũ-ị̂sũ ró, gólĩyî kĩ nĩ rî, "Á! Mvá rî nõ ãʼdô lâ ʼî yã?"
42001067	Gõʼdá nĩngá sĩ rî, Ôvârí njị̃ Zãkãríyã rî tị̂ bê rî, Líndrí Tãndí Ôvârí kâ drí gólâ rî lị̃fị́ îmbázó tã nị̃nị̃ sĩ, úlị́ âtázó nõtí,
42001068	"Má lûyị̂ drẽ Ôvârí ámákâ. Gólâ trá ãnyî ʼẽʼá ʼdíyî pã ʼbá âjólé ãmâ drí mbârâkã bê.
42001069	ʼDíyî pã ʼbá nõ rî âʼdô ʼẽʼá ʼbãlé ãmâ drị̃ị̂ ndrĩ kúmú ró. Gólâ âʼdô ʼbãʼá nĩ ãmâ lị́pị̂ ró, õzõ gólâ rî ạ́ʼbị́yạ́ Dạ̃wúdị̃ tíbê Ôvârí rõ ʼbá rî tí.
42001070	Ạ̃kû ró rî, tã ậngũ ʼbá Ôvârí kâ drí tã lâ âtílí kĩʼá nĩ rî,
42001071	Ôvârí âʼdô ãmâ pãʼá nĩ ãmâ ạ̃jú-ʼbá-ãzí yî drị́gạ́ sĩ, îzãá ĩyî ãmâ kô.
42001072	ʼDĩî rî tã gólâ drílâ ʼbãlé zãâ ãmâ ạ́ʼbị́yạ́ drí ạ̃kû ró rî ĩʼdî. Gólâ âʼdô tã gólâ drílâ ʼbãlé gólĩyî drí ʼdĩ ʼbãʼá drílâ rû ʼẽzó.
42001073	Gólâ ʼbã tã rî gógó ʼdĩ trá rû ʼẽlé Ãbãrãyámã drí, gõʼdá tã rî gógó ʼdĩ drí rû ʼẽzó.
42001074	Gólâ âʼdô ãmâ pãʼá ãmâ ạ̃jú-ʼbá-ãzí yî drị́gạ́ sĩ, mã ị̂ʼbũ ró rû bê yí drí cú ĩtí ũrị̃ ãkó.
42001075	Gõʼdá kpá mã rî ró bê tã mbị̂ ʼbá ró yí lị̃fị́.
42001076	Ámâ mvá, má âtâ tã nô ní drí. Ní âʼdô ʼbãʼá tã ậngũ ʼbá mbârâkã bê kôrô rî ró. Ní âʼdô ʼbãʼá tã ãmâ pã ʼbá kâ lôyá ʼbá ró. Ní âʼdô kpá ʼbãʼá lị̃fị́ îcí ʼbá ró õjílã drí âcâ-âcâ ãmâ pã ʼbá kâ rî drị̃ lâ tẽlé.
42001077	Ní âʼdô õjílã lị̃fị́ îcíʼá nĩ kĩ nĩ rî, Ôvârí rĩʼá pị̃pị̂sị́lị́ bê mvẽêmvê ró, tãlâ gólâ âʼdô rĩʼá nĩ tã õnjí õjílã kâ âyélé.
42001078	Ôvârí ãmákâ rĩʼá ʼâ ạ̃ʼdị́ bê kpá ngá lẽlẽ bê.
42001079	Gólâ âʼdô âcáʼá õjílã ʼbãlé rû ôjálé ngĩî tã ʼẽʼẽ ĩyíkâ rî ʼásĩ. Gólâ âʼdô ãmâ îcíʼá ʼbãlé mbị̂ Ôvârí ágálé, Ôvârí rî pị̃pị̂sị́lị́ drí ậʼdị́zó ãmâ rú. Gólâ âʼdô õdrã ũrị̃ gólâ rĩ ʼbá ãmâ lị̃fị́ ôjálé õzõ ị́nị́rị́kúwạ́ kâtí rî trõʼá vólé ãmâ pị̃pị̂sị́lị́ ʼásĩ. Gólâ âʼdô lạ́tị̂ Ôvârí kâ rî îʼĩʼá ngbángbá, gólâ rî pị̃pị̂sị́lị́ âʼdô ậʼdị́ʼá ậʼdị̂ ãmâ rú ndrĩ. Ĩʼdî ʼdĩ."
42001080	Gõʼdá Yõwánĩ mbâ trá ạ́ngị́ ãgô ró, gõʼdá gólâ nĩ trá rĩlí õmã ʼálâ élêwálâ bũúũ âcálé ndrô gólâ drílâ rĩzó tã pẽlé õjílã gólĩyî Yũdạ́yạ̃ kâ rî ʼbá yî drí rî ʼá.
42002001	Ndrô nã ʼbá yî sĩ, kúmú ạ́ngị́ Rómã kâ ãzâ rĩʼá kúmú ãzí drị̃ị̂ sĩ ndrĩ, rú lâ rĩʼá Ạ̃gúsũtũ. Kúmú ạ́ngị́ ʼdĩ drí tã ʼbãzó õjílã drí ndrĩ kĩ nĩ rî,
42002003	õjílã õgõ tílílí ʼbạ̃drị̃ ĩyî ạ́ʼbị́yạ́ yî tị̃zó rî ʼásĩ, nĩʼá ĩyî rú îgĩlí ʼbã-tị̂ ĩyíkâ vó ró bélé-bélé tãsĩ.
42002004	Ạ̃kû ró rî, Yõsépã rî ạ́ʼbị́yạ́ rî trá ʼbạ̃drị̃ mvá gólâ zị̃lị́ Bẽtẽlémẽ ʼdĩ ʼá, gólâ ʼbạ̃súrú kúmú Dạ̃wúdị̃ yí kâ rî ʼásĩ. Gõʼdá nĩngá sĩ rî, Yõsépã yî ngâ ĩyî trá Mãríyã bê, Nãzãrétã ʼásĩ nĩlí Bẽtẽlémẽ ʼálâ ĩyî rú îgĩlí bélé-bélé tãsĩ. Mãríyã ʼbã rû trá ʼâ bê mbârâkã Ôvârí kâ sĩ.
42002006	Gólĩyî õtírĩ rĩî Bẽtẽlémẽ ʼálâ rî, kậyị̂ Mãríyã drí ʼẽzó mvá tị̃lị́ rî câ trá, ûsû gólâ trá tólâ.
42002007	Mãríyã drí gõzó mvá sị́sị́ íyíkâ tị̃lị́ ágó ró. Drílâ mvá ʼdĩ gõzó ítá sĩ ngóló-ngóló gólâ rî lãlé õmã ʼãʼí drị̃ị̂. Gólĩyî rĩʼá jó gólâ kạ́bị̃lị́kị̃ drí rĩzó ʼá lâ rî ʼá, tãlâ võ yûʼdạ́wạ́ drílĩyî ậyị́zó jó ũmú kâ rî ʼálâ.
42002008	Kậyị̂ ʼdĩ ʼbá yî ʼá rî, õjílã ãzâ ʼbá yî kpá rĩʼá ĩyî kạ́bị̃lị́kị̃ ĩyíkâ lôkíʼá ngạ́cị̂ sĩ õmã ʼálâ.
42002009	Mãlãyíkã Ôvârí kâ ãzâ drí ânĩzó gólĩyî ngálâ. Gõʼdá ị́nị́rị́kúwạ́ ãmbá ngạ́cị̂ kâ ʼdĩ drí gõzó ʼbãlé õzõ ị̃tú-ạ̃yị́ kâtí, kãngbê-kãngbê, lậgû-lậgû ró. Lôkí ʼbá ʼdĩ ʼbá yî lârô ĩyî trá ũrị̃ bê.
42002010	Mãlãyíkã ʼdî drí tã âtázó drílĩyî kĩ nĩ rî, "Nĩ ʼê ũrị̃ kô, tãlâ Ôvârí âjô mâ trá tã tãndí pẽlé ãnî drí. Tã tãndí má drí ânĩzó ĩʼdí bê lâ nõ âʼdô õjílã ndrĩ ʼẽʼá ãyĩkõ ró,
42002011	tãlâ ãndrõ nô rî ʼdíyî pã ʼbá tíbê Ôvârí drí tã lâ âtálé kĩʼá nĩ rî, áâʼdô âjóʼá lâ õjílã pãlé rî, útị̂ trá Bẽtẽlémẽ ʼálâ.
42002012	Nĩ âʼdô ûsúʼá lâ ʼwãâ. Tã pạ̃tị́ị̃ ró rî, õzõ nĩ õcâ trá Bẽtẽlémẽ ʼálâ rî, nĩ âʼdô mvá õdé ûsúʼá ógõ trá ítá sĩ ngóló-ngóló jó kạ́bị̃lị́kị̃ drí rĩzó rî ʼá. Ândrê lâ lã trá õmã ʼãʼí drị̃ị̂."
42002013	Kôrô ʼdĩî rî vósĩ rî, mãlãyíkã Ôvârí kâ údúgúʼbị́ drí rĩzó ĩyî ânĩlí ûrú lésĩ lôngó ngõ bê Ôvârí rî lûyị̂-lûyị̂ bê kĩ nĩ rî,
42002014	"Õjílã ndrĩ ũlûyị̂ Ôvârí ûrú ʼálâ rî, gólâ lẽ õjílã trá kôrô. Gólâ ʼbã íyî pị̃pị̂sị́lị́ trá ậʼdị̂-ậʼdị̂ ró ãnî rú ndrĩ. Ĩʼdî ʼdĩ."
42002015	Mãlãyíkã údúgúʼbị́ Ôvârí kâ ʼdĩ ʼbá yî drí gõzó ûrú ʼálâ. Gõʼdá lôkí ʼbá ʼdĩ ʼbá yî drí tã ị̂ʼbị̃zó kĩ nĩ rî, yĩ õnĩ drẽ Bẽtẽlémẽ ʼálâ tã gólâ mãlãyíkã ʼdî ʼbá yî drí rĩʼá pẽlâ ĩyî drí ʼdĩ ndrẽlé.
42002016	Gólĩyî râ ĩyî trá ʼwãâʼwâ, nĩʼá tã nã ndrẽlé, drílĩyî mvá õdé ʼdĩ ûsúzó ândrê lâ bê, mvá õdé ʼdĩ ólã trá vũdrị́ õmã ʼãʼí drị̃ị̂.
42002017	Gõʼdá nĩngá sĩ rî, drílĩyî nĩzó gõlé vólé lôngó Ôvârí rî lûyị̂-lûyị̂ kâ bê. Tã tíbê drílĩyî ârílí gõʼdá kpá drílĩyî ndrẽzó lâ rĩʼá kpá té õzõ mãlãyíkã ʼdî ʼbá yî drí âtálé drílĩyî rî tí. Õjílã gólĩyî tíbê tã kạ́bị̃lị́kị̃ lôkí ʼbá yî drí âtálé nõ ârí ʼbá lâ ĩyî rî, gólĩyî trá ʼdó ndrĩ lârõ-lârõ ró tã ʼdî ârírĩ ʼá. Gõʼdá nĩngá sĩ rî, tákõ tã tíbê sị́sị́ Ôvârí drí rĩʼá âtálâ Mãríyã drí mãlãyíkã íyíkâ sĩ rî âgâ trá ndrĩ gólâ ʼá. Drílâ rĩzó tị́tị́ dĩyí rĩʼá tã ʼdî ĩtõ lâ ị̂sũlị́.
42002021	Kậyị̂ njị̂-drị̃-lâ-rị̃ vósĩ rî, óʼbê mvá ʼdĩ trá bãsã ʼá, gõʼdá átá lâ zị̂ rú lâ trá Yésũ, té õzõ Gãbẽrélẽ drí âtálé ândrê lâ Mãríyã drí rî kâtí.
42002022	Mvá ʼdĩ tị̃tị̃ lâ vósĩ rî, Mãríyã drí ʼẽzó lâ kậyị̂ nyâʼdî-rị̃, drílĩyî gõzó ngãlé nĩlí Yõsépã bê Yẽrõsãlémã ʼálâ. Gólĩyî câ bê rî, nĩ ĩyî trá fĩlí jó ạ́ngị́ Ôvârí kâ rî ʼálâ mvá ʼdĩ âʼdálé Ôvârí drí kpá ngá fẽfẽ ĩyíkâ fẽlé Ôvârí drí. Ngá fẽfẽ drílĩyî fẽlé ʼdĩ rĩʼá ãmámõ rị̃, âʼdô tã ʼbãʼbã Ôvârí drí ʼbãlé Músạ̃ sĩ rî vó ró, tãlâ ʼdĩî rĩʼá mvá sị́sị́ ʼî.
42002025	ʼDĩî vósĩ rî, ãgô ãzâ bê rĩʼá Yẽrõsãlémã ʼá tólâ, rú lâ rĩʼá Sĩmónã. Gólâ rĩʼá ãgô tãndí ʼî. Gólâ ʼê lãʼbí ʼdĩ ʼbá yî trá ndrĩ bê rî, gólâ drí tã gólâ Líndrí Tãndí Ôvârí kâ drí rĩʼá âtálâ drílâ rî rõzó.
42002026	Líndrí Tãndí Ôvârí kâ ʼbã tã trá gólâ drí kĩ, gólâ õdrãá kô té gólâ drí ʼdíyî pã ʼbá ndrẽzó zãlô.
42002027	Líndrí Tãndí Ôvârí kâ drí tã âtázó drílâ õnĩ ró bê jó ạ́ngị́ Ôvârí kâ nã ʼá tólâ. Gõʼdá ʼdĩî rî kpá trá té kậyị̂ gólâ Mãríyã yî drí nĩzó ágó lâ Yõsépã bê fĩlí jó ạ́ngị́ ʼdĩ ʼálâ ngá fẽfẽ ĩyíkâ fẽlé Ôvârí drí rî ĩʼdî. Sĩmónã drí drị̃ ʼbẽzó gólĩyí bê jó ạ́ngị́ nã ʼá tólâ.
42002028	Gõʼdá gólâ ndrê mvá nã bê rî, nị̃ trá, yí trõ mvá ʼdĩ trá yí rú ândré lâ rú sĩ. Gólâ kĩ, "ʼDĩî rî ʼdíyî pã ʼbá Ôvârí drí tã lâ âtálé rî ĩʼdî." Gõʼdá drílâ gõzó Ôvârí rî lûyị́lị́ kĩ nĩ rî,
42002029	"Kúmú ámákâ Ôvârí, má ʼê ãwô-ĩtí ãmbá ní drí, tãlâ ní âjô mvá ʼdĩ ãngó ʼá nõ, ʼdĩî má âʼdô gõʼdá drãʼá, má ndrê gólâ trá cú ámâ lị̃fị́ sĩ.
42002031	Mvá ʼdĩ ní ʼbã trá, kó ạ̃kû ró õrĩ nõ ʼbá yî pãlé ndrĩ ãngó ʼá nõngá.
42002032	Mvá, nĩ âʼdô ʼbãʼá õzõ lạ̃sị́ kõkõ kâtí Ôvârí rî ífífí âʼdálé õjílã ãngó ʼá nõ ʼbá yî drí ndrĩ. Gólâ ĩʼdî ãlô õjílã Ĩsĩrãʼélẽ kâ ʼásĩ gólâ ʼé ʼbá õjílã ndrĩ drí lûyị́lị́ rî. Ĩʼdî ʼdĩ."
42002033	ʼDĩî vósĩ rî, Mãríyã yî Yõsépã bê trá ĩyî lârõ-lârõ ró úlị́ Sĩmónã drí âtálé ʼdĩ ʼá.
42002034	Sĩmónã drí gõzó õrẽ fẽlé gólĩyî drí, gõʼdá Sĩmónã drí tã âtázó Mãríyã drí kĩ nĩ rî, "Ní ârî drẽ, õjílã ãzâ ʼbá yî âʼdô ĩyî âtálâ kĩ, ãwô, tã pạ̃tị́ị̃ ró, Ôvârí âjô gólâ nĩ ãngó ʼá nõngá, gõʼdá õjílã ʼdî ʼbá yî, Ôvârí âʼdô gólĩyî pãʼá. Gõʼdá õjílã ãzâ ʼbá yî âʼdô ĩyî âtálâ kĩ, ʼéʼẽ, Ôvârí âjó gólâ nĩ kô, gõʼdá õjílã gólĩyî ĩtí ʼdĩ ʼbá yî Ôvârí âʼdô gólĩyî îzãʼá. Óõ Mãríyã, nî gólâ rî ândrê, ní âʼdô ʼbãʼá ĩzã kõkõ bê rõô lâṇõ ʼẽ ʼbá gólâ rî ʼẽlé rî sĩ."
42002036	Gõʼdá kôrô ʼdĩî rî vósĩ rî, õkó ãzâ drí kpá âfízó jó ạ́ngị́ Ôvârí kâ ʼdĩ ʼá, rú lâ Ánã, Fạ̃nũwélẽ rî mvá ʼî, ʼbạ̃súrú Ãsérã yí kâ. Gólâ tã ậngũ ʼbá ʼî. Gólâ rĩʼá õkó ãdrá ʼî, ndrô lâ trá nyâʼdî-sû-drị̃-lâ-sû. Ágó lâ gî gólâ bê rî, ʼê ĩyî trá ndrô njị̂-drị̃-lâ-rị̃, ágó lâ drí gõzó drãlé. Gólâ rî gõʼdá trá ạ̃yị́zị́ ró ágó lâ rî vólé drị̃ ʼásĩ zãâ ágó ãkó. Gólâ rĩʼá kậyị̂ vósĩ cé jó ạ́ngị́ Ôvârí kâ ʼdĩ ʼálâ rãtáã ʼẽʼá Ôvârí drí, gõʼdá rí kậyị̂ ãlô tã ị̂sũlị́ nõtí kĩʼá nĩ rî, ngá nyãnyã ʼẽzó yí drí rî kô, cé rĩzó rãtáã ʼẽlé ĩʼdî Ôvârí drí.
42002038	Gõʼdá gólâ ndrê mvá ʼdĩ bê rî, gólâ nị̃ trá kĩ nĩ rî, ʼdĩî rî ʼdíyî pã ʼbá ʼî Ôvârí ngá lésĩ. Gólâ lûyị̂ Ôvârí trá, gõʼdá lânjî tã lâ trá gólĩyî rĩ ʼbá ʼdíyî pã ʼbá tẽlé Yẽrõsãlémã ʼálâ ânĩlí Ôvârí ngá lésĩ ãngó ʼá nõngá õjílã íyíkâ pãlé rî yî drí.
42002039	Gõʼdá nĩngá sĩ, Yõsépã yî Mãríyã bê Yésũ rî õdẽ yí bê nĩ ĩyî trá rĩlí Nãzãrétã ʼá ʼbạ̃drị̃ zị̃lị́ Gãlĩláyã rî ʼálâ.
42002040	Mvá Yésũ ʼdĩ mbâ trá tólâ mbârâkã bê. Gólâ trá tã nị̃nị̃ bê ãmbá. Ôvârí pâ gólâ trá.
42002041	Ndrô vósĩ cé, gólâ rî átá yî ândrê lâ bê rî ĩyî trá nĩlí Yẽrõsãlémã ʼálâ kãrámã lậvũ-lậvũ kôrô kâ ʼẽlé.
42002042	Gõʼdá gólâ õtírĩ ʼbãâ ndrô bê mûdrị́-drị̃-lâ-ngâ-rị̃ rî gólâ nĩ trá lậmúlị́ íyî átá yî íyî ândrê bê Yẽrõsãlémã ʼálâ kãrámã ʼdî ʼẽlé. Áró lâ yî dũû nĩ ĩyî trá ʼdó gólĩyí bê.
42002043	Kãrámã ʼdî vósĩ rî, Yõsépã yî Mãríyã bê ngâ ĩyî trá gõlé Nãzãrétã ʼálâ, gõʼdá mvá Yésũ ʼdĩ ʼbê íyîngá võ trá ãkpãkãʼdã Yẽrõsãlémã ʼálâ cú ĩtí, ândré lâ yî átá bê drí nị̃ ãkó.
42002044	Átá lâ yî nị̃ị́ ĩyî ândrê lâ bê kĩʼá nĩ rî, gólâ ãʼdô ãkpã vólé rî kô. Gólĩyî kĩ ĩyíkâ rî, gólâ õlậvũ trá áró lâ ãzâ ʼbá yí bê sị́sị́ ʼálâ. Kậyị̂ drílĩyî ngãzó ĩyîngá nĩlí rî sĩ, lạ̃njạ́túlị́ bê, ị̃tú drí fĩrĩ ʼá, Yõsépã Mãríyã bê gõʼdá drílĩyî rĩzó gólâ rî ndãlé.
42002045	Gõʼdá gólĩyî ndã gólâ trá kpị̃ị̂, ûsú ĩyî gólâ kô ãzí-ãzí lâ yî lãfálé sĩ. Gõʼdá gólĩyî drí gõzó vólé Yẽrõsãlémã ʼálâ gólâ rî ndãlé kpá óʼdí.
42002046	Ndã ĩyî gólâ trá kậyị̂ rị̃ sĩ, drílĩyî gõzó nĩlí gólâ rî ûsúlị́ jó ạ́ngị́ Ôvârí kâ ʼdĩ ʼálâ, íyîngá rĩʼá lãʼbí îmbá ʼbá rî ʼbá yî lãfálé, rĩʼá úlị́ gólĩyíkâ âríʼá, kpá rĩʼá gólĩyî îjíʼá tã îjî-îjî ãzâ ʼbá yî sĩ.
42002047	Õjílã rĩ ʼbá ĩyî tã gólâ drí âtálé rî ʼbá yî ârílí rî, tị̂ lâ ĩyî ậʼdị̂ trá tã gólâ drí rĩʼá âtálâ rî ʼá kpá tã îjî gólâkâ rî ʼá, tãlâ gólâ nị̃ tã trá kôrô.
42002048	Gõʼdá ândrê lâ Mãríyã âtâ tã trá gólâ drí nõtí kĩ nĩ rî, "Ãmâ mvá, ní ʼê ãmâ drí nõ ãʼdô tã ʼî yã? Ãmâ ánî átá bê gõʼdá trá ũrị̃ ró, tãlâ mã ndã nî trá kpị̃ị̂."
42002049	Gõʼdá gólâ lôgõ úlị́ võ trá gólĩyî drí nõtí, "Nĩ rî ámâ ndãlé ãmbá võ ãzâ ʼbá yî ʼásĩ nõ ãʼdô tãsĩ yã? Nĩ nị̃ị́ kô kĩʼá nĩ rî, bê má drí ʼẽʼá rĩlí jó ámâ átá Ôvârí kâ rî ʼá tã gólâkâ rî ʼẽlé yã?"
42002050	Mãríyã yî Yõsépã bê nị̃ị́ ĩyî tã ífí gólâ drí âtálé ʼdĩ kô.
42002051	Drílĩyî gõzó ândrê lâ yí bê átá lâ yí bê ʼdũwạ̃ Nãzãrétã ʼálâ. Gólâ rô íyî átá yî trá ândrê lâ bê tã ãmbá ʼdĩ ʼbá yî ʼásĩ ndrĩ. Ândrê lâ ị̂sũ tã gólâ kó rû ʼẽ ʼbá gólâ rî tị̃rị̃ ʼá rî trá gõʼdá âgâ trá ʼá lâ, rî trá tã ị̂sũlị́ ãmbá tã lâ sĩ.
42002052	Gólâ mbâ trá mbârâkã bê, gólâ îcî íyî lị̃fị́ trá tã nị̃nị̃ ãzâ ʼbá yî sĩ. Ôvârí trá ãyĩkõ ró ãmbá gólâ bê. Gõʼdá kpá õjílã gólâ rî nị̃ ʼbá rî yî, gólĩyî kpá trá ãyĩkõ ró gólâ bê.
42003001	Gõʼdá Yésũ õtírĩ cãâ ndrô nyâʼdî-trá-drị̃-lâ-ngâ-mûdrị́ rî, Tĩbérĩyã ĩʼdî kúmú ạ́ngị́ ʼî kúmú ãzí drị̃ị̂ sĩ ndrĩ ʼbãlé Ạ̃gúsũtũ rî võ ʼá. Tĩbérĩyã ʼê trá kũmũ ʼá ndrô mûdrị́-drị̃-lâ-ngâ-njị̂. Tĩbérĩyã ʼbã kúmú Pĩlátõ trá Yũdạ́yạ̃ lé ʼbá yî drị̃lị́, gõʼdá kúmú Ẽródẽ Ãnĩtípã trá Gãlĩláyã lé ʼbá yî drị̃lị́, gõʼdá kúmú Fílĩpõ íyíkâ trá Ị̃tũrị́yạ̃ lé ʼbá drị̃lị́ gõʼdá kpá Trãkónĩ bê, gõʼdá kúmú Lĩsánĩ íyíkâ Ãbĩlínĩ ʼálâ.
42003002	Kãyífã ĩʼdî drị̃-ʼbá drị̃-ʼbá Yúdạ̃ yí kâ rî ʼbá yí kâ ʼî, gólâ rî ạ́ʼbị́ Ánãsĩ bê. Kậyị̂ ʼdĩ ʼá rî, Ôvârí drí tã âtázó Yõwánĩ drí kĩ nĩ rî, "Ngbãângbânõ rî, ní îtónã õjílã ʼbãlé tã pẽpẽ sĩ njãâ lạ́tị̂ ʼá rĩlí Ôvârí rî drị̃ tẽlé lậgúlị́." Yõwánĩ rĩʼá õmã ʼá.
42003003	Gõʼdá Yõwánĩ drí ngãzó nĩlí lậmú bê tã ʼbãlé õjílã rĩ ʼbá ãnyî áyágá Jõrõdénĩ lạ̃gạ́tị́ rî yî drí. Tã gólâ drí rĩʼá pẽlâ rî ĩʼdî rĩʼá nõtí, "Nĩ âdĩ drị̃ tã õnjí ʼásĩ Ôvârí rî rõlé. Gõʼdá nĩ ânĩ má drí lũmvû dãzó ãnî drị̃ị̂ bãbãtízĩ ró áyágá Jõrõdénĩ ʼdĩ ʼá tã âʼdâ-âʼdâ ró kĩʼá nĩ rî, nĩ âjâ drị̃ trá tã õnjí ãníkâ ʼásĩ. Nĩ õʼê tã ʼdî rî ĩʼdî rî, Ôvârí âʼdô ãnî âyéʼá tã õnjí ãníkâ ʼásĩ."
42003004	Ãkpã ạ̃kû ró rî, Ôvârí ʼbã tã ậngũ ʼbá ãzâ trá rú lâ Ĩsáyã tã pẽlé Yõwánĩ rî tãsĩ nõtí, "Ãgô ãzâ âʼdô rĩʼá ôtrélé õmã ʼá kĩ nĩ rî, 'Nĩ êdê lạ́tị̂ mbị̂ Kúmú ãníkâ ʼdíyî pã ʼbá rî drí âcázó lậmúlị́ drị̃ lâ sĩ.
42003006	Ãʼdô ĩtí rî, õrĩ ndrĩ ʼbạ̃drị̃ ãmbá nõ ʼbá yî ʼásĩ âʼdô ĩyî nị̃ʼá lâ tõ kĩ nĩ rî, nõô ãgô gólâ Ôvârí drí ʼẽʼá âjólâ rî ĩʼdî.' " Ĩsáyã 40.3-5
42003007	Nĩngá sĩ rî, õjílã ãmbá rî trá ânĩlí Yõwánĩ ngálâ gólâ õdã ró lũmvû bê ĩyî drị̃ị̂ bãbãtízĩ ró. Õʼbí ãmbá ʼdĩ ʼbá yî lãfálé sĩ, õjílã ãzâ ʼbá yî lẽ ĩyî tã-drị̃ kpá trá lũmvû dãzó ĩyî drị̃ị̂. Gõʼdá gólĩyî gã ĩyî dó drị̃ âjálé tã õnjí ĩyíkâ ʼásĩ. Gõʼdá Yõwánĩ drí tã âtázó gólĩyî drí kãkãrãkã sĩ kĩ nĩ rî, "Ãnî âʼdô rĩʼá õzõ ị̃nị̃ gólĩyî rã ʼbá lạ̃sị́ ngbị̃lị̃rị̃ ágálé sĩ rî kâtí. Nĩ ị̂sũ ãníkâ bê rî, nĩ âʼdô ʼẽʼá ngá pãlé õmbã Ôvârí kâ ʼásĩ cé bãbãtízĩ sĩ yã?
42003008	Õzõ nĩ õlẽ trá ngá pãlé rî, ʼdõvó nĩ âjâ drị̃ vólé tã õnjí ãníkâ ʼásĩ. Ĩtí rî, tã ʼẽʼẽ tãndí ãníkâ âʼdô âʼdóʼá õzõ lõʼwâ tãndí kâtí, tãlâ ãâʼdâ ró bê kĩ, pạ̃tị́ị̃ nĩ âjâ drị̃ trá vólé tã õnjí ãníkâ ʼásĩ. Gõʼdá nĩ âyê tã ị̂sũ ãníkâ kĩʼá nĩ rî, nĩ ãâʼdô ʼẽʼá ãnî nyãányâ pãlé lâṇõ Ôvârí drí ʼẽʼá fẽlâ ãnî drí rî ʼásĩ, tãlâ ãnî rĩʼá Ãbãrãyámã rî ózõwá yî ĩʼdî rî. Tã ʼdî îcá kô ãnî pãlé. Nĩ ârî drẽ, Ôvârí mbârâkã bê âʼdô kúnị́ mvá nõ ʼbá yî ôjáʼá Ãbãrãyámã rî ózõwá yî ró ãnî võ ʼá.
42003009	Ãnî õzõ fê ị̂ʼdị́lị́ rî kâtí ị̃nyạ́kú nõ drị̃ị̂. Ôvârí ʼbã ôlówá trá njãâ fê gólĩyî ʼwã ʼbá kô rî yî âgãzó vũdrị́. Ôvârí âʼdô fê gólâ ʼwã ʼbá kô rî zãʼá õzõ tõtõ kâtí lạ̃sị́ gólâ rĩ ʼbá vẽlé ạ̃dũkũ ãkó rî ʼá."
42003010	Gõʼdá õjílã gólĩyî tã gólâ Yõwánĩ drí âtálé rî ârí ʼbá rî, âtâ ĩyî tã trá kĩ nĩ rî, "Mã âʼdô âʼdáʼá lâ ángô tí yã kĩʼá nĩ rî, áâyê ãmâ trá tã õnjí ãmákâ tãsĩ rî, mã rî gõʼdá trá Ôvârí rî rõlé ĩʼdî yã?"
42003011	Yõwánĩ kĩ, "Nĩ ʼê tã tãndí ĩʼdî õjílã drí ndrĩ lãʼbí ãníkâ rî lậvũlị́. Õzõ nĩ ãʼdô ítá bê rị̃ rî, nĩ fẽ ãlô rî õjílã gólâ ítá ãkó rî drí. Õzõ nĩ ãʼdô ngá-ĩyínyâ bê rî, nĩ câ lãfálâ õjílã gólâ ĩzã lâ bê rî yî drí."
42003012	Gõʼdá bélé-bélé ûʼdú ʼbá ãzâ ʼbá yî kpá rĩʼá tólâ, gólĩyî lẽ kpá Yõwánĩ ĩîbábátízã ró ĩyî bê tã õnjí ĩyíkâ tãsĩ. Bélé-bélé ûʼdú ʼbá ʼdĩ ʼbá yî âtâ ĩyî trá Yõwánĩ drí kĩ nĩ rî, "Ãmâ bélé-bélé ûʼdú ʼbá nõ ʼbá yî, mã âʼdô ãmákâ kó mbị̂mbị̂ lâ ãʼdô ʼẽʼá ĩʼdî yã?"
42003013	Yõwánĩ kĩ, "Nĩ lôpê lãfâ bélé-bélé kâ ʼdĩ kô sị́sị́ ʼálâ tã ãníkâ rî tí."
42003014	Gõʼdá ạ̃jú ʼbũ ʼbá ãzâ ʼbá yî kpá rĩʼá ĩtí, gólĩyî îjî Yõwánĩ kpá trá kĩ nĩ rî, "Ngã gõʼdá ãmâ tãsĩ rî yã?" Yõwánĩ kĩ, "Nĩ ʼbã õjílã õrî ãnî lị̃fị́ gĩlí, nĩ âyê ró ĩyí bê tã ạ́ngị́ ĩyî drí ʼẽlé rî tãsĩ kô. Nĩ ʼê ícícíyá õjílã ãzí rú õnjõ sĩ kô. Lãfâ gólâ rĩʼá fẽlâ ãnî drí rî, nĩ mâ kô."
42003015	ʼDĩî rî kậyị̂ tíbê ãyĩkõ drí ʼbạ̃súrú Yúdạ̃ yí kâ rî ʼbá yî cĩzó rî ĩʼdî. Gólĩyî ị̂sũ ĩyíkâ bê rî, Yõwánĩ âʼdô ʼdíyî pã ʼbá ĩyî drí rĩʼá tẽlâ Ôvârí ngá lésĩ rî, âʼdô ʼẽʼá âjólâ õjílã pãlé rî ĩʼdî.
42003016	Gõʼdá Yõwánĩ drí tã îyázó gólĩyî drí kĩ nĩ rî, "Má âʼdó kô ʼdíyî pã ʼbá gólâ ʼẽ ʼbá õjílã îbábátízãlé lạ̃sị́ sĩ gõʼdá kpá Líndrí Tãndí Ôvârí kâ sĩ rî ĩʼdî. Mâ ámákâ cé ãnî îbábátízãlé lũmvû sĩ. Gõʼdá ãgô ãzâ kpá rĩʼá ânĩʼá má vó. Gólâ ĩʼdî tíbê ãnî drí rĩʼá tẽlâ ʼẽ ʼbá âcálé ʼdíyî pã ʼbá ró rî, tã gólâkâ rî ĩʼdî nõtí, õjílã tã gólâkâ lẽ ʼbá rî, gólâ âʼdô Líndrí Tãndí Ôvârí kâ fẽʼá drílâ. Gõʼdá õjílã tã gólâkâ lẽ ʼbá kô rî, áâʼdô îzãʼá lâ lạ̃sị́ sĩ. Gólâ mbârâkã bê gạ̃rạ̃ má drị̃ị̂ sĩ. Má îcá kô káʼbókã gólâkâ ângílí pá lâ sĩ.
42003017	Gólâ íyíkâ rĩʼá õzõ õjílã ạ̃drúgú cã ʼbá kâtí, gólâ âʼdô ạ̃drúgú ífí tãndí rî êléʼá dãlé yí drí ʼbãlé ẽró ʼálâ rî ĩʼdî, gõʼdá kúrũmû lâ ʼdĩ dãzó íyíkâ tõtõ ró õmã ʼálâ zãlé vólé lạ̃sị́ sĩ ạ̃dũkũ ãkó."
42003018	ʼDĩî rî tã gólâ Yõwánĩ drí rĩʼá pẽlâ ândálé kárá lãjóʼbá Ôvârí kâ ró õjílã drí rî ĩʼdî, õjílã õʼbã ró lị̃fị́ bê Ôvârí drị̃ị̂.
42003019	Tã ãzâ Yõwánĩ drí ʼẽlé rî ĩʼdî nõ. Gólâ nĩ trá kúmú Ẽródẽ Ãnĩtípã ngálâ, sõ drị́-mbílí trá gólâ lị̃fị́ tã õnjí Ẽródẽ drí ʼẽlé rî ʼá, tãlâ Ẽródẽ pâ ậdrúpị̃ lâ rî õkó rú bê Ẽrõdíyã rî trá gólâ drị́gạ́ sĩ trõlé yí drí õkó ró.
42003020	Gõʼdá Ẽródẽ ârílí bê tã Yõwánĩ drí âtálé ĩtí ʼdĩ rî, gólâ ʼbã Yõwánĩ trá gạ̃nị́mạ̃ ʼá. ʼDĩî rî tã õnjí ãzâ gólâ Ẽródẽ drí ʼẽlé rî ĩʼdî.
42003021	Ãkpãkãʼdã Ẽródẽ rú drẽ Yõwánĩ ʼbãlé gạ̃nị́mạ̃ ʼá kô rî, Yõwánĩ dã lũmvû trá õjílã drị̃ị̂ bãbãtízĩ ró ãmbá áyágá Jõrõdénĩ kâ ʼálâ. Gólâ ʼê bãbãtízĩ kpá trá Yésũ drí zãlô Jõrõdénĩ ʼálâ. Gõʼdá gólâ ndẽ bãbãtízĩ ʼẽʼẽ bê rî, Yésũ drí rĩzó rãtáã ʼẽlé drẽ ãkpãkãʼdã lị̃mvû ʼá.
42003022	Kôrô ʼbũû drí rû njị̃zó, Líndrí Tãndí Ôvârí kâ drí âʼdézó Yésũ drị̃ị̂ õzõ ạ̃túʼbú kâtí. Úlị́ drí ậʼúzó ʼbũû lésĩ Yésũ drí kĩ nĩ rî, "Nî ámâ mvá ífífí rî ĩʼdî má drí lẽlé rõô rî. Ánî tã sû trá má rú rõô."
42003023	Yésũ trá ndrô bê nyâʼdî-trá-drị̃-lâ-ngâ-mûdrị́, gólâ drí ngá ʼẽʼẽ îtõzó ãngó nõ ʼá nõngá. Õjílã ndrĩ ị̂sũ ĩyíkâ bê rî, gólâ âʼdô Yõsépã rî mvá ʼî. Ạ̃kû ró rî Ôvârí ʼbã Ádãmã trá. Ádãmã tị̂ mvá trá rú lâ Sétẽ. Sétẽ tị̂ mvá trá rú lâ Ẽnósã. Ẽnósã tị̂ mvá trá rú lâ Kẽnánã. Kẽnánã tị̂ mvá trá rú lâ Mãjãlélẽ. Mãjãlélẽ tị̂ mvá trá rú lâ Yãrádã. Yãrádã tị̂ mvá trá rú lâ Ẽnókã. Ẽnókã tị̂ mvá trá rú lâ Mẽtũsélạ̃. Mẽtũsélạ̃ tị̂ mvá trá rú lâ Lẽmékẽ. Lẽmékẽ tị̂ mvá trá rú lâ Nówã. Nówã tị̂ mvá trá rú lâ Sémẽ. Sémẽ tị̂ mvá trá rú lâ Ãrãpãsádã. Ãrãpãsádã tị̂ mvá trá rú lâ Kãnánã. Kãnánã tị̂ mvá trá rú lâ Sélã. Sélã tị̂ mvá trá rú lâ Ẽbérẽ. Ẽbérẽ tị̂ mvá trá rú lâ Pẽlégẽ. Pẽlégẽ tị̂ mvá trá rú lâ Rúũ. Rúũ tị̂ mvá trá rú lâ Sẽrúgị̃. Sẽrúgị̃ tị̂ mvá trá rú lâ Nãhórã. Nãhórã tị̂ mvá trá rú lâ Térã. Térã tị̂ mvá trá rú lâ Ãbãrãyámã. Ãbãrãyámã tị̂ mvá trá rú lâ Ĩsákã. Ĩsákã tị̂ mvá trá rú lâ Yãkóbã. Yãkóbã tị̂ mvá trá rú lâ Yúdạ̃. Yúdạ̃ tị̂ mvá trá rú lâ Pẽrézẽ. Pẽrézẽ tị̂ mvá trá rú lâ Ẽzẽrónẽ. Ẽzẽrónẽ tị̂ mvá trá rú lâ Ãrínĩ. Ãrínĩ tị̂ mvá trá rú lâ Ãdãmínõ. Ãdãmínõ tị̂ mvá trá rú lâ Ãmĩnãdábã. Ãmĩnãdábã tị̂ mvá trá rú lâ Nãsónõ. Nãsónõ tị̂ mvá trá rú lâ Sãlámõ. Sãlámõ tị̂ mvá trá rú lâ Bõʼázã. Bõʼázã tị̂ mvá trá rú lâ Óbẽdẽ. Óbẽdẽ tị̂ mvá trá rú lâ Yésẽ. Yésẽ tị̂ mvá trá rú lâ Dạ̃wúdị̃. Dạ̃wúdị̃ tị̂ mvá trá rú lâ Nãtánã. Nãtánã tị̂ mvá trá rú lâ Mãtátã. Mãtátã tị̂ mvá trá rú lâ Ménã. Ménã tị̂ mvá trá rú lâ Mẽlíyã. Mẽlíyã tị̂ mvá trá rú lâ Ẽlĩyãkímõ. Ẽlĩyãkímõ tị̂ mvá trá rú lâ Yõnámõ. Yõnámõ tị̂ mvá trá rú lâ Yõsépã. Yõsépã tị̂ mvá trá rú lâ Yúdạ̃. Yúdạ̃ tị̂ mvá trá rú lâ Sĩmónã. Sĩmónã tị̂ mvá trá rú lâ Lạ́vị̃. Lạ́vị̃ tị̂ mvá trá rú lâ Mãtátã. Mãtátã tị̂ mvá trá rú lâ Yõrímõ. Yõrímõ tị̂ mvá trá rú lâ Ẽlĩyézẽ. Ẽlĩyézẽ tị̂ mvá trá rú lâ Yásõwã. Yásõwã tị̂ mvá trá rú lâ Érẽ. Érẽ tị̂ mvá trá rú lâ Ẽlẽmãdémõ. Ẽlẽmãdémõ tị̂ mvá trá rú lâ Kõsámõ. Kõsámõ tị̂ mvá trá rú lâ Ádĩ. Ádĩ tị̂ mvá trá rú lâ Mẽlékẽ. Mẽlékẽ tị̂ mvá trá rú lâ Nérĩ. Nérĩ tị̂ mvá trá rú lâ Sĩyátĩ. Sĩyátĩ tị̂ mvá trá rú lâ Zãrãbãbálã. Zãrãbãbálã tị̂ mvá trá rú lâ Résã. Résã tị̂ mvá trá rú lâ Yõánã. Yõánã tị̂ mvá trá rú lâ Yódã. Yódã tị̂ mvá trá rú lâ Yõsékẽ. Yõsékẽ tị̂ mvá trá rú lâ Sẽménẽ. Sẽménẽ tị̂ mvá trá rú lâ Mãtãtíyã. Mãtãtíyã tị̂ mvá trá rú lâ Mátã. Mátã tị̂ mvá trá rú lâ Nágã. Nágã tị̂ mvá trá rú lâ Ẽsílĩ. Ẽsílĩ tị̂ mvá trá rú lâ Nạ́hũmạ̃. Nạ́hũmạ̃ tị̂ mvá trá rú lâ Ãmósẽ. Ãmósẽ tị̂ mvá trá rú lâ Mãtãtíyã. Mãtãtíyã tị̂ mvá trá rú lâ Yõsépã. Yõsépã tị̂ mvá trá rú lâ Jãnáyĩ. Jãnáyĩ tị̂ mvá trá rú lâ Mẽlékẽ. Mẽlékẽ tị̂ mvá trá rú lâ Lạ́vị̃. Lạ́vị̃ tị̂ mvá trá rú lâ Mãtátã. Mãtátã tị̂ mvá trá rú lâ Élĩ. Élĩ tị̂ mvá trá rú lâ Yõsépã. Gõʼdá Yõsépã îmbâ Yésũ trá õzõ íyî mvá tị̃lị́ nĩ rî kâtí.
42004001	Gõʼdá nĩngá sĩ rî, Yésũ trá mbârâkã Líndrí Tãndí Ôvârí kâ rî kâ bê yí ʼá rõô. Gólâ ngâ trá ʼbạ̃drị̃ áyágá Jõrõdénĩ kâ ʼdĩ ʼásĩ nĩlí sị́sị́ ʼálâ rî, gõʼdá Líndrí Tãndí Ôvârí kâ drí gólâ rî âjízó nĩlí lậmúlị́ õmã ʼálâ. Tólâ rî, Sãtánã drí rĩzó gólâ rî ûjũlị́ kậyị̂ nyâʼdî-rị̃ sĩ.
42004002	Kậyị̂ nyâʼdî-rị̃ ʼdî ʼbá yî ʼá rî, gólâ cú ĩtí ngá nyãnyã ãkó, gólâ trá lõfó ró tákányĩ.
42004003	Gõʼdá Sãtánã drí tã âtázó gólâ drí kĩ nĩ rî, "Ní ãʼdô fí pạ̃tị́ị̃ Ôvârí rî mvá ʼî rî, ní jâ kúnị́ mvá nõ ngá nyãnyã ró ní drí nyãlé."
42004004	Gõʼdá Yésũ kĩ, "ʼÉʼẽ, tã îgĩ Ôvârí kâ ʼá áâtâ trá nõtí, 'Õjílã rí rĩlí cé ngá nyãnyã sĩ kô. Ngá ãzâ lậvũ ʼbá ngá nyãnyã drị̃ị̂ sĩ kôrô rî kpá bê, tákõ ĩʼdî rĩʼá úlị́ Ôvârí kâ.' " Tã ʼBãʼbã Ândâ 8.3
42004005	Sãtánã drí kpá gólâ rî îngázó ûrû ʼwãâ ʼbạ̃drị̃ ãmbá nõ ʼbá yî âʼdázó ndrĩ drílâ.
42004006	Sãtánã drí gõzó tã âtálé gólâ drí kĩ nĩ rî, "Mâ ĩʼdî ngá ndrĩ ãngó nõ ʼá lị́pị̂ lâ ʼî. Õzõ ní õlẽ trá rî, má âʼdô kpá drị́-ãcê ámákâ rî fẽʼá ní drí gõʼdá kpá ngá tãndí ãmbá ãngó nõ kâ rî ʼbá yî fẽʼá ní drí, tã ãzâ ʼbá yî ní drí lẽlé ʼẽlé rî ʼẽzó ĩʼdí bê lâ.
42004007	Õzõ ní ũtị̃ ʼãʼî trá vũdrị́ ámâ ị̂njị̃zó rî, má âʼdô kpá mbârâkã fẽʼá ndrĩ ní drí."
42004008	Yésũ kĩ, "Íîgĩ trá búkũ Ôvârí kâ ʼá kĩ, 'Kúmú Ôvârí ĩʼdî cé Ôvârí pạ̃tị́ị̃ ãníkâ ãnî drí ị̂njị̃lị́ rî ĩʼdî, gõʼdá nĩ ị̂ʼbũ rû cé gólâ drí.' " Tã ʼBãʼbã Ândâ 6.13
42004009	Gõʼdá Sãtánã drí gólâ rî âjízó ʼwãâ Yẽrõsãlémã ʼálâ. Gõʼdá Sãtánã drí gólâ rî ʼbãzó jó ạ́ngị́ Ôvârí kâ rî ãpírĩ lâ ʼálâ. Sãtánã drí tã âtázó gólâ drí kĩ nĩ rî, "Õzõ ní ãʼdô fí Ôvârí rî mvá ĩʼdî rî, ní âwã drẽ âʼdélé vũdrị́ ãâʼdâ ró tã bê kĩ nĩ rî, Ôvârí lôkî nî trá rõô,
42004010	tãlâ íîgĩ trá búkũ Ôvârí kâ ʼá kĩ nĩ rî, 'Ôvârí ʼbã tã trá mãlãyíkã íyíkâ yî drí ánî tãsĩ rĩzó ánî vó ndrẽlé.
42004011	Gólĩyî âʼdô ánî lôkóʼá ĩyî drị́gạ́, tãlâ ngá ãzãkã õzó ánî rúʼbạ́ dõô kô, gbõ lé ánî pá mvá õzó kpá rû sị̃ị̂ kúnị́ mvá rú kô.' " Lôngó 91.11-12
42004012	Gõʼdá Yésũ kĩ, "Búkũ Ôvârí kâ ʼdĩ ʼá rî, ókĩ nĩ rî, 'Ní ʼbã Kúmú áníkâ Ôvârí kô rĩʼá ûjũlâ.' " Tã ʼBãʼbã Ândâ 6.16
42004013	Sãtánã ûjũ Yésũ bê kpị̃ị̂ ngá ãmbá nõ ʼbá yî ʼásĩ ĩtí rî, gõʼdá Sãtánã âyê gólâ trá drẽ tãkõ.
42004014	Yésũ drí gõzó Gãlĩláyã ʼálâ. Líndrí Tãndí Ôvârí kâ drí mbârâkã fẽzó drílâ rĩzó õjílã lị̃fị́ îcílí kôrô. Gólâ rî trá õjílã lị̃fị́ îcílí jó tã ârî kâ rî ʼbá yî ʼásĩ ndrĩ ʼbạ̃drị̃ Gãlĩláyã kâ ʼá. Õjílã rî trá gólâ rî rú lûyị́lị́ rõô ʼbạ̃drị̃ ʼásĩ ndrĩ tã ʼẽʼẽ tãndí gólâkâ drí.
42004016	Yésũ drí âgõzó Nãzãrétã ʼálâ, võ yí drí rĩzó trá ãkpãkãʼdã ʼdĩyímvá ró rî ʼálâ. Kậyị̂ rãtáã ʼẽzó rî, drílâ nĩzó jó tã ârî kâ rî ʼálâ, ʼdĩî íyíkâ kó tã ʼẽʼẽ gólâkâ ĩʼdî. Drílâ gõzó âdrélé ûrû, tãlâ gólâ lẽ úlị́ Ôvârí kâ zị̃lị́ õjílã drí.
42004017	Gõʼdá ófẽ wárãgã bị́ ãzâ trá drílâ ngóló-ngóló. Wárãgã bị́ nã ʼá rî, Ôvârí ậngũ tã gólĩyî ʼẽ ʼbá rû ʼẽlé ị̃zạ́tú rî ʼbá yî trá tã ậngũ ʼbá Ĩsáyã tị́ sĩ. Yésũ zị̂ úlị́ ʼdĩ trá nõtí,
42004018	"Ôvârí zĩ mâ trá õjílã pãlé. Gólâ âfẽ fãfã trá má drí Líndrí Tãndí íyíkâ sĩ. Má ânĩ trá tã ậʼdị̂-ậʼdị̂ fẽlé õjílã gólĩyî rĩ ʼbá lị̃fị́ lôʼbélé tã õnjí ĩyíkâ tãsĩ rî yî drí.
42004019	Tã má drí ânĩʼá âtálâ ãnî drí nõ trá kậyị̂ Ôvârí drí õjílã íyíkâ lôfõzó tã ậtũ-ậtũ ʼásĩ rî ĩʼdî." Ĩsáyã 61.1-2
42004020	ʼDĩî rî vósĩ rî, Yésũ drí gõzó wárãgã bị́ yí drí rĩʼá zị̃lâ ʼdĩ rî âʼbãzó pãlé ngóló-ngóló fẽlé õjílã gólâ rĩ ʼbá vó lâ ndrẽlé rî drị́gạ́. Drílâ gõzó rĩlí vũdrị́ rĩʼá õjílã lị̃fị́ îcílí tã yí drí zị̃lị́ rî yî sĩ. Õjílã rĩ ʼbá ĩyî ndrĩ ʼdî ʼbá yî îgâ ĩyî bị́lị́ trá, tã ʼẽ ʼbá âfõlé rî ârízó ndrĩ.
42004021	Drílâ gõzó tã pẽpẽ îtónãlé nõtí kĩ nĩ rî, "Ị̃tú gólâ ãndrõ nô sĩ rî, tã tíbê má drí rĩʼá zị̃lâ ãnî drí tíbê nõ ʼê rû trá, âcâ trá tã pạ̃tị́-pạ̃tị̃ ró, õzõ tã ậngũ ʼbá drí îgĩlí rî kâtí." Gólâ îcî õjílã trá tã ífí gólâ drí rĩʼá zị̃lâ ʼdĩ ʼbá yî sĩ, gõʼdá ĩʼdî õjílã ʼdî ʼbá yî ị̂sũ ĩyíkâ bê rî kĩ, gólâ õkĩ yí ãʼdô ĩʼdî tíbê tã ậngũ ʼbá Ĩsáyã drí rĩʼá tã lâ âtálé rî ĩʼdî.
42004022	Õjílã ndrĩ âʼdó ʼbá tólâ rî ʼbá yî rî ĩyî trá tã tãndí âtálé ĩʼdî gólâ rî tãsĩ. Gõʼdá tị̂ lâ yî drí ậʼdị́zó ndrúndrú tãlâ tã tãndí gólâ drí rĩʼá âtálâ ʼdĩ ʼbá yî tãsĩ. Gõʼdá drílĩyî kpá rĩzó tã âtálé kĩ, "Îcâ ángô tí ró mvá Yõsépã kâ nõ drí rĩzó úlị́ ĩtí ʼdĩ ʼbá yî âtálé yã?"
42004023	Yésũ âtâ trá õjílã ʼdî ʼbá yî drí kĩ nĩ rî, "Nĩ lẽé tã má drí rĩʼá âtálâ rî kô. Nĩ nị̃ nô úlị́ mãnĩgõ gólâ kĩʼá nĩ rî, 'Nî ójó, ní ngî ngá sị́sị́ ánî rú sĩ, ní gõ ró ãzí-ãzí rú sĩ rî ngĩlí.' Má âtâ úlị́ mãnĩgõ ʼdî, tãlâ nĩ ârî tã má drí rĩzó tã lârâkô ʼẽlé Kãpẽrãnómã ʼálâ rî trá, ĩʼdî nĩ kĩ kpá má õʼê ró bê ãnî drí nõngá zãlô, yĩ õndrê ró, yĩ õgõ ró tã lẽlé.
42004024	ʼDõvó má lôgõ drẽ úlị́ mãnĩgõ ngĩíngî ãnî drí, 'Tã ậngũ ʼbá ûsú õrẽ kô íyî áró yî drị́gạ́ sĩ.'
42004025	Nĩ ndrê drẽ, ạ̃kû ró rî, tã ậngũ ʼbá Ẽlíyã ûsú õrẽ kô õjílã íyíkâ drị́gạ́ sĩ. Ĩtí rî, Ôvârí drí gõzó lõfó õnjí tẽtẽ ʼbãlé gólĩyî îzãlé ndrô nâ cú drị̃ bê. Gõʼdá ʼbạ̃drị̃ ãmâ Ĩsĩrãʼélẽ kâ ʼá rî, ạ̃yị́zị́ bê rĩʼá dũû ĩzã ʼẽʼá ĩyî.
42004026	Gõʼdá Ôvârí âjó tã ậngũ ʼbá Ẽlíyã kô ạ̃yị́zị́ rî ʼdĩ ʼbá yî pãlé. Gõʼdá gólâ jô íyîngá Ẽlíyã vólé ʼbạ̃drị̃ ãmákâ nõ ʼásĩ, nĩʼá ạ̃yị́zị́ ãzâ ngĩî lâ pãlé ĩʼdî. Ạ̃yị́zị́ rî ʼdĩ Zãrẽpátã lé ʼbá ʼî ʼbạ̃drị̃ Sĩdónã kâ ʼá.
42004027	"Gõʼdá kpá kậyị̂ tã ậngũ ʼbá Ẽlísã kâ rî sĩ, Ôvârí pá õjílã ãzâ õrĩ ãmákâ nõ ʼásĩ, ngá lãzé bê õzõ ãrí ʼbá kâtí rî kô, gõʼdá gólâ pâ cé ãgô rú bê Nãmánã Sírĩyã lé ʼbá ró rî ĩʼdî, gĩâ ʼbạ̃súrú lídí ʼásĩ."
42004028	Gõʼdá õjílã ʼdî ʼbá yî ârílí bê tã gólâ drí rĩʼá âtálâ ʼdĩ rî, drílĩyî ngãzó ʼdó õmbã ró lậvũlị́ kôrô.
42004029	Õjílã ʼdî ʼbá yî ndrĩ ngâ ĩyî trá ûrû gólâ rî drõlé vólé ʼbạ̃drị̃ mvá nã ʼásĩ, nĩzó gólâ rî lôzé bê võ cị̂rị̂ngị́ʼdị̂ʼdị̂ rî ʼásĩ, tãlâ gólâ ãâʼdê ró bê drãlé vólé.
42004030	Gõʼdá gólâ drí íyîngá ngá pãzó cú õjílã õʼbí ʼdĩ ʼbá yî lãfálé sĩ võ ʼdî âyélé, gõʼdá íyîngá nĩzó võ ãzâ ʼá.
42004031	Nĩngá sĩ rî, drílâ nĩzó gõlé Kãpẽrãnómã ʼálâ. Kậyị̂ rãtáã kâ sĩ, gólâ rĩʼá tã Ôvârí kâ îmbáʼá õjílã drí jó tã Ôvârí kâ ârî kâ ʼá tólâ.
42004032	Gõʼdá õjílã ʼdî ʼbá yî tị̂ lâ yî drí ậʼdị́zó, tãlâ Yésũ îmbâ tã íyíkâ cú drị́-ãcê Ôvârí kâ rî sĩ.
42004033	Ãgô ãzâ rĩʼá jó tã ârî kâ ʼdĩ ʼá. Ãgô ʼdĩ cú rĩʼá líndrí õnjí ạ̃bạ̃bạ̃ Sãtánã kâ bê yí ʼá, gõʼdá líndrí õnjí ʼdĩ ômbê gólâ trá. Gõʼdá líndrí õnjí ʼdĩ drí trẽzó ãgô ʼdĩ gbórókõ lâ sĩ ûrû kĩ nĩ rî,
42004034	"Yésũ, ní îzã ámâ drị̃ kô. Ní ânĩ nõ trá ámâ îzãlé. Má nị̃ trá, nî Ôvârí rî mvá ĩʼdî."
42004035	Yésũ drí gõzó tã âtálé líndrí õnjí ạ̃bạ̃bạ̃ kâ ʼdĩ drí ʼálé âdrã sĩ, "Nî, ní rî tị́tị́. Ní âfõ ãgô ʼdĩ ʼásĩ." Ĩtí rî, líndrí õnjí ʼdĩ drí ãgô ʼdĩ vũzó vũdrị́ õjílã ʼdî ʼbá yî ândrá. Líndrí õnjí ʼdĩ drí âfõzó ãgô ʼdĩ âyélé. Gõʼdá líndrí õnjí ạ̃bạ̃bạ̃ kâ ʼdĩ ʼé gólâ õnjí ró kô.
42004036	Nĩngá sĩ, õjílã tị̂ drí ậʼdị́zó ndrĩ tã ʼdî drí sĩ. Õjílã ʼdî ʼbá yî rî ĩyî trá tã âtálé ĩyî võ ʼásĩ kĩ nĩ rî, "Ãʼdî fẽ mbârâkã Yésũ drí líndrí õnjí ạ̃bạ̃bạ̃ kâ ʼbãzó íyî rõlé rî nĩ yã?"
42004037	Gõʼdá õjílã ʼdî ʼbá yî drí tã Yésũ drí ʼẽlé ʼdĩ âtázó lậʼbúlị́ ndrĩ võ ʼdî ʼbá yî ʼásĩ.
42004038	ʼDĩî vósĩ rî, Yésũ yî ãzí-ãzí lâ yí bê drí gõzó ngãlé jó tã ârî kâ ʼásĩ nĩʼá Sĩmónã Pétẽrõ drí ʼbã ʼálâ nyãsá nyãlé. Gõʼdá Sĩmónã Pétẽrõ rî ãdrá rĩʼá ngá lãzé ró, rúʼbạ́ lâ âmê trá tílí-tílí. Ódrí tã lâ pẽzó Yésũ drí.
42004039	Yésũ drí ânĩzó âdrélé ãnyî gbãrãkã gólâ drí ậyị́zó rî lạ̃gạ́tị́. Gólâ kĩ, "Ngá lãzé ʼdĩ õndẽ rû." Kôrô Sĩmónã Pétẽrõ rî ãdrá rî rúʼbạ́ drí ậʼdị́zó. Drílâ ngãzó ûrû nyãsá lâʼdílí.
42004040	Lạ̃njạ́túlị́ bê, õjílã ãzâ ʼbá yî drí kpá ĩyî rû-lẽ-ãzí yî âjízó ngá lãzé ngĩíngî bê gólâ ngálâ êdélé. Gólâ rî trá íyî drị́ ʼbãlé gólĩyî drị̃ị̂, êdê rû ĩyî trá ndrĩ.
42004041	Gólâ rî trá õjílã ãzâ ʼbá yî kpá înjílí líndrí õnjí Sãtánã kâ ʼásĩ. Líndrí õnjí ʼdĩ ʼbá yî drí trẽzó ûrû kĩ nĩ rî, "Wûú! Nî Ôvârí rî mvá ĩʼdî, ʼdíyî pã ʼbá ʼî." Gõʼdá gólâ âtâ tã trá líndrí õnjí ʼdĩ ʼbá yî drí kĩ nĩ rî, "Nĩ rî tị́tị́." Gólâ lẽé drẽ kô õjílã drí gólâ rî nị̃lị́ ʼdíyî pã ʼbá ró.
42004042	Ị̃drú rî tí, võ drí ậwúrị̃ sĩ, gólâ drí ngãzó jạ̃rị́bạ̃ nã ʼásĩ âfõlé nĩʼá võ õjílã ãkó rî ʼálâ. Gõʼdá õjílã ʼdî ʼbá yî drí ĩyî rĩzó gólâ rî ndãlé. Gõʼdá ûsû ĩyî gólâ bê rî, âtâ ĩyî tã trá drílâ kĩ nĩ rî, "Ní rî ãmá bê nõngá. Ní nĩ kô."
42004043	Gólâ kĩ, "Îcá kô má drí rĩzó cé võ ãlô nõ ʼá, má âʼdô nĩʼá kpá võ ãzâ ʼbá yî ʼásĩ tã Ôvârí kâ âtálé õjílã drí ndrĩ, tãlâ Ôvârí âjô mâ trá tã íyíkâ âtálé."
42004044	ʼDĩî vósĩ rî, gólâ nĩ trá zãâ tã îmbá bê jó tã Ôvârí kâ ârî kâ ʼásĩ ʼbạ̃drị̃ mvá ʼbạ̃drị̃ Yũdạ́yạ̃ kâ ʼá ʼdĩ ʼbá yî ʼásĩ ndrĩ.
42005001	Kậyị̂ ãzâ sĩ rî, Yésũ rĩʼá õjílã õʼbí ãmbá lị̃fị́ îcíʼá ãnyî lị̃mvû ândrê zị̃lị́ Gãlĩláyã rî lạ̃gạ́tị́. Õjílã lîzô trá rõô îfî ĩyî ʼâ trá ngárá-ngárá rû îpĩ ʼbá rî yî, rû lôzé ʼbá rî ʼbá yí bê.
42005002	Gõʼdá Yésũ ndrê bê ĩtí rî, õjílã trá dũû ãnyî ãnyî yí rú rî, gólâ ndrê kõlóngbõ trá rị̃ ĩtí lị́pị̂ lâ yî âsê ĩyî trá ĩví ʼálâ lị̃mvû ʼásĩ. Gólâ drí gõzó mbãlé ãlô rî drị̃ị̂, tãlâ óndrê ró yî bê tõ tã âtárẽ ʼá. Kõlóngbõ ʼdî, lị́pị̂ lâ Sĩmónã Pétẽrõ ĩʼdî. Sĩmónã Pétẽrõ yî lậmû-ãzíyã lâ yí bê rĩʼá ĩyî îmbá ĩyíkâ ị̃ʼbị̂ kâ lị̃fị́ lâ êdéʼá ngbãâ ãnyî. Lậmû-ãzíyã lâ ʼdĩ ʼbá yî, rú lâ yî Yãkóbã yî Yõwánĩ bê, Zẽbẽdáyõ rî mvá ró rî yî. Yésũ drí tã âtázó Sĩmónã drí, gólâ ẽêsê drẽ kõlóngbõ íyíkâ ʼdĩ fínyáwá lị̃mvû ʼálâ õjílã ʼdî ʼbá yî rú sĩ, yí gõ ró tã âtálé rĩzó gólĩyî lị̃fị́ îcílí lị̃mvû lésĩ ró, ãârî ró ĩyî bê tãndí ró.
42005004	Yésũ ndẽ õjílã õʼbí ʼdĩ ʼbá yî lị̃fị́ lâ yî îcî-îcî trá. Drílâ gõzó tã âtálé Sĩmónã Pétẽrõ yî drí Yãkóbã yí bê Yõwánĩ yí bê kõlóngbõ zẽlé lị̃mvû gạ́lị́ ʼá, õʼbê ró ĩyî îmbá ĩyíkâ lị̃mvû ʼá ị̃ʼbị̂ rũzó.
42005005	Sĩmónã drí tã âtázó Yésũ drí kĩ nĩ rî, "Lị̃fị́ îcí ʼbá, mã rî trá îmbá nõ ʼbẽlé ị̃ʼbị̂ drí ngạ́cị̂ nõ sĩ kárá lị̃mvû nõ ʼá, gõʼdá mã rú kó ngá ãzâ kô. Gõʼdá tãlâ ní âtâ tã trá ãmâ drí rî drí sĩ, mã âʼdô îmbá ʼbẽʼá óʼdí."
42005006	Gõʼdá ʼbê ĩyî îmbá bê ândálé rî, drílĩyî gõzó ị̃ʼbị̂ rũlị́ ĩyíkâ îmbá ʼá dũû õzõ tõtõ kâtí, âsê ĩyî kpị̃ị̂.
42005007	Drílĩyî ãzí-ãzí lâ yî ậzị́zó ĩyî pãlé ị̃ʼbị̂ âsélé lị̃mvû ʼásĩ ʼbãlé kõlóngbõ ʼá, îmbá gõʼdá trá sĩʼá, ʼbã ĩyî ị̃ʼbị̂ gõʼdá trá njúʼdậ-njúʼdậ kõlóngbõ ʼá lậnjị̃-lậnjị̃ ró, kõlóngbõ trá ʼẽʼá fĩlí fĩfĩ lị̃mvû zẽlé.
42005008	Gõʼdá Sĩmónã yî ãzí-ãzí lâ yí bê ndrê bê ị̃ʼbị̂ trá dũû îmbá ʼá rî, tị̂ lâ yî ậʼdị̂ trá ndrĩ. Sĩmónã drí ʼãʼî tị̃zó vũdrị́ Yésũ ágálé kĩ nĩ rî, "Ôvârí, mâ nõ õjílã õnjí ʼî. Nî, ní ʼê âfílí kõlóngbõ ãmákâ nõ ʼá ãmâ pãlé nõ ángô tí ró, mâ cú ĩtí áyábálá ró nõ yã?" Yésũ kĩ, "Ní ʼê ũrị̃ kô, îtónã ĩʼdî ngbãângbânõ ị̃tú ãndrõ nô sĩ rî, tã ʼẽʼẽ áníkâ âʼdó gõʼdá ị̃ʼbị̂ âsélé ĩʼdî kô. Ní âʼdô gõʼdá rĩʼá õjílã mvá âsélé ĩʼdî ʼdẽlé má vó tã ámákâ rî ʼẽlé ĩʼdî."
42005011	Sĩmónã yî ãzí-ãzí lâ yí bê drí gõzó kõlóngbõ âsélé lị̃mvû ʼásĩ. Îtónãlé kậyị̂ ʼdĩ ʼá rî, Sĩmónã yî Yãkóbã yî Yõwánĩ bê âyê ĩyî lôsĩ ị̃ʼbị̂ rũrũ kâ trá, âgõ ĩyî trá ʼdẽlé Yésũ vó lãjóʼbá ró.
42005012	Kậyị̂ ãzâ sĩ, Yésũ rĩʼá ʼbạ̃drị̃ mvá ãzâ ʼá. Drílâ ãgô ãzâ ûsúzó ngá lãzé ãrí kâ bê yí rú. Ãgô nõ drí rĩzó vũdrị́ ʼãʼî drị̃ị̂ gólâ ágálé rúʼbạ́ lôʼbãlé kĩ nĩ rî, "Kúmú, õzõ ĩîcâ trá ní lị̃fị́ rî, ní êdê ámâ rúʼbạ́ nõ, ãʼdô ró bê ngbángbá."
42005013	Drílâ drị́ ʼbãzó gólâ rú kĩ nĩ rî, "Ãwô-ʼdĩ, má lẽ trá ánî pãlé êdélé rúʼbạ́ bê lúwạ́-lúwạ́." Nĩngá sĩ rî, kôrô ngá lãzé ʼdĩ drí ndẽzó ãgô ʼdĩ rú sĩ. Ãgô ʼdĩ, rúʼbạ́ lâ drí âgõzó lúwạ́-lúwạ́.
42005014	Drílâ tã ʼbãzó ãgô ʼdĩ drí kĩ nĩ rî, "Ní âʼdâ tã nô õjílã ãzâ drí kô. Ní nĩ zãlô ánî rúʼbạ́ ʼdĩ âʼdálé drị̃-ʼbá lãʼbí ʼẽ kâ drí, ní gõ ró ngá fẽfẽ fẽlé Ôvârí drí. ʼDĩî rî tã Ôvârí drí âtálé ãmâ ạ́ʼbị́yạ́ Músạ̃ drí tã ʼbãʼbã ró rî ĩʼdî. Õzõ ní õʼê trá ĩtí rî, õjílã ndrĩ âʼdô ĩyî nị̃ʼá lâ kĩ nĩ rî, ní êdê rû trá ngbángbá ãrí ʼdĩ ʼásĩ."
42005015	Tã Yésũ drí rĩʼá ʼẽlâ nõ lậʼbû trá zãâ ngbẽrê võ ʼásĩ ndrĩ. Gõʼdá õʼbí ãzâ ʼbá yî ĩyíkâ kpá zãâ ânĩʼá gólâ ngálâ úlị́ gólâkâ rî ârílí, gõʼdá kpá gólâ rî îjílí ĩyî êdélé ngá lãzé ʼásĩ.
42005016	Gõʼdá Yésũ rî rĩʼá ʼbẽlé íyîngá ʼbẽʼbẽ ũgũ sĩ, nĩʼá võ gólâ õjílã ãkó rî ʼálâ rãtáã íyíkâ ʼẽlé.
42005017	Gõʼdá kậyị̂ ãzâ sĩ rî, Yésũ rĩʼá õjílã îmbáʼá jó ãzâ ʼá. Lãʼbí îmbá ʼbá yî Pạ̃rúsị̃ ãzâ ʼbá yí bê rĩʼá ĩyî úlị́ Yésũ kâ rĩʼá âtálâ rî ârílí kpá gólâ rî ûjũlị́. Võ drílĩyî ânĩzó ʼálâ ʼásĩ rî, ãzâ ʼbá yî ãnyî ãnyî, ãzâ ʼbá yî jẽjẽ ró õzõ Yẽrõsãlémã tí rî. Gõʼdá Ôvârí rî rĩʼá mbârâkã fẽlé Yésũ drí rĩzó õjílã ngá lãzé bê rî ʼbá yî êdélé.
42005018	Õjílã ãzâ ʼbá yî ậnjị̃ ĩyî ãgô ãzâ trá gbãrãkã sĩ nĩzó gólâ ngálâ. Ãgô rî ʼdĩ rĩʼá kõrõkpó ró.
42005019	Õjílã ʼdî ʼbá yî îcá gõʼdá fĩlí jó ʼálâ kô, tãlâ õjílã gõʼdá trá rõô bũúũ ĩvĩ sĩ. Gõʼdá õjílã ʼdî ʼbá yî drí gõzó mbãlé jó-drị̃ ʼálâ, ũpị̃ lõlé jó-drị̃ lésĩ ró ãgô nã îrízó kôrô gbãrãkã bê nyé vũdrị́ ʼálâ ãnyî Yésũ ágálé ĩtí.
42005020	Gólâ nị̃ trá kĩ nĩ rî, õjílã ʼdî ʼbá yî lẽ ĩyî tã trá kĩ nĩ rî, yî rĩʼá cú mbârâkã bê ãgô ʼdĩ êdézó rî, drílâ gõzó tã âtálé ãgô ngá lãzé bê ʼdĩ drí kĩ nĩ rî, "Ámâ rû-lẽ-ãzí, áâyê nî trá tã õnjí áníkâ ʼásĩ."
42005021	Nĩngá sĩ rî, Pạ̃rúsị̃ ʼdĩ ʼbá yî lãʼbí îmbá ʼbá ʼdĩ ʼbá yí bê, drílĩyî rĩzó lôzólé ĩyî võ ʼásĩ Yésũ rú. Drílĩyî tã âtázó kĩ nĩ rî, "Ãgô nõ gólâ rî íyíkâ ãʼdô tã âtálé ĩʼdî, gólâ ị̂sũ íyíkâ bê rî, yí ãâʼdô Ôvârí ĩʼdî yã? Cé Ôvârí ĩʼdî rĩ ʼbá tã õnjí õjílã kâ âyélé rî."
42005022	Gõʼdá Yésũ nị̃ tã ị̂sũ-ị̂sũ gólĩyíkâ bê trá ĩtí rî, drílâ gõzó tã âtálé kĩ nĩ rî, "Nĩ rî tã ị̂sũlị́ ĩtí ãʼdô tãsĩ yã?
42005023	Mâ gólâ âjólé ûrú lésĩ rî cú rĩʼá drị́-ãcê bê ãngó nõ ʼá tã õnjí õjílã kâ âyézó. Âʼdô ʼbãʼá cú ĩtí lâṇõ ãkó má drí tã õnjí õjílã kâ âyézó cé úlị́ âtâ-âtâ sĩ.
42005024	Gõʼdá õzõ má ĩîngâ ãgô kõrõkpó ró nõ trá ûrû ậcị́ tõlé cé úlị́ âtâ-âtâ sĩ rî, ʼdĩî âʼdô âʼdálâ kĩ, mâ cú rĩʼá drị́-ãcê bê tã õnjí gólâkâ âyézó." Drílâ tã âtázó ãgô ngá lãzé bê ʼdĩ drí kĩ nĩ rî, "Ní ngâ ûrû. Ní trõ gbãrãkã áníkâ, ní gõ ró ʼbã ʼálâ."
42005025	Tã Yésũ drí âtálé ʼdĩ sĩ rî, ãgô ʼdĩ drí ngãzó ûrû, gbãrãkã íyíkâ trõlé, zãâ nĩzó íyî pá sĩ yí drí ʼbã ʼálâ.
42005026	Õjílã tíbê tã ʼdî ndrẽ ʼbá trá rî, tị̂ lâ ĩyî drí ậʼdị́zó. Gõʼdá drílĩyî Ôvârí rî lûyị́zó kĩ nĩ rî, "Mã ndrê tã tị̂ drí ậʼdị́zó drí lâ sĩ rî trá ãndrõ nô."
42005027	Gõʼdá ʼdĩî rî vósĩ rî, kậyị̂ ãzâ sĩ rî, Yésũ rĩʼá lậmúʼá. Gólâ ûsû ãgô ãzâ trá. Ãgô ʼdĩ bélé-bélé ûʼdú ʼbá ʼî, rú lâ Mãtáyõ. Mãtáyõ rĩʼá võ íyíkâ bélé-bélé ûʼdû kâ ʼá. Yésũ drí tã âtázó Mãtáyõ drí kĩ nĩ rî, "Mãtáyõ, ní ânĩ ʼdẽlé má vó lãjóʼbá ámákâ ró."
42005028	Îtónãlé kậyị̂ ʼdĩ ʼásĩ rî, Mãtáyõ âyê ngá ʼẽʼẽ íyíkâ trá, nĩ trá ʼdẽlé Yésũ vó.
42005029	Nĩngá sĩ rî, Mãtáyõ drí rû-lẽ-ãzíyã lâ yî ậzị́zó, ãânĩ ró ĩyî ngá nyãlé yí drí ʼbã ʼálâ, tãlâ ũûsû ró ĩyî Yésũ yî bê lãjóʼbá gólâkâ yí bê tólâ. Rû-lẽ-ãzíyã lâ ʼdĩ ʼbá yî ãmbá lâ rĩʼá bélé-bélé ûʼdú ʼbá ʼî.
42005030	Pạ̃rúsị̃ yî gõʼdá gólĩyî ũrûkậ âʼdó ʼbá lãʼbí îmbá ʼbá ró rî ʼbá yí bê ndrê ĩyî bélé-bélé ûʼdú ʼbá rî ʼbá yî tã õnjí ʼbá ró, tãlâ bélé-bélé ûʼdú ʼbá yî îzã lãʼbí õrĩ gólĩyíkâ trá. Gõʼdá lị̃fị́ îcí ʼbá Yúdạ̃ yí kâ ʼdĩ ʼbá yî drí tã âtázó lãjóʼbá Yésũ kâ ʼdĩ ʼbá yî drí kĩ nĩ rî, "Yésũ rî íyíkâ ngá nyãlé tã õnjí ʼbá ʼdĩ ʼbá yí bê tãlâ ãʼdô ʼî yã?"
42005031	Nĩngá sĩ rî, Yésũ drí tã âtázó lị̃fị́ îcí ʼbá ʼdĩ ʼbá yî drí kĩ nĩ rî, "Nĩ ârî drẽ, ngá lãzé ʼbá nĩ cé nĩ ójó ngálâ ngá ngĩlí. Gõʼdá má ânĩí kô tã mbị̂ ʼbá pãlé, má ânĩ trá tã õnjí ʼbá ậzị́lị́, tãlâ ópâ ró gólĩyî bê tã õnjí gólĩyíkâ ʼásĩ."
42005033	Gõʼdá nĩngá sĩ rî, lãʼbí îmbá ʼbá ʼdĩ ʼbá yî drí tã âtázó gólâ drí kĩ nĩ rî, "Tã ârí ʼbá Yõwánĩ kâ rî ʼbá yî tã ârí ʼbá Pạ̃rúsị̃ yí kâ bê rî ĩyî trá tị̂ ʼbĩlí rĩzó ʼálé ʼãʼí ró rãtáã ʼẽlé ĩʼdî, gõʼdá tã ârí ʼbá áníkâ nõ ʼbá yî rî ĩyíkâ ngá nyãlé zãâ kárá kpá ngá mvũʼá cú ĩtí tị̂ ʼbĩ ãkó ãʼdô tãsĩ yã?"
42005034	Gõʼdá Yésũ drí tã-drị̃ lôgõzó gólĩyî drí kĩ, "Nĩ ârî drẽ, gõʼdá õdrógô yî õtírĩ rĩî dûrûbạ̃ bê lãgĩ ʼá ạ́ʼbị́ lâ drí ʼbã ʼálâ rî, gólĩyî nyá ĩyî ngá ndrĩ ʼdó võ ãlô ʼá ãyĩkõ ʼẽzó kô yã? Õzõ ãʼdô ĩtí ngbãângbânõ rî, ãmâ tã ârí ʼbá ámákâ bê kpá trá ʼdó ãyĩkõ ró ngá nyãʼá ʼdó võ ãlô ʼá.
42005035	Tã âʼdâ-âʼdâ lâ õzõ õdrógô õtírĩ âʼdó yû rî, gólĩyî âʼdô rĩʼá cú ĩtí ngá nyã ãkó. Kpá ĩtí, õzõ má õtírĩ gõô ámâ átá ngálâ ûrú ʼálâ rî, tã ârí ʼbá ámákâ âʼdô rĩʼá kpá cú ĩtí ngá nyã ãkó."
42005036	Gólâ âtâ trá lãʼbí îmbá ʼbá ʼdĩ ʼbá yî drí kĩ nĩ rî, "Má rî nõ tã óʼdí îmbálé ĩʼdî tã ârí ʼbá ámákâ rî ʼbá yî drí, tã óʼdí ró rî ĩʼdî tã ạ̃kû rî võ lâ ʼá. Tã gólâ má drí rĩʼá îmbálâ nõ rĩʼá õzõ ítá óʼdí kâtí. Ólôsé ítá óʼdí ró rî kô kpạ̃ạ́kũ ítá ạ̃kû ôsĩ ʼbá trá rî rú, tãlâ ítá óʼdí ʼdĩ õzó ôró ânjólé vólé ítá ạ̃kû ʼdĩ ũpị̃ lâ âyélé hõwéẽ ậvû-ậvû ró lậvũlị́ gạ̃rạ̃ sị́sị́ rî drị̃ị̂ sĩ.
42005037	Gõʼdá tã gólâ má drí rĩʼá îmbálâ nõ kpá rĩʼá õzõ õdrá óʼdí kâtí. Âʼdó kô tãndí ró õjílã ãzâ drí õdrá óʼdí lôrózó mõrá gólâ ạ̃kû mbârâkã ãkó rî ʼá. Gólâ õʼê trá ĩtí rî, gõʼdá õdrá õtírĩ ângá rî, mõrá ạ̃kû ʼdĩ âʼdô pị̃ʼá, õdrá ʼdĩ drí lâsózó vũdrị́ rû îzãlé.
42005038	Ĩtí rî, órî õdrá óʼdí lôrólâ mõrá gólâ tãndí ró rî ʼá. Tã ʼdî tãsĩ rî, âʼdô rĩʼá dódó cú ĩtí rû îzã ãkó.
42005039	Ãnî lãʼbí îmbá ʼbá nõ ʼbá yî Pạ̃rúsị̃ yí bê lẽ ĩyíkâ cé tã ạ̃kû rî rõlé ĩʼdî, nĩ âʼdô trá õzõ õjílã gólâ rĩ ʼbá íyíkâ cé õdrá ạ̃kû mvũlị́ ĩʼdî rî kâtí, nĩ lẽé kô ngá óʼdí îtójõlé ngã ʼbô tãndí ró, ngã âʼdó kô tãndí ró yã rî, nĩ lẽé kpá tã ârí ʼbá ámákâ drí tã óʼdí ámákâ ârílí kô. Ĩʼdî ʼdĩ."
42006001	Kậyị̂ rãtáã kâ sĩ, Yésũ yî rĩʼá lậvũʼá pávó kôrô ạ́mvú ạ̃drúgú lị̂njị́ ʼbá trá rî kâ ʼásĩ lãjóʼbá íyíkâ rî ʼbá yí bê. Gõʼdá lãjóʼbá gólâkâ ʼdĩ ʼbá yî drí ạ̃drúgú ôsĩzó nyãlé lõfó drí sĩ.
42006002	Gõʼdá lãjóʼbá ʼdĩ ʼbá yî ʼê bê ĩtí rî, Pạ̃rúsị̃ ãzâ ʼbá yî ngâ trá õmbã ró. Pạ̃rúsị̃ ʼdĩ ʼbá yî drí tã âtázó Yésũ drí kĩ nĩ rî, "Tãlâ ãʼdô ʼî lãjóʼbá áníkâ ʼdĩ ʼbá yî drí ạ̃drúgú ôsĩzó kậyị̂ rãtáã kâ nõ sĩ yã? Rĩʼá tã õnjí ʼî lôsĩ ʼẽzó ĩtí kậyị̂ rãtáã kâ sĩ."
42006003	Yésũ drí tã âtázó Pạ̃rúsị̃ ʼdĩ ʼbá yî drí kĩ nĩ rî, "Nĩ zị́ tã ãmâ ạ́ʼbị́yạ́ kúmú ạ́ngị́ Dạ̃wúdị̃ rî tãsĩ rî trá búkũ Ôvârí kâ ʼá yã? Gólĩyî ạ̃jú ʼbũ ʼbá íyíkâ rî ʼbá yí bê rĩʼá lõfó ró.
42006004	Gólĩyî fî ĩyî trá jó Ôvârí kâ ʼálâ ãmbãtã fẽlé trá ngá fẽfẽ ró Ôvârí drí rî nyãlé. Nĩ nị̃ trá tãndí ró kĩʼá nĩ rî, cé drị̃-ʼbá lãʼbí ʼẽ kâ rî ʼbá yî áâyê ĩʼdî ngá nyãnyã rî ʼdĩ nyãlé. Gõʼdá áâtá kô kĩ nĩ rî, gólĩyî lãʼbí îzã ʼbá ʼî tã gólĩyî drí ʼẽlé trá ʼdĩ tãsĩ, tãlâ lõfó mbârâkã lậvũ kôrô tã lãʼbí ʼdã ʼbá kâ rî drị̃ị̂ sĩ.
42006005	Mâ gólâ âjólé ûrú lésĩ rî rĩʼá drị́-ãcê bê kậyị̂ gólâ ʼbãlé rãtáã ʼẽzó ʼdĩ drị̃lị́."
42006006	Kậyị̂ ãzâ sĩ, kpá kậyị̂ rãtáã kâ ʼî, Yésũ drí fĩzó jó tã Ôvârí kâ ârî kâ ãzâ ʼá õjílã lị̃fị́ îcílí. Ãgô ãzâ rĩʼá tólâ, drị́-ágó lâ lîsî trá, êjẽé rû kô, rî trá kõgõʼdõ ĩtí.
42006007	Pạ̃rúsị̃ yî lãʼbí îmbá ʼbá ãzâ ʼbá yí bê rĩʼá ĩyî võ ʼdî ʼá tólâ, rĩʼá ĩyî Yésũ rî lôtíʼá ngãtá gólâ ãâʼdô ʼbô tã îzãʼá kậyị̂ rãtáã ʼẽzó ʼdĩ ʼá ãgô ʼdĩ êdézó yã rî, yĩ õfẽ ró mõndrã lâ bê, úũrû ró gólâ, rî ĩyî trá cé gólâ rî ndrẽlé ĩʼdî lôsĩ ʼdî ʼẽrẽ ʼá kậyị̂ rãtáã kâ ʼdĩ sĩ.
42006008	Gõʼdá Yésũ nị̃ bê tã ị̂sũ-ị̂sũ gólĩyíkâ ʼdĩ trá rî, gólĩyî lẽé ĩyî trá íyî fũlị́ vólé, tãlâ gólâ lẽé tã ãmbá gólĩyíkâ rĩʼá ʼbãlâ ʼdĩ ʼbá yî kô. Yésũ drí gõzó tã âtálé ãgô drị́ bê lĩsí ró ʼdĩ drí kĩ nĩ rî, "Ní ngâ ûrû, ní ânĩ ró má ngáá nõlé, Pạ̃rúsị̃ ʼdĩ ʼbá yî lãʼbí îmbá ʼbá ʼdĩ ʼbá yí bê õndrê ró ĩyî bê tã má drí ʼẽʼá ʼẽlâ rî." Ãgô ʼdĩ drí ngãzó ûrû ânĩlí gólâ ngálâ.
42006009	Gólâ drí tã âtázó Pạ̃rúsị̃ yî drí lãʼbí îmbá ʼbá ʼdĩ ʼbá yí bê kĩ nĩ rî, "Tã ʼbãʼbã ãmákâ ʼá rî, îcâ trá ãmâ drí õjílã pãzó kậyị̂ rãtáã ʼẽzó rî ʼá ngãtá kô yã? Má âʼdô õjílã ãlô rî pãʼá cú ngãtá má ãâyê gólâ õrî ró bê ĩzã ʼẽlé yã?"
42006010	Gólâ drí rĩzó Pạ̃rúsị̃ yî tẽlé tã-drị̃ ĩyíkâ ʼdĩ jãlé rî, kó õjílã ãlô ãzâ âtá úlị́ kô. Gólâ drí gõzó tã âtálé ãgô ʼdĩ drí kĩ nĩ rî, "Ní êjẽ ánî drị́ mbị̂mbị̂." Ãgô ʼdĩ drí úlị́ gólâkâ ʼdĩ ârízó íyî drị́ êjẽzó. Gõʼdá ãgô ʼdĩ drí íyî drị́ ʼbãzó tãndí ró mbị̂mbị̂ mẽné-ménê.
42006011	Gõʼdá Pạ̃rúsị̃ yî lãʼbí îmbá ʼbá ʼdĩ ʼbá yí bê trá ʼdó õmbã ró, rĩʼá lị̃fị́ ị̂njị́ʼá, sị́-gílí nyãʼá, rî ĩyî trá tã âtálé ĩyî võ ʼásĩ kĩ, yĩ âʼdô gólâ rî ʼẽʼá ángô tí ró yã ĩyî drí fũzó lâ vólé rî.
42006012	Gõʼdá ʼdó kậyị̂ gólâ ʼdĩ ʼá rî, Yésũ âyê tã ârí ʼbá íyíkâ trá ʼdó vólé, drílâ mbãzó únị́ drị̃ ʼálâ élêwálâ, gólâ rî trá tólâ ngạ́cị̂ gị̃rị̃ cé rãtáã ʼẽlé ĩʼdî.
42006013	Gõʼdá võ ậwúlị́ bê rî, drílâ âgõzó únị́ drị̃ lésĩ tã ârí ʼbá íyíkâ rî ʼbá yî ậzị́lị́ yí ngálâ. Gõʼdá drílâ tã ârí ʼbá íyíkâ ʼdĩ ʼbá yî êʼbézó ʼdó võ ãlô ʼá, tã âtázó drílĩyî, drílâ gõzó zĩlâ ʼálâ ʼásĩ cé mûdrị́-drị̃-lâ-ngâ-rị̃ rĩlí yí bê lãjóʼbá íyíkâ ró tã yí drí rĩʼá îmbálâ rî ʼbá yî ị̂lị́lị́.
42006014	Gõʼdá rú lâ ĩyî ĩʼdî nõ, Sĩmónã rĩʼá zị̃lâ Pétẽrõ rî, Ãndĩríyã, Sĩmónã rî ậdrúpị̃ ró rî, Yãkóbã yî ậdrúpị̃ lâ Yõwánĩ bê. Fílĩpõ, Bãtõlõméyõ, Mãtáyõ, Tómã, Yãkóbã Ãlõpáyã rî mvá ĩʼdî, Sĩmónã gólâ fĩ ʼbá õmã ʼá õmbã ʼẽlé ʼbạ̃drị̃ tãsĩ rî ĩʼdî, Yúdạ̃ Yãkóbã ãzâ rî mvá lâ ró rî, Yúdạ̃ Ĩsĩkãrĩyótã gólâ ʼẽ ʼbá Yésũ rî gĩlí fũlị́ rî.
42006017	Yésũ yî lãjóʼbá íyíkâ rî ʼbá yí bê, ârî ĩyî trá vũdrị́ únị́ ãpírĩ lésĩ, zãâ âcâ ĩyî trá ị̃nyạ́kú drị̃ị̂ võ sãlãrã sãlãrã rî ʼá, võ gólâ õjílã drí rĩzó rû êʼbélé võ ãmbá nõ ʼbá yî ʼásĩ ndrĩ tã îmbâ-îmbâ gólâkâ ârílí rî ʼá, võ jẽjẽ ʼásĩ, Yẽrõsãlémã lésĩ, Tírã lésĩ, gõʼdá kpá Sĩdónã lésĩ.
42006018	Võ ʼdî ʼá rî, õjílã ãzâ ʼbá yî ngá lãzé bê rî ânĩ ĩyî trá gólâ ngálâ, gólâ ẽêdê ró ĩyî. Gõʼdá kpá ãzâ ʼbá yî Sãtánã drí ômbélé trá rî ânĩ ĩyî trá, gólâ ẽêdê ró ĩyî.
42006019	Õjílã ndrĩ ûjũ ĩyî trá ʼẽʼá drị́ dõlé Yésũ rú kĩ nĩ rî, Yésũ õdõ drị́ gbõ ʼwãâ õjílã nô ʼbá yî rú, kôrô drílĩyî rû êdézó. Gólâ rî mbârâkã câ trá õjílã ʼdî ʼbá yî rú, drílĩyî ʼbãzó tãndí ró ʼdĩ.
42006020	Gõʼdá nĩngá sĩ rî, gólâ ndrê tã ârí ʼbá íyíkâ rî yî lị̃fị́ lâ trá, drílâ rĩzó tã âtálé gólĩyî drí kĩ nĩ rî, "Ãnî tã ârí ʼbá ámákâ rî yî, õzõ ãnî ãʼdô mbârâkã ãkó ngá ãkó lé ʼbá ró rî, tã ãníkâ âʼdô sũʼá Ôvârí rú. Ĩtí rî, nĩ âʼdô rĩʼá gólâ bê ûrú ʼálâ.
42006021	Õzõ ãnî ãʼdô ngá lôvó bê dũû rî, cé Ôvârí ĩʼdî ngá lôvó ãníkâ ʼdĩ ndrẽlé. Gólâ âʼdô ngá ãnî drí âʼdózó lôvó lâ bê ʼdĩ fẽʼá ãnî drí. Õzõ nĩ õrî ãwó ngõlé nõ tãlâ tã ʼẽʼẽ õnjí ãníkâ îzã tã tãndí ãnî lãfálé Ôvârí bê rî ʼá rî trá rî drí rî, tã ãníkâ âʼdô sũʼá Ôvârí rú. Ãyĩkõ âʼdô ãnî cĩʼá, õzõ Ôvârí õtírĩ tã õnjí ãníkâ trõô vólé rî.
42006022	Õzõ õjílã ãzâ ʼbá yî õcâ ĩyî lãfálé câ ãnî rú sĩ, rĩzó ãnî lôʼdálé kpá ʼdásí ʼẽlé ãnî rú, tãlâ ãnî ãʼdô tã ârí ʼbá ámákâ ĩʼdî rî, nĩ ị̂sũ tã kô. Tã ị̂sũ-ị̂sũ võ ʼá rî, nĩ ʼbã tã ậʼdị̂-ậʼdị̂ ĩʼdî ãyĩkõ sĩ ãnî pị̃pị̂sị́lị́ ʼá, ãnî rĩʼá cú tã tãndí bê, tãlâ nĩ âʼdô drị́-ʼâ ạ́ngị́ ûsúʼá ûrú ʼálâ Ôvârí ngálâ. Ạ̃kû rî, tã ậngũ ʼbá Ôvârí kâ rî ʼbá yî, ạ́ʼbị́yạ́ õjílã ʼdî ʼbá yí kâ rî îzã kpá gólĩyî rú. Ãnî pị̃pị̂sị́lị́ ị̃ị̂dû ị̂dû Ôvârí rî rõlé õzõ tã ậngũ ʼbá nã ʼbá yî tí.
42006024	"Ngbãângbânõ rî, gólĩyî tíbê ʼbã ʼbá tã ârí ʼbá ámákâ ró kô rî, tã gólĩyíkâ rî ĩyíkâ kpá ngĩî. Ĩzã kõkõ âʼdô âcáʼá gólĩyî rĩ ʼbá ãngó nõ ʼá rî ngá-tị̂ dũû rî ʼbá yí bê rî ʼbá yî drị̃ị̂, tãlâ gólĩyî êʼbê ngá-tị̂ trá dũû lậpị́ ʼbá ró gólĩyî nyãányâ drí.
42006025	Ĩzã kõkõ âʼdô âcáʼá gólĩyî ʼbã ʼbá ãrõ-ãrõ bê rî ʼbá yî drị̃ị̂, gólĩyî trá cé ngá bê ãngó ʼá nõngá, gõʼdá gólĩyî ngá ãzâ ãkó Ôvârí ngálâ. Ĩzã kõkõ âʼdô âcáʼá gólĩyî tíbê âʼdó ʼbá cé ãyĩkõ bê ãngó nõ ʼá rî ʼbá yî drị̃ị̂, tãlâ gólĩyî lẽé tã ámákâ kô.
42006026	Ĩzã kõkõ âʼdô âcáʼá gólĩyî tíbê lẽ ʼbá ĩyíkâ cé õjílã drí ĩyî lûyị́lị́ ĩʼdî rî drị̃ị̂, gólĩyî rĩʼá õzõ tã ậngũ ʼbá õnjí gólĩyî ãnî ạ́ʼbị́yạ́ yî drí lûyị́lị́ rî ʼbá yí kâtí."
42006027	"Ãnî tã ârí ʼbá ámákâ rî, nĩ ârî drẽ, nĩ lẽ õjílã gólĩyî rĩ ʼbá ãnî îzãlé rî ʼbá yî. Nĩ ʼê tã tãndí gólĩyî drí.
42006028	"Õzõ gólĩyî ãâʼdô rĩʼá ãnî trĩʼá rî, nĩ ʼê rãtáã Ôvârí õfẽ ró tã tãndí gólĩyî drí.
42006029	Õzõ õjílã ãzâ ũsị̃ ãnî ékpẽ ngãtá ʼbô ãnî úlũgbúrũ ngã ʼbô ãnî gạ̃gạ̃lị́-fã yã rî, nĩ sị̃ gólâkâ kô, nĩ âyê gólâ ũsị̃ ró ãnî kpá óʼdí. Õzõ ũgú ũûgũ ítá ãníkâ ãlô rî, nĩ êdrẽ gólâ kô. Õzõ õjílã ãzâ ũzị̂ ngá ní tị̂ sĩ rî, nĩ lôgâ kô, nĩ fẽ drílâ. Õzõ óõlôgõ kô rî, nĩ îjî kô.
42006031	Tã gólâ ní drí lẽlé kĩʼá nĩ, ĩyî ãzí-ãzí yî õʼê ĩyî ĩʼdî ãnî drí rî, nĩ ʼê kpá ĩʼdî gólĩyî drí.
42006032	"Îcá kô õzõ nĩ õlẽ cé ãnî rû-lẽ-ãzí yî ĩʼdî. Âʼdô ʼbãʼá kpá ĩtí õjílã gólĩyî Ôvârí rõ ʼbá kô rî yî drí. Ôvârí lẽ ãnî drí õjílã lẽlé ndrĩ ãnî ạ̃jú-ʼbá-ãzí yí bê ndrĩ. ʼDĩî rî, tã gólĩyî má drí ʼẽʼá âʼdálâ ãnî drí rî, ĩʼdî nĩ ʼê kpá gólĩyî rĩ ʼbá ãnî îkpókpólõlé rî yî drí.
42006033	Tã õnjí ʼbá ʼê ĩyíkâ tã tãndí ĩʼdî õjílã drí, tãlâ gólĩyî lẽ ĩyíkâ kpá ólôgõ ró tã tãndí ĩyíkâ ʼdĩ võ lâ ĩyî drí. Gõʼdá ãnî, nĩ ʼê kpá tã tãndí ĩʼdî õjílã gólĩyî îcá ʼbá tã tãndí võ lôgõlé ãnî drí kô rî yî drí.
42006034	Tã õnjí ʼbá yî fẽ ĩyíkâ lãfâ cé õjílã gólâ îcá ʼbá võ lâ lôgõlé ĩyî drí rî ʼbá yî drí. Gõʼdá Ôvârí kĩ, nĩ fẽ ngá kpá õjílã gólâ îcá ʼbá ngá ãníkâ ʼdĩ võ lâ lôgõlé kô rî yî drí.
42006035	Nĩ ʼê tã tãndí kpá õjílã drí ndrĩ. Õzõ nĩ õʼê trá ĩtí rî, õjílã ãâʼdô kĩʼá nĩ rî, ãnî âʼdô õzõ ãnî átá Ôvârí kâtí, ãnî rú âʼdô lị̂kúʼá. Ãnî átá Ôvârí rî sị́ rĩʼá ĩvĩ õjílã drí ndrĩ, gólâ rî õjílã âyélé tã õnjí ĩyíkâ ʼásĩ. Nĩ trõ lârâkô ãnî átá Ôvârí kâ ĩʼdî.
42006037	"Nĩ ʼê ʼdásí tã kĩzó ányâ ró õjílã ãzí rú kô, Ôvârí õzó kpá ʼẽlâ ãnî drí. Nĩ âyê tã õnjí ãnî ãzí-ãzí yî drí ʼẽlé ãnî drí rî, Ôvârí õgõ ró tã õnjí ãníkâ rî âyélé.
42006038	Nĩ fẽ ngá ãnî ãzí-ãzí yî drí nyãlé lị̃fị́ âmbé ãkó, tãlâ Ôvârí âʼdô kpá võ lâ lôgõʼá ãnî drí lị̃fị́ âmbé ãkó lậvũlị́ gạ̃rạ̃."
42006039	"Lị̃fị́ ãkó lé ʼbá sê lị̃fị́ ãkó lé ʼbá kpá bê yã? ʼÉʼẽ gólĩyî kpạ̃rạ̃tị́ âʼdô ĩyî ʼdẽʼá ʼbú ʼá. Nĩ ʼdê kô lị̃fị́ îcí ʼbá õnjí vó, gólâ rĩʼá õzõ lị̃fị́ ãkó lé ʼbá kâtí.
42006040	Õzõ ãnî ífífí ãʼdô trá lị̃fị́ îcí ʼbá ró rî, nĩ nị̃ tãndí ró kĩ nĩ rî, ʼdĩyímvá ãnî drí rĩʼá lị̃fị́ lâ yî îcílí rî âʼdô ĩyî ãnî lârâkô trõʼá ĩʼdî. Lị̃fị́ îmbá ʼbá õnjí âʼdô ʼdĩyímvá ĩyíkâ îmbáʼá kpá õnjí tẽtẽ ĩtí.
42006041	Õzõ nĩ õlẽ kô ʼdásí ʼẽlé ãzí-ãzí rú rî, nĩ âtâ tã ãzí-ãzí drí kĩʼá nĩ rî, gólĩyî âʼdô õnjí rî kô. Nĩ õʼê trá ĩtí rî, ãnî cú tị̂ ãcê bê. Tõtõ ãnî drí ạ̃ʼdị́-drị̃ ʼá rî, nĩ kũ zãlô, nĩ gõ ró tõtõ ãnî ãzí-ãzí yí kâ rî tã lâ âtálé. Nĩ ndrê tã ʼẽʼẽ ãníkâ rî zãlô, nĩ gõ ró ãnî ãzí-ãzí yí kâ rî tã lâ âtálé."
42006043	Yésũ âtâ úlị́ mãnĩgõ ãzâ kpá trá kĩ nĩ rî, "Fê tãndí ʼwá lõʼwâ õnjí kô.
42006044	Gõʼdá mã nị̃ fê lârâkô tãndí ró rî lõʼwâ lâ sĩ, õzõ nĩ õndrê lõʼwâ lâ trá rî, nĩ kĩ nĩ rî, nõô rî fê ʼdĩ ĩʼdî. Tã âʼdâ-âʼdâ lâ rĩʼá nõtí, ãʼdî ôkî íyíkâ kạ̃nị́kị̃ lõʼwâ ólófí fê drị̃ị̂ sĩ rî nĩ yã?
42006045	Úlị́ mãnĩgõ ámákâ nõ rî tã ífí lâ rĩʼá nõtí, õjílã tãndí rî kpá té tã tãndí ʼẽlé ĩʼdî, gõʼdá rî kpá úlị́ tãndí âtálé ĩʼdî yí sị́lị́ sĩ. Õjílã õnjí rî íyíkâ kpá té tã âfõ ʼbá ndrĩ gólâ ʼásĩ õnjí tẽtẽ ró rî ʼẽlé ĩʼdî.
42006046	Ãnî ãzâ ʼbá yî, nĩ rî kárá ámâ zị̃lị́ kúmú kúmú, gõʼdá nĩ ró tã ámákâ kô.
42006047	Õjílã gólâ úlị́ ámákâ rõ ʼbá rî rĩʼá õzõ ãgô ãzâ gólâ ʼbú ʼdị̃ ʼbá kạ̃ạ́lũ jó íyíkâ ʼdị̃zó gá lũtú drị̃ị̂ ị̃nyạ́kú tãndí ʼá rî kâtí. Tãlâ gbõ lé ôzê ũʼdị̂ trá kạ̃gũmạ́ạ̃ bê rõô rî, gõʼdá lị̃mvû drí tị̃zó rõô rî, jó ʼdĩ îcá kô ʼdẽlé vũdrị́, tãlâ úʼdị̂ trá gá lũtú drị̃ị̂ ị̃nyạ́kú tãndí ʼá.
42006049	Gõʼdá õjílã gólâ úlị́ ámákâ ârí ʼbá cú ĩtí rõ ʼbá lâ kô rî rĩʼá õzõ ãgô ãzâ gólâ jó íyíkâ ʼdị̃ ʼbá võ ãlólẽ ʼá rî kâtí. Ĩtí rî, gõʼdá õzõ ôzê ũʼdị̂ trá kạ̃gũmạ́ạ̃ bê rõô rî, gõʼdá lị̃mvû drí tị̃zó rõô rî, jó ʼdĩ âʼdô ʼẽʼá ʼdẽlé, drílâ rû îzãzó."
42007001	Gõʼdá Yésũ ndẽ bê úlị́ ʼdĩ ʼbá yî âtâ-âtâ lâ ndrĩ rî, drílĩyî gõzó nĩlí gõlé Kãpẽrãnómã ʼálâ lãjóʼbá íyíkâ ʼdĩ ʼbá yí bê.
42007002	Tólâ rî, ãgô ãzâ rĩʼá, gólâ drị̃-ʼbá ạ̃jú ʼbũ ʼbá Rómã kâ rî ʼbá yí kâ ʼî. Rû ị̂ʼbũ ʼbá gólâkâ bê ʼbã ʼálâ ngá lãzé bê, ãnyî ʼẽʼá drãlé. Gólâ lẽ rû ị̂ʼbũ ʼbá íyíkâ ʼdĩ tã lâ trá rõô.
42007003	Gõʼdá ârî bê kĩʼá nĩ rî, Yésũ âcâ trá rî, gólâ drí õjílã Yúdạ̃ yí kâ sị́sị́-lésĩ rî jõzó Yésũ ngálâ gólâ ẽêdê ró rû ị̂ʼbũ ʼbá ʼdĩ bê ʼbãlé tãndí ró.
42007004	Gõʼdá õjílã gólĩyî sị́sị́-lésĩ ʼdî ʼbá yî âcâ ĩyî bê Yésũ ngálâ rî, drílĩyî tã âtázó Yésũ drí kĩ nĩ rî, "Ní ânĩ rû ị̂ʼbũ ʼbá ãgô nã kâ nã pãlé, tãlâ ãgô nã rĩʼá ãgô tãndí ʼî.
42007005	Gólâ âʼdó õrĩ ãmákâ rî ʼásĩ kô. Gõʼdá ní ndrê drẽ, gólâ âfẽ lãfâ trá ãmâ drí jó tã ârî kâ ʼdị̃zó."
42007006	Gõʼdá Yésũ drí ngãzó nĩlí õjílã sị́sị́-lésĩ ʼdî ʼbá yí bê drị̃-ʼbá ạ̃jú ʼbũ ʼbá kâ ʼdĩ drí ʼbã ʼálâ. Gõʼdá câ ĩyí bê ãnyî rî, drị̃-ʼbá ạ̃jú ʼbũ ʼbá kâ ʼdĩ drí õjílã ãzâ ʼbá yî jõzó, nĩʼá Yésũ rî ûsúlị́ pávó ʼá tã âtî-âtî ãzâ bê kĩ nĩ rî, "Lị̃fị́ îcí ʼbá, nî rĩʼá ãgô ãmbá ʼî. Îcá kô ní drí ânĩzó ánî îkpókpólõlé âcázó bũúũ má drí ʼbã ʼá nõlé.
42007007	Mâ ámákâ nõ áyábálá ʼî, má jô cé tã ĩʼdî ní drí, ní âtâ ró tã tólâ sĩ, ngá lãzé ãâyê ró rû ị̂ʼbũ ʼbá ámákâ nõ.
42007008	Má nị̃ tã gólâ drị́-ãcê kâ ʼdĩ trá, mâ rĩʼá drị̃-ʼbá ạ̃jú ʼbũ ʼbá kâ ʼî, má rî kpá tã õjílã gólâ sị́sị́-lésĩ má drí rî kâ rõlé. Gõʼdá gólĩyî ʼbã ʼbá má zẽlé rî ʼbá yî rô ĩyî kpá tã ámákâ rî, õzõ má ãâtâ gólĩyî drí kĩ nĩ rî, gólĩyî õnĩ rî, âʼdô ĩyî nĩʼá, õzõ má õkĩ nĩ rî, gólĩyî ãânĩ rî, âʼdô ĩyî kpá ânĩʼá. Gõʼdá rû ị̂ʼbũ ʼbá ámákâ rî ʼbá yî rî ĩyî kpá ámâ rõlé kpá ĩtí. Õzõ ní ãâtâ cé tã ĩʼdî tólâ sĩ rî, má nị̃ trá, gólâ âʼdô ʼbãʼá tãndí ró."
42007009	Gõʼdá Yésũ ârílí bê tã ãgô ãmbá drị̃-ʼbá ạ̃jú ʼbũ ʼbá kâ ʼdĩ kâ rî, gólâ lârõ trá kĩ nĩ rî, "Ãgô ʼdĩ lẽ tã trá tã pạ̃tị́ị̃ ró, mbârâkã ámákâ trá kôrô." Gõʼdá Yésũ drí tã âtázó õʼbí ãmbá âʼdé ʼbá yí vósĩ ʼdî ʼbá yî drí kĩ nĩ rî, "Õjílã gólĩyî õrĩ ãmákâ Ĩsĩrãʼélẽ kâ rî ʼá rî, tã lẽlẽ gólĩyíkâ Ôvârí ʼá rî âʼdó rõô té õzõ ãgô nõ kâ rî tí kô." Yésũ ʼê trá té õzõ drị̃-ʼbá ạ̃jú ʼbũ ʼbá kâ ʼdĩ drí âtálé rî tí. Gólâ ʼê rãtáã trá Ôvârí drí rû ị̂ʼbũ ʼbá ʼdĩ tãsĩ.
42007010	ʼDĩî vósĩ rî, õjílã gólĩyî tíbê ânĩ ʼbá drị̃-ʼbá ạ̃jú ʼbũ ʼbá kâ nõ drí ʼbã lésĩ rî, gõʼdá gõ ĩyî bê ʼbã ʼálâ rî, ûsû ĩyî rû ị̂ʼbũ ʼbá tíbê ngá lãzé bê ʼdĩ ngâ trá ngá lãzé ʼásĩ trá tãndí ró.
42007011	ʼDĩî rî vósĩ rî, Yésũ drí ngãzó nĩlí ʼbạ̃drị̃ mvá ãzâ rĩʼá zị̃lâ Nánã rî ʼálâ. Gõʼdá tã ârí ʼbá gólâkâ ʼdĩ ʼbá yî õʼbí ãmbá ʼdĩ ʼbá yí bê ʼdê trá zãâ gólâ vósĩ.
42007012	Gólâ õtírĩ cãâ ãnyî ʼbạ̃drị̃ mvá nã ʼá rî, ûsû ĩyî rû trá õjílã õʼbí ãzâ ʼbá yí bê, ânĩʼá ĩyî ʼbạ̃drị̃ nã lésĩ ágámvá ãzâ ãvõ lâ bê, nĩʼá ʼbãlâ ʼbú ʼá. Ágámvá ʼdĩ útị̂ gólâ kó ĩʼdî élêwálâ ʼdĩ, átá lâ drã trá. Ândrê lâ gõʼdá ĩʼdî ạ̃yị́zị́ ró.
42007013	Kúmú Yésũ ndrê bê ĩtí rî, gólâ trá tã ị̂sũ-ị̂sũ ró õkó ạ̃yị́zị́ ró nõ ĩzã lâ drí. Gólâ drí tã âtázó õkó ạ̃yị́zị́ ró ʼdĩ drí kĩ nĩ rî, "Óõ ámâ ândré, ní ngô ãwô kô."
42007014	Drílâ gõzó íyî drị́ tị̃lị́ gbãrãkã ãvõ njị̃zó ʼdĩ rú. Õjílã gólĩyî tíbê rĩ ʼbá ãvõ njị̃lị́ ʼdĩ ʼbá yî drí âdrézó ãvõ bê. Drílâ tã âtázó ãvõ ʼdî drí kĩ nĩ rî, "Nî, ní ngâ ûrû õdrã ʼásĩ."
42007015	Ãvõ drí gõzó ngãlé ûrû rĩʼá úlị́ âtálé õjílã drí. Yésũ drí mvá nõ îngázó âsézó lâ ândrê lâ ngálâ.
42007016	Õjílã tị̂ drí ậʼdị́zó ndrĩ ʼdó, drílĩyî ãwô-ĩtí ãmbá ʼẽzó Ôvârí drí. Õjílã ãzâ ʼbá yî kĩ nĩ rî, "Ãgô gólâ Yésũ nõ rĩʼá pạ̃tị́ị̃ õzõ tã ậngũ ʼbá kâtí cú mbârâkã bê." Ãzâ ʼbá yî drí tã âtázó kĩ nĩ rî, "Ôvârí lẽ ʼbạ̃súrú ãmákâ nõ trá kôrô, tãlâ gólâ âjô ãgô gólâ Yésũ nõ trá ãmá drí."
42007017	Tã gólâ Yésũ drí ʼẽlé nõ rî lậʼbû trá võ ʼásĩ ndrĩ.
42007018	Yõwánĩ bãbãtízĩ ʼẽ ʼbá ró rĩʼá drẽ gạ̃nị́mạ̃ ʼálâ. Gólâ ârî bê tã lârâkô ãmbá Yésũ drí rĩʼá ʼẽlâ ʼdĩ ʼbá yî tã ârí ʼbá yî rî gógó kâ rî sị́lị́ sĩ rî,
42007019	gólâ jô võrã ʼbá yî trá rị̃ nĩʼá Yésũ ngálâ võrã bê. Võrã ʼbá rị̃ ʼdî ʼbá yî îjî ĩyî Yésũ trá tã Yõwánĩ drí âtálé rî sĩ kĩ nĩ rî, "Nî õjílã gólâ ʼẽʼá âjólâ ʼdíyî pã ʼbá ró rî ĩʼdî, ngãtá mã õtẽ drẽ õjílã ãzâ ngĩî lâ ĩʼdî yã?"
42007021	Võrã ʼbá ʼdĩ ʼbá yî õtírĩ âcá rî, ûsû ĩyî Yésũ rĩʼá õjílã ãzâ ʼbá yî êdéʼá dũû, kpá rĩʼá õjílã ãzâ ʼbá yî lị̃fị́ lâ êdéʼá võ ndrẽlé, gõʼdá kpá gólĩyî líndrí õnjí bê rî înjíʼá ʼbãlé tãndí ró.
42007022	Yésũ drí tã âtázó võrã ʼbá Yõwánĩ kâ ʼdĩ ʼbá yî drí kĩ nĩ rî, "Nĩ gõ vólé Yõwánĩ ngálâ, nĩ gõ ró ngá gólâ tíbê ãnî drí ndrẽlé nõlé nõ ʼbá yî tã lâ âtálé Yõwánĩ drí. Nĩ âtâ gólâ drí, má ʼbã õjílã lị̃fị́ ãkó lé ʼbá trá võ ndrẽlé ngbángbá, õjílã gólĩyî õṇõ ró rî ʼbá yî trá ậcị́ tõlé tãndí ró, gõʼdá õjílã ãrí bê rî ʼbá yî rúʼbạ́ lâ êdê rû trá ngbángbá, õjílã bị́-ʼbálé lâ drí ậsị̃lị́ rî trá tã âríʼá, õjílã drã ʼbá rî ʼbá yî ngâ ĩyî trá õdrã ʼásĩ, gólĩyî ngá ãkó lé ʼbá ûsû ĩyî úlị́ tãndí trá má tị́ sĩ.
42007023	Ĩtí rî, nĩ âtâ Yõwánĩ drí, mâ ĩʼdî âjólé trá Ôvârí ngá lésĩ ʼdíyî pã ʼbá ró, gólâ õrî zãâ tã lẽlé ĩʼdî má ʼá. Nĩ ndrê drẽ, gbõ lé tã gólĩyî má drí ʼẽlé rî ʼbá yî õʼbã õjílã dũû nĩ ámâ gãlé dó rî, Ôvârí âʼdô õrẽ fẽʼá õjílã gólĩyî ámâ gã ʼbá kô tã ʼdî ʼbá yî tãsĩ rî ʼbá yî drí."
42007024	Gõʼdá võrã ʼbá rị̃ ʼdî ʼbá yî gõ ĩyî bê vólé rî, Yésũ îtónã trá tã âtálé õʼbí ãmbá âʼdé ʼbá gólâ vó ʼdĩ ʼbá yî drí. Âtâ tã trá gólĩyî drí kĩ nĩ rî, "Tã Yõwánĩ kâ rĩʼá nõtí. Nĩ nĩ ndrĩ Yõwánĩ rî ârílí õmã ʼálâ ʼdĩ ãʼdô tãsĩ yã? Nĩ nĩ ndrĩ õjílã gólâ mbârâkã ãkó õzõ õmã ĩlî drí ʼẽʼá bị̃lâ vũdrị́ rî kâtí rî ndrẽlé yã? ʼÉʼẽ, âʼdó ĩtí kô.
42007025	Ngã gõʼdá nĩ nĩ Yõwánĩ rî ârílí õmã ʼálâ nõ rî, tãlâ drílâ ʼbãzó õjílã ngá-drị̃ ãmbá bê, ítá sũ ʼbá tãndí ró rî bê rî drí sĩ yã? ʼÉʼẽ! Âʼdó kpá ĩtí kô, tãlâ õjílã gólâ ngá-drị̃ ãmbá bê rî rí õmã ʼá kô. Õjílã gólâ ngá-drị̃ ãmbá bê rî, rî ĩyíkâ jạ̃rị́bạ̃ ʼálâ jó ạ́ngị́ ạ́ngị́ ʼá.
42007026	Nĩ nĩ Yõwánĩ rî ndrẽlé, tãlâ nĩ lẽ tã trá kĩ, gólâ ĩʼdî tã ậngũ ʼbá ʼî Ôvârí ngá lésĩ. Tãndí ró, Yõwánĩ lậvũ gạ̃rạ̃ tã ậngũ ʼbá ãzâ ʼbá yî drị̃ị̂ sĩ.
42007027	Yõwánĩ ĩʼdî tíbê Ôvârí drí tã lâ âtálé tã ậngũ ʼbá Mãlákĩ sị́lị́ kĩʼá nĩ rî, 'Ôvârí kĩ nĩ rî, yí âbí lãjóʼbá íyíkâ jõʼá sị́sị́, nĩʼá ámâ tã âtálé sị́sị́ õjílã drí, má âcâ ró bê ûsúlâ njãâ.' "
42007028	Yésũ âtâ trá kĩ nĩ rî, "Õjílã gólĩyî tị̃lị́ trá ãngó nõ ʼá bũúũ ãndrõ nô rî ʼbá yî lãfálé sĩ rî, ãmbã Yõwánĩ kâ ĩʼdî kôrô gólĩyíkâ drị̃ị̂ sĩ. Gõʼdá ãnî gólĩyî lị̃fị́ ʼbã ʼbá má drị̃ị̂ ʼdíyî pã ʼbá ãníkâ ró, ámâ rõlé õzõ Kúmú ãníkâ kâtí rî ʼbá yî lãfálé ʼásĩ, õjílã tíbê ʼbã ʼbá áyábálá ró ãngó ʼá nõngá rî, ãmbã lâ âʼdô ʼbãʼá kôrô Yõwánĩ kâ drị̃ị̂ sĩ kũmũ Ôvârí kâ rî ʼá."
42007029	Gõʼdá õjílã ʼdî ʼbá yî ndrĩ ârî tã Yésũ drí âtálé ĩtí ʼdĩ bê rî, õjílã ndrĩ bélé-bélé ûʼdú ʼbá rî ʼbá yí bê lûyị̂ ĩyî Ôvârí trá, tãlâ gólĩyî lẽ tã trá úlị́ Yõwánĩ kâ ʼá. Sị́sị́ rî, õjílã ʼdî ʼbá yî îjî ĩyî tã trá Yõwánĩ tị́, gólâ õdã ró lũmvû ĩyî drị̃ị̂ tã õnjí ĩyíkâ âyézó tã lẽlẽ ĩyíkâ Ôvârí ʼá rî sĩ.
42007030	Gõʼdá Pạ̃rúsị̃ yî lãʼbí îmbá ʼbá rî yí bê, gã ĩyî trá dó Yõwánĩ drí lũmvû dãlé ĩyî drị̃ị̂ tã õnjí ĩyíkâ tãsĩ, tãlâ gólĩyî lẽé tã Ôvârí kâ rî kô.
42007031	Gõʼdá Yésũ rî trá zãâ tã âtálé kĩ nĩ rî, "Õjílã ãndrõ nô kâ gólĩyî tã Yõwánĩ kâ lẽ ʼbá kô rî, gõʼdá gólĩyî lẽé tã ámákâ kpá kô tã ʼdî ʼá rî ĩʼdî, má âtâ úlị́ mãnĩgõ nô gólĩyî tãsĩ. Gólĩyî rĩʼá nyé õzõ ʼdĩyímvá gólĩyî vólé gã ʼbá dó lâvílí ãzí-ãzí lâ yí bê võ ãlô ʼá rî kâtí. Õzõ ʼdĩyímvá õcâ ĩyî lậrị́ trá rĩzó ậndú tõlé rî, gõʼdá ãzâ ʼbá yî õgã trá dó ậndú tõlé rî, drílĩyî tã âtázó kĩ nĩ rî, 'Mã câ lậrị́ ậndú tõzó, gõʼdá nĩ lẽé ậndú tõlé ãmá bê kô ãʼdô tãsĩ yã?' Gõʼdá õzõ gólĩyî õngô gbõ ãwó lôngó drílĩyî ãwó ngõzó rî, gõʼdá ãzâ ʼbá yî õgã kpá dó ãwó ngõlé gólĩyí bê rî, drílĩyî tã âtázó kĩ nĩ rî 'Nĩ lẽé kpá ãwó ngõlé ãmá bê kô ãʼdô tãsĩ yã?'
42007033	"Nĩ ndrê drẽ, kậyị̂ ãwó ngõ kâ sĩ, Yõwánĩ rî bê cú ĩtí nyãsá tãndí nyã ãkó õdrá mvũ ãkó rî, nĩ âtâ kpá kĩ nĩ rî, Yõwánĩ ãâʼdô cú líndrí õnjí bê.
42007034	Gõʼdá mâ gólâ Ôvârí drí âjólé ûrú lésĩ rî âcâ bê nyãsá nyãlé ãní bê ʼdũwạ̃, õdrá mvũlị́ ãní bê ʼdũwạ̃ rî, nĩ kĩ nĩ rî, má ãâʼdô ʼálé kõ ʼbá ʼî, má ãâʼdô kpá õdrá mvũ ʼbá ʼî, má õtrõ õjílã õnjî-õnjî kpá lậmû-ãzíyã ró má drí.
42007035	Gõʼdá má kĩ nĩ rî tã ãzâ ĩʼdî nõ, ãnî õjílã gólĩyî úlị́ Yõwánĩ kâ ârí ʼbá úlị́ ámákâ rî bê rî âʼdô ĩyî nị̃ʼá lâ tã pạ̃tị́-pạ̃tị̃ ró. Úlị́ má drí rĩʼá âtálâ nõ rî Ôvârí kâ ĩʼdî."
42007036	Kậyị̂ ãzâ rî sĩ rî, Pạ̃rúsị̃ ãzâ rú lâ Sĩmónã drí Yésũ rî ậzị́zó ânĩlí yí drí ʼbã ʼálâ ngá nyãlé õzõ ũmú kâtí. Gõʼdá Yésũ âcálé bê rî, drílâ ânĩzó rĩlí ãnyî tãrãbízã lạ̃gạ́tị́ ngá nyãlé.
42007037	Gõʼdá õkó ãzâ rĩʼá tólâ ãnyî Sĩmónã drí ʼbã lạ̃gạ́tị́. Õkó ʼdĩ tã ʼẽʼẽ lâ sú kô, õjílã ndrĩ zị̂ ĩyî gólâ ʼdó õkó õnjí ró. Õkó ʼdĩ ârî bê kĩʼá nĩ rî, Yésũ rĩʼá ngá nyãʼá Sĩmónã drí ʼbã ʼálâ rî, õkó ʼdĩ drí mãlãngĩ mvá dõ ị̂nị̂-ị̂nị̂ kâ ạ̃jị́ bê tũrũ-tũrũ rî âtrõzó kpãâ yí drị́gạ́. Dõ ị̂nị̂-ị̂nị̂ ʼdĩ órî gĩlâ lãfâ ãmbá sĩ. Õkó ʼdĩ drí ânĩzó âfílí jó ʼálâ.
42007038	Õkó ʼdĩ drí rû jãzó Yésũ ũgúlị́ lésĩ ró ãwó bê. Gõʼdá ãwó drílâ rĩʼá ngõlâ ʼdĩ rî ị̃lị́ndrị̂ lâ drí Yésũ rî pá ũgúlị́ âjízó ndrĩ ʼbẽlẽkẽtẽ. Gõʼdá õkó ʼdĩ drí rĩzó vũdrị́ Yésũ rî pá lĩlí íyî drị̃-ʼbí ãcê-ãcê ʼdĩ sĩ. Õkó ʼdĩ drí tũ wũzó pẽ pẽ Yésũ rî pá ʼá, gólâ rî rúmvạ́ ạ̃ậʼdị̂ ndrúndrú, drílâ gõzó dõ ạ̃jị́ bê nõ ị̂nị́lị́ Yésũ rî pá ũgúlị́ ʼá õzõ õrẽ fẽrẽ kâtí.
42007039	Sĩmónã ndrê bê tã õkó ʼdĩ drí ʼẽlé ʼdĩ ĩtí rî, ị̂sũ tã trá ãkpã yí ʼá kĩ nĩ rî, "Ãgô gólâ Yésũ nõ rî âʼdó tã ậngũ ʼbá ʼî kô. Tí gólâ õró ʼbãâ tã ậngũ ʼbá ʼî rî, gólâ nị̃ tã ʼẽʼẽ õkó ʼdĩ kâ õnjí ʼdĩ trá, tí âyé õkó ʼdĩ âcálé ãnyî yí lạ̃gạ́tị́ kô."
42007040	Gõʼdá Yésũ kĩ nĩ rî Sĩmónã drí rî, "Má lẽ trá tã ãzâ âtálé ní drí." Sĩmónã kĩ, "Ãwô, ní âtâ."
42007041	Yésũ drí úlị́ mãnĩgõ âtázó nõtí, "Ãgô ãzâ ʼbá yî rị̃ nĩ ĩyî trá lãfâ zị̃lị́ ãgô ãzâ tị́ sĩ, tí drílĩyî ʼẽzó lãfâ ʼdĩ võ lâ lôgõlé. Ãgô ãzâ rî trõ íyíkâ gĩníyã kútũ-njị̂, ãzâ rî trõ íyíkâ gĩníyã kámá-njị̂.
42007042	Îcá gõʼdá ãgô ʼdĩ ʼbá yî drí lãfâ drílĩyî trõlé ʼdĩ lôgõzó lị́pị̂ lâ drí kô. Gõʼdá lãfâ lị́pị̂ ʼdĩ kĩ nĩ rî, 'Nĩ âyê lãfâ ʼdĩ nĩ lôgõ má drí gõʼdá kô.' Ĩʼdî ʼdĩ. Ngbãângbânõ rî, má îjî drẽ nĩ, ãgô ángô rî âʼdô lãfâ lị́pị̂ rî lẽʼá nĩ kôrô íyî ãzí-ãzí drị̃ị̂ sĩ rî nĩ yã?"
42007043	Sĩmónã lôgõ tã îjî-îjî ʼdĩ trá Yésũ drí nõtí, "Ãgô gólâ lãfâ trõ ʼbá gạ̃rạ̃ rî, gõʼdá lãfâ lị́pị̂ drí tã âtázó kĩʼá nĩ rî, gólâ ãâyê õlôgõ lãfâ ʼdĩ võ lâ yí drí kô rî ĩʼdî." Yésũ kĩ, "Tã pạ̃tị́ị̃ ró.
42007044	Sĩmónã, ní ʼé tã dódó má drí kô, ní dãá lị̃mvû ámâ pá ʼá kô, gõʼdá õkó ʼdĩ jĩ ámâ pá trá íyî lị̃fị́ ị̃lị́ndrị̂ sĩ.
42007045	Gõʼdá ní âfõó ámâ ĩngílí ndrõlé õzõ lãʼbí ãmákâ rî tí kô, õkó nõ ndrô ámâ pá mvá trá gạ̃rạ̃ ní drị̃ị̂ sĩ.
42007046	Gõʼdá ní ị̂nị́ dõ kô ámâ pá rĩzó dõ ị̂nị́lị́ rî ʼá kô. Õkó nõ gõʼdá ânĩ nĩ dõ ị̂nị́lị́ ámâ pá rú. Gõʼdá dõ ʼdî ógî rĩʼá lãfâ ãmbá sĩ.
42007047	Má âtâ tã ãzâ ĩʼdî ní drí nõ. Tã õkó nõ drí ʼẽlé nõ rî, tãlâ gólâ nị̃ trá Ôvârí âyê gólâ trá tã õnjí ãmbá íyíkâ rî ʼásĩ ndrĩ, tã gólâ drí ámâ lẽzó kôrô rî ĩʼdî ʼdĩ. Õzõ õjílã ãʼdô cé tã õnjí bê fínyáwá ĩtí rî, Ôvârí drí gólâ rî âyézó tã lâ sĩ rî, gólâ âʼdô Ôvârí rî lẽʼá kpá cé dãwá ĩtí."
42007048	Yésũ drí tã âtázó õkó ʼdĩ drí kĩ nĩ rî, "Ôvârí âyê nî trá tã õnjí áníkâ tãsĩ."
42007049	Gõʼdá õjílã ãzâ ʼbá yî rĩ ʼbá ĩyî ngá nyãlé Yésũ yí bê võ ãlô ʼá ʼdĩ ʼbá yî, drílĩyî tã âtázó ĩyî võ ʼásĩ kĩ nĩ rî, "Ãgô nõ íyíkâ kó ãʼdî ĩʼdî yã? Gólâ rî kpá tã õnjí õjílã kâ rî âyélé yã?"
42007050	Gõʼdá Yésũ drí tã âtázó õkó ʼdĩ drí kĩ nĩ rî, "Ôvârí âʼdô íyî lị̃fị́ ʼbãʼá ní drị̃ị̂ ánî pãlé, tãlâ ní lẽ tã ámákâ trá. Ní nĩ, ánî rúʼbạ́ ạ̃ậʼdị̂ ndrúndrú."
42008001	Gõʼdá ʼdĩî rî vólé drị̃ lâ ʼásĩ rî, Yésũ yî nĩ ĩyî trá lậmú bê ʼbạ̃drị̃ mvá õnyíkõ ʼdî ʼbá yî ʼásĩ ndrĩ, nĩʼá tã tãndí âtá bê õjílã drí tã kũmũ Ôvârí kâ rî kâ tãsĩ. Lãjóʼbá gólâkâ mûdrị́-drị̃-lâ-ngâ-rị̃ ʼdî ʼbá yî nĩ ĩyî kpá trá lậmúlị́ gólâ bê.
42008002	Gõʼdá õkó ãzâ ʼbá yî dũû ʼdê ĩyî trá nĩlí gólĩyí bê. Õkó ʼdĩ ʼbá yî, ãzâ ʼbá yî Yésũ êdê trá ngá lãzé ʼásĩ. Gõʼdá ãzâ ʼbá yî, Yésũ drô líndrí õnjí trá ʼá lâ yî sĩ, õzõ Mãríyã Mãgãdálã gólâ Yésũ drí líndrí õnjí drõzó ʼá lâ sĩ njị̂-drị̃-lâ-ngâ-rị̃ rî kâtí.
42008003	Gõʼdá õkó ãzâ ʼdĩ íyíkâ Kózã rî õkó ĩʼdî, rú lâ Jõánã. Kózã ʼdĩ rĩʼá drị̃-ʼbá rû ị̂ʼbũ ʼbá kúmú Ẽródẽ kâ rî ʼbá yí kâ ĩʼdî. Gõʼdá õkó ãzâ kpá tólâ, rú lâ Sõzánã. Gõʼdá õkó ʼdĩ ʼbá yî rî trá ndrĩ lãfâ ĩyíkâ fẽlé ngá nyãnyã gĩzó gólĩyî drí nyãlé.
42008004	Nĩngá sĩ, õjílã êʼbê rû trá ʼdó ndrĩ võ ãlô ʼá. Õjílã ânĩ trá ʼbạ̃drị̃ mvá ãmbá nõ ʼbá yî ʼásĩ ndrĩ ʼdó úlị́ Yésũ kâ ârílí. Gõʼdá gólâ âtâ tã trá drílĩyî úlị́ mãnĩgõ sĩ nõtí kĩ nĩ rî,
42008005	"Ạ́mvú ʼwã ʼbá ãzâ nĩ trá ạ́mvú ʼálâ. Drílâ órĩ rĩzó. Órĩ ãzâ ʼbá yî lôwã trá ʼdẽlé lạ́tị̂ lị̃fị́ ʼá, gõʼdá õjílã rî trá lậmúlị́ drị̃ lâ sĩ, úkũú ị̃nyạ́kú drị̃ lâ kô, ãríwá ânĩ trá nyãlâ vólé.
42008006	Gõʼdá órĩ ãzâ ʼbá yî ʼdê ĩyíkâ trá rõvõ drị̃ị̂, âfõ trá. Gõʼdá nĩngá sĩ rî, ị̃tú âfõ bê kãlé rî, drílâ ngá-ạ̃rú lâ ʼdĩ zãzó, drílâ drãzó kpá vólé.
42008007	Gõʼdá órĩ ãzâ ʼbá yî lôʼdê ĩyíkâ ãsõpá ngbũkpũ rî ʼbá yî lãfálé ʼá. Ĩtí rî, drílĩyî âfõzó mbãlé tãndí ró. Gõʼdá ãsõpá ʼdĩ ʼbá yî drí ạ̃rú lâ ʼdĩ ʼbá yî võzó, drílĩyî drãzó.
42008008	Gõʼdá órĩ ãzâ drí ĩyíkâ ʼdẽzó ị̃nyạ́kú tãndí ãzâ rũʼbũ-rũʼbũ lâ ʼá. Drílâ âfõzó íyíkâ tãndí ró, pá fã bê kõdõngbõ ĩtí. Drílâ fõzó ʼwãlé cõkpõ-cõkpõ pá fã ãlô ʼdĩ sĩ, ífí bê kũrũgbũ." Gõʼdá gólâ âtâ tã trá õʼbí ʼdĩ ʼbá yî drí kĩ nĩ rî, "Ãnî, nĩ ị̂sũ úlị́ ámákâ ʼdĩ vólé drị̃ lâ tãndí ró, nĩ ʼbã ró ãnî drị̃ị̂."
42008009	Gõʼdá ʼdĩî rî vósĩ rî, lãjóʼbá gólâkâ ʼdĩ ʼbá yî drí tã âtázó gólâ rî îjízó kĩ nĩ rî, "Úlị́ mãnĩgõ áníkâ âtálé nõ tã ífí lâ ángô tí yã?"
42008010	Drílâ tã-drị̃ lôgõzó kĩ nĩ rî, "Ónyĩ ãnî nyãányâ trá, tãlâ tã Ôvârí kâ gólâ drí lậpị́lị́ õjílã ãzâ ʼbá yî drí sĩ tã tíbê gólâ drí õjílã ʼbãzó rĩlí kũmũ íyíkâ zẽlé rî tãsĩ rî áâʼdâ ró bê ãnî drí. Gõʼdá õjílã gólĩyî tíbê tã lâ lẽ ʼbá kô rî, gólĩyî ârî ĩyî úlị́ mãnĩgõ má drí rĩʼá âtálâ rî trá. 'Ĩtí rî, gólĩyî âʼdô tã Ôvârí kâ ndrẽʼá té ĩyî lị̃fị́ sĩ cú ĩtí ĩtõ lâ nị̃ ãkó. Gõʼdá gólĩyî âʼdô kpá Ôvârí rî gbórókõ âríʼá ĩyî bị́ sĩ cú ĩtí tã ífí lâ nị̃ ãkó.' Ĩsáyã 6.9
42008011	"Úlị́ mãnĩgõ má drí âtálé nõ, tã ífí lâ rĩʼá nõtí. Órĩ ʼdî ʼbá yî âʼdô trá õzõ tã tíbê Ôvârí drí rĩʼá âtálâ ãnî drí rî tí.
42008012	Lạ́tị̂ lị̃fị́ ʼdĩ rî íyíkâ õzõ õjílã gólâ úlị́ Ôvârí kâ ârí ʼbá trá rî tí, gõʼdá Sãtánã drí îzãzó lâ vólé pị̃pị̂sị́lị́ lâ ʼásĩ, gólâ lẽé gõʼdá tã Ôvârí kâ rî kô, Ôvârí pá gõʼdá gólâ tã õnjí gólâkâ rî ʼásĩ kô.
42008013	Rõvõ drị̃ị̂ ʼdĩ íyíkâ õzõ õjílã gólâ úlị́ Ôvârí kâ ârí ʼbá trá fí dódó, gõʼdá gólâ cé tã lẽlẽ fínyáwá bê Ôvârí ʼá. Õzõ lâṇõ ãzâ õtírĩ gólâ rî ûsú rî, drílâ tã Ôvârí kâ ʼdĩ âyézó vólé ʼwãâ.
42008014	Órĩ gólâ ʼdẽ ʼbá ãsõpá ngbũkpũ lãfálé ʼá rî, ʼdĩî rĩʼá õjílã gólâ tã âtî-âtî tãndí Ôvârí kâ ʼdĩ ârí ʼbá dódó gõzó tã lẽlé ʼá lâ. Gbõ lé ĩtí rî, gólâ rĩʼá tã ị̂sũ bê rõô ngá gólĩyî ãngó nõ ʼá nõ ʼbá yî tãsĩ. Ĩtí rî, gólâ lẽ yí drí ʼbãlé ngá-drị̃ ãmbá nõ ʼbá yí bê gạ̃rạ̃. Gõʼdá ʼdĩî vósĩ rî, tã ʼẽʼẽ ãngó nõ kâ ômbê gólâ trá ngạ́rạ́-ngạ́rạ́, gólâ îcá tã tãndí ʼẽlé dódó kô tã õnjí âyézó.
42008015	Ị̃nyạ́kú gólâ tãndí ró rũʼbũ-rũʼbũ ʼdî rî, íyíkâ õjílã gólĩyî tíbê úlị́ Ôvârí kâ ârí ʼbá rõzó lâ rî ʼbá yî ĩʼdî. Gólĩyî rî trá zãâ tã lẽlẽ bê Ôvârí ʼá ʼálé ị̂dû-ị̂dû sĩ rî, gólĩyî rî ĩyíkâ zãâ tã tãndí ʼẽʼẽ sĩ Ôvârí drí. Tã tãndí drílĩyî rĩʼá ʼẽlâ ʼdĩ âʼdô âʼdóʼá õzõ ạ̃drúgú gólâ ʼwã ʼbá ífí bê cõkpõ-cõkpõ lị̃fị́ bê kũrũgbũ nâ kâtí."
42008016	Yésũ kĩ nĩ rî, "Õzõ má drí rĩʼá âtálâ ãnî drí rî tí, má rî bê ãnî lị̃fị́ îcílí úlị́ mãnĩgõ sĩ rî, õjílã ãmbá nị̃ị́ ĩyî tã ífí lâ kô. Gõʼdá ĩʼdî nõ kậyị̂ lâ trá ʼẽʼá âcálé ĩʼdî nõ õjílã ndrĩ drí tã ífí lâ yî nị̃zó dódó. Tã îmbâ-îmbâ ámákâ íyíkâ rĩʼá õzõ lámbã îʼĩ-îʼĩ kâtí. Õjílã ãzâ îʼĩ lámbã íyíkâ bê drị̃ lâ âkólé límvó sĩ ngã ʼbô lậpị́lị́ gbãrãkã zẽlé yã? Âʼdó ĩtí kô. Õjílã ndrĩ rî lámbã îʼĩlí ʼbãlé tãrãbízã drị̃ị̂ jó ʼá. Õjílã õtírĩ fĩî jó ʼálâ rî, drílâ ndrẽzó lâ tõ. Kpá ĩʼdî ĩtí, kậyị̂ trá ʼẽʼá cãlé õjílã drí tã îmbâ-îmbâ ámákâ nị̃zó dódó. Ãnî lãjóʼbá ámákâ rî ʼbá yî âʼdô ʼbãʼá lâ nĩ õjílã drí nị̃lị́ tãndí ró. Âʼdô ʼbãʼá kpá ĩtí, nĩ âʼdô tã ámákâ rî âríʼá nĩ îmbálé õjílã ãzí drí. Õzõ nĩ õʼê trá ĩtí rî, má âʼdô tã nị̃nị̃ ãníkâ lôpéʼá tã ámákâ rî ʼá. Gõʼdá õzõ nĩ õgã trá dó ârílâ rî, tã tã nị̃nị̃ ʼdî tãsĩ rî âʼdô ậvị̃ʼá ãnî drị̃ị̂ sĩ."
42008019	Gõʼdá ʼdĩî rî vósĩ rî, Yésũ rî ândré, gólâ rî ậdrúpị̃ yí bê âcâ ĩyî trá, ʼẽʼá gólâ rî ndrẽlé. Gõʼdá nĩngá sĩ rî, gólĩyî îcá kô ânĩlí ãnyî gólâ rú, tãlâ õʼbí ãmbá ʼdĩ ʼbá yî drí sĩ.
42008020	Drílĩyî gõzó õjílã jõlé ĩʼdî gólâ rî ậzị́lị́ ĩyî ngálâ.
42008021	Gõʼdá gólâ ârílí bê tã kĩʼá nĩ rî, íyî ândré yî, íyî ậdrúpị̃ yí bê, lẽ ĩyî íyî ndrẽlé rî, drílâ gõzó tã âtálé nõtí kĩ nĩ rî, "Tã pạ̃tị́ị̃ ró rî, má lẽ ámâ ândré yî ámâ ậdrúpị̃ yí bê. Gõʼdá õjílã gólĩyî úlị́ ámákâ ârí ʼbá kpá rõzó lâ rî, gólĩyî kpá ámâ ândré yî ĩʼdî ámâ ậdrúpị̃ yí bê."
42008022	Kậyị̂ ãzâ sĩ rî, Yésũ âtâ tã trá lãjóʼbá íyíkâ ʼdĩ ʼbá yî drí kĩ nĩ rî, "Mã mbã lị̃mvû ândrê nõ drị̃ị̂ sĩ ʼáʼá ʼálâ." Drílĩyî gõzó mbãlé kõlóngbõ ʼá.
42008023	Gõʼdá gólĩyî drí îtõzó trá ʼẽʼá mbãlé ʼáʼá ʼálâ rî, Yésũ õkô trá lâṇõ ãmbá õʼbí kâ ʼdĩ ʼbá yî drí, gólâ ʼdê trá ậʼdú bê kõlóngbõ ʼá kĩní-kĩní. Gõʼdá nĩngá sĩ rî, kạ̃gũmạ́ạ̃ ândrê drí ânĩzó rĩʼá vị̃lị́. Gõʼdá kõlóngbõ bí íyîngá ʼẽʼá fĩlí lị̃mvû zẽ ʼálâ.
42008024	Gõʼdá lãjóʼbá ʼdĩ ʼbá yî drí gólâ rî ôlózó ậʼdú ʼásĩ kĩ nĩ rî, "Ãmâ lị́pị̂, ní ngâ, ãmâ trá ʼẽʼá drãlé nõ." Gólâ drí lị̃fị́ njị̃zó tã âtálé lị̃mvû ãmbá tị̃ ʼbá kạ̃gũmạ́ạ̃ bê ʼdĩ drí rĩzó tị́tị́. Gõʼdá kôrô kạ̃gũmạ́ạ̃ ândrê ãmbá rĩ ʼbá sị̃lị́ gõʼdá lị̃mvû gólâ rĩ ʼbá kõlóngbõ îyálé rî bê drí âdrézó.
42008025	Gólâ drí gõzó tã âtálé lãjóʼbá íyíkâ rî yî drí kĩ nĩ rî, "Tãlâ ãʼdô ʼî ãnî drí tã lẽlẽ ãníkâ âyézó yã?" Lãjóʼbá ʼdĩ ʼbá yî, tị̂ lâ yî drí ậʼdị́zó gólâ rî mbârâkã drí. Âtâ ĩyî tã trá ĩyî võ ʼásĩ kĩ nĩ rî, "Ãgô nõ íyíkâ ãʼdô lâ ʼî tã âtá ʼbá kạ̃gũmạ́ạ̃ drí lị̃mvû bê drílĩyî âdrézó nõ."
42008026	Gõʼdá nĩngá sĩ rî, Yésũ yî lãjóʼbá íyíkâ ʼdĩ ʼbá yí bê mbã ĩyî lị̃mvû ândrê ʼdĩ drị̃ lâ trá ʼáʼá lésĩ ró rî, gólĩyî drí nĩzó fõlé võ ãzâ zị̃lị́ Gẽrãgésã rî ʼá.
42008027	Võ ʼdî ʼá tólâ rî, ãgô ãzâ rĩʼá, Sãtánã âjô líndrí õnjí ạ̃bạ̃bạ̃ kâ trá rĩlí ʼá lâ. Gólâ rĩʼá jó ãkó gõʼdá rî íyíkâ rĩ bê ũgị́ gólĩyî rĩzó ãvõ ʼbãlé rî ʼbá yî ʼásĩ jẽjẽ ró. Óômbê gólâ trá nyãrĩ sĩ, gõʼdá rî trá ôkílâ tõwãrĩ-tõwãrĩ vólé. Gólâ rî íyîngá lârá bê õmã ʼásĩ cú ĩtí ũndú ró. Yésũ âfõ bê kõlóngbõ ʼásĩ âcálé võ tãkó ʼálâ rî, ãgô gólâ líndrí õnjí bê ʼdĩ drí ngãzó ânĩʼá ôtré bê gbõ ĩtí líndrí õnjí ạ̃bạ̃bạ̃ kâ drí. Gólâ drí ânĩzó ʼdẽlé ʼãʼî sĩ Yésũ ágálé. Yésũ âtâ tã trá líndrí õnjí ʼdĩ drí âfõzó vólé gólâ ʼásĩ. Yésũ âtâ bê tã ĩtí líndrí õnjí ʼdĩ drí rî, líndrí õnjí ʼdĩ drí gõzó trẽlé gbórókõ ãmbá ãgô ʼdĩ kâ sĩ kĩ nĩ rî, "Yésũ, Ôvârí ãmbá rî mvá, ní lẽ ãʼdô ngá ʼî ãmâ drị́gạ́ sĩ yã? Ní îkpókpólõ ãmâ kô, ní îzã ãmâ kô."
42008030	Gõʼdá nĩngá sĩ rî, Yésũ îjî líndrí õnjí ạ̃bạ̃bạ̃ kâ ʼdĩ trá kĩ nĩ rî, "Ánî rú ãʼdî ĩʼdî yã?" Líndrí õnjí ạ̃bạ̃bạ̃ kâ ʼdĩ lôgõ tã-drị̃ trá Yésũ drí kĩ nĩ rî, "Ãmâ rú rĩʼá Õʼbígó, tãlâ ãmâ rĩʼá dũû." Gõʼdá líndrí õnjí ʼdĩ îjî Yésũ trá ândálé ândálé, "Ní ʼbã ãmâ kô võ õnjí rû îzã kâ ạ̃dũkũ ãkó rî ʼá. Ní jô ãmâ cé ãnyî."
42008032	Ngbíkpí õtólõʼbĩ ãzâ ʼbá yî rĩʼá ĩyî ngá sị̃ʼá nyãlé ãnyî lũtú gãrã ʼá, gõʼdá líndrí õnjí ạ̃bạ̃bạ̃ kâ ʼdĩ ʼbá yî îjî tã trá kĩ nĩ rî, "Mã ânĩ fĩlí ngbíkpí ʼdĩ ʼbá yî ʼá. Ní lẽ tã-drị̃ trá ãmâ drí yã?" Yésũ lẽ tã-drị̃ trá líndrí õnjí ʼdĩ ʼbá yî drí, gõʼdá nĩ ĩyî trá fĩlí ngbíkpí ʼá.
42008033	Gõʼdá nĩngá sĩ, líndrí õnjí ạ̃bạ̃bạ̃ kâ fî bê ngbíkpí ʼdĩ ʼbá yî ʼá rî, râ ĩyî trá zãâ líndrí õnjí ạ̃bạ̃bạ̃ kâ ʼdĩ ʼbá yí bê õzõ lîfõ-lîfõ kâtí, ãlólẽ lũtú pá ʼálâ gólókõ ʼá zãâ lôʼdélé lị̃mvû ʼá ôdrãlé.
42008034	Gõʼdá õjílã gólĩyî rĩ ʼbá ngbíkpí lôkílí rî, gólĩyî rĩʼá tólâ. Lôkí ʼbá ʼdĩ ʼbá yî ndrê tã ʼdî bê ĩtí rî, râ ĩyî trá vólé, nĩʼá tã âtá bê õjílã drílĩyî ûsúlị́ lạ́tị̂ ʼásĩ rî ʼbá yî drí.
42008035	Õjílã gólĩyî tã ʼdî ârí ʼbá rî ânĩ ĩyî trá ndrĩ tã ʼdî ndrẽlé cú ĩyî lị̃fị́ sĩ. Ûsû ĩyî ãgô gólâ líndrí õnjí ạ̃bạ̃bạ̃ kâ drí âfõzó ʼá lâ sĩ nõ rĩʼá vũdrị́ Yésũ lạ̃gạ́tị́, tã Yésũ drí rĩʼá âtálâ rî âríʼá. Gõʼdá ãgô ʼdĩ trá cú ítá bê yí rú, líndrí õnjí ạ̃bạ̃bạ̃ kâ ʼdĩ ʼbá yî âyê gólâ trá zãâ. Tã ị̂sũ gólâkâ gõʼdá trá tãndí ró.
42008036	Gólĩyî ʼbã ʼbá nĩngá tã ʼdî ndrẽlé ĩyî lị̃fị́ sĩ rî, âtâ ĩyî tã Yésũ drí ãgô ʼdĩ ʼbãzó tãndí ró ʼdĩ trá kpá ãzâ ʼbá yî drí.
42008037	Gólĩyî trá ũrị̃ ró ãmbá, âtâ ĩyî tã trá Yésũ drí, õnĩ ró bê nĩngá sĩ vólé. Ãgô ʼdĩ gõʼdá âʼdó kô zãâ líndrí õnjí ạ̃bạ̃bạ̃ kâ bê, lẽ trá zãâ ʼdẽlé Yésũ vó tã ârí ʼbá ró. Gõʼdá Yésũ âtâ trá drílâ nõtí,
42008039	"Ní gõ ní drí ʼbã ʼálâ, ní âtâ ró tã Ôvârí drí ʼẽlé ní drí nõ õjílã drí." Gõʼdá nĩngá sĩ rî, ãgô ʼdĩ nĩ trá, nĩʼá tã ʼẽlé yí drí ʼdĩ âtá bê õjílã drí. Gõʼdá Yésũ yî lãjóʼbá íyíkâ ʼdĩ ʼbá yí bê mbã ĩyî trá kõlóngbõ ʼá, nĩʼá gõlé vólé.
42008040	Yésũ yî õtírĩ âgõô lị̃mvû ândrê nã ʼáʼá lé drị̃ lâ lésĩ rî, õʼbí ãmbá rî ĩyî trá gólâ rî tẽlé lậgúlị́.
42008041	Ãgô ãzâ bê rú lâ Yáĩrõ, drílâ ânĩzó Yésũ ngálâ. Yáĩrõ rĩʼá jó tã ârí kâ vó lâ ndrẽ ʼbá ʼî. Yáĩrõ ânĩ trá rĩlí ʼãʼî sĩ Yésũ ágálé, îjî gólâ trá ânĩlí yí drí ʼbã ʼálâ íyî pãlé,
42008042	tãlâ mvá lâ trá ngá lãzé ró, ʼẽʼá drãlé. Ízámvá ʼdĩ ĩʼdî ãlô ʼdĩ. Ndrô lâ rĩʼá mûdrị́-drị̃-lâ-ngâ-rị̃. ʼDĩî ʼásĩ rî, Yésũ nĩ trá Yáĩrõ rî âjílí ʼbã ʼálâ. Gõʼdá õʼbí ãmbá ʼdĩ ʼbá yî nĩ trá ndrĩ gólâ vósĩ, rú lôzê-lôzê bê gólâ rú sĩ.
42008043	Gõʼdá õkó ãzâ rĩʼá ngá lãzé bê ndrô mûdrị́-drị̃-lâ-ngâ-rị̃, ndẽé rû kô, ngá lãzé ʼdĩ rî párá ró. Õkó ʼdĩ rî trá lãfâ îzãlé ãmbá ngá lãzé ʼdĩ õndẽ ró rû bê. Gõʼdá õjílã ãzâ ójó ró, ãlókõ ʼbá ró êdé ʼbá lâ rî yû.
42008044	Gõʼdá õkó ʼdĩ drí ânĩzó rû âjálé Yésũ ũgúlị́ lésĩ ró, ítá tị̂ gólâkâ dõlé. Kôrô ngá lãzé ʼdĩ drí rû ndẽzó.
42008045	Gõʼdá nĩngá sĩ rî, Yésũ drí tã îjízó, "Ãʼdî dõ mâ nĩ yã?" Gõʼdá õjílã ndrĩ ʼdî ʼbá yî gã ĩyî tị̂ trá kĩ nĩ rî, "Mã nị̃ị́ kô." Gõʼdá õjílã ʼdî ʼbá yî gã ĩyî tị̂ bê ndrĩ rî, Pétẽrõ âtâ tã trá nõtí kĩ nĩ rî, "Ámâ lị́pị̂, õjílã ndrĩ ʼdó rĩʼá ánî ị̂pị̃ʼá."
42008046	Gõʼdá Yésũ kĩ nĩ rî Pétẽrõ drí rî, "Õjílã ãzâ dõ mâ trá, má nị̃ trá, má ôtójõ trá bũúũ má rú, ámâ fãfã câ trá gólâ rú."
42008047	Gõʼdá õkó ʼdĩ ârílí bê tã gólâ drí âtálé ʼdĩ rî, gólâ nị̃ trá kĩ nĩ rî, Yésũ nị̃ yî trá. Kôrô drílâ ânĩzó rĩlí ʼãʼî sĩ gólâ ágálé, ũrị̃ ãmbá sĩ lẽlẽ ró. Tã gólâ drí Yésũ rî dõzó ẽêdê ró yî bê rî tãsĩ, kpá pạ̃tị́ị̃ gólâ êdê rû trá.
42008048	Gõʼdá gólâ âtâ trá õkó ʼdĩ drí kĩ nĩ rî, "Ámâ îzó, ngbãângbânõ rî, nî trá dódó. Tã lẽlẽ áníkâ ʼbã mâ nĩ ánî êdélé. Ní ngâ ûrû, ní nĩ. Ôvârí ãâʼdô ní bê."
42008049	Gõʼdá gólâ drẽ tã âtáʼá õkó nõ drí rî, lãjóʼbá ãzâ âcâ kpá trá Yáĩrõ drí ʼbã lésĩ kĩ nĩ rî, Yáĩrõ rî mvá õdrã trá, îcá kô Yésũ drí ânĩzó.
42008050	Gõʼdá Yésũ ârílí bê úlị́ ʼdĩ ĩtí rî, gólâ kĩ nĩ rî Yáĩrõ drí rî, "Ní ʼê ũrị̃ kô, ní lẽ tã-drị̃ ámákâ, ánî mvá âʼdô ngãʼá âʼdólé tãndí ró."
42008051	Gõʼdá gólĩyî ndrĩ nĩ ĩyî trá ʼdó cãlé Yáĩrõ drí ʼbã ʼálâ. Gõʼdá âcâ ĩyî bê rî, õjílã õʼbí ãmbá ʼdĩ ʼbá yî rĩʼá ĩyî ʼdó ãwó ngõʼá. Gõʼdá nĩngá sĩ rî, Yésũ lẽ cé Pétẽrõ, Yõwánĩ, Yãkóbã gõʼdá gbõ mvá rî ândrê mvá rî átá bê fĩlí jó ãwó kâ rî ʼá yí bê. Gólâ kĩ nĩ rî ãwó ãnjó ʼbá ʼdĩ ʼbá yî drí rî, "Nĩ âyê ãwó, mvá ʼdĩ drãá kô, gólâ rî íyîngá ậʼdú kõʼá."
42008053	Gõʼdá õʼbí ãmbá ãwó ãnjó ʼbá kâ ʼdĩ ʼbá yî gû ĩyî gólâ trá kĩ nĩ rî, "ʼDĩî tã õnjõ kâ ʼî, mvá ʼdĩ drã trá."
42008054	Gólâ fî trá jó ʼálâ, rû mvá ãvõ nô drị́ lâ trá, gõʼdá âtâ tã trá kĩ nĩ rî, "Ízámvá, ní ngâ ûrû."
42008055	Kôrô mvá nõ lôvó-lôvó lâ drí âgõzó ʼá lâ. Drílâ ngãzó õdrã ʼásĩ. Yésũ âtâ tã trá mvá rî ândrê drí kĩ nĩ rî, "Ní âfẽ ngá nyãnyã mvá nõ drí nyãlé."
42008056	Gõʼdá mvá rî ândrê yî átá lâ yí bê lârõ ĩyî trá ãmbá, tã lârâkô drílĩyî ndrẽlé sị́sị́ lâ kô ʼdĩ ʼá. Yésũ âtâ trá drílĩyî, gólĩyî ãâtâ tã ʼdî õjílã ãzâ ãlôlâ drí kô.
42009001	Gõʼdá nĩngá sĩ rî, Yésũ zị̂ lãjóʼbá íyíkâ mûdrị́-drị̃-lâ-ngâ-rị̃ ʼdî ʼbá yî trá ndrĩ yí ngálâ. Gólâ kĩ nĩ rî, "Ngbãângbânõ, má fẽ drị́-ãcê ámákâ trá ãnî drí, má fẽ fãfã ámákâ kpá trá ãnî drí, ãnî drí nĩzó líndrí õnjí lâdró bê õjílã ʼásĩ, kpá rĩzó õjílã gólĩyî ngá lãzé bê rî ʼbá yî ʼbãlé ngãlé ngá lãzé ʼásĩ tãndí ró. Ngbãângbânõ rî, nĩ lânjî tã ʼdî ʼbá yî jạ̃rị́bạ̃ ʼásĩ ndrĩ kpá rĩzó õjílã lị̃fị́ îcí bê tã kũmũ Ôvârí kâ rî kâ tãsĩ.
42009003	Nĩ ârî drẽ, nĩ trõ ngá ãzâ kô ãní bê ậcị́ ʼdĩ tõrẽ lâ ʼá. Tã âʼdâ-âʼdâ lâ rĩʼá õzõ nõô rî tí, ngá tíbê ʼbã ʼbá õzõ pị̃drị́gú, ngá nyãnyã, jõráã ítá ʼbã kâ, lãfâ rĩzó ngá nyãlé rî ʼbá yí kâtí rî, nĩ trõ ãní bê kô.
42009004	Õzõ nĩ ãâcâ trá ạ̃ʼdị́-drị̃ ʼá rî, ʼbã-lị́pị̂ õlậgû ãnî rĩlí yí bê nĩngá rî, nĩ rî gólâ bê cãlé bũúũ kậyị̂ gólâ ãnî drí ʼẽzó ʼbạ̃drị̃ mvá ʼdĩ âyélé ʼẽzó nĩlí sị́sị́ ʼálâ rî sĩ.
42009005	Õzõ õjílã õlậgû ãnî kô rĩlí yí bê rî, nĩ lậvũ ãnîngá sị́sị́ ʼálâ. Nĩ yâ tạ̃pị́lị́ndrị́ ʼbạ̃drị̃ ʼdî kâ ãnî pá ágálé ʼásĩ. Nĩ ʼê ʼdĩî tã âʼdâ ró kĩ, õjílã ʼdî ʼbá yî gã Ôvârí trá dó."
42009006	Gõʼdá lãjóʼbá gólĩyî mûdrị́-drị̃-lâ-ngâ-rị̃ ʼdî ʼbá yî drí ngãzó nĩlí ậcị́ ĩyíkâ ʼá, nĩʼá lậmú bê võ kpã bê nĩngá sĩ kôrô nĩngá ʼbã õnyíkõ ʼásĩ ndrĩ, õjílã lị̃fị́ îcí bê tã kũmũ Ôvârí kâ rî kâ tãsĩ, nĩzó ngá lãzé ʼbá êdé bê.
42009007	ʼDĩî ʼásĩ rî, tã Yésũ kâ nĩʼá ʼẽ bê lâ ʼdĩ ʼbá yî câ trá kúmú Ẽródẽ Ãnĩtípã rú. Ẽródẽ rî drị̃ lîjã trá lîjã-lîjã tã Yésũ kâ rî ʼá, tãlâ õjílã ãzâ ʼbá yî kĩ nĩ rî, Yésũ ãâʼdô Yõwánĩ bãbãtízĩ ʼẽ ʼbá ró gólâ âfõ ʼbá õdrã ʼásĩ rî ĩʼdî.
42009008	Gõʼdá ãzâ ʼbá yî kĩ nĩ rî, Yésũ ãʼdô tã ậngũ ʼbá Ẽlíyã ĩʼdî. Gõʼdá õjílã ãzâ ʼbá yî kĩ nĩ rî, Yésũ ãʼdô kpá tã ậngũ ʼbá ãzâ ʼbá yî ngĩî rî ĩʼdî.
42009009	Ẽródẽ ị̂sũ tã trá ãkpã yí ʼá kĩ nĩ rî, "Ãgô nõ âʼdó Yõwánĩ ĩʼdî kô, tãlâ mâ rî gógó rî fû Yõwánĩ trá drị̃ lâ gãlé vólé ạ̃kû ró. Ãgô nõ âʼdô ʼbãʼá gõʼdá kó ãʼdî ĩʼdî yã? Má lẽ drẽ gólâ rî lị̃fị́ ndrẽlé."
42009010	Gõʼdá lãjóʼbá Yésũ kâ ʼdĩ ʼbá yî õtírĩ ĩyî âgõô ậcị́ ĩyíkâ tõlé rî tã lâ âtálé Yésũ drí rî, Yésũ yî drí ngãzó nĩlí ʼbạ̃drị̃ mvá ãzâ fínyáwá rĩʼá zị̃lâ Bẽtãsédã rî ʼálâ lôvólé lâṇõ õjílã õʼbí kâ ʼásĩ.
42009011	Gõʼdá õʼbí ʼdĩ ʼbá yî ʼdê ĩyî kpá té zãâ gólĩyî vó. Yésũ drí kpá tã-drị̃ lẽzó ngá lãzé ʼbá îngázó ngá lãzé ʼásĩ, gólĩyî lị̃fị́ îcílí tã kũmũ Ôvârí kâ rî kâ tãsĩ.
42009012	Gõʼdá lạ̃njạ́túlị́ bê rî, lãjóʼbá ʼdĩ ʼbá yî ânĩ ĩyî trá gólâ ngálâ tã âtálé drílâ kĩ nĩ rî, "Ní jô õjílã ʼdî ʼbá yî vólé, õnĩ ró ĩyî võ ndãlé ĩyî drí ậʼdú kõzó ʼá lâ, kpá ngá ndãlé ĩyî drí nyãlé, tãlâ jó yûʼdạ́wạ́ võ nô ʼá nõngá gólĩyî drí."
42009013	Gólâ kĩ nĩ rî lãjóʼbá ʼdĩ ʼbá yî drí rî, gólĩyî rî gógó õfẽ nyãsá õjílã ʼdî ʼbá yî drí nyãlé. Gõʼdá lãjóʼbá ʼdĩ ʼbá yî kĩ nĩ rî gólâ drí rî, "Mã âʼdô nyãsá gĩʼá õjílã ãmbá nõ ʼbá yî drí yã? Îcá kô, ãmâ cé rĩʼá ãmbãtã bê njị̂, ị̃ʼbị̂ cé rị̃.
42009014	Ãgô ʼdĩ ʼbá yî trá gạ̃rạ̃ lậvũlị́ kútũ-njị̂ drị̃ị̂ sĩ." Yésũ drí gõzó tã âtálé lãjóʼbá íyíkâ rî ʼbá yî drí, ãâtâ ró ĩyî tã õʼbí ãmbá ʼdĩ ʼbá yî drí rĩzó vũdrị́ võ ʼásĩ tũ tũ, võ ãlô rî ʼá õjílã õrî nyâʼdî-rị̃-drị̃-lâ-ngâ-mûdrị́.
42009015	Gõʼdá õʼbí ãmbá ʼdĩ ʼbá yî rî ĩyî bê ndrĩ vũdrị́ rî,
42009016	Yésũ drí gõzó ãwô-ĩtí ʼẽlé Ôvârí drí ngá nyãnyã drílĩyî ʼẽʼá nyãlâ ʼdĩ tãsĩ. Gólâ drí gõzó ãmbãtã ị̃ʼbị̂ bê ʼdĩ trõlé ʼâ lâ ûpị̃lị́ dãdã ĩtí, fẽlé õʼbí ãmbá ʼdĩ ʼbá yî drí. Lãjóʼbá gólâkâ rî drí ãmbãtã lânjízó õjílã õʼbí ʼdĩ ʼbá yî drí.
42009017	Õʼbí ãmbá ʼdĩ ʼbá yî ndrĩ drí ãmbãtã nyãzó îcálé ĩyî ʼá dũûdû. Ạ̃mbúkũ lâ drí lâkízó ûʼdúzó lâ ívõ ʼásĩ dũûdû mûdrị́-drị̃-lâ-ngâ-rị̃.
42009018	Kậyị̂ ãzâ sĩ, Yésũ rĩʼá rãtáã ʼẽʼá Ôvârí drí. Lãjóʼbá gólâkâ ʼdĩ ʼbá yî kpá rĩʼá ãnyî gólâ bê. Gólâ ndẽ rãtáã bê rî, gólâ drí ngãzó lãjóʼbá íyíkâ ʼdĩ ʼbá yî îjílí. Gólâ kĩ nĩ rî gólĩyî drí rî, "Õjílã õʼbí ãmbá rĩ ʼbá ʼdĩ ʼbá yî tã ị̂sũ-ị̂sũ gólĩyíkâ ámâ tãsĩ rî ĩyíkâ ángô tí yã?"
42009019	Lãjóʼbá gólâkâ ʼdĩ ʼbá yî kĩ nĩ rî gólâ drí rî, "Tã ị̂sũ-ị̂sũ õʼbí ʼdĩ ʼbá yí kâ rî kĩ nĩ rî, ní ãâʼdô Yõwánĩ bãbãtízĩ ʼẽ ʼbá ró rî ĩʼdî. Gõʼdá ãzâ ʼbá yî kĩ ĩyíkâ, ní ãâʼdô Ẽlíyã âgõ ʼbá ûrú lésĩ rî ĩʼdî. Gõʼdá ãzâ ʼbá yî kĩ ĩyíkâ, ní ãâʼdô tã ậngũ ʼbá ãzâ ʼbá yî ngĩî âgõ ʼbá ûrú lésĩ rî ĩʼdî."
42009020	Yésũ drí kpá lãjóʼbá íyíkâ ʼdĩ ʼbá yî îjízó, "Gõʼdá ãnî rî gógó rî, nĩ ị̂sũ ãníkâ bê rî, mâ ãʼdî ĩʼdî yã?" Pétẽrõ drí gõzó tã âtálé kĩ nĩ rî, "Nî ʼdíyî pã ʼbá gólâ Ôvârí drí âjólé rî ĩʼdî."
42009021	Yésũ drí gõzó tã âtálé lãjóʼbá íyíkâ ʼdĩ ʼbá yî drí kĩ nĩ rî, "Ãwô, ʼdĩî tã pạ̃tị́ị̃ ʼî. Gõʼdá nĩ âʼdâ drẽ õjílã ãzâ ʼbá yî drí kô.
42009022	Mâ Ôvârí drí âjólé ûrú lésĩ rî ĩʼdî, má âʼdô lâṇõ ûsúʼá rõô sị́sị́-lésĩ rî ʼbá yî gõʼdá drị̃-ʼbá ạ́ngị́ Yúdạ̃ yí kâ rî ʼbá yí bê gõʼdá kpá lãʼbí îmbá ʼbá rî ʼbá yí bê rî drị́gạ́ sĩ. Gõʼdá drílĩyî ámâ fũzó, gõʼdá kậyị̂ nâ rî sĩ, má âʼdô lîdríʼá õdrã ʼásĩ."
42009023	Yésũ drí kpá tã âtázó kĩ nĩ rî, "Ngbãângbânõ tã gólâ má drí ʼẽʼá âtálé õjílã drí ndrĩ nô rî, õzõ õjílã ãzâ õlẽ trá ʼdẽlé má vó rî, gólâ ị̃ị̂sũ tã kô íyî ífífí tãsĩ, gólâ õrî njãâ drãlé tã ámákâ ʼẽrẽ ʼá.
42009024	Õzõ õjílã ãzâ õfẽ íyî ífífí õdrã drí tã ámákâ rî ʼá kô rî, gõʼdá gólâ ãʼdô ũrị̃ ró rî, gólâ âʼdô ʼbãʼá cú ĩtí võ ãkó má ngálâ. Õzõ õjílã ãzâ õʼê ũrị̃ kô õdrã drí tã ámákâ tãsĩ rî, gólâ âʼdô ʼbãʼá cú võ bê má ngálâ ûrú ʼálâ.
42009025	Âʼdô âʼdóʼá ángô tí õzõ õjílã ãʼdô cú ngá-drị̃ ãmbá ãngó nõ ʼá nõ bê ndrĩ rî, gõʼdá õzõ gólâ ị̃ị̂vị̃ lạ́tị̂ lédrẽ-lédrẽ ạ̃dũkũ ãkó rî kâ trá rî yã?
42009026	Nĩ ârî drẽ, õzõ õjílã ãzâ drị̃ lâ õôkî ôkî ámâ zị̃lị́ õjílã íyíkâ ró ngã ʼbô rû-lẽ-ãzí ró yã rî, õzõ má õtírĩ âgõô kpá óʼdí mbârâkã Ôvârí drí âfẽlé má drí rî bê mãlãyíkã ámákâ rî ʼbá yí bê rî, ámâ drị̃ âʼdô ôkíʼá kpá ôkî gólâ rî zị̃lị́ má ngálâ.
42009027	Ãnî, má âtâ ĩʼdî ãnî drí nõ ãnî ʼdĩ ʼbá yî lãfálé sĩ, nĩ drãá drẽ kô, Ôvârí âʼdô ʼẽʼá âʼdálâ ãnî drí dódó ãnî drí nị̃zó lâ kĩ, mâ rĩʼá gólâ tíbê gólâ drí âjólé rî ĩʼdî."
42009028	Gõʼdá kậyị̂ njị̂-drị̃-lâ-nâ lậvũ bê tã Yésũ drí âtálé ʼdĩ vólé drị̃ lâ ʼásĩ rî, drílâ gõzó mbãlé únị́ drị̃ ʼálâ rãtáã ʼẽlé. Pétẽrõ, Yõwánĩ, Yãkóbã drílĩyî gólâ rî âjízó.
42009029	Gólâ drí rĩrĩ rãtáã ʼẽlé rî ʼá rî, lị̃fị́ lâ drí rû ôjázó gõʼdá ngĩî kạ̃ʼdậ-kạ̃ʼdậ, ítá gólâ rú rî drí gõzó rĩʼá lậgúlị́, õzõ mõgbárá drí lậgúrị̃ kâtí.
42009030	Kôrô ʼdĩî rî vósĩ rî, ãgô ãzâ ʼbá yî rị̃ drí âfõzó gólâ lạ̃gạ́tị́. Ãgô rị̃ ʼdî ʼbá yî Músạ̃ yî ĩʼdî Ẽlíyã bê. Gólĩyî ʼdó lậgû-lậgû ró. Gólĩyî rĩʼá õdrã tã Yésũ kâ rî tã lâ âtáʼá âfõ-âfõ gólâkâ õdrã ʼásĩ Yẽrõsãlémã ʼálâ rî bê ʼẽ ʼbá rû ʼẽlé ngbãângbânõ rî.
42009032	Pétẽrõ yî íyî ãzí-ãzí yí bê trá ĩyî lîndĩʼá ậʼdú bê. Gõʼdá gólĩyî õtírĩ lị̃fị́ njị̃ị̂ ậʼdú ʼásĩ rî, gõʼdá ndrê ĩyî gbõ Yésũ ĩʼdî ĩyî lạ̃gạ́tị́ rúmvạ́ bê ʼdó lậgû-lậgû ró zãâ ãgô rị̃ ʼdî ʼbá yí bê yí lạ̃gạ́tị́.
42009033	Gõʼdá ãgô rị̃ ʼdî ʼbá yî drí Yésũ rî âyézó ĩyîngá nĩzó. Pétẽrõ drí tã âtázó Yésũ drí kĩ nĩ rî, "Lị̃fị́ îcí ʼbá, rĩʼá tã tãndí ʼî ãmâ drí âʼdózó ãní bê nõngá. Ngbãângbânõ rî, mã gâ gũgũ nâ, ãlô rî ní drí, ãlô rî Músạ̃ drí, gõʼdá ãlô rî Ẽlíyã drí." Tákõ Pétẽrõ rî íyíkâ nõ ʼdó tã tãkó âtálé ĩʼdî.
42009034	Pétẽrõ drẽ rĩʼá tã âtáʼá yí sị́lị́ sĩ nõtí nõ rî, mbãrãsãsã drí gólĩyî lîmózó kpạ̃ạ́kũ, gólĩyî gõʼdá trá ũrị̃ ró.
42009035	Drílĩyî gõzó õjílã ãzâ gbórókõ lâ ârílí mbãrãsãsã ʼdî ʼá rĩʼá úlị́ âtáʼá kĩ nĩ rî, "Nõô rî ámâ mvá gólâ má drí lẽlé rõô rî ĩʼdî."
42009036	Gõʼdá ʼdĩî rî vólé drị̃ lâ ʼásĩ rî, gólĩyî ndrê ĩyî võ bê tãndí ró rî, ndrê ĩyî Yésũ gõʼdá élêwálâ. Gõʼdá lãjóʼbá ʼdĩ ʼbá yî drí rĩzó ʼdó njũrũ, âtá ĩyî tã kô õjílã ãzâ drí tã gólĩyî drí ndrẽlé ʼdĩ tãsĩ, té Yésũ drí gõzó zãlô ûrú ʼálâ.
42009037	Gõʼdá cị̃ị́nó ãzâ rî sĩ rî, drílĩyî gõzó ârílí kúnị́ drị̃ lésĩ, gõʼdá õʼbí ãmbá drí rû êʼbézó gbãâ dîrî Yésũ rú sĩ.
42009038	Õjílã ãlô õʼbí ʼdĩ ʼbá yî lãfálé sĩ, drílâ trẽzó ûrû lạ̃zị́ bê Yésũ drí kĩ, "Lị̃fị́ îcí ʼbá, ní ânĩ ámâ mvá nõ ndrẽlé, gólâ cé ĩʼdî má drí ãlô nõ.
42009039	Líndrí õnjí rĩ ʼbá Sãtánã rî rõlé rî, rî trá mvá ʼdĩ vũlị́ vũdrị́ trẽtrẽ bê ûrû. Líndrí õnjí ʼdĩ rî mvá ʼdĩ âsélé ãmósá bê kạ̃trũ íyî tị̂ ʼásĩ, gólâ rî ʼẽlé kậyị̂ vósĩ cé. Fãfã lâ drí rĩzó rû ndẽlé.
42009040	Má lôʼbã rúʼbạ́ trá lãjóʼbá áníkâ ʼdĩ ʼbá yî drí, ãâtâ ró ĩyî tã, líndrí õnjí ʼdĩ ãâyê ró gólâ rî, gõʼdá gólĩyî îcá kô."
42009041	Yésũ kĩ nĩ rî, "Ãnî õjílã nô ʼbá yî, nĩ lẽé tã Ôvârí ʼá kô yã? Má âʼdô rĩʼá zãâ ãní bê ạ̃dũkũ lâ cãlé bũúũ ángô tú yã? Ní âjî ánî mvá ʼdĩ má ngáá nõlé."
42009042	Gõʼdá mvá ʼdĩ õtírĩ kpá ângá ânĩlí gólâ ngálâ rî, líndrí õnjí ʼdĩ drí âsézó lâ, drílâ rĩzó lẽlé. Yésũ drí gõzó tã âtálé líndrí õnjí ʼdĩ drí mvá ʼdĩ âyézó, drílâ ʼbãzó tãndí ró. Drílâ mvá ʼdĩ trõzó âjílí átá lâ ngálâ.
42009043	Õjílã ndrê trá ndrĩ, Ôvârí fẽ fãfã trá Yésũ drí. Kậyị̂ nã ʼbá yî sĩ rî, õjílã ʼbạ̃drị̃ nã kâ rî trá ʼdó úlị́ âtálé gólâ rî tãsĩ. Gõʼdá õjílã ʼbạ̃drị̃ mvá nã ʼbá yí kâ nã âʼdô bê trá ndrĩ lârõ-lârõ ró tã Yésũ drí rĩʼá ʼẽlâ rî ʼá rî, gõʼdá Yésũ drí gõzó úlị́ ngũrũ-ngũrũ âtálé lãjóʼbá íyíkâ ʼdĩ ʼbá yî drí kĩ nĩ rî,
42009044	"Nĩ ârî úlị́ má drí ʼẽʼá âtálâ ãnî drí nõ tãndí ró, tã má drí ʼẽʼá âtálâ ãnî drí rî ĩʼdî nõ. Mâ gólâ Ôvârí drí âjólé ûrú lésĩ rî, áâʼdô bí ʼẽʼá ámâ drị́-bã fẽlé õjílã drí fũlị́."
42009045	Lãjóʼbá gólâkâ ʼdĩ ʼbá yî nị̃ị́ ĩyî úlị́ gólâ drí âtálé ʼdĩ ífí lâ kô, tãlâ Ôvârí lôgâ tã ífí lâ nĩ gólĩyî drí. Gõʼdá nĩngá sĩ rî, gólĩyî kpá ũrị̃ ró Yésũ rî îjílí tã ífí lâ âʼdálé ĩyî drí.
42009046	Gõʼdá lãjóʼbá gólâkâ rî ʼbá yî ngâ ĩyî trá ndrĩ tã ôkî-ôkî bê ĩyî lãfálé ʼásĩ ãʼdî ĩʼdî ãmbá ró gạ̃rạ̃ ĩyî drị̃ị̂ sĩ yã.
42009047	Gólâ nị̃ tã ị̂sũ-ị̂sũ gólĩyíkâ ʼdĩ trá téké. Gõʼdá drílâ gõzó mvá fínyáwá ãzâ âtrõlé ʼbãlé âdrélé ĩyî lạ̃gạ́tị́ ĩtí.
42009048	Gõʼdá drílâ tã âtázó nõtí gólĩyî drí, "Õzõ õjílã ãzâ õlẽ ʼdĩyímvá fínyáwá trá rî, õjílã rî ʼdĩ lẽ mâ ĩʼdî. Õzõ õjílã ãzâ õlẽ mâ trá rî, gólâ lẽ ʼdî Ôvârí gólâ ámâ âjó ʼbá rî ĩʼdî. Nĩ ndrê drẽ, õzõ óõʼbã kpálé mvá fínyáwá nõ ĩʼdî ãnî drị̃ị̂ ãmbá ró rî, nĩ ị̂ʼbũ rû kpá gólâ drí. Nĩ ndrê trá, tã ị̂sũ-ị̂sũ Ôvârí kâ ʼá rî, íyíkâ cé rĩlí õjílã ãzí pãlé ĩʼdî. Ãnî tã ârí ʼbá ámákâ rî ʼbá yî, tãlâ ãʼdô ʼî ãnî drí rĩzó rû cẽlé ʼbãzó õjílã ạ́ngị́ ró yã?"
42009049	Gõʼdá nĩngá sĩ rî, Yõwánĩ drí tã âtázó kĩ nĩ rî, "Lị̃fị́ îcí ʼbá, mã ndrê ãgô ãzâ trá rĩʼá líndrí õnjí lôfõʼá õjílã ʼásĩ. Gólâ rî trá ngá nyãlé ánî rú sĩ tã líndrí õnjí lôfõ-lôfõ kâ ʼdĩ ʼá, mã rî trá gólâ rî îkílí tã ʼdî ʼbá yî ʼẽrẽ lâ ʼásĩ, tãlâ gólâ âʼdó ãmâ lãfálé sĩ kô."
42009050	Gõʼdá Yésũ kĩ nĩ rî gólĩyî drí rî, "Nĩ âyê gólâ, tãlâ gólâ ʼé tã ʼdî kô õzõ ạ̃jú-ʼbá-ãzí kâtí."
42009051	Gõʼdá Yésũ õtírĩ kậyị̂ yí drí ʼẽzó gõlé ûrú ʼálâ rî ndrẽê ãnyî ãnyî âcáʼá rî, gólâ ômbê íyî fĩî trá íyî êdézó nĩlí drãlé Yẽrõsãlémã ʼálâ. Gólâ âyê ʼbạ̃drị̃ gólâ Gãlĩláyã kâ ʼdĩ trá, drílâ fĩzó ʼbạ̃drị̃ Sãmárĩyã lé ʼbá kâ rî ʼá.
42009052	Drílâ íyî ândrâ âtízó sị́sị́, tãlâ gólĩyî õrî ró ĩyî bê njãâ íyî âcâ-âcâ tẽlé. Tã gólâ drí âtílí ʼdĩ rî câ trá bũúũ ʼbạ̃drị̃ mvá ãzâ gólâ õjílã Sãmárĩyã lé ʼbá yî drí rĩzó kpá ʼá lâ rî ʼá.
42009053	Õjílã ʼdî ʼbá yî lẽé ĩyî tã gólâkâ ʼdĩ tã-drị̃ lâ kô, tãlâ gólĩyî nị̃ trá kĩ nĩ rî, gólâ ʼê trá nĩlí Yẽrõsãlémã ʼálâ, ʼbạ̃drị̃ ĩyî ạ̃jú-ʼbá-ãzí yí kâ rî ʼálâ.
42009054	Gõʼdá Yõwánĩ yî ậdrúpị̃ lâ Yãkóbã bê ârî ĩyî tã ʼdî bê rî, gólĩyî âtâ ĩyî tã trá Yésũ drí kĩ nĩ rî, "Ãmâ lị́pị̂, ní lẽ tã-drị̃ ãmâ drí Ôvârí rî îjízó ãâjô ró bê lạ̃sị́ õjílã ʼdî ʼbá yî zãlé vólé."
42009055	Gólâ âtâ tã trá, tã ị̂sũ gólĩyíkâ ʼdĩ ãâyê ró ĩyî.
42009056	Gõʼdá nĩngá sĩ rî, zãâ drílĩyî nĩzó ʼbạ̃drị̃ mvá ãzâ ngĩî lâ ʼá.
42009057	Gõʼdá gólĩyî drí rĩrĩ nĩlí lạ́tị̂ ʼásĩ rî ʼá, gólĩyî ûsû ãgô ãzâ trá. Ãgô ʼdĩ âtâ trá Yésũ drí kĩ nĩ rî, "Má lẽ trá ánî vó bẽlé zãâ võ ãmbá nõ ʼásĩ bạ̃dị̃ võ ní drí rĩzó lậmúlị́ rî ʼásĩ õzõ tã ârí ʼbá áníkâ kâtí."
42009058	Gõʼdá gólâ lôgõ tã ʼdî drị̃ lâ trá úlị́ mãnĩgõ sĩ kĩ, "Õbá cú ʼbú íyíkâ bê ậʼdú kõzó ʼá lâ, gõʼdá ãríwá kpá cú jó íyíkâ bê ậʼdú kõzó. Gõʼdá mâ gólâ âjólé trá ûrú lésĩ nõ rî, mâ cú ĩtí ʼbã ãkó rĩzó lôvólé ʼá lâ ámâ ífífí kâ."
42009059	Kậyị̂ ãzâ sĩ, drílâ kpá ãgô ãzâ îjízó ãânĩ ró bê, yí õrî ró lị̃fị́ lâ îcílí. Ãgô ʼdĩ lôgõ tã trá gólâ drí kĩ nĩ rî, "Má lẽ fí trá nĩlí rî, mâ drẽ rĩʼá tãkõ ámâ átá rî ãrãkã tẽlé ʼbãlé ʼbú ʼá zãlô."
42009060	Gõʼdá Yésũ kĩ, "Ní âyê õjílã gólĩyî tã lẽ ʼbá ĩyî pị̃pị̂sị́lị́ ʼá kô rî âʼdô ĩyî ãvõ ʼbãʼá trá. Má lẽ ní drí ânĩzó ãmá bê ãndrõ nô õjílã ậzị́lị́ ânĩlí ʼbãlé Ôvârí rî mvá ró."
42009061	Gõʼdá ãgô ãzâ âtâ tã kpá trá kĩ nĩ rî, "Ãwô, má lẽ trá ãmâ drí nĩzó ní bê, ní âyê drẽ mâ, má nĩʼá zãlô tã lâ ị̂ʼbị̃lị́ ámâ átá bê."
42009062	Gólâ âtâ úlị́ mãnĩgõ kpá trá drílâ kĩ nĩ rî, "Õzõ õjílã ãzâ õndẽ lôsĩ íyíkâ ʼbãlé rî kô drílâ rĩzó gõlé vólé ʼbã ʼálâ tã lâ sĩ, lôsĩ ámákâ rî âyézó rî, õjílã ʼdî âʼdó õjílã ámákâ lôsĩ ámákâ ʼẽ ʼbá rî ĩʼdî kô."
42010001	ʼDĩî rî vósĩ rî, Kúmú Yésũ drí õjílã ãzâ ʼbá yî zị̃zó nyâʼdî-nâ-drị̃-lâ-ngâ-mûdrị́-drị̃-lâ-ngâ-rị̃, jõlé sị́sị́ ʼbạ̃drị̃ mvá õnyíkõ yí drí ʼẽʼá nĩʼá lậmú bê ʼá lâ sĩ rî ʼásĩ, rị̃ rị̃.
42010002	Drílâ úlị́ mãnĩgõ ãzâ âtázó õjílã ʼdî ʼbá yî drí kĩ nĩ rî, "Nĩ nĩ sị́sị́ má ágá ʼálâ tã Ôvârí kâ pẽlé õjílã drí, tãlâ õjílã ãmbá lẽ tã ʼdî ârílí. Gólĩyî rĩʼá õzõ ạ́mvú ạ́ngị́ ạ̃drúgú lâ drí mvẽlé trá njãâ ʼẽʼá ṇõlâ rî, gõʼdá õjílã ṇõ ʼbá lâ yû rî kâtí. Gõʼdá má lẽ nĩ ʼê rãtáã Ôvârí drí gólâ tíbê ʼbã ʼbá õjílã ndrĩ lị́pị̂ ró rî, gólâ ãâjô ró bê õjílã rĩʼá õjílã ãzí nõ ʼbá yî lị̃fị́ lâ yî îcílí tã gólâkâ ârílí.
42010003	Nĩ nĩ, nĩ ndrê ãnî tãndí ró, tãlâ ãnî rĩʼá õzõ ị̃ndrị̂ mvá gólâ rĩ ʼbá lậvũlị́ kôrô võ gólâ kíâkêlówá drí ʼbãzó ʼá lâ ʼásĩ rî kâtí.
42010004	Nĩ nĩ ʼwãâʼwâ, nĩ trõ ngá kô ãní bê, õzõ lãfâ, jõráã, káʼbókã kâtí rî ʼbá yî. Nĩ âdrê kpá kô nĩʼá nî-bê-yã ʼẽ bê õjílã drí lạ́tị̂ ʼásĩ.
42010005	Õzõ nĩ ãâcâ trá ʼbã ãzâ ʼá rî, nĩ fẽ nî-bê-yã ʼbã-lị́pị̂ drí nõtí kĩ nĩ rî, 'Ní trõ tã ạ̃ʼdị́ Ôvârí kâ trá ní bê.'
42010006	Õzõ ʼbã-lị́pị̂ yî õlẽ tã trá rî, Ôvârí âʼdô gólĩyî pãʼá. Õzõ õlẽ ĩyî kô rî, Ôvârí pá gólĩyî kô.
42010007	Nĩ rî zãâ ʼbã ãlô ʼá, âʼdó kô nĩʼá lậmú bê ʼbã-tị̂ kpã bê kô. Nĩ nyâ ngá, nĩ mvû ngá gólĩyî drí âfẽlé ãnî drí rî ʼbá yî, tãlâ ngá ʼdĩ õfẽ ró fãfã ãnî drí rĩzó tã ámákâ rî îcílí.
42010008	"Õzõ óõlậgû ãnî trá ʼbạ̃drị̃ mvá ãzâ ʼá rî, nĩ nyâ ngá ndrĩ, nĩ gâ ngá gólâ gólĩyî drí âfẽlé ãnî drí rî kô.
42010009	Nĩ êdê õjílã gólĩyî ngá lãzé bê rî ʼbá yî dódó, nĩ âtâ gólĩyî drí kĩ nĩ rî, 'Ôvârí lẽ ãnî ãʼdô ró õjílã íyíkâ ró, ólẽ ngá lẽlẽ ãníkâ gólâ bê rî õʼbê drị̃ ãlô.'
42010010	Õzõ õjílã ãzâ ʼbá yî ʼbạ̃drị̃ ʼdî kâ õlẽ tã ãníkâ kô rî, nĩ âtâ gólĩyî drí nõtí kĩ nĩ rî,
42010011	'Mã âyê ãnî trá zãâ, nĩ ndrê drẽ, mã yâ tạ̃pị́lị́ndrị́ ʼbạ̃drị̃ ʼdî kâ trá ãmâ pá ágálé ʼásĩ, mã tô pá ʼá lâ gõʼdá kô. Nĩ ndrê trá, Ôvârí lẽ ãnî, gólâ rî ãnî zị̃ʼá ânĩlí õjílã íyíkâ ró, gõʼdá nĩ gã dó.'
42010012	Lâṇõ gólâ Ôvârí drí ʼẽʼá fẽlâ drílĩyî rî âʼdô lâṇõ gólâ drílâ ʼẽʼá fẽlâ õjílã Sõdómõ kâ drí rî lậvũʼá.
42010013	"Á! Ãnî õjílã ʼbạ̃drị̃ Kõrázã kâ nõ õjílã gólĩyî ʼbạ̃drị̃ Bẽtãsédã kâ rî ʼbá yí bê, má ʼê tã lârâkô trá ândálé ândálé ãnî lị̃fị́ drị̃ ʼá. Ãnî lẽé kô drị̃ âjálé ʼdẽzó Ôvârí vó. Nĩ nị̃ trá ãʼdô tã âʼdô nĩ jạ̃rị́bạ̃ Tírã yí kâ drí Sĩdónã bê, ạ̃kû ró rî, Ôvârí îzã gólĩyî trá kôrô. Gólĩyî õró tã lârâkô gólĩyî má drí rĩʼá ʼẽlâ ãnî lãfálé ʼá rî ʼbá yî ndrẽê cú ĩyî lị̃fị́ sĩ rî, tí gólĩyî âdĩ drị̃ trá tã õnjí ĩyíkâ rî ʼbá yî ʼásĩ. Ĩtí rî, Ôvârí âʼdô lâṇõ ãmbá fẽʼá ãnî drí lậvũlị́ kôrô.
42010015	Gõʼdá õjílã gólĩyî Kãpẽrãnómã kâ rî ʼbá yî ị̂sũ ĩyíkâ bê rî, Ôvârí âʼdô gólĩyî lậgúʼá trõlé ûrú ʼálâ, tãlâ gólĩyî ârî tã âtâ-âtâ ámákâ bê rî, gõʼdá nị̃ ĩyî mâ trá tã lârâkô ndrĩ má drí ʼẽlé rî ʼá yã? ʼÉʼẽ! Gólĩyî âʼdô nĩʼá lạ̃sị́ ạ̃dũkũ ãkó rî ʼá, tãlâ gólĩyî gã dó drị̃ âdĩlí tã õnjí gólĩyíkâ ʼásĩ."
42010016	Gõʼdá Yésũ âtâ tã trá lãjóʼbá íyíkâ rî ʼbá yî drí nõtí, "Má fẽ drị́-ãcê ámákâ trá ãnî drí õjílã lị̃fị́ îcízó ámâ võ ʼá. Õzõ õjílã ãzâ ʼbá yî õlẽ tã ãníkâ trá rî, gólĩyî lẽ tã ámákâ rî kpá trá. Õzõ gólĩyî õgã tã îmbâ-îmbâ ãníkâ trá dó rî, gólĩyî gã ámákâ rî kpá trá dó. Õzõ õjílã ãzâ ʼbá yî õgã tã ámákâ trá dó rî, gólĩyî gã Ôvârí kâ rî kpá trá dó, tãlâ gólâ ámâ âjó ʼbá rî ĩʼdî."
42010017	Gõʼdá õjílã gólĩyî zĩlí nyâʼdî-nâ-drị̃-lâ-ngâ-mûdrị́-drị̃-lâ-ngâ-rị̃ ʼdî ʼbá yî, nĩ ĩyî trá tã Yésũ kâ âtá bê. Gõʼdá gólĩyî âgõ ĩyî gólâ ngálâ rúʼbạ́ âsô-âsô bê. Gólĩyî kĩ nĩ rî, "Mã ʼê tã ʼdî trá té õzõ ní drí âtálé rî tí. Líndrí õnjí gólâ Sãtánã kâ, mã âtâ tã bê drílĩyî rî, gólĩyî âyê õjílã trá. Mã zị̂ ánî rú bê rî, gõʼdá kôrô drílĩyî rõzó lâ."
42010018	Yésũ drí gõzó tã âtálé gólĩyî drí kĩ nĩ rî, "Ãwô, ạ̃kû ró rî, Sãtánã njâ tã Ôvârí kâ bê njãnjã rî, má ndrê ámâ lị̃fị́ sĩ Ôvârí drí Sãtánã rî ậvũzó ûrú lésĩ vũdrị́ ʼá nõlé.
42010019	Líndrí õnjí ʼdĩ ʼbá yî rĩʼá õzõ ótónyî kâtí õjílã zãlé zãzã, kpá ị̃nị̃ bê rî õjílã cĩlí lâzê-lâzê ró. Gõʼdá nĩ ró tã kô, gólĩyî lîsí ãnî kô, tãlâ má fẽ drị́-ãcê ámákâ trá ãnî drí gólĩyî îzãzó.
42010020	Ngbãângbânõ rî, ãnî rúʼbạ́ trá âsô-âsô ró, tãlâ nĩ ị̂sũ bê, rî ĩyî trá mbârâkã bê líndrí õnjí îzãzó. Tãndí ró, ãnî rúʼbạ́ ãâʼdô âsô-âsô ró, tãlâ nĩ âʼdô trá Ôvârí rî mvá ró rî drí sĩ."
42010021	Gõʼdá Líndrí Tãndí Ôvârí kâ ʼbã Yésũ trá âʼdólé pị̃pị̂sị́lị́ lâ bê ndrĩ ãyĩkõ ró, drílâ tã âtázó Ôvârí drí rãtáã sĩ kĩ nĩ rî, "Ãwô-ĩtí, ámâ átá, nî tíbê ãngó lị́pị̂ ró rî, ní lậpị̂ tã nô ʼbá yî trá ndrĩ õjílã gólĩyî tã nị̃ ãkĩ nõ ʼbá yî drí. Ánî Líndrí âʼdâ tã ífí nõ õjílã gólĩyî áyábálá ró rî yî drí. Ní ʼê ĩtí õzõ tã gólâ ánî pị̃pị̂sị́lị́ drí lẽlé rî tí."
42010022	Gõʼdá gólâ drí tã âtázó lãjóʼbá íyíkâ rî drí kĩ nĩ rî, "Ámâ átá Ôvârí âfẽ ngá ãmbá nõ ʼbá yî trá ndrĩ má drị́gạ́. Ámâ átá Ôvârí nị̃ mâ trá íyî mvá ró, mâ ĩʼdî. Má nị̃ gólâ kpá trá ámâ átá ró Ôvârí ĩʼdî. Gõʼdá má lẽ trá Ôvârí rî âʼdálé õjílã gólĩyî má drí êpẽlé nõ ʼbá yî drí."
42010023	Drílâ gõzó tã âtálé mãnísĩ lãjóʼbá íyíkâ ʼdĩ ʼbá yî drí kĩ nĩ rî, "Ôvârí rî lị̃fị́ ãâʼdô ãnî drị̃ị̂, tãlâ nĩ rî trá ámâ ndrẽlé tã lârâkô ʼẽrẽ ʼá ãmbá.
42010024	Kúmú ãmbá ãzâ ʼbá yî, gõʼdá tã ậngũ ʼbá ãmbá rî ʼbá yí bê lẽ ĩyî tã lârâkô ʼdĩ ʼbá yî ndrẽlé rî, gõʼdá îcá ĩyî ndrẽlâ kô, lẽ ĩyî kpá úlị́ gólĩyî má drí rĩʼá âtálâ cú ámâ tị̂ sĩ ãnî drí nã ʼbá yî ârílí rî, gólĩyî ârí kpá kô."
42010025	Kậyị̂ ãzâ sĩ, ãgô ãzâ gólâ lãʼbí îmbá ʼbá rî îjî Yésũ trá, ʼẽzó tã nị̃nị̃ Yésũ kâ rî ûjũlị́ tã ãzâ ʼbá yî ʼá, tãlâ lãʼbí îmbá ʼbá ʼdĩ lẽ Yésũ âtâ ró úlị́ ãzâ bê ányâ ró. Lãʼbí îmbá ʼbá ʼdĩ drí tã âtázó gólâ drí kĩ nĩ rî, "Lị̃fị́ îcí ʼbá Yésũ, õzõ má õlẽ trá rĩlí ạ̃dũkũ ãkó võ ûrú ʼálâ rî ʼá rî, má âʼdô ãʼdô ʼẽʼá ĩʼdî yã?"
42010026	Gólâ âtâ trá lãʼbí îmbá ʼbá ʼdĩ drí nõtí kĩ nĩ rî, "Tã tíbê Músạ̃ drí îgĩlí tã ʼbãʼbã Ôvârí kâ tãsĩ rî, âtâ tã kĩ ãʼdî yã? Ní âtâ tã lâ má drí."
42010027	Lãʼbí îmbá ʼbá ʼdĩ lôgõ tã trá kĩ nĩ rî, "Tã îgĩ tã ʼbãʼbã Ôvârí kâ ʼdĩ rî úlị́ âtálé ãmâ drí kĩ nĩ rî, 'Ní lẽ Ôvârí Kúmú áníkâ ró rî pị̃pị̂sị́lị́ ãlô sĩ, ánî mbârâkã sĩ ndrĩ, tã ị̂sũ-ị̂sũ áníkâ sĩ ndrĩ.' Tã ʼBãʼbã Ândâ 6.5 Gõʼdá kpá, 'Ní lẽ ánî ãzí-ãzí yî, õzõ ní drí ánî ífífí lẽrẽ kâtí.' " Lạ́vị̃ ʼbá yî 19.18
42010028	Yésũ kĩ, "Tã ní drí îjílí má tị́ rî, ní ndẽ trá ĩʼdî ʼdĩ. Õzõ ní õʼê tã ʼdî ʼbá yî trá ngbá ʼbũû rî, ní âʼdô rĩʼá Ôvârí bê ʼbạ̃drị̃ ûrú ʼálâ rî ʼá ạ̃dũkũ ãkó."
42010029	Lãʼbí îmbá ʼbá ʼdĩ lẽé kô õjílã drí tã âtálé kĩʼá nĩ rî, Yésũ ĩʼdî tã nị̃nị̃ bê kôrô yí drị̃ị̂ sĩ. Lãʼbí îmbá ʼbá ʼdĩ kĩ, "Ní âʼdâ drẽ má drí õjílã ángô rî ʼbá yî ĩʼdî ámâ ãzí-ãzí ró má drí lẽlé rî yã?"
42010030	Gõʼdá Yésũ lôgõ tã-drị̃ trá lãʼbí îmbá ʼbá ʼdĩ drí íʼdígówá sĩ kĩ nĩ rî, "Ãgô ãzâ rĩʼá ânĩʼá Yẽrõsãlémã lésĩ, ʼẽʼá nĩlí Yérĩkõ ʼálâ. Ãgô ãzâ ʼbá yî ngá ôpá ʼbá ʼî, rû ĩyî gólâ trá lạ́tị̂ ʼá. Ngá ôpá ʼbá ʼdĩ ʼbá yî drí ngá gólâkâ ôpázó ndrĩ, ítá yí bê ndrĩ. Gólâ gõʼdá cú ĩtí ũndú ró. Ngá ôpá ʼbá ʼdĩ ʼbá yî drí gõzó gólâ rî cãlé ʼẽʼá fũlâ fũfũ, sẽzó lâ nĩʼá vũlâ pávó gãrã ʼá ĩtí, gbõcõ, ĩyî drị́gạ́ sĩ âyélé ãvõ ró.
42010031	"Kậyị̂ ʼdĩ sĩ rî, ândrâ-tãndĩ ró, drị̃-ʼbá lãʼbí ʼẽ kâ ãzâ íyîngá kpá rĩʼá ânĩʼá âcálé võ tíbê gólâ drí rĩzó õzõ ãvõ kâtí ʼdĩ ʼá. Gõʼdá drị̃-ʼbá lãʼbí ʼẽ kâ ʼdĩ ndrê bê gólâ ậyị́ʼá vũdrị́ ĩtí rî, drílâ íyîngá lậvũzó rú lâ sĩ âyélâ nĩngá.
42010032	"Gõʼdá ʼdĩî rî vósĩ rî, ãgô ãzâ drí kpá âcázó. Ãgô âcá ʼbá nõ rî lôsĩ gólâkâ rî rĩʼá íyíkâ ũgúlị́ ậtị̃ ʼbá drị̃-ʼbá lãʼbí ʼẽ kâ rî ʼbá yí kâ lãfálé sĩ. Gõʼdá ãgô nõ ndrê gólâ bê rî, drílâ íyîngá kpá lậvũzó rú lâ sĩ lạ́tị̂ gãrã drị̃ ãzâ rî ʼásĩ.
42010033	"Gõʼdá ʼdĩî rî vósĩ rî, ãgô ãzâ drí kpá âcázó. Ãgô ʼdĩ Sãmárĩyã lé ʼbá ʼî, íyíkâ gĩâ ngá ãwã ʼî. Ãgô gólâ Sãmárĩyã lé ʼbá ró ʼdĩ ndrê bê ãgô lãzé bê ʼdĩ ậyị́ʼá vũdrị́ rî, ĩzã lâ gâ trá drílâ, gólâ kĩ nĩ rî, 'Óõ! Ãʼdô ʼê ãgô nõ nõtí nõ nĩ yã?'
42010034	"Gõʼdá drílâ ânĩzó ãgô lãzé bê ʼdĩ îngálé lãzé lâ jĩzó õdrá sĩ, drílâ kpá dõ dãzó ĩʼdî lãzé ʼdĩ ʼá ãlókõ ró, drílâ lãzé lâ ômbézó ítá sĩ ngạ́rạ́-ngạ́rạ́. Drílâ ãgô lãzé bê ʼdĩ îngázó ʼbãlé dõngí íyíkâ rî drị̃ị̂, trõlé âjílí jạ̃rị́bạ̃ ʼálâ. Âcâ ĩyî bê jạ̃rị́bạ̃ ʼálâ rî, ʼbã ãgô lãzé bê ʼdĩ trá jó ũmú kâ rî ʼálâ. Gólâ ndrê ãgô lãzé bê ʼdĩ vó lâ trá tãndí ró.
42010035	Ị̃drú rî tí, drílâ gõzó lậvũlị́. Drílâ lãfâ fẽzó ãgô jó ũmú kâ vó lâ ndrẽ ʼbá ró ʼdĩ drí ãlókõ gĩzó, kpá ngá nyãnyã gĩzó ãgô lãzé bê ʼdĩ drí. Drílâ kpá tã âtázó kĩ nĩ rî, õzõ yí õtírĩ âgõô rî, yí âʼdô kpá lãfâ ãzâ fẽʼá ngá gólâ drí nyãlé nõngá rî tãsĩ. Ĩʼdî ʼdĩ."
42010036	Gõʼdá Yésũ âtâ trá ãgô gólâ lãʼbí îmbá ʼbá ró ʼdĩ drí kĩ nĩ rî, "Tã ị̂sũ áníkâ rî íyíkâ ángô tí yã? Õjílã nâ ʼdĩ ʼbá yî lãfálé sĩ rî, ãʼdî pâ ãgô gólâ ngá ôpá ʼbá drí cãlé rî nĩ yã, tã ʼẽzó drílâ õzõ áró lâ kâtí rî yã?"
42010037	Lãʼbí îmbá ʼbá ʼdĩ âtâ trá kĩ nĩ rî, "Cé õjílã ânĩ ʼbá Sãmárĩyã lésĩ rî ĩʼdî." Yésũ kĩ, "Ní gõ ʼbã ʼálâ, ní ʼê kpá õzõ ãgô gólâ Sãmárĩyã lésĩ rî drí ʼẽlé ʼdĩ tí."
42010038	Yésũ yî lãjóʼbá íyíkâ bê drílĩyî rĩrĩ nĩlí Yẽrõsãlémã ʼálâ rî ʼá, kậyị̂ ãzâ sĩ pávó ʼá rî, drílĩyî âcázó ʼbạ̃drị̃ mvá ãzâ ʼá. ʼBạ̃drị̃ mvá ʼdĩ ʼá rî, õkó ãzâ rĩʼá tólâ rú bê Márãtã. Ậmvúpị̃ lâ rî rú Mãríyã. Gólĩyî nị̃ Yésũ trá. Márãtã drí Yésũ rî tã âtízó ânĩlí ĩyî drí ʼbã ʼálâ ũmú ró. Yésũ âcâ bê drílĩyî ʼbã ʼá rî, Mãríyã ânĩ trá rĩlí vũdrị́ Kúmú Yésũ lạ̃gạ́tị́, úlị́ gólâkâ rĩʼá âtálâ rî ârílí ĩʼdî.
42010040	Gõʼdá Márãtã îcá íyíkâ úlị́ Yésũ kâ ʼdĩ ârílí kó kô, tãlâ gólâ rî lị̃fị́ trá lârâ-lârâ ró, lôsĩ nyãsá lâʼdî-lâʼdî kâ rî ʼẽʼá ĩʼdî, drị̃ lâ lîjã trá ndị̃ ĩtí. Márãtã drí tã âtázó Yésũ drí kĩ nĩ rî, "Kúmú Yésũ, tãlâ ãʼdô ʼî ámâ ậmvúpị̃ Mãríyã drí ámâ âyézó élêwálâ, rĩʼá lôsĩ nyãsá lâʼdî-lâʼdî kâ ʼẽlé yã? Ní âtâ gólâ drí ãânĩ ró ámâ pãlé lôsĩ ãzâ ʼbá yî ʼásĩ."
42010041	Gõʼdá Kúmú Yésũ drí tã âtázó kĩ nĩ rî, "Márãtã, Márãtã, kậyị̂ vósĩ ndrĩ, ní rî zãâ rĩʼá lị̃fị́ lôʼbélé lôʼbê lôsĩ jó kâ ʼẽrẽ ʼá ángô tí yã?
42010042	Ní ârî drẽ, lôsĩ tãndí kó ĩʼdî ãlô nõ. Tákõ ĩʼdî úlị́ má drí rĩʼá âtálâ nõ ârî-ârî lâ ĩʼdî. Mãríyã lẽ trá úlị́ má drí rĩʼá âtálâ nõ ârílí. Nĩngá sĩ rî, má îcá tã âtálé drílâ kĩʼá nĩ rî, gólâ õnĩ lôsĩ ãzâ ʼẽlé rî kô."
42011001	Gõʼdá kậyị̂ ãzâ sĩ, Yésũ rî rãtáã ʼẽʼá Ôvârí drí. Gõʼdá lãjóʼbá gólâkâ rĩʼá gólâ bê tólâ, ãlô gólĩyî lãfálé ʼásĩ rî kĩ nĩ rî, "Kúmú ãmákâ, ní îcî ãmâ lị̃fị́ rãtáã ʼẽʼẽ sĩ Ôvârí drí. Ókĩ nĩ rî, Yõwánĩ îcî íyíkâ tã ârí ʼbá íyíkâ rî ʼbá yî lị̃fị́ lâ trá rãtáã ʼẽʼẽ sĩ."
42011002	Gõʼdá Yésũ drí gõzó tã âtálé lãjóʼbá íyíkâ ʼdĩ ʼbá yî drí kĩ nĩ rî, "Nĩ ʼê rãtáã nõtí, nĩ kĩ, Ãmâ átá ûrú ʼálâ rî, ánî rú ãʼdô ị̂njị̃lị́ ị̂njị̃. Kũmũ áníkâ rî ãâcâ. Ãndrõ nô, ní âfẽ ngá nyãnyã ãmákâ kậyị̂ vósĩ cé rî ãmâ drí. Ní âyê ãmâ tã õnjí ãmákâ rî ʼbá yî ʼásĩ, ãmâ drí rĩʼá ʼẽlâ rî ʼbá yî tãsĩ, õzõ ãmâ drí rĩrĩ ãzí-ãzí gólĩyî rĩ ʼbá tã õnjí ʼẽlé ãmâ drí rî ʼbá yî âyérẽ kâtí. Tã ûjũ-ûjũ ʼá rî, ní ʼbã ãmâ pị̃pị̂sị́lị́ ị̃ị̂dû ị̂dû, tãlâ mã õzó tã õnjí ʼẽê."
42011005	Gõʼdá nĩngá sĩ, Yésũ drí kpá tã ãzâ âtázó gólĩyî drí tã rãtáã ʼẽʼẽ kâ Ôvârí drí rî tãsĩ nõtí, "Õzõ tí tã ãzâ ʼbá yî ãʼdô trá õzõ nõtí rî. Ngạ́cị̂ ító ʼá, õzõ ũmú ãzâ ãâcâ ní drí ʼbã ʼá võ jẽjẽ ãzâ ʼásĩ rî, gõʼdá ũmú rî ʼdĩ rĩʼá lõfó ró, gõʼdá nî cú ĩtí ngá nyãnyã ãkó fẽlé ũmú ʼdĩ drí nyãlé rî, gõʼdá ní ngâ nĩlí ʼbã-tị̂-ʼdị̃-ãzí áníkâ ngálâ. Ní kĩ ʼbã-tị̂-ʼdị̃-ãzí ʼdĩ drí rî, ũmú âcâ trá yí drị̃ị̂ võ jẽjẽ ʼásĩ, yî cú ĩtí ngá nyãnyã ãkó fẽlé drílâ nyãlé, îcá kô âkórí drí ãmbãtã âfẽzó yí drí fẽlé drílâ yã?
42011007	"Ngbãângbânõ rî, má âtâ ãnî drí drẽ ãnî tã îjî-îjî sĩ. ʼBã-tị̂-ʼdị̃-ãzí áníkâ ʼdĩ âʼdô lôgõʼá lâ ní drí kĩ nĩ rî, 'Ní îkpókpólõ mâ kô, má âʼbã ạ́tị̃ trá, má njị̃ị́ gõʼdá ạ́tị̃ kô, ãmâ, ãmângá trá ãmâ mvá yí bê ậʼdú kõʼá.'
42011008	"Gõʼdá ʼbã-tị̂-ʼdị̃-ãzí áníkâ ʼdĩ âʼdô ngãʼá gbãrãkã drị̃ị̂ sĩ, ạ́tị̃ njị̃lị́ ní drí, ngá gólâ ní drí lẽlé rî âfẽzó ní drí. Gólâ ʼê tã ʼdî ĩtí tãlâ ãʼdô ʼî yã? Tãlâ ní gólâ rî rû-lẽ-ãzí ʼî rî drí yã? ʼÉʼẽ, gólâ ʼê tã ʼdî ĩtí, tãlâ nî rĩʼá zãâ tã îjíʼá gólâ tị́, gólâ gõʼdá lẽé õjílã drí tã ị̂sũlị́ kĩ, yî ʼbã-tị̂-ʼdị̃-ãzí õnjí ʼî rî kô. Õzõ ãʼdô ĩtí rî, Ôvârí gólâ tíbê ʼbã ʼbá kôrô ánî ʼbã-tị̂-ʼdị̃-ãzí drị̃ị̂ sĩ rî âʼdô tã îjî-îjî áníkâ âríʼá.
42011009	"Õzõ õjílã ãzâ ĩîjî ngá ãzâ tã lâ Ôvârí tị́ rî, áâʼdô fẽʼá lâ té gólâ drí. Õzõ õjílã õrî ngá ãzâ ndãʼá rî, áâʼdô kpá ûsúʼá lâ. Õzõ õjílã ãzâ õrî ạ́tị̃ gãlé rî, áâʼdô njị̃ʼá lâ gólâ drí.
42011011	Õzõ mvá ãzâ ũzị̂ ngá nyãnyã átá lâ tị́ rî, átá lâ fẽé kúnị́ mvá ĩʼdî kô gólâ drí. Õzõ ũzị̂ ị̃ʼbị̂ ʼî rî, ófẽé ị̃nị̃ ĩʼdî drílâ kô.
42011012	Õzõ ũzị̂ ʼạ̃ʼú ʼbú ĩʼdî rî, ófẽé ótónyî ĩʼdî drílâ kpá kô.
42011013	Nĩ ndrê drẽ, ãnî gólĩyî tíbê tã õnjí bê rî ʼbá yî, nĩ fẽ kpá ngá tãndí ĩʼdî ãnî mvá yî drí. Ngã gõʼdá ãmâ átá tíbê ûrú ʼálâ rî âʼdô íyíkâ fẽʼá lâ ãnî drí gạ̃rạ̃ kô yã? Õzõ nĩ ạ̃ậzị̂ Líndrí Tãndí gólâkâ ĩʼdî rî, gólâ âʼdô fẽʼá lâ kpá ãnî drí."
42011014	Kậyị̂ ãzâ sĩ rî, Yésũ êdê ãgô ãzâ trá ngá lãzé líndrí õnjí kâ ʼásĩ. Líndrí õnjí ʼdĩ ʼbã ãgô rî ʼdĩ trá rĩlí cú ĩtí úlị́ âtá ãkó ũʼdúʼdû ró. Gõʼdá éêdê ãgô ʼdĩ bê rî, ãgô ʼdĩ rî trá gõʼdá tã âtálé íyî tị̂ sĩ tãndí ró õjílã drí ârílí. Õjílã gólĩyî ãgô ʼdĩ ndrẽ ʼbá Yésũ drí rĩrĩ êdérẽ lâ ʼá rî âʼdô ĩyî trá ndrĩ lârõ-lârõ ró.
42011015	Gõʼdá õjílã ãzâ ʼbá yî gã dó tã-drị̃ lẽlé kĩ, mbârâkã gólâ Yésũ drí rĩzó õjílã êdélé ĩʼdî sĩ lâ ʼdĩ, âʼdó Ôvârí ngá lésĩ kô, õjílã gólâ mbârâkã fẽ ʼbá Yésũ drí rĩzó õjílã êdélé nõ rĩʼá Sãtánã ĩʼdî, tãlâ líndrí õnjí ʼdĩ bê rĩʼá Sãtánã bê mbârâkã Sãtánã kâ zẽlé.
42011016	Õjílã ãzâ ʼbá yî tã lẽlẽ ãkó rî, lẽ ĩyî Yésũ rî ûjũlị́ kĩ nĩ rî, gólâ âʼdô ngá âdó ʼbá ʼî, ʼdõvó gólâ õʼê drẽ kpá tã lârâkô ngĩî gólĩyî õndrê ró bê gólĩyî ũnị̃ ró bê kĩʼá nĩ rî, Ôvârí fẽ mbârâkã ʼdî nĩ gólâ drí.
42011017	Gõʼdá Yésũ nị̃ tã ị̂sũ-ị̂sũ õnjí õjílã ʼdî ʼbá yí kâ ʼdĩ trá kĩ nĩ rî, gólĩyî lẽ trá kõlõgbõ cãlé yí drí. Gólĩyî lẽ âʼdálâ kĩ, Ôvârí âʼdó ĩʼdî kô íyî âjó ʼbá rî. Gõʼdá Yésũ âtâ tã trá õjílã ʼdî ʼbá yî drí kĩ nĩ rî, "ʼBạ̃súrú gólâ tíbê lãfálé cã ʼbá rị̃ gõzó rĩlí rû fũlị́ ĩyî võ ʼásĩ rî âʼdô rĩʼá fí trá zị̃lị́ ʼbạ̃súrú ãlô ró yã? ʼBã gólâ rĩzó lâwãlé ʼá lâ ị̃tú vósĩ cé ãzí-ãzí bê rî, âʼdô rĩʼá trá võ ãlô ʼá ʼbã-tị̂ ãlô ró yã?
42011018	Õzõ õjílã gólĩyî ậyị́ ʼbá ʼdó Sãtánã zẽlé rî õrî ĩyî lâwãlé kárá rî, kũmũ Sãtánã kâ âʼdô rĩʼá ãlô rî ángô tí yã? ʼÉʼẽ, îcá rĩlí kô. Rĩʼá pạ̃tị́ị̃ ró, Sãtánã âʼdô vólé gãʼá dó mbârâkã âfẽlé má drí. Nĩ ị̂sũ ãníkâ bê rî, Sãtánã fẽ mbârâkã nĩ má drí rĩzó líndrí õnjí ạ̃bạ̃bạ̃ kâ lôfõlé õjílã ʼásĩ ʼdî. Õzõ ãʼdô ĩtí rî, Sãtánã âʼdô kpá mbârâkã âfẽʼá má drí rĩzó líndrí õnjí gólâkâ gólâ rî úfú zẽlé ʼdĩ ʼbá yî îzãzó yã?
42011019	Gõʼdá nĩ ị̂sũ drẽ tã dã ãnî drị̃ị̂, tã gólâ má drí ʼẽʼá âtálâ ãnî drí nõ tãsĩ. Õzõ Sãtánã ãʼdô ĩʼdî mbârâkã fẽ ʼbá ró má drí rî, gõʼdá ãʼdî fẽ íyíkâ mbârâkã ãnî drị̃-ʼbá yî drí rĩzó líndrí õnjí lôfõlé õjílã ʼásĩ rî nĩ yã? Nĩ îjî tã drẽ drị̃-ʼbá ʼdĩ ʼbá yî tị́, ãʼdî fẽ mbârâkã ʼdî gólĩyî drí nĩ yã? Drị̃-ʼbá ʼdĩ ʼbá yî âʼdô âtáʼá lâ ãnî drí kĩ, Ôvârí âfẽ mbârâkã nô nĩ ĩyî drí.
42011020	Gõʼdá mâ rî gógó kpá rĩʼá mbârâkã Ôvârí ngá lésĩ rî bê. Nĩ ndrê drẽ, gólâ rî gógó tíbê mbârâkã ʼbá ró ʼẽ ʼbá ãnî pãlé rî, mâ ĩʼdî rĩʼá nõ. Ôvârí âjô mâ nĩ ãnî lị̃fị́ îcílí, mâ ĩʼdî tíbê ãnî drí ʼẽʼá rõlâ rî.
42011021	"Sãtánã rĩʼá õzõ ãgô ạ̃wạ̃lạ̃kạ̃ ʼbá íyíkâ rĩ ʼbá íyî mvá yî vó ndrẽlé ndrẽndrẽ ạ̃jú sĩ rî kâtí.
42011022	Õzõ ãgô ãzâ kpá ạ̃wạ́lạ́kạ́ ró mbârâkã lâ drí gólâ rî lậvũlị́ gạ̃rạ̃ rî ãânĩ kpá ʼdẽlé õmbã bê gólâ drị̃ị̂ rî, âʼdô gólâ rî drõʼá cú ʼbã ʼásĩ ʼdĩyímvá gólâkâ ʼdĩ ʼbá yî ûwũzó ngbá ngá ʼbã kâ bê.
42011023	"Má îmbâ ãnî lị̃fị́ ĩʼdî nõ. Nĩ rî kô õmbã Ôvârí yî lãfálé ʼá Sãtánã bê rî tẽlé. Pạ̃tị́ị̃ ró, õmbã rî ʼdĩ ʼẽʼá âcálé. Õzõ nĩ ạ̃ậmû ʼâ má bê kpãkã ãlô kô rî, nĩ lẽ gõʼdá trá ʼâ ậmúlị́ ạ̃jú-ʼbá-ãzíyã Sãtánã bê. Ãnî drí ámâ pãlé õjílã Ôvârí kâ êʼbélé võ ãlô ʼá õzõ kạ́bị̃lị́kị̃ lôkí ʼbá drí kạ́bị̃lị́kị̃ íyíkâ êʼbérẽ kâtí. Õzõ nĩ õʼê ĩtí kô rî, nĩ lẽ gõʼdá trá õjílã Ôvârí kâ lâpẽlé má rú sĩ vólé. Gõʼdá ʼdĩî ʼásĩ rî, Ôvârí âʼdô tã âtáʼá kĩ nĩ rî, 'Ãnî ámâ ạ̃jú-ʼbá-ãzí ʼî.'
42011024	"Má lẽ trá tã ãzâ âtálé ãnî drí nõngá líndrí õnjí ʼbá tãsĩ. Õzõ líndrí õnjí Sãtánã ʼásĩ ʼdî ãâyê õjílã trá rî, drílâ rĩzó nĩʼá lậmú bê élê nĩʼá õjílã ãzâ ʼbá yî ndãlé, nĩzó rĩlí ʼâ lâ ʼá. Õzõ ũûsû õjílã ʼâ ãzâ kô drílâ rĩzó ʼá lâ rî, âʼdô õjílã sị́sị́ ʼdĩ nị̃ʼá, gõʼdá drílâ âgõzó óʼdí.
42011025	Õzõ õjílã ʼdî ạ̃ậzị̂ Líndrí Tãndí Ôvârí kâ íyî pị̃pị̂sị́lị́ ʼá kô líndrí õnjí ʼdĩ võ lâ ʼá rî, líndrí õnjí ʼdĩ õtírĩ âgõô rî, âʼdô gólâ rî pị̃pị̂sị́lị́ ûsúʼá zãâ tãkó ĩtí íyî tẽʼá ngbángbá, õzõ jó gólâ tõtõ ậkũzó trá ʼálâ sĩ êdélé ũmú drí rî kâtí.
42011026	Gõʼdá líndrí õnjí ʼdĩ âʼdô ãzí-ãzí êʼbéʼá dũû ânĩzó rĩlí võ ʼdî ʼá, ʼdĩî rî âʼdô ʼbãʼá lâṇõ ró ãmbá lậvũlị́ sị́sị́ rî drị̃ sĩ."
42011027	Gõʼdá Yésũ drẽ rĩʼá tã ạ̃dũkũ íyíkâ âtáʼá õʼbí ãmbá rĩ ʼbá ĩtí ʼdĩ ʼbá yî drí rî, gõʼdá õkó ãzâ õʼbí ʼdĩ ʼbá yî lãfálé ʼásĩ, drílâ trẽzó úlị́ bê Yésũ drí kĩ nĩ rî, "Õkó ãzâ gólâ ʼbã ʼbá ánî ândrê ró nõ, Ôvârí fẽ ãyĩkõ trá drílâ lậvũlị́ kôrô."
42011028	Gõʼdá Yésũ drí tã âtázó õkó ʼdĩ drí nõtí, "Ôvârí âʼdô ãyĩkõ fẽʼá lậvũlị́ kôrô õjílã gólâ rĩ ʼbá úlị́ má drí âtálé nõ ârílí rî drí gõʼdá kpá rõ ʼbá lâ rî drí."
42011029	Gõʼdá nĩngá sĩ rî, õʼbí ãmbá ʼdĩ ʼbá yî trá ậsị́ʼá dîrî gbãâ Yésũ rú sĩ, õzõ õbẽbẽwá drí vó bẽrẽ gbãâ rî kâtí. Gõʼdá Yésũ drí tã âtázó gólĩyî drí kĩ nĩ rî, "Õjílã rĩʼá ãmbá tã lẽlẽ ãkó. Gólĩyî lẽ má drí tã lârâkô ʼẽlé gólĩyî lị̃fị́ drị̃ ʼá. Má gã dó tã lârâkô ʼẽlé gólĩyî lị̃fị́ drị̃ ʼá. Ạ̃dũkũ lâ, gólĩyî âʼdô ĩyî tã lârâkô ãzâ ndrẽʼá cé ãlô, õzõ tã âʼdâ-âʼdâ kâtí, õzõ tã tíbê Ôvârí drí ʼẽlé Yónã drí rî kâtí.
42011030	Tã Yónã kâ rî rĩʼá nõtí. Ạ̃kû ró, ị̃ʼbị̂ ạ́ngị́ ãzâ tê gólâ trá nyé yí ʼá. Gõʼdá Ôvârí drí ị̃ʼbị̂ ʼdĩ ʼbãzó gólâ rî lôʼdélé vólé lédrẽ-lédrẽ ró. Gõʼdá õjílã gólĩyî ʼbạ̃drị̃ Nínĩvẽ kâ rî ʼbá yî ʼá rî ârî ĩyî tã ʼdî bê rî, gólĩyî drí nị̃zó lâ kĩ nĩ rî, Ôvârí âjô gólâ nĩ ĩyî ngálâ. Gõʼdá tã ámákâ rî rĩʼá nõtí, Ôvârí âʼdô kpá ámâ ʼbãʼá âʼdólé lédrẽ-lédrẽ ró má drí ʼbãzó ʼbú ʼálâ rî vósĩ. Gõʼdá ʼdĩî rî vósĩ rî, õjílã gólĩyî rĩ ʼbá ãngó ʼá nõngá nõ ʼbá yî rî âʼdô ĩyî nị̃ʼá lâ kĩ nĩ rî, Ôvârí âjô mâ nĩ.
42011031	Ị̃zạ́tú kậyị̂ gólâ Ôvârí drí tã-vó ãnî õjílã kâ rî kĩzó rî ʼá rî, õjílã gólĩyî Nínĩvẽ kâ rî âʼdô ʼbãʼá kpá ĩtí tị̂ gã ʼbá ró ícícíyá ʼẽlé ãnî tíbê tã ârí ʼbá kô rî ʼbá yî rú, tãlâ õjílã gólĩyî Nínĩvẽ kâ rî ʼbá yî ârî ĩyî tã Yónã kâ bê rî, drílĩyî drị̃ âdĩzó tã õnjí ʼásĩ. "Gõʼdá kúmú ãzâ kpá gólâ võ jẽjẽ ãzâ kâ rî rĩʼá õkó ʼî. Gólâ âʼdô ʼbãʼá tólâ kpá ĩtí ícícíyá ʼẽlé ãnî gólĩyî tã lẽ ʼbá kô rî ʼbá yî rú. Gólâ ânĩ trá võ jẽjẽ ʼásĩ úlị́ tã nị̃nị̃ kâ ârílí kúmú Sólõmõ sị́lị́ sĩ. Gõʼdá mâ tíbê âjólé ûrú lésĩ rî âʼdô ʼbãʼá gạ̃rạ̃ kúmú Sólõmõ drị̃ị̂ sĩ. Gõʼdá nĩ lẽé úlị́ ámákâ ârílí kô. Ngbãângbânõ, má rî tã Ôvârí kâ îcíʼá ãnî drí, gõʼdá nĩ lẽé kô ârílâ má tị́ sĩ.
42011033	"ʼDõvó nĩ ârî drẽ, õjílã ãzâ yûʼdạ́wạ́ lạ̃sị́ îʼĩlí drị̃ lâ âkólé límvó zẽlé. Õzõ õjílã ĩîʼĩ lạ̃sị́ îngálé ûrû rî, õjílã õtírĩ ʼẽê fĩlí jó ị́nị́rị́kúwạ́ ró rî ʼá rî, âʼdô ndrẽʼá lâ tõ. Úlị́ ámákâ rî ĩyíkâ õzõ lạ̃sị́ îʼĩlí lậpị́lị́ límvó zẽlé kô rî kâtí. Îcá té tã lârâkô ʼẽzó ĩʼdî rî kô.
42011034	Võ îʼĩ-îʼĩ drí fĩzó bũúũ ʼá lâ ngbángbá. Õzõ ãnî lị̃fị́ ãʼdô ngá lãzé ró rî, ngá îʼĩ fí kô, âʼdô ʼbãʼá ị́nị́rị́kúwạ́ ró. Õzõ nĩ ãârî úlị́ ámákâ kô rî, ãnî nyé õzõ lị̃fị́ gólâ ngá lãzé ró rî kâtí.
42011035	Úlị́ ámákâ nõ âʼdô ʼbãʼá õzõ ngá îʼĩ-îʼĩ kâtí, ãnî lị̃fị́ õmbâ ãnî rú, ãnî drí úlị́ ámákâ trõzó ʼbãlé ãnî pị̃pị̂sị́lị́ ʼá tãlâ úlị́ ámákâ nõ rî rĩlí võ îʼĩlí ãnî pị̃pị̂sị́lị́ ʼá, õzõ võ îʼĩ-îʼĩ ngbángbá rî kâtí."
42011037	Gõʼdá ʼdĩî rî vósĩ rî, Pạ̃rúsị̃ ãzâ drí Yésũ rî zị̃zó ânĩlí ngá nyãlé yí bê. Gõʼdá Yésũ drí âcázó rĩlí vũdrị́ õzõ lãʼbí gólĩyíkâ rî tí. Drílâ gõzó îtónãlé ngá nyãlé.
42011038	Gõʼdá gólâ îjí lị̃mvû tã kô íyî drị́ jĩzó bũúũ kûlúgûsú ʼá, õzõ lãʼbí Pạ̃rúsị̃ kâ rî tí. Pạ̃rúsị̃ ʼdĩ trá lârõ-lârõ ró.
42011039	Gõʼdá Yésũ drí tã âtázó Pạ̃rúsị̃ ʼdĩ drí kĩ nĩ rî, "Ãnî ãnî ãzí-ãzí yí bê gólĩyî âʼdó ʼbá Pạ̃rúsị̃ ró rî ʼbá yî, nĩ ârî drẽ. Nĩ rô lãʼbí ãníkâ trá tákányĩ. Nĩ jĩ ãníkâ cé ãnî rúmvạ́ ĩʼdî, gõʼdá ãnî pị̃pị̂sị́lị́ drí ĩyíkâ rĩzó ị̃ndị̂ ró. Má âtâ tã ʼdî tãlâ ãnî ngá lôvó ʼbá ʼî, gõʼdá nĩ âʼdô kpá õjílã gólĩyî ĩzã ʼbá ró rî yî ʼbãʼá ậdị̂ ĩyíkâ fẽlé ãnî drí.
42011040	Õzõ nĩ õjĩ cé límvó rúʼbạ́ ĩví lésĩ rî ĩʼdî rî, nĩ ị̂sũ ãníkâ bê rî, ʼálé lâ âʼdô ʼbãʼá kpá ngbángbá yã? Nĩ jĩ ãnî pị̃pị̂sị́lị́ kpá, Ôvârí ẽêdê ró kpá ãnî rúʼbạ́ ãnî pị̃pị̂sị́lị́ bê. Gõʼdá ãʼdô ĩtí rî, nĩ âyê ngá lôvó vólé, ậdị̂ ãnî lĩkítí ʼá, ãnî drí rĩʼá ʼbãlâ ʼdĩ, nĩ fẽ ĩzã ʼbá drí, ãnî pị̃pị̂sị́lị́ ãʼdô ró bê ngbángbá.
42011042	"Ãnî Pạ̃rúsị̃ yî, lâṇõ ạ́ngị́ âʼdô ãnî ʼẽʼá, tãlâ nĩ rî trá tã õnyíkõ ãmbá lãʼbí ãníkâ rî ʼbá yí kâ vó lâ lôbẽlé ị́ndị̂-ị́ndị̂, gõʼdá tã ʼbãʼbã tíbê Ôvârí kâ rî âyézó vũdrị́. Tã âʼdâ-âʼdâ lâ rĩʼá nõtí, nĩ câ ạ́mvú ãníkâ ạ̃túbị́ kâ lãfálâ mûdrị́, gõʼdá ãlô rî ãnî drí fẽzó lâ Ôvârí drí, gõʼdá nĩ lẽé õjílã gólĩyî ĩzã ró rî ʼbá yî vó lâ ndrẽlé kô. ʼDĩî rî, nĩ lẽé Ôvârí pị̃pị̂sị́lị́ ãlô sĩ kô.
42011043	"Ãnî Pạ̃rúsị̃ nô ʼbá yî, nĩ lẽ ãníkâ rĩlí ʼdó rĩ-võ ãmbâ-ãmbâ drị̃ị̂ sị́sị́ lésĩ õjílã ágálé, õzõ nĩ õtírĩ nĩî jó tã ârí kâ rî ʼálâ rî, nĩ lẽ õjílã õfẽ ró nî-bê-yã ĩyî drí rĩzó ĩyî ị̂njị̃lị́ võ rû êʼbê kâ ʼdĩ ʼá.
42011044	Õjílã ʼdî ʼbá yî nị̃ị́ kô kĩ, ãnî pị̃pị̂sị́lị́ âʼdô rĩʼá ị̃ndị̂ ró."
42011045	Gõʼdá ãgô ãzâ rĩ ʼbá lãʼbí îmbálé rî drí ngãzó tã âtálé Yésũ drí kĩ nĩ rî, "Õzõ ní ãâtâ tã trá ĩtí õjílã gólĩyî Pạ̃rúsị̃ ró rî yî drí rî, ʼdĩî rî, ní rî kpá gólĩyî rĩ ʼbá lãʼbí îmbálé rî ʼbá yî ʼbãʼá ʼdásí ʼẽzó rú lâ ĩyî."
42011046	Nĩngá sĩ, Yésũ drí tã âtázó ãgô ʼdĩ drí kĩ, "Tã pạ̃tị́ị̃ ró, õjílã gólĩyî lãʼbí îmbá ʼbá ʼdĩ ʼbá yî, Ôvârí âʼdô lâṇõ fẽʼá gólĩyî drí, tãlâ lãʼbí îmbá ʼbá ʼdĩ ʼbá yî rî ĩyî tã ãzâ ʼbá yî lãʼbí kâ lôpélé dũû õjílã drí ʼẽlé. Tã õnyíkõ ʼdî ʼbá yî ndrĩ êʼbê rû gõʼdá trá dũû gólĩyî ômbê kúkú ʼá lậnjị̃-lậnjị̃ ró, õzõ ngá lậnjị̃ kâtí. Ãnî gólĩyî lãʼbí îmbá ʼbá ʼdĩ ʼbá yî rî ĩyî ngá êʼbélé dũû lậnjị̃-lậnjị̃ ró õjílã drí njị̃lị́, gõʼdá nĩ lẽé gólĩyî pãlé njị̃rị̃ lâ ʼá gõʼdá kpá kô.
42011047	"Nĩ rî lóʼdé tãndí óʼdí bẽlé võ ãzâ ʼbá yî ʼásĩ ngĩíngî võ gólĩyî tíbê tã ậngũ ʼbá Ôvârí kâ rî ʼbá yî ãvõ lâ ʼbãzó rî ʼá. Nĩ ʼê ĩtí, tãlâ õjílã õlôngô ró ãnî tã bê, gõʼdá ãnî ạ́ʼbị́yạ́ yî gâ ĩyî vólé dó úlị́ tã ậngũ ʼbá ʼdĩ ʼbá yí kâ ârílí, gõzó tã ậngũ ʼbá yî fũlị́ vólé.
42011048	Nĩ trõ ãníkâ ʼdĩ té ãnî ạ́ʼbị́yạ́ yî lârâkô ĩʼdî.
42011049	Õzõ ãndrõ nô Ôvârí ãâjô tã ậngũ ʼbá ãzâ rî, nĩ âʼdô úlị́ gólâkâ gãʼá dó, gõʼdá ãnî drí kpá gólâ rî fũzó vólé. Tã pạ̃tị́ị̃ ró, Ôvârí kĩ, yí âʼdô võrã âjóʼá tã ậngũ ʼbá íyíkâ bê tã âtálé ãnî drí, ãnî rî gógó âʼdô gólâ rî drõʼá vólé kpá gólâ rî fũzó.
42011050	Ôvârí âʼdô kpá ãnî îzãʼá vólé. Ôvârí âʼdô ícícíyá ʼẽʼá ãnî rú, tãlâ tã ậngũ ʼbá yî ãnî drí fũlị́ ãmbá kó îtõ võ ãngó kâ rî ʼá bũúũ ị̃tú ãndrõ nô ʼá rî tãsĩ,
42011051	îtõlé kó sị́sị́ Ábẽlẽ drị̃ị̂ sĩ bũúũ âcálé ãzâ rú bê Zẽkãríyã rî rú, úfû Zẽkãríyã íyíkâ jó ạ́ngị́ Ôvârí kâ rî ʼá, ãnyî võ kõrõnyã zã kâ lạ̃gạ́tị́. Ãnî õjílã gólĩyî ʼbã ʼbá drẽ lédrẽ-lédrẽ ró rî, Ôvârí âʼdô ãnî îzãʼá kpá lâṇõ fẽzó ãnî drí tã õnjí ʼdĩ tãsĩ.
42011052	"Ãnî gólĩyî lãʼbí îmbá ʼbá ró ʼdĩ ĩyíkâ õzõ õjílã gólĩyî ʼbã ʼbá gbákálã-fê, jó tị́lị́-tị̂ Ôvârí kâ îgbálákãzó ĩʼdî sĩ lâ rî kâtí. Gbákálã-fê íyíkâ õzõ tã nị̃nị̃ gólâ ʼẽzó ãmâ pãlé mbârâkã tã õnjí kâ ʼásĩ rî kâtí. Ãnî lãʼbí îmbá ʼbá yî, nĩ lẽé kô ạ́tị̃ Ôvârí kâ njị̃lị́ õjílã drí fĩzó jó tị́lị́-tị̂ ʼdĩ ʼásĩ. Ôvârí âʼdô kpá gólĩyî pãʼá, drílĩyî fĩzó, gõʼdá ãnî rî gógó, nĩ fí kô."
42011053	Gõʼdá Yésũ drí võ ʼdî âyézó. Pạ̃rúsị̃ yî lãʼbí îmbá ʼbá ʼdĩ ʼbá yí bê drí rĩzó tã âtálé ʼálé âdrã sĩ Yésũ rú. Kậyị̂ ʼdĩ ʼá rî, Yésũ gõʼdá trá zãâ gólĩyî ạ̃jú-ʼbá-ãzíyã ʼî, gõʼdá gólĩyî rî trá Yésũ rî îjílí tã îjî-îjî ãzâ ʼbá yî sĩ dũû,
42011054	tãlâ Yésũ ạ̃ậvị̃ ró bê úlị́ ãzâ ʼbá yî ʼá, gõʼdá yĩ ũrû ró gólâ bê úlị́ âfõ ʼbá gólâ sị́lị́ sĩ rî sĩ, ãʼdô ró bê ĩyî drí ícícíyá ʼẽzó gólâ rú gólĩyî sị́sị́-lésĩ rî drí, ãʼdô ró bê gólâ rî fũzó vólé.
42012001	Kậyị̂ vósĩ cé, õʼbí ãmbá êʼbê rû trá zãâ rĩʼá Yésũ rî vó bẽlé. Õjílã trá dũû. Gõʼdá Yésũ drí tã âtázó lãjóʼbá íyíkâ drí kĩ nĩ rî, "Ãnî lị̃fị́ õmbâ ãnî rú, nĩ trõ tã Pạ̃rúsị̃ yí kâ kô. Pạ̃rúsị̃ yî rî ĩyíkâ tã âtálé kôrô Ôvârí rî rõrõ tãsĩ, gõʼdá gólĩyî ʼé ĩyî tã lâ kô, gõʼdá gólĩyî rî rĩlí tã lãʼbí ĩyíkâ rî kâ ʼẽlé ĩʼdî, gólĩyî pị̃pị̂sị́lị́ sú kô.
42012002	Gõʼdá ị̃zạ́tú rî, Ôvârí âʼdô tã gólĩyî õjílã pị̃pị̂sị́lị́ ʼá rî âʼdáʼá ãlô-ãlô ndrĩ.
42012003	Îcá kô õjílã ãlô ãnî lãfálé ʼásĩ rî drí úlị́ ãyãyã ãnî drí rĩʼá âtálâ jó ị́nị́rị́kúwạ́ ró rî ʼá rî lậpị́lị́, ãyãyã rî ʼdĩ âʼdô âʼdóʼá úlị́ ngbạ́lạ́-ngbạ́lạ́ ró õjílã ndrĩ drí ârílí ʼbũû."
42012004	"Nĩ ârî drẽ, nĩ rô õjílã gólâ mbârâkã bê ʼẽ ʼbá ãnî rúʼbạ́ ị̃nyạ́kú fũlị́ rî kô.
42012005	Nĩ rô cé Ôvârí ĩʼdî, tãlâ gólâ îcâ kpá ãnî ʼbãlé drãlé, gõʼdá gólâ îcâ kpá ãnî ʼbãlé võ gólâ lạ̃sị́ ạ̃dũkũ ãkó rĩ ʼbá vẽlé rî ʼá, tãlâ tã õnjí ãníkâ tãsĩ. Gólâ ĩʼdî rĩʼá ãnî drí ʼẽʼá rõlâ rî.
42012006	"Nĩ ârî drẽ, õzõ nĩ õgî ãríwá mvá rĩʼá sõlâ fê sị́lị́ dãdãwá ʼdĩ ʼbá yî ĩʼdî nyãlé lãfâ fínyáwá sĩ rî, õjílã ʼbãá lị̃fị́ drị̃ lâ kô. Gõʼdá ãríwá dãdãwá rî ʼdĩ ʼbá yî, Ôvârí nị̃ gólĩyî trá ãlô-ãlô ndrĩ.
42012007	Nĩ ndrê trá, Ôvârí lã õjílã drị̃-ʼbí ʼdĩ trá ndrĩ ãlô-ãlô, ʼbãá ãnî tã vị̃lị́ kô. Ãʼdô ĩtí rî, nĩ ʼê ũrị̃ kô, tãlâ Ôvârí lẽ ãnî trá kôrô lậvũlị́ ngá õnyíkõ ndrĩ drị̃ị̂ sĩ."
42012008	Yésũ kĩ nĩ rî, "Õzõ nĩ ãâʼdâ tã gólâ ãnî drí tã ámákâ lẽzó ʼdĩ trá õjílã lị̃fị́ drị̃ ʼá rî, gõʼdá má âʼdô kpá âʼdáʼá lâ ámâ átá rî lị̃fị́ drị̃ ʼá kĩʼá nĩ rî, ãnî nõ õjílã ámákâ ĩʼdî. Gõʼdá mãlãyíkã Ôvârí kâ âʼdô ĩyî kpá tã ʼdî ʼbá yî nị̃ʼá ndrĩ.
42012009	Õzõ nĩ õgã dó ʼdẽlé má vó õjílã lị̃fị́ drị̃ ʼá ũrị̃ drí sĩ rî, gõʼdá má âʼdô vólé gãʼá kpá dó ãnî âʼdálé ámâ átá drí mãlãyíkã íyíkâ rî ʼbá yí bê. Nĩ âʼdó õjílã ámákâ kô.
42012010	Nĩ ârî drẽ, má âtâ tã ãzâ gólĩyî tíbê ámâ gã ʼbá dó rî ʼbá yî drí, õzõ gólĩyî õʼê ʼdásí mâ tíbê âjólé ûrú lésĩ nô rú rî, gõʼdá gólĩyî drí Ôvârí rî îjízó ĩyî âyélé tã õnjí ĩyíkâ ʼdĩ tãsĩ rî, Ôvârí âʼdô gólĩyî âyéʼá. Õzõ nĩ ãâtâ kĩ nĩ rî, mbârâkã ámákâ nõ ãʼdô íyíkâ Sãtánã kâ ĩʼdî, mbârâkã ámákâ rî ãâʼdó kô Líndrí Tãndí Ôvârí kâ sĩ rî. Õzõ nĩ ĩîjî Ôvârí ãnî pãlé rî, Ôvârí îcá kô ãnî pãlé tã õnjí ãníkâ ʼásĩ.
42012011	"Ãnî tíbê ʼbã ʼbá õjílã ámákâ ró rî, nĩ ârî drẽ. Õzõ õjílã ãzâ õfẽ ãnî drị́-bã ícícíyá ʼẽzó ãnî rú, ãnî ʼbãzó âdrélé õjílã ãmbâ-ãmbâ ʼbãlé jó tã ârî kâ rî ʼá rî ágálé, ngã ʼbô kúmú ágálé tã Ôvârí kâ rî sĩ rî, nĩ ʼê ũrị̃ kô,
42012012	Tãlâ Líndrí Tãndí Ôvârí kâ âʼdô úlị́ tãndí ʼbãʼá ãnî sị́lị́ âtálé."
42012013	Ãgô ãzâ rĩʼá õʼbí ãmbá ĩtí ʼdĩ ʼásĩ, ãgô ʼdĩ drí Yésũ rî îjízó nõtí kĩ nĩ rî, "Lị̃fị́ îcí ʼbá, ní âtâ tã ámâ ậdrúpị̃ sị́sị́ rî drí, gólâ ãâfẽ drị́-vó ãmâ átá kâ rî ũrûkậ lâ má drí âʼdô lãʼbí ãmákâ rî vó ró, tãlâ ʼdĩ rî ngá ạ̃dũkũ ãmâ átá drí ʼẽlé rî ĩʼdî. Gõʼdá gólâ lẽé tã ʼdî ʼẽlé kô."
42012014	Yésũ jâ tã-drị̃ ʼdî trá gólâ drí kĩ nĩ rî, "Má âʼdó mvá sị́sị́ ʼbạ̃súrú ãníkâ rî ʼá rî ĩʼdî kô tã ãníkâ ʼdĩ âtálé yã?"
42012015	Yésũ âtâ tã trá õʼbí ãmbá ʼdĩ ʼbá yî drí kĩ nĩ rî, "Nĩ ʼbã ãnî lị̃fị́ ngá ãmbá dũû rî drị̃ị̂ kô, tãlâ rĩrĩ ãmákâ ãngó nõ ʼá rî âʼdó kô ãnî drí ʼbãzó ngá-tị̂ bê ãmbá. Õzõ nĩ õʼbã ãnî lị̃fị́ ngá ãmbá dũû rî drị̃ị̂ rî, nĩ âʼdô ʼẽʼá lạ́tị̂ võ ûrú ʼálâ rî kâ ị̂vị̃lị́.
42012016	"ʼDõvó má âtâ drẽ íʼdígówá ãzâ ãnî drí, nĩ ârî ró bê. Ãgô ãzâ rĩʼá ạ́mvú íyíkâ bê ạ̃drúgú lâ rĩʼá rõô. Gólâ trõ ạ̃drúgú trá ndrô ʼdĩ ʼá rõô.
42012017	Gólâ rî trá tã ị̂sũlị́ nõtí kĩ nĩ rî, 'Mâ ẽró ạ́ngị́ ãkó má drí ạ̃drúgú ʼbãzó ʼá lâ.
42012018	Âʼdô bê trá ĩtí rî, má lẽ trá ẽró gólâ ạ̃kû rî ûfúlị́ vólé óʼdí lâ ʼdị̃zó ĩʼdî võ lâ ʼá ạ́ngị́ ró, má drí ạ̃drúgú ámákâ ãmbá ʼdĩ ʼbãzó ndrĩ ʼá lâ ngá õnyíkõ bê ndrĩ,
42012019	tãlâ ndrô ãzâ rĩ ʼbá âgõlé nã sĩ rî, má ãʼdô ró bê ngá nyãnyã bê dũû, gõʼdá má lẽé gõʼdá ạ́mvú ãzâ ʼwãlé kô, tãlâ má rî ró tãkó ĩtí cé ngá nyãlé ĩʼdî ãyĩkõ sĩ.'
42012020	Gõʼdá Ôvârí drí tã âtázó ãgô ʼdĩ drí kĩ nĩ rî, 'Ánî drị̃ yû. Gõʼdá ngạ́cị̂ ãndrõ nô sĩ, má âʼdô fê áníkâ ṇõʼá. Ní âʼdô ngá áníkâ ãmbá ʼdĩ ʼbá yî âyéʼá ãʼdî drí yã?' Ĩʼdî ʼdĩ."
42012021	Gõʼdá Yésũ kĩ, "Íʼdígówá má drí âtálé ʼdĩ rĩʼá õjílã gólĩyî ĩyîngá lẽ ʼbá ʼbãlé ngá bê ãmbá ãngó nõ ʼá rî ʼbá yî drí. Õzõ ãʼdô trá ĩtí rî, tãndí ró ãmâ drí tã Ôvârí kâ rî ʼẽzó ĩʼdî ãngó nõ ʼá, tãlâ ĩzã õzó ãmâ ʼẽê kô ị̃zạ́tú."
42012022	Gõʼdá Yésũ drí tã âtázó lãjóʼbá íyíkâ rî ʼbá yî drí kĩ nĩ rî, "Má âtâ ĩʼdî ãnî drí nõ, nĩ lôʼbê lị̃fị́ kô ngá nyãnyã ãngó nõ kâ tãsĩ, ítá sõsõ, ãyĩkõ ãngó nõ kâ rî bê. Îcâ ãnî drí rĩʼá Ôvârí rî tã lôngólé ĩʼdî.
42012023	Nĩ õrî cé tã ị̂sũlị́ ngá-tị̂ ãmbá tãsĩ rî, Ôvârí ʼbãá ãnî rúmvạ́ âsô-âsô ró kô.
42012024	Nĩ ndrê drẽ gbõ tã âʼdâ-âʼdâ lâ ãríwá tãsĩ, gólĩyî cú ĩtí ạ́mvú ãkó kpá ẽró ãkó ãngó ʼá nõngá, gõʼdá Ôvârí rî ngá nyãnyã fẽlé nĩ gólĩyî drí kậyị̂ vósĩ cé. Ngã gõʼdá ãnî rî gógó õjílã mvá ró, Ôvârí drí lẽlé kôrô ãríwá drị̃ị̂ sĩ rî.
42012025	Õzõ nĩ õrî lị̃fị́ lôʼbélé lôʼbê rî, âʼdô Ôvârí rî ʼbãʼá fí trá kậyị̂ ãníkâ lôpélé ạ̃tị́ ʼálâ yã?
42012026	Õzõ ãʼdô ĩtí kô rî, tãlâ ãʼdô ʼî ãnî drí rĩzó lị̃fị́ lôʼbélé ĩtí yã?
42012027	"Nĩ ndrê drẽ gbõ fê fõô õmã ʼálâ rî, rĩʼá sũsũ ró, lârâkô lâ ĩyî ʼdó ngĩíngî. Gólĩyî ʼé lôsĩ fãfã sĩ ítá lôfõzó ĩyî drí kô. Kúmú ạ́ngị́ rú bê Sólõmõ rî, gólâ rî trá ítá tãndí sũsũ ró rî bê. Gõʼdá ítá gólâ fê fõô kâ rî sû íyíkâ lậvũlị́ gạ̃rạ̃.
42012028	Gõʼdá fê fõô ʼdĩ ʼbá yî rî ĩyíkâ cé kậyị̂ dãwá sĩ ĩtí, gõʼdá drílĩyî vẽzó õmã bê ndrĩ vólé. Õzõ Ôvârí õfẽ íyíkâ ítá tãndí fê fõô yî drí õmã ʼálâ vẽlé vólé rî, fẽé íyíkâ ngá ãnî drí rî kô yã? Nĩ lẽé tã-drị̃ kĩʼá nĩ rî Ôvârí rĩʼá ãnî vó ndrẽʼá rî kô tãlâ ãʼdô ʼî yã?
42012029	Nĩ ị̂sũ tã kô kậyị̂ vósĩ cé tã tãndí ãngó nõ kâ tãsĩ, õzõ ngá mvũmvũ kâtí ngá nyãnyã bê rî tãsĩ, gõʼdá nĩ lôʼbê lị̃fị́ kpá kô.
42012030	Õjílã gólĩyî tíbê Ôvârí rî rõ ʼbá kô rî, gólĩyî rî ngá ʼdĩ ʼbá yî lẽlé zãâ nĩ. Nĩ ʼê ũrị̃ kô, tãlâ ãnî átá ûrú ʼálâ rî nị̃ ngá gólĩyî îcá ʼbá ãnî drí rî trá.
42012031	Nĩ ʼbã Ôvârí rî lị̃fị́ õwâ tõwã tã rõrõ ãníkâ gólâ drí rî sĩ. Ĩtí gólâ âʼdô ãnî vó ndrẽʼá ngá gólĩyî ʼẽ ʼbá îcálé ãnî drí rî fẽzó ãnî drí.
42012032	"Ãnî lãjóʼbá ámákâ rĩʼá cé dãwá ĩtí gõʼdá ãnî tã ʼdê má drí tákányĩ. Nĩ ʼê ũrị̃ kô, tãlâ ãnî átá tíbê Ôvârí rî âʼdô ãnî ʼbãʼá ãnî rúʼbạ́ drí âsózó kôrô ûrú ʼálâ.
42012033	Õzõ nĩ õʼbã ngá ãmbá ãníkâ ʼdĩ ʼbá yî gĩlí vólé õjílã ĩzã ʼbá rî pãzó ĩʼdî sĩ lâ rî, nĩ âʼdô ngá tãndí ûsúʼá trá Ôvârí ngálâ. Ũgú ûgũú ngá tãndí gólâ Ôvârí drí fẽlé trá ãnî drí ʼdĩ kô, gõʼdá îzãá rû kpá kô, âʼdô rĩʼá ạ̃dũkũ ãkó zãâ ãníkâ ró.
42012034	Õzõ ngá tãndí ãníkâ õlậpị̂ rû ãngó ʼá nõngá rî, nĩ lẽ rĩlí zãâ ngá tãndí ʼdĩ lạ̃gạ́tị́. Õzõ ngá tãndí ãníkâ õlậpị̂ rû ûrú ʼálâ Ôvârí bê rî, nĩ lẽ rĩlí kpá Ôvârí bê lạ̃gạ́tị́ lâ.
42012035	"Ãnî lãjóʼbá ámákâ rî ʼbá yî, nĩ rî ị̃tú vósĩ cé njãâ ámâ âgõ-âgõ tẽlé, tãlâ nĩ nị̃ị́ kậyị̂ ámákâ âgõzó rî kô. Nĩ rî njãâ võ tẽlé, õzõ rû ị̂ʼbũ ʼbá drí rĩrĩ njãâ íyî lị́pị̂ rî tẽlé âgõlé ngạ́cị̂ sĩ ʼbã ʼá kãrámã vósĩ rî kâtí, tãlâ yí õrî ró bê lị̃fị́ ngbậ ạ́tị̃ njị̃lị́ íyî lị́pị̂ drí.
42012037	Õzõ lị́pị̂ lâ ũûsû gólâ rĩʼá njãâ rî, gólâ ãʼdô ró bê ãyĩkõ sĩ. Gõʼdá lị́pị̂ lâ âʼdô gólâ rî ʼbãʼá rĩlí vũdrị́ tãrãbízã lạ̃gạ́tị́, gõʼdá gólâ rî lị́pị̂ âʼdô nyãsá trõʼá fẽlé gólâ drí nyãlé. Gõʼdá õzõ mâ ãnî lị́pị̂ ró rî ãâgõ ãngó nõ ʼá ãnî ûsúlị́ njãâ ámâ tẽrẽ ʼá rî, má âʼdô âʼdóʼá kpá ãyĩkõ ró. Kậyị̂ ʼdĩ ʼá rî, má âʼdô ãnî ʼbãʼá rĩlí vũdrị́ tãrãbízã ámákâ lạ̃gạ́tị́ ûrú ʼálâ.
42012038	Rû ị̂ʼbũ ʼbá nị̃ị́ kô ngãtá ʼbô lị́pị̂ lâ âʼdô âcáʼá lạ̃njạ́túlị́ bê ngãtá ʼbô ngạ́cị̂ ító ʼá yã rî. Õzõ ũûsû rû ị̂ʼbũ ʼbá íyíkâ zãâ lị̃fị́ ngbậ rî, gólâ âʼdô ʼbãʼá ãyĩkõ ró.
42012039	ʼDõvó ãʼdô ĩtí rî, nĩ rî njãâ ámâ âgõ-âgõ tẽlé, tãlâ âgõ-âgõ ámákâ únị̃ị́ ị̃tú lâ kô. Õzõ âgõ-âgõ ámákâ rî ãʼdô kpálé jẽjẽ ró rî, nĩ âʼdô njãâ. Ãnî lị̃fị́ õmbâ ãnî rú, nĩ âʼdô kô õzõ õjílã ũgú drí ngá gólâkâ ûgũlị́ rî tí. Tãlâ gólâ nị̃ị́ kô kĩ, ũgú âʼdô ânĩʼá fĩlí yí drí jó ʼá ngá ûgũlị́. Õzõ tí gólâ õró nị̃lâ nị̃nị̃ rî, gólâ âʼdô rĩʼá njãâ ũgú ʼdĩ tẽlé."
42012041	Nĩngá sĩ rî, Pétẽrõ drí tã âtázó Yésũ drí kĩ nĩ rî, "Kúmú ámákâ, ní rî tã ʼdî âtálé ʼdĩ ãmâ lãjóʼbá áníkâ ró rî yî drí, ngã ʼbô õjílã drí ndrĩ yã?"
42012042	Gõʼdá Kúmú Yésũ lôgõ tã-drị̃ ʼdî trá Pétẽrõ drí kĩ, "Má âtâ tã ʼdî tã lẽ ʼbá ámákâ rî yî drí ndrĩ. Ãnî lãjóʼbá ámákâ rî ãnî lị̃fị́ õmbâ ãnî rú, nĩ âʼdô ró rû ị̂ʼbũ ʼbá tãndí ró. Ĩtí rî, rû ị̂ʼbũ ʼbá gólâ âʼdó ʼbá drị̃-ʼbá ngá vó ndrẽ ʼbá ró drị̃ lõmbâ bê rî, rî íyíkâ ãʼdô ʼẽlé ĩʼdî yã? Gólâ ĩʼdî tíbê lị́pị̂ lâ drí ʼbãlé âʼdólé rû ị̂ʼbũ ʼbá ãzí drị̃ị̂ ndrĩ drị̃-ʼbá ró rî. Gólâ rî rĩʼá ngá nyãnyã gólĩyíkâ êdélé.
42012043	Gõʼdá lị́pị̂ lâ õtírĩ âgõô ậcị́ ʼásĩ rî, rû ị̂ʼbũ ʼbá gólâkâ ʼdĩ ʼê ngá ʼẽʼẽ gólâkâ trá ndrĩ tãndí ró. Gõʼdá lị́pị̂ lâ drí âʼdózó gólâ rî tã lôngô-lôngô bê, gõʼdá drílâ âʼdózó ãyĩkõ ró, gõʼdá kpá gólâ rî ʼbãlé ngá ʼẽʼẽ íyíkâ vó lâ ndrẽlé ndrĩ, tãlâ gólâ ĩʼdî drị̃-ʼbá tãndí ʼî.
42012045	"Gõʼdá rû ị̂ʼbũ ʼbá drị̃-ʼbá ró ʼdĩ õkĩ íyî lị́pị̂ ãâcá drẽ âgõlé ʼwãâ ậcị́ ʼásĩ kô, gólâ drí rĩzó rû ị̂ʼbũ ʼbá ãzí gólâ bê nĩngá ʼdĩ ʼbá yî cãlé, gõʼdá kpá rĩʼá ngá lị́pị̂ lâ kâ îzãlé, gõʼdá gbõ rĩʼá ngá nyãlé ĩʼdî, õdrá yî mvũlị́ ĩʼdî rõô, õdrá drí rĩzó cĩlâ rî.
42012046	Gõʼdá nĩngá sĩ rî, lị́pị̂ lâ âʼdô âgõʼá nyĩî rô, gólâ rî ûsúlị́ tã ányâ rî ʼbá yî ʼẽrẽ lâ ʼá. Gõʼdá lị́pị̂ lâ ʼdĩ âʼdô ʼẽʼá gólâ rî cãlé, gõʼdá kpá trõlé ʼbãlé gạ̃nị́mạ̃ ʼá, tãlâ gólâ âʼdó drị̃-ʼbá tãndí ʼî kô. Gólâ rî rú âʼdó kpá kô lôngô-lôngô ró.
42012047	"Rû ị̂ʼbũ ʼbá tíbê tã lị́pị̂ lâ kâ nị̃ ʼbá trá gõʼdá drílâ rõzó lâ kô rî, lị́pị̂ lâ âʼdô lâṇõ fẽʼá drílâ kôrô.
42012048	Gõʼdá rû ị̂ʼbũ ʼbá tíbê tã lị́pị̂ lâ kâ nị̃ ʼbá kô gõʼdá drílâ ậvị̃zó ʼá lâ sĩ rî, âʼdô kpá lâṇõ fẽʼá drílâ cé fínyáwá ĩtí. Ãnî lãjóʼbá ámákâ rî ʼbá yî, má îcî ãnî trá tã ãmbá sĩ tã ʼdî ʼbá yî ãnî drí gólĩyî rõlé gõʼdá kpá ãnî drí tã ʼdî ʼbá yî îmbálé õjílã drí ʼbũû.
42012049	"Âgõ-âgõ ámákâ ãngó ʼá nõngá rî âʼdô lâṇõ Ôvârí kâ ʼbãʼá ãngó drị̃ị̂. Lâṇõ Ôvârí kâ ʼdĩ âʼdô âʼdóʼá õzõ ngbị̃lị̃rị̃ lạ̃sị́ kâ rî tí. Ngbị̃lị̃rị̃ rî gógó ʼdĩ âʼdô kpá ámâ zãʼá. Tã ʼdî rî trá zãâ ngíyá má drị̃ị̂ tã ʼdî õʼê rû gbõ ʼwãâ.
42012051	Nĩ ị̂sũ ãníkâ bê rî, má ânĩ ãngó nõ êdélé yã? ʼÉʼẽ, õjílã âʼdô ĩyî lãfálé cãʼá ãzí-ãzí rú sĩ ámâ tãsĩ.
42012052	ʼBã-tị̂ ãlô nõtí nõ ʼá rî, õjílã ãzâ ʼbá yî âʼdô ʼdẽʼá má vó, gõʼdá ãzâ ʼbá yî âʼdô ámâ gãʼá.
42012053	Ãzâ ʼbá yî átá lâ yî âʼdô ámâ lẽʼá, gõʼdá mvá lâ yî lẽé ĩyíkâ mâ kô. Õzõ mvạ́zị́ yî õlẽ mâ nĩ rî, gõʼdá ãdrá yî lẽé mâ kô. Nĩ ị̂sũ drẽ tã ĩtí ʼdĩ ʼbá yî dódó ãnî drị̃ị̂."
42012054	"Ãnî õjílã ndrĩ nĩ ârî drẽ, õzõ nĩ õndrê mbãrãsãsã mũkũkũ trá ậnị́ʼá rõô ómvórẽ lésĩ rî, nĩ nị̃ trá kĩ nĩ rî, ôzê bí ânĩʼá ʼdị̃lị́.
42012055	Gõʼdá kpá ĩtí, õzõ nĩ õndrê fê bị́ õmã bê trá lâwáʼá rî, nĩ nị̃ trá kĩ nĩ rî, mîlí trá ãnyî âcáʼá.
42012056	Nĩ kĩ, nĩ rî ĩyî rĩʼá tã nị̃nị̃ bê mîlí tãsĩ kpá ôzê lị̃mvû tãsĩ rî, ngã gõʼdá ãʼdô tã ʼî, nĩ âʼdó kô tã nị̃nị̃ bê tã Ôvârí kâ tãsĩ yã?
42012057	"Nĩ ârî drẽ, õzõ nĩ õtrõ lãfâ õjílã ãzâ drị́gạ́ sĩ rî, gólâ âkĩʼá nĩ rî, nĩ âfẽ ʼwãâʼwâ yí õzó ãnî âjí tã-vó kĩ kâ ʼá kô.
42012059	Gõʼdá óõʼbã ãnî trá gạ̃nị́mạ̃ ʼá rî, nĩ âfõó tãkó ĩtí kô, nĩ âʼdô té lãfâ fẽʼá zãlô gõzó ãnî lôfõlé. Gõʼdá Ôvârí ʼê ícícíyá trá ãnî rú, tãlâ nĩ lẽé gólâ rî rõlé kô. Ãʼdô ĩtí rî, nĩ ndã lạ́tị̂ ʼwãâʼwâ ãnî drí ãnî pãzó, tãlâ kậyị̂ ʼẽzó lâṇõ fẽlé ãnî drí rî trá âcáʼá ãnyî."
42013001	Gõʼdá nĩngá sĩ rî, õjílã ãzâ ʼbá yî âcâ ĩyî trá tã tíbê ãmbá rû ʼẽ ʼbá Yẽrõsãlémã ʼálâ nã tã lâ âtálé. Õjílã ʼdî ʼbá yî âtâ ĩyî tã trá kĩ nĩ rî, "Kúmú Pĩlátõ ûfû ãgô ãzâ ʼbá yî trá Gãlĩláyã lésĩ. Pĩlátõ fû gólĩyî drílĩyî rĩrĩ ngá fẽfẽ fẽlé jó ạ́ngị́ Ôvârí kâ ʼá rî ʼá. ʼDĩî rĩʼá tã pạ̃tị́ị̃ ʼî gólĩyî õjílã õnjí ʼî yã?"
42013002	Yésũ âtâ trá kĩ nĩ rî, "Nĩ ị̂sũ ãníkâ bê rî, Ôvârí ʼbã õjílã ʼdî ʼbá yî Pĩlátõ ũfû ró, tãlâ gólĩyî õjílã õnjí ʼî yã? Gólĩyî rĩʼá õjílã õnjí ʼî lậvũlị́ gạ̃rạ̃ õjílã ãzí Gãlĩláyã lé ʼbá ró rî yî drị̃ị̂ sĩ yã?
42013003	Ôvârí fú gólĩyî vólé ʼdĩ kĩʼá nĩ rî gólĩyî õjílã õnjí ʼî rî kô. ʼDĩî rî âʼdó tã ífí lâ ĩʼdî kô, gõʼdá âʼdô ĩyíkâ ʼbãʼá tã pạ̃tị́ị̃ ró, Ôvârí âʼdô tã-vó gólĩyíkâ kĩʼá õjílã ãmbá nõ ʼbá yí bê ndrĩ gõzó lâṇõ fẽlé gólĩyî drí. Gõʼdá nĩ âdĩ drị̃ tã õnjí ãníkâ ʼásĩ.
42013004	Nĩ nị̃ị́ tã tíbê õjílã gólĩyî ãmbá drã ʼbá mûdrị́-drị̃-lâ-ngâ-njị̂-drị̃-lâ-nâ jó bẽlé tõrõngõlõ Sĩlómã ʼá rî drí pị̃zó drị̃ lâ yî gólĩyî ûfúlị́ ndrĩ rî kô yã? Nĩ ị̂sũ ãníkâ bê rî, Ôvârí ʼbã gólĩyî ĩyíkâ kó drãlé ĩtí, tãlâ gólĩyî õjílã õnjí ʼî lậvũlị́ gạ̃rạ̃ ãzí-ãzí drị̃ị̂ sĩ yã?
42013005	ʼÉʼẽ, nĩ ârî drẽ, õzõ nĩ ãâdĩ drị̃ tã õnjí ʼásĩ kô rî, Ôvârí âʼdô ãnî îzãʼá."
42013006	Gõʼdá Yésũ âtâ úlị́ mãnĩgõ ãzâ trá nõtí kĩ nĩ rî, "Ãgô ãzâ ị̂ʼdị̂ kãnágõwá trá yí drí ạ́mvú ʼá. Fê ʼdĩ rî trá ndrô ãmbá sĩ ʼwá kô.
42013007	Nĩngá sĩ rî, gólâ lẽ trá fê ʼdĩ gãlé vólé, tãlâ rî trá võ ạ́mvú ʼá ʼdĩ lôgálé tãkó.
42013008	Gõʼdá nĩngá sĩ rî, ãzí-ãzí lâ ãzâ drí tã âtázó drílâ kĩ nĩ rî, 'Ní âyê drẽ ndrô ãlô sĩ, õzõ õʼwâ kpá kô rî, ní gõ ró gãlâ vólé. Ní ʼwã lạ̃gạ́tị́ lâ ngbá dîrî, ní njô ró tõtõ ĩdíkõ ʼdî ndrĩ õmvórẽ lâ ʼá,
42013009	ngãtá âʼdô ʼwãâ yã rî, õzõ õʼwâ kpá kô rî, ní gõ ró gãlâ vólé.' "
42013010	Kậyị̂ rãtáã kâ ãzâ sĩ rî, Yésũ rĩʼá tã Ôvârí kâ îmbáʼá jó tã ârî kâ ʼá.
42013011	Õkó ãzâ rĩʼá tólâ ngá lãzé ãnyâ-fã kâ bê. Ãnyâ-fã âdĩ õkó ʼdĩ trá ngbãâ kúgúʼdúwạ́ ĩtí, îjõó yî kô ndrô lâ mûdrị́-drị̃-lâ-ngâ-njị̂-drị̃-lâ-nâ.
42013012	Yésũ ndrê õkó ʼdĩ bê rî, gólâ kĩ nĩ rî, "Íyá, ngbãângbânõ rî, ngá lãzé áníkâ ʼdĩ ndẽ rû trá."
42013013	Drílâ gõzó íyî drị́ ʼbãlé õkó ʼdĩ drị̃ị̂. Kôrô ngá lãzé ʼdĩ drí rû ndẽzó. Õkó ʼdĩ drí rû îjõzó mbị̂mbị̂, té õzõ íyíkâ ạ̃kû rî tí. Õkó ʼdĩ drí gõzó Ôvârí rî lûyị́lị́ ãmbá íyî êdê-êdê ʼdĩ tãsĩ.
42013014	Gõʼdá ãgô gólâ ãmbá sị́sị́-lésĩ jó tã ârî kâ ʼdĩ ʼá rî, gólâ trá õmbã ró, tãlâ Yésũ êdê õkó ʼdĩ trá kậyị̂ rãtáã ʼẽzó ʼdĩ sĩ. Ãgô gólâ ãmbá sị́sị́-lésĩ ʼdî drí tã âtázó õjílã drí kĩ nĩ rî, "Kậyị̂ rĩʼá ãmâ drí ngá ʼẽzó ʼá lâ njị̂-kázíyá. Nĩ ânĩ kậyị̂ ʼdĩ ʼbá yî ʼá éêdê ró ãnî, âʼdó kô kậyị̂ rãtáã kâ sĩ."
42013015	Kúmú Yésũ lôgõ tã-drị̃ trá ãgô ãmbá sị́sị́-lésĩ ʼdî drí kĩ nĩ rî, "Ãnî ạ́kpúrúkạ̃ ʼî, ãnî ʼdĩ ʼbá yî ndrĩ, õzõ õjílã ãlô ãʼdô ị̃ndrị̂ íyíkâ bê ngãtá kạ́bị̃lị́kị̃ íyíkâ bê yã rî, înjílâ lị̃mvû fẽzó drílâ mvũlị́ kậyị̂ rãtáã kâ ʼdĩ ʼá kô yã?
42013016	Gõʼdá õkó nõ rĩʼá õjílã ãníkâ ĩʼdî, gólâ rĩʼá ngá lãzé bê. Sãtánã ômbê trá âdĩ-âdĩ ró ndrô ãmbá sĩ, îcá kô gólâ rî înjízó kậyị̂ rãtáã kâ ʼdĩ ʼá yã?"
42013017	Gõʼdá nĩngá sĩ rî, tã-drị̃ lôgõ-lôgõ Yésũ kâ ʼdĩ ʼê íyî ạ̃jú-ʼbá-ãzí yî trá ʼdó ʼbãlé ãnyĩ ró tã gólâ drí âtálé ʼdĩ ʼá. Gõʼdá õjílã ũrûkậ ãzâ ʼbá yî rĩʼá ĩyî ãyĩkõ ãmbá sĩ tã tãndí ạ́ngị́ Yésũ drí ʼẽlé ʼdĩ ʼá.
42013018	Gõʼdá Yésũ kĩ nĩ rî, "Õjílã gólĩyî úlị́ Ôvârí kâ rî ârí ʼbá rî ʼbá yî rĩʼá õzõ líʼbá ífí kâtí. Nĩ ndrê líʼbá ífí cé fínyáwá ĩtí, drílâ ngãzó âfõlé mbãlé fê ạ́ngị́ ró gárá bê dũû tõrõngõlõ ûrû. Ãríwá drí rĩzó ʼdẽlé drị̃ lâ kpá ʼbã ʼdị̃zó drị̃ lâ ʼá. Õjílã gólĩyî cé dãwá úlị́ ámákâ ârí ʼbá rî âʼdô ĩyíkâ ʼbãʼá ĩtí dũû.
42013020	"Õjílã Ôvârí kâ kpá rĩʼá õzõ ạ̃kú kâtí. Õkó ãzâ âʼdô ạ̃kú dãʼá cé fínyáwá ĩtí õdrá ʼá, drílâ lậʼbúzó ndrĩ ʼá lâ sĩ."
42013022	Yésũ õtírĩ rĩî nĩlí lậmúlị́ Yẽrõsãlémã ʼálâ rî, gólâ rî trá âdrélé ʼbạ̃drị̃ mvá õnyíkõ ãzâ ʼbá yî ʼásĩ õjílã lị̃fị́ îcí bê.
42013023	Ãgô ãzâ îjî gólâ trá kĩ nĩ rî, "Lị̃fị́ îcí ʼbá, áâʼdô cé õjílã ũrûkậ pãʼá ĩʼdî fĩlí ûrú ʼálâ yã?"
42013024	Yésũ lôgõ tã trá gólâ drí kĩ nĩ rî, "Õjílã ãzâ nị̃ị́ kô kĩʼá nĩ rî, õjílã bê tạ̃sị̂ ʼẽʼá cãlé ʼbạ̃drị̃ Ôvârí kâ rî ʼálâ. Gõʼdá ãnî, nĩ sõ fãfã nĩ câ ró bê, tãlâ õjílã ãmbá ị̂sũ ĩyíkâ kĩ, ãâʼdô tã fínyáwá ʼî cãzó kũmũ Ôvârí kâ ʼá. Gõʼdá Ôvârí âʼdô õjílã ʼdî ʼbá yî lôgáʼá dó cãlé, tãlâ gólĩyî rí ĩyî Ôvârí rî tẽlé pị̃pị̂sị́lị́ ãlô sĩ kô.
42013025	Ôvârí rĩʼá õzõ jó lị́pị̂ kâtí. Õjílã ãmbá âʼdô ûjũʼá lâ fĩlí, gõʼdá kậyị̂ ndẽ rû bê rî, Ôvârí drí íyîngá ngãzó ạ́tị̃ âʼbãlé kpạ̃ạ́kũ. Õzõ ní ãʼdô zãâ rĩʼá jó tị́lị́-tị̂ ʼá rî, îcá gõʼdá ní drí fĩzó kô. Gõʼdá ní âkĩʼá nĩ rî, 'Ôvârí, ní njị̃ ạ́tị̃ má drí.' Ôvârí âkĩʼá nĩ rî, 'Má nị̃ị́ nî kô. Má nị̃ị́ võ ní drí ânĩzó rî kpá kô.'
42013026	Õzõ ní ãâtâ gbõ lé kĩ nĩ rî, 'Ní rî trá fí nĩ ámâ lị̃fị́ îcílí tã áníkâ sĩ jạ̃rị́bạ̃ ámákâ rî ʼálâ rî. Má rî trá kpá ngá nyãlé ãní bê' rî.
42013027	Ôvârí âkĩʼá nĩ rî kpá, 'Má nị̃ị́ võ ní drí ânĩzó rî kpá kô. Ní nĩ nĩngá sĩ vólé. Má nị̃ị́ nî kô, nî õjílã õnjí ʼî.'
42013028	Gõʼdá ní drí âʼdô rĩʼá ãwó ngõlé ãmbá, tã ị̂sũ-ị̂sũ bê gõʼdá kpá ĩzã drí rĩzó ánî ʼẽlé ạ̃dũkũ ãkó. Ní âʼdô Ãbãrãyámã yî ndrẽʼá Ĩsákã bê Yãkóbã yí bê rĩʼá ĩyî jó tãndí nã ʼálâ tã ậngũ ʼbá Ôvârí kâ yí bê, gõʼdá nî rî gógó Ôvârí îkî nî trá ãkpã jó tị́lị́-tị̂ ʼá fĩ ãkó yí ngálâ.
42013029	"Tã pạ̃tị́ị̃ ró, Ôvârí âʼdô õjílã ậzị́ʼá õrĩ ãmbá ʼbạ̃drị̃ ʼá nõ ʼbá yî ʼásĩ ómvórẽ lésĩ, kpá ị̃tú drí fĩrĩ lésĩ ʼdó ndrĩ ânĩlí rĩlí ngá nyãlé yí bê jó ʼálâ.
42013030	Âʼdô ʼbãʼá ĩtí ị̃zạ́tú rî, gólĩyî tíbê kĩ ʼbá nĩ rî ĩyî ĩyíkâ õjílã vólé áyábálá ró rî ĩʼdî rî, Ôvârí âʼdô gólĩyî trõʼá lậvũlị́ ʼbãlé sị́sị́ õjílã ʼbạ̃súrú ĩyíkâ kâ rî ró. Gõʼdá âʼdô ʼbãʼá kpá ĩtí ãnî tíbê ĩyî ʼbã ʼbá sị́sị́ rî, âʼdô ĩyíkâ ʼbãʼá õjílã ạ̃dũkũ ró. Nĩ fí kô ʼbạ̃drị̃ Ôvârí kâ rî ʼálâ."
42013031	Gõʼdá kôrô Pạ̃rúsị̃ ãzâ ʼbá yî drí âcázó Yésũ ngálâ tã âtálé mbârâkã sĩ gólâ drí kĩ nĩ rî, "Yésũ, ní ngâ nĩlí nõngá sĩ vólé, tãlâ Ẽródẽ lẽ trá ánî fũlị́."
42013032	Yésũ lôgõ tã-drị̃ trá Pạ̃rúsị̃ ʼdĩ ʼbá yî drí kĩ nĩ rî, "Nĩ êgbê mâ lé rî, má ʼé ũrị̃ kô ãlôlâ. Ẽródẽ âʼdô õzõ õtógôwá kâtí. Nĩ nĩ tã âtálé õtógôwá ʼdĩ, Ẽródẽ drí kĩ, mâ drẽ zãâ ngá ámákâ ʼẽʼá õjílã gólĩyî líndrí õnjí bê rî ʼbá yî kpá gólĩyî ngá lãzé bê rî ʼbá yî êdé bê.
42013033	Kậyị̂ ámákâ má drí ngá ámákâ ndẽzó rî âcá drẽ kô. Ẽródẽ âʼdó ĩʼdî ʼẽ ʼbá ámâ fũlị́ rî kô, tãlâ mâ rĩʼá tã ậngũ ʼbá ʼî, má âʼdô drãʼá Yẽrõsãlémã ʼálâ, tãlâ ʼdĩî rî võ gólâ õjílã tã ậngũ ʼbá drí drãzó ʼá lâ rî ĩʼdî.
42013034	"Á! Ãnî õjílã Yẽrõsãlémã lé ʼbá yî, nĩ fû tã ậngũ ʼbá yî gólâ Ôvârí ngá lésĩ nô nĩ. Nĩ lûvũ võrã ʼbá Ôvârí kâ rî ʼbá yî nĩ kúnị́ mvá sĩ. Má lẽ ámâ drị́ ʼbãlé ãnî rú sĩ ãnî âmvózó kũrú-kúrû õzõ ʼạ̃ʼú ândrê drí vũrị̃ íyî úfú ʼbãlé mvá lâ yî drị̃ị̂ sĩ kũrú-kúrû rî kâtí rî, gõʼdá nĩ gâ vólé dó.
42013035	Ngbãângbânõ rî, áâʼdô jạ̃rị́bạ̃ ãníkâ ʼdĩ îzãʼá vólé. Nĩ ndré mâ kô zãâ, té kậyị̂ ị̃zạ́tú ãnî drí ámâ lûyị́zó má drí rĩrĩ âgõlé Ôvârí ngá lésĩ rî ʼá."
42014001	Kậyị̂ ãzâ rãtáã kâ sĩ rî, Pạ̃rúsị̃ ãzâ gólâ ãmbá ró rî, ậzị̂ Yésũ trá ânĩlí ngá nyãlé yí bê. Gõʼdá Pạ̃rúsị̃ ʼdĩ ãzí-ãzí lâ yî ãzâ ʼbá yí bê, lẽ ĩyî trá Yésũ rî ûjũlị́. Drílĩyî rĩzó gólâ rî îpítãlé õzõ tí gólâ ãâʼdô tã õnjí ãzâ ʼẽʼá yã rî.
42014002	Drílĩyî tã ị̂ʼbị̃zó, ãgô ãzâ âjízó pá lâ drị́ lâ bê rĩʼá gãgã ró, Yésũ ẽêdê ró gólâ bê kậyị̂ ʼdĩ sĩ.
42014003	Gõʼdá nĩngá sĩ rî, Yésũ nị̃ tã gólĩyíkâ ʼdĩ trá, ị̂ʼbị̃ ĩyî tã ʼẽzó íyî drị̃ rũlị́ ʼá lâ. Drílâ tã îjízó gólĩyî tị́ kĩ nĩ rî, "Îcâ trá ngá pãpã ʼẽzó kậyị̂ rãtáã kâ nõ ʼá yã? Nĩ âtâ tã ʼdî má drí."
42014004	Gõʼdá nĩngá sĩ rî, õjílã ãzâ ãlô tã-drị̃ jã ʼbá rî yû. Drílâ gõzó drị́ ʼbãlé ngá lãzé ʼbá nõ drị̃ lâ rũzó drị́ lâ bê kĩ nĩ rî, "Ní ngâ ûrû, ngá lãzé áníkâ ndẽ rû trá." Drílâ gõzó tã ʼbãlé ngá lãzé ʼbá nõ rî drí nĩzó.
42014005	Gõʼdá Yésũ drí tã âtázó lị̃fị́ îmbá ʼbá ʼdĩ ʼbá yî drí kĩ nĩ rî, "Ãgô ãzâ ãʼdô mvá bê, gõʼdá mvá ʼdĩ õʼdê óró fĩfĩ ʼá rî, âʼdô îcáʼá lôfõzó lâ kậyị̂ rãtáã kâ ʼdĩ ʼá kô yã? Õzõ õjílã ãzâ ãʼdô ị́tị́ bê, ị́tị́ gólâkâ õʼdê óró ʼá rî, âʼdô îcáʼá lôfõzó lâ kậyị̂ rãtáã kâ ʼdĩ ʼá kô yã?"
42014006	Gõʼdá nĩngá sĩ rî, gólĩyî rî ĩyî trá ʼdó tị́tị́, îcá ĩyî kô úlị́ gólâkâ ʼdĩ võ lâ lôgõlé.
42014007	ʼDĩî rî vósĩ rî, Yésũ drí úlị́ mãnĩgõ ãzâ âtázó ũmú gólĩyî gólâ bê tólâ rî yî drí tã yí drí rĩʼá ndrẽlâ ũmú ãzâ ʼbá yî drí rĩʼá ʼẽlâ rî ʼásĩ. Ũmú ãzâ ʼbá yî ãâcâ trá võ kãrámã kâ ʼá rî, gólĩyî lẽ ĩyíkâ rĩlí té kị́tị̃ gólâ ʼbãlé õjílã ãmbâ-ãmbâ drí rĩzó rî drị̃ị̂.
42014008	Yésũ kĩ nĩ rî, "Õzõ úũzị̂ ãnî trá võ ãmbá ãzâ ʼá ngãtá ʼbô lãgĩ ʼá ngã ʼbô kãrámã ạ́ngị́ ãzâ ʼbá yî ʼá yã rî, nî ãzâ, ní rî kô kị́tị̃ gólâ ʼbãlé õjílã ãmbâ-ãmbâ drí rĩzó rî drị̃ị̂.
42014009	Õzõ õjílã ãmbá rî võ ʼdî ʼbãzó drílâ ʼdĩ ãâcâ trá rî, áâʼdô ánî îngáʼá rî võ ʼdî drị̃ị̂ sĩ. Ãnyĩ ạ́ngị́ drí gãzó ní drị̃ị̂, ní drí nĩzó rĩlí ị̃nyạ́kú ʼá.
42014010	Õzõ ní ãʼdô tã nị̃ ʼbá ʼî rî, ní rî sị́sị́ ị̃nyạ́kú drị̃ị̂, ógõ ró ánî îngálé rĩlí kị́tị̃ drị̃ị̂, õjílã ndrĩ ũnị̃ ró bê kĩ nĩ rî, ị́ị̂njị̃ nî trá kôrô.
42014011	Õjílã gólâ tíbê íyî ʼbã ʼbá õjílã ạ́ngị́ ró gạ̃rạ̃ ãzí-ãzí drị̃ị̂ sĩ rî, Ôvârí âʼdô gólâ rî lị̃fị́ êmvéʼá, drílâ ʼbãzó ãnyĩ ró õjílã lị̃fị́ drị̃ ʼá ndrĩ. Gõʼdá õjílã gólâ íyî ʼbã ʼbá áyábálá ró rî, Ôvârí âʼdô õjílã ʼbãʼá gólâ rî ị̂njị̃lị́."
42014012	Gõʼdá Yésũ drí tã âtázó ãgô gólâ ngá lị́pị̂ ró nõ drí kĩ nĩ rî, "Õzõ õjílã ãzâ õtírĩ ʼẽê ãzí-ãzí zị̃lị́ kãrámã íyíkâ ʼá ngã ʼbô ânĩlí ngá nyãlé yí bê yã rî, gólâ ạ̃ậzị̂ cé íyî lậmû-ãzíyã yî ĩʼdî kô, gólâ ạ̃ậzị̂ kpá cé õjílã gólĩyî ngá bê ãmbá ʼdĩ ʼbá yî ĩʼdî kô. Nĩ nị̃ trá õjílã gólĩyî cé ãnî lậmû-ãzíyã ró ĩʼdî, âʼdô ĩyî kpá ãnî ậzị́ʼá ngá nyãlé ĩyí bê kãrámã ĩyíkâ ʼá.
42014013	Õzõ nĩ õlẽ trá õjílã zị̃lị́ rî, nĩ zị̂ lị̃fị́ ãkó lé ʼbá kõrõkpó gõʼdá kpá ĩzã ʼbá bê, ãânĩ ró ĩyî kãrámã nyãlé.
42014014	Tãlâ gólĩyî ngá ãkó lôgõlé ãnî drí. Ị̃zạ́tú rî, õdrã ãníkâ vósĩ, nĩ õtírĩ cãâ ûrú ʼálâ rî, Ôvârí âʼdô õrẽ fẽʼá nĩ ãnî drí tã tãndí bê."
42014015	Ãgô ãzâ kpá rĩʼá tãrãbízã lạ̃gạ́tị́ ĩtí, ãgô nõ ârílí bê tã Yésũ drí âtálé nõ rî, gólâ âtâ tã trá nõtí kĩ nĩ rî, "Wáâwá! Õjílã tíbê gólĩyî âʼdó ʼbá ʼẽʼá kãrámã nyãlé Ôvârí drí ʼbã ʼálâ ûrú ʼálâ rî, gólĩyî rĩʼá cú ândrâ-tãndĩ bê."
42014016	Yésũ âtâ tã trá ãgô ʼdĩ drí nõtí kĩ nĩ rî, "Ãwô, tã pạ̃tị́-pạ̃tị̃ ró, ʼdĩî tã tãndí ʼî. "Nĩ ârî drẽ íʼdígówá ámákâ nõ. Ãgô ãzâ zị̂ õjílã trá kãrámã íyíkâ ʼá dũû lậvũlị́ kôrô.
42014017	Gõʼdá nĩngá sĩ rî, óõtírĩ nyãsá âvó rî, gólâ jô rû ị̂ʼbũ ʼbá íyíkâ trá, nĩʼá õjílã gólĩyî ũmú ró rî ʼbá yî ậzị́lị́, ãânĩ ró ĩyî. Gólâ âtâ tã trá kĩ nĩ rî, éêdê ngá nyãnyã trá ngá mvũmvũ yí bê kpânó-kpânó. Gólĩyî ãânĩ.
42014018	Gõʼdá õjílã ʼdî ʼbá yî ndrĩ gã ĩyî trá dó ânĩlí. Õjílã gólâ zị̃lị́ sị́sị́ rî kĩ nĩ rî, 'Má nĩí kô. Má gî ạ́mvú óʼdí ámákâ trá, mâ drẽ nĩʼá ndrẽlâ.'
42014019	Gõʼdá ãzâ rî kĩ nĩ rî, 'Má gî ị̃ndrị̂ ámákâ trá óʼdí ró, má nĩ drẽ trá, nĩʼá âjílâ võ tãndí ãzâ ʼá ngá nyãlé, má âcá kãrámã ʼdî ʼá kô.'
42014020	Gõʼdá kpá ãgô ãzâ kĩ nĩ rî rû ị̂ʼbũ ʼbá ʼdĩ drí rî, 'Má îcá ânĩlí kô, tãlâ lãgĩ ámâ õkó kâ óʼê drẽ ậgị́.'
42014021	"Gõʼdá rû ị̂ʼbũ ʼbá ʼdĩ drí gõzó vólé íyî lị́pị̂ ngálâ tã lâ âtálé drílâ. Ãgô kãrámã lị́pị̂ ãmbá ʼdĩ trá õmbã ró, âtâ tã trá rû ị̂ʼbũ ʼbá íyíkâ ʼdĩ drí kĩ nĩ rî, 'Ní ndrê drẽ, má êdê ngá nyãnyã trá ngá mvũmvũ yí bê kpânó-kpânó kãrámã nô tãsĩ, õjílã ãânĩ ndrĩ nyãlâ õzó rû îzãâ. Ní ngâ nĩlí fõfõrõ, nĩʼá lậmú bê lạ́tị̂ õnyíkõ ʼásĩ ndrĩ õjílã ậzị́ bê, ní ậzị̂ lị̃fị́ ãkó lé ʼbá, kõrõkpó ĩzã ʼbá, ạ̃yị́zị́ bê, ãânĩ ró ĩyî kãrámã ámákâ nõ ʼá.' Gõʼdá rû ị̂ʼbũ ʼbá ʼdĩ nĩ trá õjílã ʼdî ʼbá yî ậzị́lị́, âgõzó ĩʼdí bê lâ ĩyî.
42014022	Gõʼdá kãrámã lị́pị̂ kĩ nĩ rî, võ drẽ zãâ bê õjílã drí rĩzó, gólâ õgõ kpá. Rû ị̂ʼbũ ʼbá íyíkâ õnĩ gõʼdá ʼbã-tị̂ ʼásĩ õjílã ậzị́ bê mbârâkã sĩ ânĩlí. Kãrámã lị́pị̂ lẽ ạ̃ʼdị́-drị̃ íyíkâ drí ʼbãlé ndrĩ ʼdó ũmú ró.
42014024	Kãrámã lị́pị̂ kĩ nĩ rî, yí âtâ trá nõtí, õzõ õjílã tíbê gã ʼbá dó ânĩlí rî ãânĩ rî, gólĩyî nyá ngá ãzâ rú bê nyãsá rî yí drí ʼbã ʼá nõngá kô."
42014025	Kậyị̂ ãzâ sĩ rî, õjílã zî-ândrê drí nĩzó ĩyî Yésũ bê lạ́tị̂ ʼásĩ.
42014026	Yésũ drí âdrézó, rĩʼá gólĩyî lị̃fị́ îcílí tã ãzâ ʼbá yî sĩ, gólĩyî ãʼdô ró ĩyî bê ngá lẽlẽ bê Ôvârí ʼá kĩ nĩ rî, "Õzõ nĩ õlẽ tã ámákâ kô lậvũlị́ gạ̃rạ̃ õjílã ãníkâ ʼbã ʼá rî drị̃ị̂ sĩ rî, kpá ãnî rî gógó ífífí lâ drị̃ị̂ sĩ rî, îcá kô ãnî drí ʼbãzó rû ị̂ʼbũ ʼbá ámákâ ró.
42014027	Õzõ nĩ õfẽ ãnî ífífí trá ʼẽʼá fũlâ ámâ tãsĩ rî, nĩ âʼdô ʼbãʼá rû ị̂ʼbũ ʼbá ámákâ ró. Õzõ nĩ õlẽ cé ãnî rúʼbạ́ ị̃nyạ́kú pãlé ĩʼdî rî, nĩ âʼdó kô rû ị̂ʼbũ ʼbá ámákâ ró. Nĩ ị̂sũ tã má drí âtálé ãnî drí ʼdĩ zãlô sị́sị́, nĩ gõ ró âʼdélé ámâ vó bẽlé.
42014028	"Tã âʼdâ-âʼdâ lâ rĩʼá nõtí, õzõ nĩ õlẽ trá õjílã ũʼdị̂ ró jó ạ́ngị́ ãnî drí ûrû tõrõngõlõ rî, sị́sị́ nĩ âʼdô lãfâ ãníkâ lôfõʼá lãlé zãlô, nĩ gõ ró lôsĩ ʼbá ʼdĩ ʼbá yî îjílí âʼdô ĩyî ʼdị̃ʼá lâ tạ̃sị̂ yã.
42014029	Õzõ nĩ îtõ gbõ kôrô jó ạ́ngị́ ʼdị̃lị́ ĩʼdî lãfâ fínyáwá sĩ rî, ndẽé rû kô, lãfâ drí ndẽzó ãnî drị́gạ́ sĩ, õjílã drí rĩzó ãnî gũlị́ kĩ nĩ rî,
42014030	'Wáyéẽ! Nĩ ndrê drẽ, gólâ îtónã jó ạ́ngị́ ʼdị̃lị́ âyélé cú ĩtí ndẽ ãkó lâ. Ngã lãfâ ãʼdô yû rî, ngã kó ãʼdô ʼî yã?'
42014031	"Tã âʼdâ-âʼdâ lâ ãzâ kpá ĩʼdî nõ. Õzõ õjílã ʼbạ̃drị̃ ãzâ kâ ãânĩ trá ʼdẽlé ạ̃jú bê ʼbạ̃drị̃ ãzâ drị̃ị̂ rî, kúmú ʼdẽzó drị̃ lâ ʼdĩ îtõó kôrô ạ̃jú îtónãlé ĩʼdî kô, ậzị̂ drị̃-ʼbá ạ̃jú ʼbũ ʼbá kâ zãlô tã lâ ị̂ʼbị̃zó, õzõ gólĩyî ĩîcâ trá rî, nị̃zó lâ kĩ ạ̃jú ʼbû ʼbá îcâ trá yã rî.
42014032	Õzõ gólĩyî ĩîcâ kô rî, kúmú drí tã lâ êdézó kúmú ãzí bê, úʼbú ạ̃jú kô, tãlâ óõzó õjílã íyíkâ ûfú ndẽlé.
42014033	Má âtâ ĩʼdî nõ ãnî drí, nĩ ị̂sũ tã zãlô sị́sị́, õzõ nĩ ãʼdô trá njãâ ngá ãmbá ãníkâ ʼdĩ ʼbá yî âyélé, õjílã ãníkâ ʼbã ʼá rî ʼbá yí bê, ámâ vó bẽzó ĩʼdî rî. Õzõ nĩ õʼê ĩtí kô rî, óʼbãá ãnî rû ị̂ʼbũ ʼbá ámákâ ró rî kô.
42014034	Rû ị̂ʼbũ ʼbá gólâ tã ámákâ âyé ʼbá ʼẽlé kô kĩʼá nĩ rî âmbâ-âmbâ rî, âʼdô íyíkâ ʼbãʼá té õzõ ʼạ̃ʼị́-nyá gólâ rû îzã ʼbá trá rî kâtí. Gõʼdá trá tõtõ ʼî dãlé vólé õmã ʼálâ. Õzõ ãnî ãʼdô bị́ bê rî, nĩ ârî tã ʼdî."
42015001	Kậyị̂ ãzâ sĩ rî, bélé-bélé ûʼdú ʼbá yî kpá lãʼbí îzã ʼbá yí bê dũû ânĩ ĩyî trá úlị́ Yésũ kâ ârílí.
42015002	Gõʼdá õjílã gólĩyî zị̃lị́ Pạ̃rúsị̃ ró rî ʼbá yî, kpá lãʼbí îmbá ʼbá yî rî trá tã ãzâ ʼbá yî tị̂ lâ ṇãlé ʼẽlé ĩyî lãfálé ʼásĩ kĩ nĩ rî, "Yésũ kpá lậmû-ãzíyã ʼî lãʼbí îzã ʼbá nõ ʼbá yí bê. Nĩ ndrê gólâ ngá nyãʼá gólĩyí bê." Pạ̃rúsị̃ ʼdĩ ʼbá yî zị̂ õjílã gólĩyî lãʼbí îzã ʼbá ʼdĩ ʼbá yî "'õjílã ậvị̃-ậvị̃ ró"'.
42015003	Gõʼdá Yésũ ârílí bê tã ʼdî ĩtí rî, drílâ gõzó íʼdígówá ãzâ ngĩlí.
42015004	Gólâ kĩ nĩ rî, Õzõ õjílã ãzâ ãʼdô kạ́bị̃lị́kị̃ bê nyâʼdî-njị̂, gõʼdá cé ãlô rî õrî trá vólé, ậvị̃ trá rî, gólâ âʼdô kạ́bị̃lị́kị̃ ʼdî ʼbá yî ạ̃mbúkũ lâ ʼbãʼá kõró ʼá. Drílâ gõzó zãâ nĩʼá ãlô ʼdĩ ndãlé té drílâ ûsúzó lâ ĩʼdî.
42015005	Õzõ ũûsû trá rî, drílâ ậnjị̃zó lâ ángbálángõ ʼá, âgõzó ĩʼdí bê lâ, drílâ gõzó ʼbãlé ãyĩkõ ró.
42015006	Õró gõ tã lâ âtálé íyî lậmû-ãzíyã drí kĩ nĩ rî, "Mâ trá ãyĩkõ ãmbá sĩ, tãlâ kạ́bị̃lị́kị̃ ámákâ ậvị̃ ʼbá rî, má ûsû trá."
42015007	Gõʼdá nĩngá sĩ rî, Yésũ kĩ nĩ rî, íʼdígówá íyíkâ ʼdĩ tã ífí lâ rĩʼá nõtí, Ôvârí rĩʼá ãyĩkõ ãmbá sĩ, õzõ õjílã ãlô ãâdĩ drị̃ trá tã õnjí ʼásĩ rî, Ôvârí âʼdó kô ãyĩkõ sĩ õjílã gólĩyî drị̃ âdĩ ʼbá kô ʼdĩ ʼbá yí bê, tãlâ gólĩyî rĩʼá õjílã lómbé-lómbéwá ʼbá ʼî, kĩ nĩ rî, yĩ âʼdô tãndí ró.
42015008	Nĩngá sĩ, Yésũ âtâ íʼdígówá ãzâ kpá trá õkó ãzâ tãsĩ kĩ nĩ rî, Lãfâ õkó ãzâ kâ ậvị̃ trá drị́gạ́ lâ sĩ jó ʼá. Õkó ʼdĩ rî trá lãfâ íyíkâ ʼdĩ ndãlé jó ʼásĩ. Drílâ lạ̃sị́ îʼĩzó ãlíká sĩ, rĩzó jó ʼálé ậkũlị́ mãnísĩ, ị́ndị̂-ị́ndị̂, rĩzó lãfâ íyíkâ ʼdĩ ndãlé té drílâ ûsúzó lâ ĩʼdî. Gólâ kĩ nĩ rî, "Wáâwá! Ãwô-ĩtí, má ûsû lãfâ ámákâ ậvị̃ ʼbá rî trá."
42015009	Õkó ʼdĩ drí kpá íyî lậmû-ãzíyã yî ậzị́zó kĩ nĩ rî drílĩyî, "Ãwô-ĩtí, ãyĩkõ cî trá má rú, tãlâ lãfâ ámákâ ậvị̃ ʼbá jó ʼá rî, má ûsû trá."
42015010	Yésũ drí gõzó tã âtálé kĩ, "Õzõ tã õnjí ʼbá ãlô âdĩ drị̃ trá tã õnjí ʼásĩ rî, ãyĩkõ cî trá Ôvârí rú ãmbá."
42015011	Yésũ âtâ íʼdígówá ãzâ ngĩî lâ kpá trá tã Ôvârí drí drị̃ âdĩ ʼbá rî lẽzó rî tãsĩ drílĩyî kĩ nĩ rî, Ãgô ãzâ ngá-drị̃ ãmbá bê, gólâ rĩʼá mvá bê rị̃, ãgô mvá ró.
42015012	Gõʼdá mvá gólâ ạ̃dú ró rî drí tã âtázó íyî átá drí kĩ nĩ rî, "Tátá, nî rĩʼá ngá bê ãmbá. Má lẽ ní câ ngá ʼdĩ ʼbá yî lãfálé ãmâ drí ãkpã ní drí drã ãkó. Ní âfẽ ámákâ rî ngbãângbânõ." Gõʼdá átá lâ drí ngá yí bê rî lãfálé lâ cãzó drílĩyî ậdrúpị̃ lâ bê.
42015013	Gõʼdá nĩngá sĩ rî, mvá gólâ ạ̃dú rî drí ngá gólâ íyíkâ rî gĩzó ngbá vólé, íyîngá nĩzó ʼbạ̃drị̃ ãzâ ʼá jẽjẽ ró átá lâ rú sĩ. Gõʼdá nĩngá sĩ rî, gólâ îzã lãfâ tíbê ʼbã ʼbá yí bê rî trá ndrĩ rĩrĩ õnjî-õnjî sĩ.
42015014	Lãfâ tíbê ãmbá mvá ʼdĩ drị́gạ́ nõ ndẽ rû trá ʼbũû. Gõʼdá nĩngá sĩ, kãrábã ạ́ngị́ lõfó kâ ʼdê trá ʼbạ̃drị̃ ãmbá ʼdĩ ʼásĩ ndrĩ, gõʼdá ûsû mvá nã trá cú ĩtí lãfâ ãzâ ãkó yí drị́gạ́.
42015015	Gõʼdá nĩngá sĩ, mvá ʼdĩ nĩ trá ãgô ãzâ ʼbá yî kó ʼbạ̃drị̃ ʼbá ró rî ãlô lâ ngálâ lôsĩ ndãlé ʼẽlé. Gõʼdá ãgô ʼdĩ drí gólâ rî jõzó nĩʼá võ ngbíkpí kâ rî ʼálâ, ngbíkpí íyíkâ vó lâ ndrẽlé. Gõʼdá gólâ ị̂sũ tã trá kĩ nĩ rî, "Ãwô-ʼdĩ, tãkó, má âʼdô ngá nyãʼá ãndrõ ạ̃drúgú kúrũmû rĩʼá dãlâ ĩgîzẽ bê ngbíkpí drí ʼdĩ ʼbá yî." Gõʼdá nĩngá sĩ rî, õjílã ãzâ ãlôlâ fẽé ngá ʼdĩ ʼbá yî drílâ nyãlé kô.
42015017	Nĩngá sĩ rî, tã ị̂sũ-ị̂sũ âcâ trá gólâ drị̃ị̂ nõtí kĩ nĩ rî, "Má õtírĩ rĩî drãlé lõfó drí nõ rî, lôsĩ ʼẽ ʼbá ámâ átá drí ạ́mvú ʼá rî yî, gólĩyî rĩʼá ngá nyãnyã bê kpânó-kpânó vũdrị́ sĩ. Gõʼdá nõô rî, má drí rĩzó íyíkâ drãlé lõfó drí ámâ átá drí ʼbãrẽ bê rî ʼá yã?
42015018	Mâ nĩʼá gõlé ámâ átá ngálâ, mâ kĩʼá nĩ rî, 'Tátá, má îzã rû trá, má ʼê tã õnjí trá bũúũ Ôvârí rú, gõʼdá kpá ní rú.
42015019	Ngbãângbânõ rî, îcá gõʼdá kô ní drí ámâ zị̃zó kpá óʼdí ánî mvá ró. Ní ʼê mâ õzõ lôsĩ ʼẽ ʼbá áníkâ rî tí.' "
42015020	Gõʼdá nĩngá sĩ rî, drílâ ngãzó zãâ nĩʼá gõlé íyî átá ngálâ. Gólâ drẽ jẽjẽ ró íyî átá lạ̃gạ́tị́ sĩ rî, átá lâ drí gólâ rî ndrẽzó. Átá lâ rî ʼâ gâ trá ạ̃trạ̃. Átá lâ drí ârázó ânĩlí rû ûtúlị́ gólâ drị̃ị̂, gólâ rî âmvólé bị́-ʼbálé lâ võzó.
42015021	Gólâ âtâ tã trá átá lâ drí kĩ nĩ rî, "Tátá, má îzã rû trá, má ʼê tã õnjí trá bũúũ Ôvârí rú gõʼdá kpá ní drí, îcá kô gõʼdá ní drí ámâ zị̃zó ánî mvá ró."
42015022	Gõʼdá mvá ʼdĩ átá lâ, ãyĩkõ cî gólâ trá ãmbá, rî tã ʼẽlé ʼdó lị̃fị́ ãkó. Drílâ lãjóʼbá íyíkâ zị̃zó kĩ nĩ rî, "ʼWãâʼwâ, nĩ ʼbã lũmvû drílâ dãlé yí rú, õsõ ró ítá tãndí, káʼbókã bê íyî pá ʼá. Nĩ âfẽ ró tómó ámákâ nã sõlé drị́gạ́ lâ. Nĩ nĩ ró bê kạ́bị̃lị́kị̃ sẽsẽ ró ʼdĩ âsélé fũlị́. Mã ʼê ró bê kãrámã ạ́ngị́.
42015024	Má kĩ nĩ rî, mvá ámákâ nõ drã trá, tákõ íyîngá lédrẽ-lédrẽ ró." Gõʼdá drílĩyî kãrámã îtónãzó.
42015025	Nĩngá sĩ rî, ójô ʼdĩyímvá nĩʼá mvá gólâ sị́sị́ rî ậzị́lị́ ạ́mvú lésĩ ãânĩ ró, tãlâ gólâ rî ậdrúpị̃ tíbê ậvị̃ ʼbá rî âcâ trá ʼbã ʼá. Gõʼdá ágámvá gólâ sị́sị́ ʼdĩ õtírĩ íyíkâ âcá ãnyî ʼbã lạ̃gạ́tị́ rî, kálálá gõʼdá trá tákányĩ ʼbã ʼálâ. Ágámvá ʼdĩ kĩ, "Ãʼdô tã ʼî nõtí nõ yã?"
42015027	ʼDĩyímvá ʼdĩ kĩ, "Ánî átá fû kạ́bị̃lị́kị̃ lîngâ-lîngâ trá kãrámã ạ́ngị́ ʼẽzó ĩʼdî sĩ lâ, tãlâ ánî ậdrúpị̃ âgõ trá vólé ʼbã ʼá, tã ãmbá gólâ rî ị̂mvú ʼbá ʼdĩ ʼásĩ."
42015028	Mvá sị́sị́ rî trá õmbã ró, îcá gõʼdá âfõlé ạ̃ʼdị́-drị̃ ʼá kô. Nĩngá sĩ, átá lâ drí ânĩzó rúʼbạ́ lôʼbãlé rú lâ, ãâfõ ró bê ʼbã ʼálâ nî-bê-yã fẽlé íyî ậdrúpị̃ drí.
42015029	Âtâ tã trá átá lâ drí kĩ nĩ rî, "Ámâ átá, ní ndrê drẽ, ndrô ãmbá nõ sĩ rî, má rî trá ʼbã ʼá ngá ʼẽlé ní drí õzõ lãjóʼbá kâtí. Má ʼé tã õnjí ãzâ ní drí kô. Ní âfẽ íyíkâ ãʼdô ʼî má drí yã? Ngbãâ ʼạ̃ʼú ró rî, ní fú ãmâ drí nyãlé ámâ lậmû-ãzíyã yí bê kãrámã ʼẽzó kô.
42015030	Gõʼdá mvá áníkâ tíbê ngá áníkâ îzã ʼbá ndrĩ õkó mvá drị̃ị̂ õlẽ ró yî bê gõʼdá âgõ íyíkâ bê rî, ní drí kạ́bị̃lị́kị̃ ạ́ngị́ fũzó drílâ."
42015031	Átá lâ lôgõ tã-drị̃ trá drílâ kĩ nĩ rî, "Ámâ mvá, ní ndrê drẽ, ãmâ rĩʼá ní bê ị̃tú vósĩ cé ʼbã ʼá nõ, ngá gólâ ámákâ rî ndrĩ ʼdó rĩʼá kpá áníkâ.
42015032	Má ʼê drẽ kãrámã, má âʼdô ró ãyĩkõ sĩ, tãlâ ánî ậdrúpị̃ tíbê ngá pã ʼbá õdrã ʼásĩ nô rî tãsĩ." Ngá gólâ íʼdígówá gólĩyî nâ nõ ʼbá yî ʼá rî yî rî tã âʼdálé âʼdô ngá lẽlẽ Ôvârí kâ tã õnjí ʼẽ ʼbá drí rî tãsĩ. Yésũ rî tã ʼdî âtálé Pạ̃rúsị̃ yî drí, tãlâ Pạ̃rúsị̃ yî lẽé ĩyî Yésũ drí rĩlí tã õnjí ʼẽ ʼbá bê võ ãlô ʼá kô.
42016001	Gõʼdá Yésũ âtâ trá lãjóʼbá íyíkâ rî yî drí kĩ nĩ rî, "Nõô rî íʼdígówá ãgô ãzâ ngá-drị̃ ãmbá lị́pị̂ ró rî kâ, ãgô ãzâ drílâ ʼbãlé ngá íyíkâ ʼdĩ ʼbá yî vó lâ ndrẽlé rî bê. Õjílã ãzâ drí tã âtázó ãgô ãmbá ngá lị́pị̂ ró ʼdĩ drí, ãgô tíbê âkórí drí ʼbãlé ngá íyíkâ ʼdĩ ʼbá yî vó lâ ndrẽlé rî, âʼdô trá rĩʼá lãfâ âkórí kâ nyãʼá.
42016002	Ãgô ngá lị́pị̂ ró ʼdĩ drí ngãzó ngá vó ndrẽ ʼbá íyíkâ ʼdĩ ậzị́lị́ tã âtázó drílâ kĩ nĩ rî, 'Õjílã ãzâ âtâ tã má drí kĩ nĩ rî, ní õrî trá lãfâ ámákâ îzãlé. Âʼdô trá ĩtí rî, ní îgĩ ngá gólâ tíbê rû îzã ʼbá rî, õjílã drí trõlé ní drị́gạ́ sĩ mạ̃rị́ ró rî ʼẽʼá lôgõlâ má drí rî ʼbá yî vũdrị́, gõʼdá kpá ngá gólâ ʼbã ʼbá rî ʼbá yí bê, mã nị̃ ró bê. Gõʼdá má lẽ trá ánî înjílí vólé ngá ʼẽrẽ ʼásĩ, tãlâ ní ʼé ngá dódó kô.'
42016003	"Gõʼdá ãgô gólâ ngá vó ndrẽ ʼbá ró ʼdĩ ị̂sũ tã trá ãkpã yí ʼá kĩ nĩ rî, 'Óõ! Ámâ lị́pị̂ lẽ trá ámâ înjílí ngá ʼẽrẽ ʼásĩ vólé, má âʼdô ʼẽʼá lâ ãʼdô ró yã? Má drí rĩzó óʼbã ngá ʼẽlé cú ámâ drị́ sĩ yã? ʼÉʼẽ! Mâ fãfã ãkó, má îcá kô. Má drí ʼbãzó ngá ndã ʼbá ró ʼbã ʼásĩ kpá ngá zị̃ ʼbá ró yã? ʼÉʼẽ! Má ãnyĩ ró tã ʼdî ʼbá yî ʼẽrẽ ʼá.
42016004	Má nị̃ tã má drí ʼẽʼá ʼẽlâ rî trá. Má lẽ trá tã tãndí ʼẽlé õjílã drí ndrĩ, õzõ íĩînjî mâ trá ngá ʼẽrẽ ʼásĩ rî, ũzị̂ ró ĩyî mâ bê ngá nyãlé ĩyî drí ʼbã ʼásĩ.'
42016005	"Ãgô gólâ ngá vó ndrẽ ʼbá ró ʼdĩ ʼê tã trá nõtí, gólâ zị̂ õjílã gólĩyî rĩ ʼbá mạ̃rị́ trõlé ãgô ãmbá ʼdĩ drị́gạ́ sĩ rî yî trá ndrĩ ânĩlí yí ngálâ ãlô-ãlô. Gólâ âtâ tã trá ãgô sị́sị́ rî drí kĩ nĩ rî, 'Ní âʼdô ʼẽʼá ngá ãgô ãmbá nõ kâ lôgõlé tạ̃sị̂ yã?'
42016006	Ãgô ʼdĩ kĩ nĩ rî, 'Má trõ dõ rĩʼá sãfíyã kámá-ãlô-drị̃-lâ-nyâʼdî-nâ.' Ngá vó ndrẽ ʼbá ʼdĩ kĩ nĩ rî, 'Ní ndrê drẽ, ãmâ ʼdó rĩʼá ngá ãlô ʼî ní bê. Má âʼdô ʼẽʼá lâ ní drí nõtí, ãʼdô ró bê ní drí njõzó lâ ʼá lâ, kpá ní drí ánî drị́ lãfálé ândrãzó, sãfíyã kámá-ãlô-drị̃-lâ-nyâʼdî-nâ ʼdĩ ʼá rî, má îgĩ cé nyâʼdî-sû ní drí lôgõlâ.' Gõʼdá ãgô gólâ mạ̃rị́ trõ ʼbá ʼdĩ drí tã-drị̃ lẽzó ʼdó ãlô.
42016007	Ngá vó ndrẽ ʼbá ʼdĩ drí kpá ãgô ãzâ ĩtí ʼdĩ îjízó, 'Ní mạ̃rị́ ãgô ãmbá kâ bê ní vó tạ̃sị̂ yã?' Ãgô ʼdĩ kĩ nĩ rî, íyíkâ bê ạ̃drúgú rĩʼá kõmvõ kútũ-ãlô. Ngá vó ndrẽ ʼbá nã drí tã-drị̃ lẽzó îgĩzó lâ cé kõmvõ kámá-njị̂.
42016008	"Gõʼdá ãgô ãmbá ngá lị́pị̂ ró ʼdĩ ârî tã gólâ ngá vó ndrẽ ʼbá ʼdĩ drí rĩʼá ʼẽlâ ʼdĩ bê rî, gólâ kĩ, 'Ngá vó ndrẽ ʼbá ʼdĩ ʼê ʼdĩ lị̃fị́ lõmbâ ʼî yí drí. Gólâ êdê lạ́tị̂ yí drí ị̃zạ́tú óõtírĩ íyî âyé ngá ʼẽrẽ ʼásĩ rî tãsĩ.' " Gõʼdá Yésũ âtâ tã trá nõtí kĩ nĩ rî, "Nĩ ndrê drẽ, õjílã ãngó nõ kâ bê ndrĩ, gólĩyî rĩʼá tã nị̃ ʼbá ʼî kôrô õjílã Ôvârí kâ rî ʼbá yî drị̃ị̂ sĩ, tãlâ õjílã ãngó nõ rî kâ rî ĩyî êdélé njãâ rĩlí tã gólâ ʼẽ ʼbá âcálé ị̃drú ị̃nậtú ãngó nõ ʼá rî tãsĩ. Gõʼdá õjílã Ôvârí kâ rî ʼbá yî êdé ĩyíkâ ĩyî kô võ ʼbũû ʼálâ rî tãsĩ.
42016009	Má âtâ ãnî drí nõ, õzõ ãnî ãʼdô trá lãfâ ạ́ngị́ bê ãnî drị́gạ́ rî, nĩ ʼbã cé ãnî ífífí drí ĩʼdî kô. Nĩ pâ kpá õjílã gólĩyî ngá ãkó lé ʼbá ĩzã ró rî ĩʼdî sĩ lâ. Ị̃zạ́tú rî, nĩ õtírĩ drãâ nĩlí ûrú ʼálâ rî, Ôvârí õlậgû ró ãnî bê, ânĩrĩ ʼá yí ngálâ."
42016010	"Õzõ õjílã ãzâ ãʼdô drị́ lõmbâ bê, ngá fínyáwá rú rî, gólâ âʼdô ʼbãʼá kpá drị́ lõmbâ bê ngá ạ́ngị́ rú.
42016011	Ámâ ậdrúpị̃ yî, Ôvârí fẽ lãfâ ạ́ngị́ ãnî drí nõ, ãʼdô ró ãnî drí ãnî ãzí-ãzí yî pãzó ĩʼdî sĩ lâ, ngã gõʼdá õzõ ãnî drị́ ãâmbâ âmbâ rú lâ rî, nĩ õpâ ãnî ãzí-ãzí yî ĩʼdî sĩ lâ kô rî, gõʼdá ị̃zạ́tú õdrã ãníkâ vósĩ rî, Ôvârí âʼdô fí ãnî pãʼá trá ngá tãndí sĩ yã?
42016012	Õzõ nĩ õrî ngá ãzí-ãzí kâ rî îzãlé îzã rî, ãʼdî âʼdô ngá fẽʼá nĩ ãnî drí ãʼdô ró bê ãnî drí vó lâ ndrẽlé yã?
42016013	"Õzõ nĩ õlẽ lãfâ ạ́ngị́ rî, âʼdô ʼbãʼá ãnî drí lậnjị̃-lậnjị̃ ró Ôvârí rî rõzó. Rû ị̂ʼbũ ʼbá ãlô rî ị̂ʼbũú rû õjílã rị̃ drí ʼdó ị̃tú-pá ãlô rî ʼá kô. Õzõ gólâ ãârî cé tã õjílã ãlô rî kâ ĩʼdî rî, gólâ ârí tã õjílã ãzâ rî kâ kô. Má âtâ ĩʼdî ãnî drí nõ, âʼdó kô tãndí ró ʼbãzó rû ị̂ʼbũ ʼbá Ôvârí kâ ró gõʼdá kpá lãfâ kâ ró rî."
42016014	Pạ̃rúsị̃ yî lẽ ĩyíkâ tã lãfâ kâ ʼdĩ kôrô, ârî ĩyî úlị́ Yésũ drí âtálé ĩtí ʼdĩ bê rî, drílĩyî rĩzó Yésũ rî gũlị́.
42016015	Yésũ kĩ nĩ rî, "Ãnî Pạ̃rúsị̃ yî, nĩ rî tã tãndí ãníkâ ʼẽlé cé õjílã lị̃fị́ drị̃ ʼá, óõlôngô ró ĩyî tã bê. Ôvârí lẽé õjílã gólĩyî rĩ ʼbá tã ʼẽlé ĩtí ʼdĩ ʼbá yî kô. Ôvârí nị̃ íyíkâ ãnî pị̃pị̂sị́lị́ trá ndrĩ ʼdó ãṇâ ró.
42016016	"Ạ̃kû ró rî, Ôvârí âtâ tã tãndí yí drí ʼẽʼá ʼẽlâ õjílã pãzó rî trá. Músạ̃ rî trá úlị́ Ôvârí kâ âtálé, gõʼdá tã ậngũ ʼbá ãzâ ʼbá yî rî kpá ʼẽlâ. Gõʼdá Yõwánĩ tíbê rĩ ʼbá lị̃mvû dãlé õjílã drị̃ị̂, ãâyê ró ĩyî tã õnjí ĩyíkâ rî âtâ kpá. Mâ kpá ĩʼdî âtáʼá lâ nõ, õzõ nĩ ãâjâ drị̃ tã õnjí ʼásĩ rî, Ôvârí âʼdô ãnî pãʼá. Õjílã ãmbá ârî tã ámákâ trá, gõʼdá ʼbã ĩyî trá ậyị́lị́ úlị́ ámákâ rî drị̃ị̂ îcâ-îcâ ró.
42016017	Gõʼdá má lẽ zãâ ãnî drí rĩlí tã Músạ̃ kâ rî rõlé kpá tã tã ậngũ ʼbá kâ rî bê ndrĩ ʼbũû, tãlâ úlị́ Ôvârí kâ nõ rĩʼá úlị́ ífífí ʼî, pạ̃tị́-pạ̃tị̃ ró. Mã ị̂njị̃ úlị́ ʼdĩ ʼbá yî õrî ró ạ̃dũkũ ãkó.
42016018	"Nĩ nị̃ trá lãʼbí ʼá rî, rĩʼá ʼwãâ ró ãnî drí ãnî õkó yî îngázó, õkó óʼdí trõzó. Má âtâ ãnî drí ʼdĩ, õzõ nĩ õʼê trá ĩtí rî, nĩ ró Ôvârí kô. Õzõ nĩ õgî õkó ãzí-ãzí drí îngálé trá ạ̃kû rî ĩʼdî rî, ʼdĩî kpá rĩʼá tã õnjí ʼî Ôvârí ágálé. Tã ífí lâ ĩʼdî rĩʼá nõ, tãlâ kậyị̂ gólâ ãgô õtírĩ rû gĩî õkó lâ bê rî, Ôvârí kĩ gólĩyî ãâʼdô ngá ãlô ró té drílĩyî drãzó drãdrã, ágó ró õkó ró, lãfálé cã ãkó."
42016019	Gõʼdá Yésũ âtâ tã trá kĩ nĩ rî, "Ãgô ãzâ bê rĩʼá nõngá, gólâ rĩʼá ngá ãmbá nõ ʼbá yî tị̂ lâ bê cé tị̂tị̂. Gólâ rĩʼá ítá tãndí bê, rî íyíkâ ngá tãndí nyãlé ĩʼdî, kậyị̂ vósĩ cé.
42016020	Ãgô ãzâ rú bê Lázãrõ. Õjílã ãzâ ậnjị̃ gólâ trá âyélé ndõgõ ãgô gólâ ngá bê ãmbá ʼdĩ kâ ʼdị̃lị́ ʼbã rú sĩ ĩtí ʼdĩ kâ tị́lị́. Lázãrõ rĩʼá ĩzã ʼbá ʼî, kpá lãzé bê dũû. Lãzé gólâkâ ʼdĩ ʼbá yî rî lôrálé lôrâ, õké rî trá ândrãlâ. Lázãrõ ị̂sũ tã trá, yí ânĩ ró bê nyãsá ʼãʼí lâkí ʼbá ãgô ʼdĩ drí âyélé lôʼdé ʼbá vũdrị́ sĩ rî nyãlé ĩʼdî.
42016022	"Ị̃tú ãzâ sĩ, Lázãrõ tíbê ĩzã ʼbá ró nõ drã trá. Mãlãyíkã Ôvârí kâ drí gólâ rî âjízó võ gólâ ãmâ ạ́ʼbị́yạ́ Ãbãrãyámã drí rĩzó ʼá lâ ûrú ʼálâ rî ʼá. Gõʼdá ãgô ãmbá ʼdĩ drí kpá drãzó, ãvõ lâ ʼbãzó ʼbú ʼá,
42016023	gólâ drí nĩzó võ õjílã zã kâ lạ̃sị́ ró rî ʼálâ rĩʼá vẽlé. Ãgô ãmbá ʼdĩ õtírĩ võ ndrẽê ûrú ʼálâ rî, gólâ ndrê Ãbãrãyámã yî trá Lázãrõ bê jẽjẽ ró yí rú sĩ. Ãbãrãyámã âmvô Lázãrõ trá kpãácĩ yí rú.
42016024	Ãgô ãmbá ʼdĩ drí trẽzó ûrû kĩ nĩ rî, 'Ãbãrãyámã, ní ndrê ámâ ĩzã nô, ní âjô Lázãrõ lũmvû bê dãlé má sị́lị́, ámâ lãndrâ pá õmvórẽ trá kĩʼá lạ̃sị́ drí nõ. Mâ trá vẽʼá nõ.'
42016025	"Ãbãrãyámã lôgõ tã trá ãgô ãmbá ʼdĩ drí kĩ nĩ rî, 'Ní ị̂sũ drẽ, tã tíbê ní drí ʼbãzó drẽ ãngó ʼálâ rî, nî rĩʼá ngá bê ãmbá ãyĩkõ bê, kậyị̂ vósĩ cé, ngá tãndí nyãʼá. Lázãrõ íyíkâ rĩʼá ĩzã ʼẽʼá tã ị̂sũ-ị̂sũ bê. Ngbãângbânõ rî, Ôvârí ʼbã Lázãrõ trá võ tãndí nõ ʼá ãyĩkõ bê kậyị̂ vósĩ cé, nî áníkâ kpá rĩʼá ĩzã ʼẽʼá.
42016026	Tã ãzâ kpá ĩʼdî nõ. Îcá kô má drí lậvũzó nĩngá tólâ, tãlâ gólókõ ạ́ngị́ rĩʼá ʼdĩ ãmâ lãfálé ãní bê rî ʼá, õjílã ãzâ îcá lậvũlị́ tólâ kô.'
42016027	"Ãgô ãmbá ʼdĩ âtâ trá kĩ nĩ rî, 'Âʼdô trá ĩtí rî, ní âjô Lázãrõ ãânĩ ró ámâ átá rî mvá yî ngálâ.
42016028	Mâ rĩʼá ậdrúpị̃ bê njị̂, ãâtâ ró tã gólĩyî drí mbị̂mbị̂, õzó ĩyî gõʼdá kpá pávó tị̂ má drí trõlé nõ trõô õdrã gólĩyíkâ rî vósĩ.'
42016029	Ãbãrãyámã âtâ trá gólâ drí kĩ nĩ rî, 'Gólĩyî cú búkũ Músạ̃ drí îgĩlí rî bê, gõʼdá kpá tã ậngũ ʼbá drí îgĩlí rî bê, gólĩyî ãârî úlị́ lâ.'
42016030	Ãgô ãmbá ʼdĩ âtâ kpá trá kĩ nĩ rî, 'Ạ́ʼbị́yạ́ Ãbãrãyámã, gólĩyî âʼdô ĩyî tã lẽʼá, té õzõ õjílã ãzâ ãâfõ trá õdrã ʼásĩ gõlé tã âtálé gólĩyî drí rî, õró ĩyî gõ ârílâ.'
42016031	Gõʼdá Ãbãrãyámã âtâ kpá trá gólâ drí kĩ nĩ rî, 'Õzõ gólĩyî ãârî úlị́ Músạ̃ yî drí îgĩlí tã ậngũ ʼbá bê búkũ ʼá rî kô rî, gólĩyî ârí úlị́ õjílã âfõ ʼbá ãvõ ʼásĩ nĩlí tã âtálé gólĩyî drí rî kâ kpá kô.' Ĩʼdî ʼdĩ."
42017001	Yésũ âtâ tã trá tã ârí ʼbá íyíkâ rî ʼbá yî drí kĩ nĩ rî, "Õjílã âdó ʼbá bê dũû rĩ ʼbá õjílã ãzí ʼbãlé rĩʼá tã õnjí ʼẽlé rî. Nĩ ârî drẽ, má âtâ ãnî drí, õjílã rĩ ʼbá õjílã ãzí âdólé rĩʼá tã õnjí ʼẽlé rî, Ôvârí âʼdô lâṇõ ạ́ngị́ fẽʼá gólĩyî drí.
42017002	Õzõ ãʼdô ĩtí rî, ãnî gólĩyî rĩ ʼbá õjílã ʼbãlé tã õnjí ʼẽlé rî, õzõ tí nĩ õrî nị̃lâ kĩʼá nĩ, lâṇõ lâ Ôvârí drí ʼẽʼá fẽlâ ãnî drí rî rĩʼá gạ̃rạ̃ rî, nĩ âʼdô tã ị̂sũʼá kĩ, 'Tí ũkũkũ õró tã ngĩî bê má drí sị́sị́ rî, má ʼé tã ʼdî ʼbá yî kô. ʼÉʼẽ, nõô má âʼdô ámâ ʼĩʼá bãgó sĩ vólé.'
42017003	"Õzõ õjílã ãzâ õʼê tã õnjí ãnî drí rî, nĩ sõ drị́-mbílí gólâ lị̃fị́ sị́sị́, õzõ gólâ ãʼdô trá tã ị̂sũ-ị̂sũ ró tã lâ sĩ rî, õzõ ĩîjî ãnî trá íyî âyélé tã õnjí íyíkâ tãsĩ rî, nĩ âyê gólâ.
42017004	Õzõ gólâ õrî kpá zãâ tã õnjí ʼdĩ ʼẽlé ãnî drí ândálé ândálé rî, gõʼdá gólâ ãʼdô trá kpá tã ị̂sũ-ị̂sũ ró tã lâ sĩ rî, gólâ ĩîjî ãnî rî, nĩ âyê kpá gólâ tã lâ tãsĩ."
42017005	Kậyị̂ ãzâ sĩ rî, lãjóʼbá Yésũ kâ drí gólâ rî îjízó kĩ nĩ rî, "Mã lẽ ní ʼbã ãmâ tã pạ̃tị́ị̃ ró tã lẽlé gạ̃rạ̃."
42017006	Yésũ lôgõ tã trá kĩ nĩ rî, "Õzõ tã lẽlẽ ãníkâ ãʼdô cé fínyáwá ĩtí õzõ líʼbá ífí kâtí rî, nĩ âʼdô tã lârâkô ʼẽʼá, ãnî drí tã âtázó fê ạ́ngị́ ĩtí ʼdĩ drí, íyî índrĩgó ângízó rû êsézó, nĩʼá âdrélé lị̃mvû ândrê ĩtí ʼdĩ ʼá. Gõʼdá fê ʼdĩ âʼdô tã ʼdî ʼẽʼá té ĩtí."
42017007	Kậyị̂ ãzâ sĩ, Yésũ âtâ úlị́ mãnĩgõ trá tã ârí ʼbá íyíkâ rî yî drí nõtí, "Õzõ nĩ ãʼdô rạ̃gị́ị̃ lị́pị̂ ʼî rî, rạ̃gị́ị̃ ʼdĩ õʼê ngá trá ãnî drí rî, ngãtá rî ʼbô ạ́mvú ãníkâ ʼwãʼá, ngã ʼbô kạ́bị̃lị́kị̃ ãníkâ vó lâ ndrẽlé yã rî, õzõ rạ̃gị́ị̃ ʼdĩ õndẽ ngá ʼẽʼẽ trá ndrĩ lạ̃njạ́túlị́ bê drílâ âgõzó ʼbã ʼálâ rî, gólâ âʼdô âgõʼá zãâ rĩlí vũdrị́ ngá nyãlé yã?
42017008	ʼÉʼẽ îcá kô, sị́sị́ gólâ âʼdô âgõʼá nyãsá âtrõlé ʼbãlé tãrãbízã drị̃ị̂ êdélé íyî lị́pị̂ drí zãlô nyãlé sị́sị́. Õzõ gólâ õʼê trá rî, gõʼdá ʼdĩî vósĩ rî, lị́pị̂ lâ õró gõ gólâ rî âyélé rĩlí vũdrị́ íyíkâ rî nyãlé.
42017009	Õzõ gólâ õndẽ ngá ʼẽʼẽ ʼdî ʼbá yî trá ndrĩ rî, lị́pị̂ lâ ʼé ãwô-ĩtí drílâ kpá kô âkĩʼá nĩ rî, rạ̃gị́ị̃ ʼdĩ ʼé ngá ãzâ gólâ drí tãndí ró lậvũlị́ kô rî tí.
42017010	Ĩtí Ôvârí ĩʼdî ãnî lị́pị̂ ʼî, gõʼdá ãnî rạ̃gị́ị̃ gólâkâ ĩʼdî, îcâ trá ãnî drí gólâ rî rõzó ĩʼdî. Nĩ rô Ôvârí, gólâ õʼê tã tãndí kpálé ãnî drí kô rî, tãlâ gólâ rĩʼá lị́pị̂ ãníkâ ĩʼdî."
42017011	Yésũ drí rĩrĩ lậmúlị́ Yẽrõsãlémã ʼálâ rî ʼá, gólâ lậvũ trá ãnyî ẽsê-drị̃ Sãmárĩyã yí kâ Gãlĩláyã bê rî ʼásĩ.
42017012	Gólâ ûsû ãgô ãzâ ʼbá yî trá mûdrị́ ʼdó ãrí ʼbá ʼî ĩyî ʼbã-tị̂ ãzâ gãrã lâ ʼá. Ãgô ʼdĩ ʼbá yî âdrê ĩyî trá ĩyî võ ʼá, ânĩí ĩyî ãnyî Yésũ ngálâ kô.
42017013	Gólĩyî zị̂ Yésũ trá kĩ nĩ rî, "Yésũ ãmâ lị́pị̂, ní ndrê ãmâ ĩzã, ní êdê ró ãmâ bê."
42017014	Yésũ ndrê gólĩyî bê ĩtí rî, drílâ gõzó tã âtálé gólĩyî drí kĩ nĩ rî, "Nĩ ngâ nĩ nĩ ró ãnî rúʼbạ́ ʼdĩ ʼbá yî âʼdálé drị̃-ʼbá lãʼbí ʼẽ kâ drí, tãlâ drị̃-ʼbá lãʼbí ʼẽ kâ õlôyâ ró bê tã lâ õjílã drí kĩ nĩ rî, ãnî rúʼbạ́ êdê rû trá." Gõʼdá gólĩyî õtírĩ nĩî rî, rúʼbạ́ lâ yî êdê rû trá tãndí ró.
42017015	Ãrí ʼbá gólâ ãlô rî ndrê bê ĩtí rî, gólâ âgõ trá Yésũ ngálâ ãwô-ĩtí ʼẽlé Yésũ drí, kpá Ôvârí rî lûyị̂-lûyị̂ bê ôtrê-ôtrê bê gbórókõ ãmbá sĩ.
42017016	Gólâ ânĩ trá ʼãʼî tị̃lị́ Yésũ ágálé ãwô-ĩtí ʼẽlé Yésũ drí. Ãgô ʼdĩ rĩʼá Sãmárĩyã lé ʼbá ʼî, gólâ âʼdó õjílã Yúdạ̃ yí kâ ʼî kô.
42017017	Gõʼdá Yésũ drí tã âtázó kĩ nĩ rî, "Má êdê õjílã mûdrị́ trá tãndí ró. Ãlô rî âgõ cé nĩ rî, ạ̃mbúkũ lâ ʼdĩ ʼbá yî ãʼdô ʼá yã?
42017018	Cé õjílã ãtrâ nõ âgõ íyíkâ cé nĩ, ãwô-ĩtí ʼẽlé Ôvârí drí rî yã?"
42017019	Yésũ drí tã âtázó ãgô ʼdĩ drí kĩ nĩ rî, "Ní ngâ ûrû, ní nĩ, nî trá tãndí ró. Tã lẽlẽ áníkâ má ʼá rî êdê nî nĩ."
42017020	Kậyị̂ ãzâ sĩ rî, Pạ̃rúsị̃ ãzâ ʼbá yî îjî ĩyî tã îjî-îjî trá Yésũ tị́ gólâ rî ûjũzó kĩ nĩ rî, "Ôvârí âʼdô gólâ tíbê yí drí zĩlí rî âjóʼá ãmâ pãlé, gõʼdá kpá rĩlí ãmâ drị̃ị̂ kúmú ró rî ángô tû yã?" Gõʼdá Yésũ lôgõ tã trá gólĩyî drí, "Õzõ gólâ tíbê Ôvârí drí zĩlí rî ãâcâ rî, âʼdô âcáʼá ị̃nị́nị̂ ró.
42017021	Gólâ âcá kô rĩlí kị́tị̃ íyíkâ drị̃ị̂ rĩʼá ãnî vó ndrẽlé kúmú ãzâ võ lâ ʼá rî kô. Nĩ nị̃ị́ kĩʼá nĩ rî, gólâ tíbê Ôvârí drí zĩlí rî âcâ trá ãngó ʼá nõngá, gólâ rĩʼá ngbãângbânõ ãnî lãfálé ʼá nõngá rî kô yã?"
42017022	ʼDĩî vósĩ, Yésũ âtâ tã trá tã ârí ʼbá íyíkâ rî yî drí kĩ nĩ rî, "Ị̃zạ́tú rî, nĩ âʼdô tã mâ gólâ âjólé trá ûrú lésĩ rî kâ ị̂sũʼá kôrô, má ãâgõ ró bê ãngó ʼá nõngá ĩyî pãlé, gõʼdá ʼdĩî rî âʼdó drẽ kậyị̂ ámákâ ʼẽzó âgõlé rî ĩʼdî kô.
42017023	Õjílã ãzâ ʼbá yî âʼdô rĩʼá ãnî âdólé kĩ nĩ rî, yĩ õndrê mâ gólâ âjólé ûrú lésĩ rî trá võ ãzâ ʼá. Gõʼdá ʼdĩî rî, nĩ lẽé tã-drị̃ lâ kô, nĩ lẽé tã-drị̃ kpá kô âʼdézó gólĩyî vó.
42017024	Õzõ má õʼê âcálé rî, tã lâ âʼdô lậʼbúʼá ʼbạ̃drị̃ ãmbá nõ ʼbá yî ʼásĩ ndrĩ, õzõ ôzê lậgû-lậgû gólâ lậgú ʼbá ʼwãâ ûrû õjílã drí ndrẽlé võ ʼásĩ ndrĩ rî kâtí.
42017025	Ngbãângbânõ rî, mâ ʼẽʼá lâṇõ ûsúlị́ ĩzã kõkõ ãmbá bê, õjílã gólĩyî ʼbã ʼbá lédrẽ-lédrẽ ró ndrẽ ʼbá lâ rî âʼdô gãʼá dó tã ámákâ rî lẽlé. Tákõ, ʼdĩî rî mâ gólâ Ôvârí drí âjólé ûrú lésĩ rî ĩʼdî.
42017026	"Gõʼdá kậyị̂ tíbê má drí ʼẽzó âgõlé ãngó ʼá nõngá rî ʼá, õjílã âʼdô rĩʼá tã ʼẽlé, té õzõ drílĩyî rĩrĩ tã ʼẽlé kậyị̂ Nówã kâ rî ʼá rî kâtí.
42017027	Gólĩyî âʼdô ĩyîngá rĩʼá ậndú tõlé, õdrá mvũlị́, lãgĩ õkó kâ ʼẽʼá ĩʼdî. Nĩ ndrê drẽ, õjílã kậyị̂ Nówã kâ rî ʼá rî ị̂sũú ĩyî tã kô, Nówã õtírĩ fĩî kõlóngbõ ạ́ngị́ ʼdĩ ʼá rî, gõʼdá ʼdĩî rî vósĩ rî, ôzê drí ʼdị̃zó, lị̃mvû ândrê drí tị̃zó gólĩyî ûfúlị́ ndrĩ vólé, tãlâ gólĩyî êdé ĩyî njíyá ró lị̃mvû tị̃tị̃ drị̃ tẽzó kô, tãlâ gólĩyî kĩ, lị̃mvû îcá tị̃lị́ ãngó ãmbá nõ êtélé kô. Âʼdô tã âgõ-âgõ ámákâ ãngó ʼá rî kâ tãsĩ rî kpá ĩtí, õjílã îcá kô tã lâ lẽlé kĩ, má âgõ trá.
42017028	"Kậyị̂ gólâ má drí ʼẽzó âgõlé ãngó ʼá nõlé rî, âʼdô ʼbãʼá õzõ kậyị̂ gólâ tíbê Ôvârí drí õjílã Sõdómõ kâ zãzó lạ̃sị́ sĩ Gõmórã kâ bê rî tí, kậyị̂ Lótõ drí ʼbãzó drẽ rĩʼá gólĩyî lãfálé rî kâtí. Õjílã ʼdî ʼbá yî rî ĩyîngá drị̃-bạ́lạ́yị̂ ró. Õjílã ãzâ ʼbá yî ĩyîngá ngá nyãʼá, gõʼdá ãzâ ʼbá yî rĩʼá õdrá mvũʼá, gõʼdá ãzâ ʼbá yî ĩyíkâ ngá gĩʼá, ãzâ ʼbá yî ạ́mvú ĩyíkâ ʼwãʼá, ãzâ ʼbá yî jó óʼdí ĩyíkâ bẽʼá. Gólĩyî nị̃ị́ kĩʼá nĩ rî, Ôvârí bí ʼẽʼá ĩyî zãlé ʼbũû ngbãângbânõ rî tí rî kô.
42017029	Lótõ yî ʼbã-tị̂ íyíkâ rî bê, drílĩyî ĩyîngá rãzó fõlé vólé, gõʼdá Ôvârí drí lạ̃sị́ âdãzó ʼbũû lésĩ õjílã ʼdî ʼbá yî drị̃ị̂ gólĩyî zãlé ngá õnyíkõ bê ngbá ndrĩ.
42017030	Ámâ âgõ-âgõ ị̃zạ́tú rî, âʼdô ʼbãʼá nyé õzõ ʼdĩî rî kâtí. Õjílã ãmbá âʼdó kô njãâ ámâ âgõ-âgõ tã ârílí rĩzó ámâ drị̃ tẽlé.
42017031	"Kậyị̂ gólâ má drí ʼẽzó âgõlé rî ʼá, õzõ nĩ ãʼdô ûrû jó-drị̃ tĩʼá rî, nĩ ârî gõʼdá vũdrị́ fĩlí ãnî drí jó ʼálâ kô ngá õnyíkõ ãníkâ âtrõlé. Õzõ nĩ ãâʼdô ngá ʼwãʼá ạ́mvú ʼálâ rî, nĩ âgõ gõʼdá ʼbã ʼálâ kô.
42017032	Tã gólâ Lótõ rî õkó kâ rî ãâgâ drẽ ãnî ʼá, nĩ ị̂sũ tã lâ.
42017033	Õzõ nĩ ị̃ị̂sũ rĩrĩ ãníkâ ãngó ʼá nõngá rî tã lâ ũsû ãnî drí kôrô rî, nĩ îcá gõʼdá rĩlí ʼbạ̃drị̃ Ôvârí kâ ạ̃dũkũ ãkó nã ʼálâ rĩlí zãâ gólâ bê gbạ́dú kô. Kậyị̂ gólâ âgõ-âgõ ámákâ ãngó ʼá nõngá rî tú rî, má âʼdô õjílã ãzâ ʼbá yî pãʼá, gõʼdá má âʼdô kpá ũgúlị́ dĩʼá õjílã ãzâ ʼbá yî drí.
42017034	Ãgô ãzâ ʼbá yî, õzõ õkô ĩyî ậʼdú gbãrãkã ãlô drị̃ị̂ rị̃ rî, má âʼdô ãlô rî pãʼá, má âʼdô ãlô rî âyéʼá.
42017035	Õzõ õkó ãzâ ʼbá yî âʼdô rị̃ õrî ĩyî ngá ʼị̃ʼá rî, má âʼdô cé ãlô rî trõʼá ĩʼdî, õzõ ãzâ rî ãʼdô kô õjílã ámákâ ĩʼdî rî, má âʼdô âyéʼá lâ ãkpã võ ʼdî ʼá nĩngá."
42017037	Gõʼdá tã ârí ʼbá Yésũ kâ ʼdĩ ʼbá yî drí gólâ rî îjízó kĩ nĩ rî, "Võ mbị̂mbị̂ áníkâ ní drí ʼẽzó âgõlé rî, íyíkâ ãʼdô ʼá yã?" Gõʼdá Yésũ drí tã lôgõzó kĩ nĩ rî, "Nĩ âʼdô nị̃ʼá lâ, õzõ lõgónõ drí võ gólâ kõrõnyã drí drãzó ʼá lâ rî nị̃rị̃ kâtí."
42018001	ʼDĩî vósĩ, Yésũ ngî íʼdígówá ãzâ trá tã ârí ʼbá íyíkâ rî ʼbá yî drí. Íʼdígówá ʼdĩ rî tã âʼdálé nõtí, tãndí ró ãnî drí rĩzó zãâ rãtáã ʼẽlé ĩʼdî, nĩ âyê tã lâ, ũvị̃ kô, nĩ õzó ôkõô kô.
42018002	Yésũ kĩ nĩ rî, "Tã kĩ ʼbá ãzâ gólâ âʼdó tã kĩ ʼbá tãndí ʼî kô.
42018003	Õkó ãzâ ạ̃yị́zị́ ró ânĩ trá gólâ ngálâ ândálé ândálé, õpâ ró yî tã-vó íyíkâ kĩlí rî.
42018004	Tã kĩ ʼbá ʼdĩ rî gãlé zãâ dó tã-vó õkó ʼdĩ kâ kĩlí. Gõʼdá kậyị̂ ãmbá ãzâ ʼbá yî vósĩ rî, tã kĩ ʼbá ʼdĩ ị̂sũ tã trá yí ʼá kĩ nĩ rî, 'Má ró Ôvârí kô õjílã bê ndrĩ.
42018005	Tákõ má lẽ trá tã-vó õkó ʼdĩ kâ kĩlí, tãlâ gólâ rî trá ámâ îkpókpólõlé ị̃tú vósĩ cé.' "
42018006	Yésũ gõʼdá âtâ tã trá lãjóʼbá íyíkâ rî yî drí kĩ nĩ rî, "Nĩ ârî úlị́ tã kĩ ʼbá ʼdĩ drí âtálé ʼdĩ trá yã? Gólâ âʼdó kô tã kĩ ʼbá tãndí ʼî, gõʼdá gólâ pâ õkó ʼdĩ trá.
42018007	Nĩ ndrê drẽ, Ôvârí tíbê ʼbã ʼbá ị̃tú vósĩ cé tãndí ró nõ âʼdô rĩʼá zãâ õjílã rĩ ʼbá ãwó ngõlé yí drí rãtáã bê rî pãlé.
42018008	Õzõ gólâ õpâ õjílã ʼdî ʼbá yî kô ʼwãâ ró, ãkpã drílĩyî ãwó ngõrẽ ʼá rî, ʼdĩî rî âʼdô gólĩyî pãʼá kpá kậyị̂ ãzâ ʼbá yî sĩ ʼwãâ ró. Ãʼdô ĩtí rî, má îjî ãnî rĩlí ãwó ngõlé ị̃tú vósĩ cé rãtáã bê, tãlâ mâ gólâ ûrú lésĩ nô õtírĩ âgõô ãngó ʼá nõngá rî, ũûsû ró ãnî bê njãâ rãtáã ʼẽrẽ ʼá ãwó ngõngõ bê."
42018009	Kậyị̂ ãzâ sĩ, Yésũ âtâ úlị́ mãnĩgõ ãzâ trá õjílã gólĩyî lómbé-lómbéwá ʼbá ró kĩʼá nĩ rî, yĩ âʼdô tã tãndí ʼẽ ʼbá ʼî rĩzó õjílã ãzí zị̃lị́ tã õnjí ʼbá ró rî yî drí.
42018010	Gólâ kĩ nĩ rî nõtí, "Õjílã ãzâ ʼbá yî rị̃, nĩ ĩyî trá rãtáã ʼẽlé jó ạ́ngị́ Ôvârí kâ ʼálâ. Ãlô rî íyíkâ bélé-bélé ûʼdú ʼbá ʼî, gõʼdá ãzâ rî íyíkâ Pạ̃rúsị̃ ʼî.
42018011	Pạ̃rúsị̃ ʼdĩ âdrê íyíkâ ûrû õjílã lị̃fị́ drị̃ ʼá íyî âʼdálé rĩzó rãtáã ʼẽlé. Gólâ kĩ nĩ rî, 'Ãwô-ĩtí Ôvârí, má lûyị̂ nî trá, tãlâ ní ʼbã mâ trá tãndí ró õjílã ãzí drị̃ị̂ sĩ ndrĩ, gólĩyî ngá ôpá ʼbá, õmbã ʼẽ ʼbá, ʼdãzí rî õkó ậyị́ ʼbá, gõʼdá kpá õzõ bélé-bélé ûʼdú ʼbá ámâ gãrã ʼá nõtí nõ gõʼdá kpá gólĩyî tã lãʼbí ãmákâ kâ îzã ʼbá rî. Hâã! Mâ tãndí ró gạ̃rạ̃ drị̃ lâ yî sĩ.
42018012	Ôvârí, ní ndrê trá, má rî rãtáã ʼẽlé ʼálé ʼãʼí sĩ ní drí, má rî rĩlí lõfó sĩ ândâlâ rị̃ gímã ãlô ʼá. Má rî kpá lãfâ fẽlé õjílã rĩ ʼbá tã áníkâ âtálé ãmâ drí rî drị́gạ́.'
42018013	"Gõʼdá bélé-bélé ûʼdú ʼbá ʼdĩ ânĩ bê rî, ʼê rãtáã íyíkâ ị̃nị́nị̂ ró rúʼbạ́ lôʼbã-lôʼbã sĩ. Õzõ õjílã áyábálá kâtí, gólâ rî âdrélé íyîngá ãkpã vólé ʼálâ ró. Drílâ rĩzó íyî ạ́gạ́sị́ drị̃ sãlé ĩzã sĩ trạ̃ trạ̃ kĩ nĩ rî, 'Óõ! Ôvârí mâ tã õnjí ʼbá nõ, má lôʼbã rúʼbạ́ ní drí, ní âyê mâ tã õnjí ámákâ ãmbá nõ ʼásĩ, mâ rĩʼá tã õnjí ʼbá ʼî.' "
42018014	Gõʼdá Yésũ âtâ trá kĩ, "Má âtâ drẽ tã nô ãnî drí. Ôvârí âyê tã õnjí bélé-bélé ûʼdú ʼbá ʼdĩ kâ trá, gõʼdá gólâ âyé tã õnjí gólâ Pạ̃rúsị̃ kâ rî kô. Õzõ õjílã ãzâ õlôngô íyî tã ãkpã nĩ rî, Ôvârí âʼdô gólâ rî ʼbãʼá âʼdólé ngá tãkó ró. Õzõ õjílã ãzâ õʼbã yî âʼdólé ngá tãkó ró rî, Ôvârí âʼdô gólâ rî rú ʼbãʼá lôngô-lôngô ró."
42018015	Gõʼdá nĩngá sĩ rî, õjílã ãzâ ʼbá yî drí ʼdĩyímvá õnyíkõ âjízó Yésũ ngálâ, õfẽ ró õrẽ gólĩyî drí. Gõʼdá lãjóʼbá gólâkâ ʼdĩ ʼbá yî lôgâ gólĩyî dó ânĩlí ãnyî ʼdĩyímvá ʼdĩ ʼbá yí bê.
42018016	Gõʼdá gólâ ndrê bê ĩtí rî, gólâ ậzị̂ ʼdĩyímvá õnyíkõ ʼdî ʼbá yî trá ânĩlí yí ngálâ. Gólâ âtâ trá lãjóʼbá íyíkâ ʼdĩ ʼbá yî drí kĩ nĩ rî, "Nĩ âyê ʼdĩyímvá õnyíkõ ʼdî ʼbá yî ãânĩ ró ĩyî má ngáá nõlé. Nĩ lôgâ gólĩyî kô.
42018017	Nĩ ndrê trá, tã kũmũ Ôvârí kâ ʼá rî rĩʼá nõtí, õjílã lâ ʼá lâ rî, rĩʼá tã lẽlẽ bê, õzõ ʼdĩyímvá õnyíkõ kâtí. Âʼdô ʼbãʼá cé ãnî tã lẽ ʼbá õzõ ʼdĩyímvá õnyíkõ kâtí rî ʼbá yî drí. Âʼdô ĩyî fĩʼá nĩ kũmũ Ôvârí kâ rî ʼá."
42018018	Kậyị̂ ãzâ sĩ, ãgô ãmbá ãzâ îjî Yésũ trá kĩ nĩ rî, "Lị̃fị́ îmbá ʼbá tãndí, má âʼdô ãʼdô ʼẽʼá ĩʼdî má drí rĩzó kũmũ Ôvârí kâ zẽlé, rĩlí gólâ bê ạ̃dũkũ ãkó yã?"
42018019	Yésũ kĩ nĩ rî, "Má lôgõ tã-vó áníkâ ʼdĩ nõtí. Ní zị̂ mâ lị̃fị́ îmbá ʼbá tãndí ró tãlâ ãʼdô ʼî yã? Cé Ôvârí ĩʼdî tãndí ró.
42018020	Gõʼdá ní rô tã ãmbá Ôvârí drí âʼdálé Músạ̃ drí mûdrị́ rî ʼbá yî trá ndrĩ yã, kĩʼá nĩ rî, ní ʼbã õkó gólâ âʼdó ʼbá kô ánî õkó ró rî kô ní ũgúlị́ ậyị́zó ĩʼdí bê lâ, ní fû õjílã kô, ní ûgũ ngá kô, ní âdô õnjõ kô, ní ârî ánî átá yî tị̂-võ ánî ândré yí bê, tãlâ ní ị̂njị̃ ró gólĩyî bê yã?"
42018021	Ãgô ʼdĩ lôgõ tã-drị̃ trá Yésũ drí kĩ nĩ rî, "Drẽ ãkpãkãʼdã, má drí ʼbãzó ʼdĩyímvá ró rî, má rô tã ʼdî ʼbá yî trá ndrĩ."
42018022	Gõʼdá Yésũ ârî tã ʼdî ʼbá yî bê rî, drílâ tã âtázó ãgô ʼdĩ drí kĩ nĩ rî, "Tãndí ró, ní rô tã ʼdî ʼbá yî trá ndrĩ. Tã ãzâ rĩʼá ãlô, ní gî ngá ní drí ʼbãzó ĩʼdí bê lâ ʼdĩ ʼbá yî ndrĩ, ní fẽ ró lãfâ lâ ĩzã ʼbá yî drí ĩyî pãzó. Õzõ ní õʼê trá ĩtí rî, Ôvârí âʼdô ngá tãndí tị̂ dũû fẽʼá ní drí, ní drí rĩzó gólâ bê võ ûrú ʼálâ rî ʼálâ. ʼDĩî rî tã gólâ lậvũ ʼbá gạ̃rạ̃ lãfâ drị̃ị̂ sĩ rî ĩʼdî, ní gõ ró âʼdélé má vó."
42018023	Ãgô ʼdĩ ârî tã Yésũ drí âtálé ĩtí ʼdĩ bê rî, gólâ trá tã ị̂sũ-ị̂sũ ró ãmbá, tãlâ gólâ rĩʼá ngá-tị̂ bê ãmbá, lẽé gĩlâ ndrĩ kô.
42018024	Gõʼdá Yésũ âtâ trá õjílã rĩ ʼbá ĩtí tã ʼdî ârílí rî ʼbá yî drí kĩ nĩ rî, "Rĩʼá lâṇõ ró ãmbá õjílã ngá-tị̂ bê dũû rî drí fĩzó kũmũ Ôvârí kâ rî ʼálâ.
42018025	Âʼdô ʼbãʼá cú ĩtí lâṇõ ãkó ĩnjígó drí fĩzó lị́bị̃rạ̃ ʼbú ʼásĩ kõólõróõ."
42018026	Gõʼdá õjílã rĩ ʼbá ãmbá tã ârílí ĩtí ʼdĩ ʼbá yî âtâ ĩyî trá Yésũ drí kĩ nĩ rî, "Õzõ ãʼdô ĩtí rî, âʼdô âʼdóʼá ángô tí ró õjílã ãzãkã drí ngá pãzó yã?"
42018027	Yésũ drí tã-drị̃ jãzó kĩ nĩ rî, "Õjílã ãzãkã yûʼdạ́wạ́ ãnî lãfálé sĩ tã tãndí ʼẽlé tãlâ ĩyî ʼbãlé õjílã Ôvârí kâ ró rĩlí gólâ bê ạ̃dũkũ ãkó ûrú ʼálâ, cé Ôvârí âʼdô ãnî ʼbãʼá nĩ õjílã íyíkâ ró."
42018028	Pétẽrõ âtâ trá Yésũ drí kĩ nĩ rî, "Ní ndrê drẽ, ãmâ rî gógó rî, mã âyê ngá ãmbá ãmákâ rî ʼbá yî trá ndrĩ vólé âʼdézó ánî vó bẽlé nõ. Âʼdô îcáʼá trá ãmâ drí fĩzó kũmũ Ôvârí kâ rî ʼálâ yã?"
42018029	Yésũ drí kpá tã âtázó tã ârí ʼbá íyíkâ ʼdĩ ʼbá yî drí kĩ nĩ rî, "Ôvârí âʼdô ngá tãndí âfẽʼá dũû ãnî drí ãngó ʼá nõngá, gõʼdá gólâ âʼdô lédrẽ-lédrẽ ạ̃dũkũ ãkó rî fẽʼá ãnî drí võ ûrú ʼálâ rî ʼálâ, ãnî gólĩyî ʼbã ĩyíkâ âyé ʼbá ndrĩ ĩyî áró yí bê ndrĩ kũmũ Ôvârí kâ tãsĩ rî yî drí."
42018031	Gõʼdá Yésũ yî drí ngãzó nĩlí lạ́tị̂ Yẽrõsãlémã kâ ʼásĩ gõlé Yẽrõsãlémã ʼálâ ró. Drílâ lãjóʼbá íyíkâ mûdrị́-drị̃-lâ-ngâ-rị̃ rî ʼbá yî ậzị́zó ndrĩ tã ârí ʼbá ãzâ ʼdĩ ʼbá yî lãfálé ʼásĩ rĩlí yí lạ̃gạ́tị́ tã âtázó drílĩyî. Gólâ kĩ, "Ngbãângbânõ rî, nĩ ngâ, mã nĩ Yẽrõsãlémã ʼálâ, tãlâ ạ̃kû ró rî, tã ậngũ ʼbá Ôvârí kâ âtâ trá kĩ nĩ rî, cé Yẽrõsãlémã ʼálâ ĩʼdî, tã ãzâ ʼbá yî drí rû ʼẽzó mâ gólâ tíbê âjólé Ôvârí ngá lésĩ rî drí.
42018032	Ámâ drị̃ âʼdô âʼdéʼá õjílã ãtrâ Rómã kâ rî ʼbá yî drị́gạ́. Õjílã ʼdî ʼbá yî âʼdô ĩyî ámâ lôʼdáʼá, âʼdô ĩyî tũ lûwúʼá má rú.
42018033	Drílĩyî ámâ cãzó kpá drílĩyî ámâ fũzó. Gõʼdá kậyị̂ nâ lâ ʼá rî, má drí kpá âfõzó óʼdí õdrã ʼásĩ."
42018034	Gõʼdá lãjóʼbá Yésũ kâ ʼdĩ ʼbá yî nị̃ị́ ĩyî tã Yésũ drí âtálé ĩyî drí ʼdĩ ífí lâ kô, âʼdó kô mbị̂ gólĩyî bị́lị́.
42018035	Yésũ drí ʼẽrẽ nĩlí lậvũlị́ kôrô Yérĩkõ ʼásĩ nĩlí Yẽrõsãlémã ʼálâ rî ʼá rî, õʼbí ãmbá rî trá nĩlí gólâ bê. Ãgô ãzâ lị̃fị́ ãkó rĩ ʼbá nĩʼá lãfâ zị̃ bê õjílã tị́ sĩ rî, rĩʼá ãnyî pávó tị̂ gãrã ʼá.
42018036	Lị̃fị́ ãkó lé ʼbá ʼdĩ ârílí bê õjílã õʼbí ãmbá dũû rî ʼbá ĩyî lậvũlị́ yí lạ̃gạ́tị́ sĩ ʼdî ạ̃yị́ lâ rî, gólâ îjî õjílã ãzâ ãnyî yí lạ̃gạ́tị́ ĩtí ʼdĩ trá kĩ nĩ rî, "ʼDĩî ãʼdô ʼî yã ãmbá ạ̃yị́ bê ʼdĩ?"
42018037	Õjílã ʼdî âtâ trá gólâ drí kĩ nĩ rî, "Yésũ Nãzãrétã lé ʼbá ró rî ĩʼdî õjílã ãzâ ʼbá yí bê lậvũʼá ĩyî."
42018038	Ãgô gólâ lị̃fị́ ãkó ʼdĩ zị̂ lạ̃zị́ trá ãmbá ãmbá kĩ nĩ rî, "Yésũ, ní ʼbã ámâ ĩzã õgâ ní drị̃ị̂, nî ĩʼdî tíbê Ôvârí drí tã lâ âtálé kĩʼá nĩ rî, ãâʼdô ânĩʼá ãmâ pãlé nõ, ní pâ mâ."
42018039	Gõʼdá õjílã ãzâ ʼbá yî drí tã lôgõzó gólâ drị̃ị̂ kĩ nĩ rî, "Nî, ní rî tị́tị́." Gõʼdá gólâ ârí tã õjílã ʼdî ʼbá yí kâ ʼdĩ kô. Drílâ lạ̃zị́ ãzâ zị̃zó kpá ãmbá ãmbá kĩ nĩ rî, "Nî ĩʼdî tíbê Ôvârí drí tã lâ âtálé kĩʼá nĩ rî, ãâʼdô ânĩʼá ãmâ pãlé nõ, ní ndrê ámâ ĩzã! Ánî ʼâ ạ̃ậʼdị̂ má rú! Ní pâ mâ!"
42018040	Gõʼdá Yésũ drí âdrézó kĩ nĩ rî õjílã ʼdî ʼbá yî drí rî, "Nĩ âjî ãgô ʼdĩ má ngáá nõlé." Gõʼdá lị̃fị́ ãkó lé ʼbá ʼdĩ drí ânĩzó ãnyî Yésũ lạ̃gạ́tị́. Yésũ kĩ nĩ rî,
42018041	"Ní lẽ ãʼdô má drị́gạ́ sĩ yã? Má âʼdô ánî pãʼá ángô tí ró yã?" Lị̃fị́ ãkó lé ʼbá ʼdĩ kĩ, "Ãgô ãmbá, ní êdê ámâ lị̃fị́ nõ võ ndrẽlé tãndí ró."
42018042	Gõʼdá Yésũ kĩ, "Ánî lị̃fị́ ʼdĩ âʼdô võ ndrẽʼá, âʼdô ʼbãʼá tãndí ró. Tã lẽlẽ áníkâ má ʼá rî ʼbã nî trá rû êdélé tãndí ró."
42018043	Kôrô ị̃tú ʼdĩ sĩ rî, ãgô ʼdĩ drí võ ndrẽzó tãndí ró rárá. Gõʼdá ãgô ʼdĩ drí ngãzó ʼdẽlé Yésũ vó, Yésũ rî rú lûyị̂-lûyị̂ bê ãwô-ĩtí ãmbá ʼẽʼẽ bê Ôvârí drí ị̃tú vósĩ cé kĩ nĩ rî, "Tákõ, Ôvârí rĩʼá mbârâkã bê tákányĩ pạ̃tị́ị̃ tí má ndré võ kô." Gõʼdá õjílã ãmbá ʼdĩ ʼbá yî ndrê ĩyî gólâ bê võ ndrẽʼá rî, lûyị̂ ĩyî Ôvârí kpá trá kĩ nĩ rî, "Tákõ, Ôvârí fẽ fãfã trá gạ̃rạ̃ Yésũ drí pạ̃tị́ị̃."
42019001	Gõʼdá Yésũ drí ngãzó nĩlí kôrô jạ̃rị́bạ̃ Yérĩkõ kâ rî ʼásĩ.
42019002	Ãgô ãzâ bê tólâ rú lâ Zãkáyõ, gólâ rĩʼá drị̃-ʼbá bélé-bélé ûʼdú ʼbá kâ ʼî, gólâ rĩʼá kpá ngá-tị̂ ãmbá rî ʼbá yí bê dũû, tã ndẽé gólâ kô. Õjílã ndrĩ ʼbãá ĩyî bélé-bélé ûʼdú ʼbá lôvó kô, tãlâ gólĩyî rî ĩyî trá lãʼbí gólĩyíkâ îzãlé kpá rĩʼá lãfâ õjílã kâ âdólé nyãlé.
42019003	Zãkáyõ ârî bê kĩʼá nĩ rî, Yésũ trá ânĩʼá kôrô jạ̃rị́bạ̃ ʼásĩ rî, gólâ lẽ trá cú Yésũ rî lị̃fị́ ndrẽlé. Zãkáyõ rĩʼá ãgô kútúwạ́ ʼî, nyãgõrã ró, îcá Yésũ rî rúʼbạ́ ndrẽlé tólâ kô, tãlâ õʼbí trá dũû.
42019004	Gõʼdá nĩngá sĩ rî, râ trá lậvũlị́ sị́sị́ ʼálâ mbãlé fê ạ́ngị́ tõrõngõlõ lâ drị̃ị̂ Yésũ rî lậvũ-lậvũ tẽlé rúʼbạ́ lâ ndrẽlé.
42019005	Gõʼdá Yésũ âcálé bê té fê ạ́ngị́ ʼdĩ zẽlé rî, gólâ drí Zãkáyõ rî zị̃zó kĩ nĩ rî, "Zãkáyõ, Zãkáyõ, ní ârî vũdrị́. Ãndrõ nô rî, má lẽ trá nĩlí rĩlí ní drí ʼbã ʼálâ ní bê."
42019006	Ãyĩkõ cî Zãkáyõ trá. Drílâ ârízó fê drị̃ sĩ vũdrị́ ʼwãâʼwâ, nî-bê-yã fẽlé Yésũ drí.
42019007	Gõʼdá õjílã ndrê bê ʼdó Yésũ nĩ trá Zãkáyõ drí ʼbã ʼálâ rî, gólĩyî ngâ trá ndrĩ ʼdó úlị́ ngũrũ-ngũrũ bê kĩ nĩ rî, "ʼÉʼẽ, Yésũ nĩ íyíkâ rĩlí ãgô tã õnjí ʼbá nã drí ʼbã ʼálâ ãʼdô drí yã?"
42019008	Zãkáyõ drí gõzó âdrélé Yésũ ágálé ãnyî, íyî ômbê kúkú âdĩlí tã âtázó kĩ nĩ rî, "Kúmú ámákâ, ní âyê mâ tã õnjí ámákâ tãsĩ. Má lẽ trá ngá ãmbá má drí ʼbãzó ĩʼdí bê lâ nõ lãfálâ cãlé rị̃, ãzâ ʼbá yî fẽzó õjílã ĩzã ʼbá ngá ãkó rî yî drí. Gõʼdá má lẽ trá lãfâ tíbê õjílã kâ má drí rĩʼá âdólâ nyãlé rî ʼbá yí kâ rî lôgõlé vólé gólĩyî drí. Má lẽ gõʼdá võ lâ fẽlé ândâlâ sû õjílã drí ãlô-ãlô."
42019009	Yésũ kĩ nĩ rî gólâ drí rî, "Kậyị̂ ãndrõ nô sĩ rî, Ôvârí âyê nî trá tã õnjí áníkâ tãsĩ. Sị́sị́ rî, ní âʼdô trá gbõ bélé-bélé ûʼdú ʼbá ʼî rî, ní îzã lãʼbí trá, õjílã kĩ nĩ rî, ní âʼdó Ãbãrãyámã rî ózõwá ʼî kô. Tákõ ngbãângbânõ rî, nî pạ̃tị́-pạ̃tị̃ ró Ãbãrãyámã rî ózõwá ĩʼdî, tãlâ ní âjâ drị̃ trá tã õnjí áníkâ ʼásĩ.
42019010	Má drí ânĩrĩ Ôvârí ngá lésĩ rî tú rî, má ânĩ cé õjílã gólĩyî ậvị̃ ʼbá trá lạ́tị̂ Ôvârí kâ ʼásĩ tã õnjí drí rî pãlé."
42019011	Gõʼdá nĩngá sĩ, Yésũ îtónã trá íʼdígówá ãzâ âtálé õjílã nĩ ʼbá ĩyî âjílí Yẽrõsãlémã ʼálâ rî drí, tãlâ õjílã ʼdî ʼbá yî ị̂sũ ĩyíkâ bê rî, tã Yésũ drí rĩʼá âtálâ tã kũmũ Ôvârí kâ rî tãsĩ rî âʼdô rû ʼẽʼá ãkpãkãʼdã ĩyî lị̃fị́ drị̃ ʼá, Yẽrõsãlémã ʼá tólâ.
42019012	Gólâ kĩ nĩ rî, "Ãgô ãmbá ãzâ úzị̂ gólâ trá nĩlí ʼbạ̃drị̃ ãzâ ʼá jẽjẽ ró íyî ʼbãlé kúmú ʼbạ̃drị̃ íyíkâ kâ ró, gõʼdá âgõlé yí drí ʼbã ʼálâ.
42019013	Drẽ ãkpã gólâ ngá drẽ nĩlí ʼbã ʼásĩ kô, gólâ ậzị̂ rû ị̂ʼbũ ʼbá íyíkâ trá mûdrị́ ânĩlí yí ngálâ, tã íyíkâ ʼẽʼá âtálâ gólĩyî drí rî ârílí. Drílâ lãfâ fẽzó gólĩyî drí cé tị̂tị̂ lãfâ párá nâ kâ. Gõʼdá drílâ tã âtázó gólĩyî drí kĩ nĩ rî, 'Nĩ ʼê lôsĩ lãfâ ámákâ nõ drí mbãzó, ãʼdô ró bê ãmbá má drí.' Gõʼdá gólâ drí ngãzó nĩlí ʼbạ̃drị̃ jẽjẽ ró nã ʼálâ.
42019014	Õjílã gólâ rî ífífí kâ rî gã ĩyî gólâ dó ʼbãlé kúmú ró ĩyî drị̃ị̂, gólĩyî drí kpá tã âtízó jõlé ʼbạ̃drị̃ jẽjẽ ró ʼdĩ ʼálâ kĩ nĩ rî, 'Mã lẽé ãgô ʼdĩ kô ʼbãlé kúmú ró ãmâ drị̃ị̂.'
42019015	"Gõʼdá nĩngá sĩ rî, óʼbã gólâ trá kúmú ró, âgõ trá yí drí ʼbã ʼá. Gõʼdá gólâ âgõ bê rî, ậzị̂ rû ị̂ʼbũ ʼbá íyíkâ ʼdĩ ʼbá yî trá ndrĩ ânĩlí yí ngálâ, gólâ lẽ trá lãfâ yí drí âyélé gólĩyî drị́gạ́ rî ndrẽlé, ãʼdî kâ rî lậvũ nĩ kôrô yã?
42019016	Gõʼdá rû ị̂ʼbũ ʼbá ãlô rî drí ânĩzó gólâ ngálâ kĩ nĩ rî, 'ʼBã-lị́pị̂, má ʼê lôsĩ trá lãfâ párá nâ kâ ʼdĩ lôpê rû trá ândálé mûdrị́.'
42019017	Gólĩyî lị́pị̂ ʼdĩ kĩ nĩ rî ãgô ʼdĩ drí rî, 'Tã tãndí ʼî, má âʼdô ánî ʼbãʼá kpá kúmú ʼbạ̃drị̃ mvá mûdrị́ rî kâ ró.'
42019018	Gõʼdá rû ị̂ʼbũ ʼbá rị̃ lâ rî drí ânĩzó gólâ ngálâ kĩ nĩ rî, 'ʼBã-lị́pị̂, má ʼê lôsĩ trá lãfâ párá nâ kâ ʼdĩ lôpê rû trá ândálé njị̂.'
42019019	Gólĩyî lị́pị̂ ʼdĩ kĩ nĩ rî ãgô ʼdĩ drí rî, 'Tã tãndí ʼî, má âʼdô ánî ʼbãʼá kpá kúmú ʼbạ̃drị̃ njị̂ kâ ró.'
42019020	"Gõʼdá ãzâ drí kpá ângázó kĩ nĩ rî, 'ʼBã-lị́pị̂, lãfâ áníkâ tíbê fẽlé má drị́gạ́ lãfâ párá nâ kâ rî rĩʼá nõ, má âbí lôgõʼá lâ ní drí, má lậpị̂ zãâ rĩʼá kpậkậ ítá kâ ʼá nõ.
42019021	Ũrị̃ ʼê mâ ʼẽʼẽ, tãlâ nî õjílã ạ̃wạ́lạ́kạ́ ʼî. Ní rî ngá gólĩyî ʼbã ʼbá áníkâ ró kô rî trõlé ʼdó ndrĩ ní drí, gõʼdá ní rî kpá ngá gólĩyî õjílã kâ ị̂ʼdị́lị́ kã ʼbá âʼdó ʼbá áníkâ ró kô rî ṇõlé ndrĩ ní drí.'
42019022	Gõʼdá ãgô ʼdĩ lị́pị̂ lâ kĩ nĩ rî, 'Nî rĩʼá rû ị̂ʼbũ ʼbá õnjí ʼî. Tã ʼdî âfõ nî rî gógó sị́lị́ sĩ kĩ nĩ rî, má ãʼdô õjílã ạ̃wạ́lạ́kạ́ ʼî.
42019023	Tãlâ ãʼdô ʼî ní drí lãfâ ʼdĩ ʼbãzó cú ĩtí lôsĩ ʼẽzó ĩʼdî sĩ lâ, drílâ tị̃zó nĩʼá sị́sị́ ʼálâ kô yã? Tã ní drí lãfâ ʼdĩ lậpị́zó rĩlí cú ĩtí ʼdĩ rî, má lẽ trõlâ vólé ní drị́gạ́ sĩ.'
42019024	"Kúmú drí tã âtázó rû ị̂ʼbũ ʼbá ãzâ ʼbá yî drí kĩ nĩ rî, 'Ní trõ lãfâ ʼdĩ vólé drị́gạ́ lâ sĩ, fẽlé ãgô gólâ íyíkâ ʼbã ʼbá tị̃lị́ ândâlâ mûdrị́ rî drí.'
42019025	Gõʼdá rû ị̂ʼbũ ʼbá ʼdĩ ʼbá yî kĩ nĩ rî, 'Gõʼdá ãgô ãzâ nã kpá rĩʼá lãfâ dũû bê rî, âʼdô nõô rî fẽʼá kpá gólâ drí yã?'
42019026	Gõʼdá lãfâ lị́pị̂ kĩ nĩ rî, 'Má âtâ drẽ tã ãzâ ãnî drí, õjílã gólĩyî má drí ị̂njị̃lị́ rî, má âʼdô ngá fẽʼá drílĩyî gạ̃rạ̃. Gõʼdá gólĩyî tíbê má drí ị̂njị̃lị́ kô rî, má âʼdô ngá gólĩyíkâ rî trõʼá vólé drị́gạ́ lâ ĩyî sĩ.
42019027	Ngbãângbânõ má lẽ nĩ âjî ámâ ạ̃jú-ʼbá-ãzíyã yî gólĩyî tíbê ámâ lẽ ʼbá kô ʼbãlé kúmú ró ĩyî drị̃ị̂ rî fũlị́ ngbãângbânõ ámâ lị̃fị́ drị̃ ʼá nõngá.' "
42019028	Gõʼdá nĩngá sĩ rî, Yésũ drẽ zãâ rĩʼá nĩʼá Yẽrõsãlémã ʼálâ. Tã ârí ʼbá gólâkâ ʼdĩ ʼbá yî ʼdê trá zãâ gólâ vó.
42019029	Gólĩyî ânĩ trá âcálé ãnyî ʼbạ̃drị̃ mvá zị̃lị́ Bẽtẽfágẽ rî ʼá. Bẽtẽfágẽ ʼdĩ rĩʼá ãnyî Bẽtánĩ lạ̃gạ́tị́. Yésũ yî câ trá únị́ gólâ fê dõ kâ zị̃lị́ õlívĩ rî bê yí drị̃ị̂ rî drị̃ ʼálâ, gõʼdá drílâ tã ârí ʼbá ãzâ ʼbá yî jõzó rị̃ sị́sị́, nĩʼá fĩlí ʼbạ̃drị̃ mvá Bẽtẽfágẽ kâ ʼdĩ ʼá.
42019030	Gólâ kĩ nĩ rî, "Nĩ nĩ, nĩ fî Bẽtẽfágẽ ʼálâ. Õzõ nĩ õcâ trá rî, nĩ âʼdô dõngí mvá ûsúʼá óʼĩ trá ʼĩʼĩ tólâ. Dõngí ʼdĩ kó õjílã ãzâ mbãá drẽ drị̃ lâ kô. Nĩ âtĩ dõngí ʼdĩ, nĩ âsê ró âjílí má drí nõlé.
42019031	Õzõ õjílã ãzâ ĩîjî ãnî trá kĩʼá nĩ rî, nĩ rî dõngí ʼdĩ âtĩlí nĩzó ĩʼdí bê lâ ãʼdî drí yã rî, nĩ âtâ drílâ nõtí kĩ nĩ rî, 'Kúmú ãmákâ lẽ nĩ, gólâ âʼdô lôgõʼá lâ ʼwãâ vólé.' "
42019032	Tã ârí ʼbá rị̃ ʼdî ʼbá yî nĩ ĩyî trá, ʼê ĩyî tã ʼdî trá, té õzõ Yésũ drí âtálé gólĩyî drí rî tí. Nĩ ĩyî ûsû ĩyî dõngí óʼdíwá ʼdĩ trá,
42019033	ʼdê ĩyî trá rĩʼá âtĩlâ. Gõʼdá dõngí ʼdĩ lị́pị̂ lâ îjî gólĩyî trá kĩ nĩ rî, "Háyĩ, nĩ rî dõngí ʼdĩ âtĩlí ãʼdô tãsĩ yã?"
42019034	Tã ârí ʼbá rị̃ nô ʼbá yî lôgõ ĩyî tã trá kĩ nĩ rî, "Kúmú rî lẽlâ nĩ."
42019035	Tã ârí ʼbá rị̃ ʼdî ʼbá yî drí dõngí ʼdĩ âtĩzó âjílí Yésũ drí. Õjílã rĩʼá dũû ânĩ ʼbá Yésũ rî âjílí rî, ãzâ ʼbá yî drí ítá dãzó dõngí ʼdĩ ũgúlị́, ãʼdô ró bê Yésũ drí rĩzó drị̃ lâ mị̃ ʼdî.
42019036	Gõʼdá drílĩyî Yésũ rî îngázó ʼbãlé dõngí ũgúlị́. Gõʼdá ãzâ ʼbá yî ʼdê ĩyíkâ sị́sị́ zãâ, nĩʼá ítá ʼbẽ bê vũdrị́ sĩ lạ́tị̂ ʼásĩ, Yésũ drí nĩzó dõngí bê drị̃ lâ sĩ. Õjílã ʼdî ʼbá yî ʼê ĩyî tã ʼdî ĩtí ʼdĩ, tãlâ gólĩyî lẽ ĩyíkâ trá Yésũ trá ĩʼdî kúmú ạ́ngị́ ĩyíkâ ró.
42019037	Gõʼdá nĩngá sĩ rî, Yésũ drí ngãzó âlólé únị́ gólâ fê dõ kâ bê yí drị̃ị̂ ʼdĩ pálé lâ ʼálâ. Õʼbí ãmbá drí nĩzó gólâ rî âjílí. Drílĩyî rĩzó Ôvârí rî lûyị́lị́ gbórókõ ãmbá sĩ. Gólĩyî ʼê ĩyî ãwô-ĩtí trá Ôvârí drí, tãlâ Yésũ ʼê tã lârâkô ãzâ ʼbá yî õyĩ ró rî trá dũû gólĩyî lị̃fị́ drị̃ ʼá.
42019038	Gólĩyî kĩ nĩ rî, Ôvârí ãâfẽ õrẽ kúmú ạ́ngị́ drílâ âjólé ĩyî drí nõ drí. Gólĩyî kĩ nĩ rî, ngbãângbânõ, tã ạ̃ʼdị́ âcâ trá ĩyî lãfálé Ôvârí ngá lésĩ, yĩ ị̃ị̂njị̃ Ôvârí gólâ rĩ ʼbá mbârâkã bê gạ̃rạ̃ ûrú ʼálâ rî.
42019039	Gõʼdá Pạ̃rúsị̃ yî ârî ĩyî tã ʼdî bê ĩtí rî, gólĩyî âtâ ĩyî tã trá Yésũ drí kĩ nĩ rî, gólâ ãâtâ tã õjílã ʼdî ʼbá yî drí kĩ, gólĩyî ãâtâ tã ʼdî ʼbá yî kô, gólĩyî õrî tị́tị́, gólĩyî õrî tã ãzâ âtálé Yésũ rî rú sĩ kô.
42019040	Yésũ drí tã âtázó Pạ̃rúsị̃ ʼdĩ ʼbá yî drí kĩ nĩ rî, "Îcá kô gólĩyî drí rĩzó tị́tị́. Õzõ gólĩyî ũlûyị̂ Ôvârí kô ámâ tãsĩ rî, kúnị́ mvá gólĩyî lạ́tị̂ ʼá nõ ʼbá yî âʼdô Ôvârí rî lûyị́ʼá trá."
42019041	Gõʼdá nĩngá sĩ rî, Yésũ drí Yẽrõsãlémã rî ndrẽzó sị́sị́ yî ágálé ĩtí, gólâ drí îtónãzó ãwó ngõlé ị̃lị́ndrị̂ sĩ.
42019042	Drílâ tã âtázó kĩ nĩ rî, "Óõ ãnî õjílã Yẽrõsãlémã lé ʼbá nõ rî trá ândrâ-tãndĩ ʼî ạ̃dũkũ ãníkâ ʼẽzó ãnî pãlé rî ĩʼdî nõ. Õmbã Ôvârí kâ sị́ lâ drí ậʼdị́zó ãnî rú rî ĩʼdî. Gõʼdá nĩ nị̃ị́ gõʼdá kô, nĩ ndré kpá kô.
42019043	Ngbãângbânõ rî, ãnî ạ̃jú-ʼbá-ãzí yî âʼdô ʼdẽʼá ãnî drị̃ị̂ võ ʼásĩ ndrĩ. Gólĩyî âʼdô rû êʼbéʼá ndrĩ gbãâ jạ̃rị́bạ̃ ãníkâ rú sĩ. Gólĩyî âʼdô ngá ʼbáráṇã ró rî ʼdị̃ʼá, kpá bẽzó lâ únị́ sĩ jạ̃rị́bạ̃ ãníkâ rú sĩ, nĩ õzó ʼbẽê rãlé kô. Gólĩyî âʼdô ãnî ûfúʼá ngbá ndẽlé vólé. Drílĩyî jạ̃rị́bạ̃ ãníkâ ʼdĩ îzãzó ngbángbá. Tãlâ nĩ gâ vólé dó tã lẽlé kĩʼá nĩ rî, Ôvârí âcâ trá ĩyî pãlé."
42019045	Yésũ drí fĩzó jạ̃rị́bạ̃ ʼálâ zãâ lậvũlị́ jó ạ́ngị́ Ôvârí kâ rî ʼálâ, gólâ õtírĩ âcá ạ̃ʼdị́-drị̃ jó ạ́ngị́ Ôvârí kâ ʼdĩ ʼálâ rî, gólâ ûsû õjílã ãzâ ʼbá yî trá rĩʼá ĩyî ngá gólâ rĩʼá fẽlâ zãlé ngá fẽfẽ ró rî gĩʼá ãkpã jó ʼá. Yésũ drí tã âtázó gólĩyî drí õmbã sĩ kĩ nĩ rî, "Ôvârí âtâ trá tã ậngũ ʼbá Ĩsáyã sị́lị́ kĩ nĩ rî, 'Jó ámákâ rî íyíkâ cé rãtáã ʼẽzó ĩʼdî ʼá lâ má drí ámâ lûyị̂-lûyị̂ bê.' Ĩsáyã 56.7 Nĩ ârî drẽ, jó Ôvârí kâ âʼdó kô ngá ãzâ ʼẽzó ʼá lâ. Gõʼdá nõô rî, nĩ jâ trá rĩzó ngá ãníkâ gĩlí ʼá lâ, rĩʼá lãfâ lâ nyãlé. Ãnî trá õzõ ũgú kâtí." Gõʼdá Yésũ lâdrô õjílã ʼdî ʼbá yî trá õmbã sĩ.
42019047	Gõʼdá nĩngá sĩ rî, Yésũ rî trá lậmúlị́ kậyị̂ vósĩ cé, jó ạ́ngị́ Ôvârí kâ ʼdĩ ʼá, rĩlí tã tãndí Ôvârí kâ âtálé õjílã gólĩyî rĩ ʼbá rû êʼbélé jó ạ́ngị́ Ôvârí kâ rî ʼá rî yí drí. Drị̃-ʼbá ạ́ngị́ Yúdạ̃ yí kâ rî ʼbá yî, lãʼbí îmbá ʼbá yî gõʼdá kpá gólĩyî sị́sị́-lésĩ ró rî ʼbá yí bê, lẽ ĩyî trá Yésũ rî fũlị́ rî.
42019048	Îcá ĩyî kô, tãlâ õjílã ãmbá ʼdó rĩʼá tólâ úlị́ Yésũ drí rĩʼá lôyálâ ʼdĩ âríʼá. Õʼbí ãmbá ĩtí ʼdĩ ʼbá yî lẽ ʼdó úlị́ Yésũ kâ ârílí ĩyî bị́-ʼbálé sĩ.
42020001	Kậyị̂ ãzâ sĩ, Yésũ õtírĩ rĩî tã pẽlé jó ạ́ngị́ Ôvârí kâ ʼdĩ ʼá rî, drị̃-ʼbá ạ́ngị́ Yúdạ̃ yí kâ rî ʼbá yî gõʼdá lãʼbí îmbá ʼbá yí bê, rî ĩyî trá Yésũ rî îjílí tã îjî-îjî sĩ kĩ nĩ rî,
42020002	"Ãʼdî ʼbã nî rĩʼá tã pẽlé jó Ôvârí kâ nõ ʼá rî nĩ yã? Ãʼdî fẽ drị́-ãcê ní drí tã ʼdî ʼbá yî ʼẽzó rî nĩ yã?"
42020003	Yésũ lôgõ tã-drị̃ trá gólĩyî drí nõtí, "Má lẽ trá ãnî îjílí tã îjî-îjî sĩ nõtí,
42020004	ãʼdî ʼbã Yõwánĩ rĩʼá bãbãtízĩ ʼẽlé õjílã drí rî nĩ yã?"
42020005	Gõʼdá drị̃-ʼbá Yúdạ̃ yí kâ ʼdĩ ʼbá yî îcá ĩyî úlị́ Yésũ kâ ʼdĩ võ lâ lôgõlé kô. Gólĩyî ị̂sũ tã trá kĩ nĩ rî, õzõ yĩ ãâtâ gólâ drí kĩʼá nĩ rî, Ôvârí ĩʼdî rî, Yésũ âʼdô lôgõʼá lâ ĩyî drí kĩ nĩ rî, ngã ãʼdô kpá ĩtí rî, gólĩyî ró úlị́ Yõwánĩ kâ kô ãʼdô tãsĩ yã?
42020006	Õzõ gõʼdá yĩ ãâtâ kpá âʼdó Ôvârí ĩʼdî kô rî, õʼbí ãmbá rĩ ʼbá ĩtí ʼdĩ ʼbá yî âʼdô ʼdẽʼá kpá ĩyî drị̃ị̂ ĩyî fũlị́, tãlâ gólĩyî lẽ ĩyî tã-drị̃ trá kĩ nĩ rî, Yõwánĩ ĩʼdî tã ậngũ ʼbá Ôvârí kâ.
42020007	Gõʼdá âʼdô bê ĩtí rî, drị̃-ʼbá Yúdạ̃ yí kâ ʼdĩ ʼbá yî gã ĩyî trá dó tã-drị̃ lôgõlé, gólĩyî drí tã âtázó Yésũ drí kĩ nĩ rî, yĩ nị̃ị́ kô.
42020008	Gõʼdá Yésũ âtâ trá gólĩyî drí kĩ nĩ rî, "Õzõ ãʼdô ĩtí rî, má lẽé kpá kô âʼdálâ ãnî drí kĩ, ãʼdî ʼbã mâ nĩ tã pẽlé yã rî."
42020009	Yésũ âtâ íʼdígówá trá drị̃-ʼbá Yúdạ̃ yí kâ ʼdĩ ʼbá yî drí kĩ nĩ rî, "Ãgô ãzâ ʼwã ạ́mvú íyíkâ trá, gólâ drí fê õzõ âlâʼbâ kâtí gólâ rĩzó õdrá ʼẽlé lõʼwâ lâ ʼásĩ rî ị̂ʼdị́zó ʼá lâ. Ạ́mvú lị́pị̂ ʼdĩ drí gõzó ạ́mvú ʼwã ʼbá ãzâ ʼbá yî ʼbãlé rĩʼá lôsĩ ʼẽlé ạ́mvú íyíkâ ʼdĩ ʼá, tãlâ gólâ ʼẽʼá nĩlí rĩlí ʼbạ̃drị̃ ãzâ ʼá jẽjẽ ró ạ́mvú íyíkâ ʼdĩ rú sĩ. Drílâ gõzó tã âtálé ạ́mvú ʼwã ʼbá ʼdĩ ʼbá yî drí kĩ nĩ rî, 'Õzõ fê ạ́mvú ʼá ʼdĩ õʼwâ trá rî, nĩ trõ lõʼwâ lâ ũrûkậ ʼbá yî ãnî drí, nĩ gõ ró ạ̃mbúkũ lâ âfẽlé má lị́pị̂ lâ drí.'
42020010	Gõʼdá fê lõʼwâ ʼdĩ kâ trá ạ́mvú ʼwã ʼbá ʼdĩ ʼbá yî drí ôkízó lâ. Ạ́mvú lị́pị̂ drí gõzó lãjóʼbá íyíkâ âjólé ânĩʼá fê lõʼwâ íyíkâ ró rî trõlé. Ạ́mvú ʼwã ʼbá ʼdĩ ʼbá yî drí lãjóʼbá ạ́mvú lị́pị̂ kâ ʼdĩ rũzó cãlé drõlé vólé, drílĩyî gãzó dó fê lõʼwâ ʼdĩ fẽlé ạ́mvú lị́pị̂ ʼdĩ drí.
42020011	Ạ́mvú lị́pị̂ ʼdĩ drí kpá lãjóʼbá ãzâ âjózó. Ạ́mvú ʼwã ʼbá ʼdĩ ʼbá yî drí rũzó lâ kpá cãlé. Gólĩyî ʼê tã ãnyĩ kâ trá ãmbá lãjóʼbá ʼdĩ drí, gõʼdá kpá gólâ rî lôʼdázó drõlé gõlé vólé. Lôgâ ĩyî fê lõʼwâ ʼdĩ kpá dó fẽlé.
42020012	Ạ́mvú lị́pị̂ ʼdĩ drí gõzó lãjóʼbá nâ lâ jõlé, drílĩyî kpá cãzó lâ, lôʼézó lâ rõô. Fẽé ĩyî fê lõʼwâ ʼdĩ ạ́mvú lị́pị̂ drí kpá kô.
42020013	"Ạ́mvú lị́pị̂ ʼdĩ drí tã ị̂sũzó kĩ nĩ rî, 'Má âʼdô ʼẽʼá lâ nõ ángô tí ró yã? Má lẽ gõʼdá trá drẽ ámâ mvá má drí lẽlé kôrô rî jõlé ĩʼdî. Ãzângá sĩ, gólĩyî âʼdô gólâ rî rõʼá, drílĩyî ngá ámákâ ʼdĩ âfẽzó.' Gõʼdá mvá ʼdĩ drí nĩzó ạ́mvú ʼálâ.
42020014	"Gõʼdá ạ́mvú ʼwã ʼbá ʼdĩ ʼbá yî õtírĩ ạ́mvú lị́pị̂ ʼdĩ mvá lâ rî ndrẽê rî, âtâ ĩyî tã trá ĩyî lãfálé ʼásĩ kĩ nĩ rî, 'Nõô rî ạ́mvú lị́pị̂ rî mvá ĩʼdî, mã rû gólâ fũlị́ vólé, tãlâ ạ́mvú nõ õrî ró bê ãmângá ãmâ drí.'
42020015	Gólĩyî lôkô ạ́mvú lị́pị̂ rî mvá trá, sẽlâ vólé ạ́mvú ʼásĩ gõʼdá nĩʼá fũlị́ vólé." Gõʼdá íʼdígówá ʼdĩ vósĩ rî, Yésũ îjî tã trá drị̃-ʼbá Yúdạ̃ yí kâ ʼdĩ ʼbá yî tị́ kĩ nĩ rî, "Gõʼdá ạ́mvú lị́pị̂ ʼdĩ âʼdô ʼẽʼá lâ ángô tí ró yã?
42020016	Tã pạ̃tị́ị̃ ró, ạ́mvú lị́pị̂ âʼdô ânĩʼá ạ́mvú ʼwã ʼbá õnjí ʼdĩ ʼbá yî ûfúlị́, drílâ gõzó ạ́mvú ʼwã ʼbá ãzâ ʼbá yî ʼbãlé ĩʼdî ạ́mvú ʼdĩ ʼá." Gõʼdá õʼbí ãmbá rĩ ʼbá ĩtí ʼdĩ ʼbá yî drí tã âtázó kĩ nĩ rî, "Tã ĩtí ʼdĩ ʼbá yî îcá rû ʼẽlé kô."
42020017	Yésũ âʼdâ õjílã ʼdî ʼbá yî lị̃fị́ lâ trá drị́-mbílí sĩ kĩ nĩ rî, "Nĩ nị̃ úlị́ tã ậngũ ʼbá Ôvârí kâ drí âtálé kĩʼá nĩ rî, 'Ậjû nyãányâ gólâ jó ʼdị̃ ʼbá yî drí gãlé dó rî, âʼdô gõʼdá trá ậjû tã lâ drí lâzélé rõô jó kâ ró rî ĩʼdî. Tã ʼdî rĩʼá Ôvârí drị́gạ́ sĩ, gõʼdá gólâ rî nyãányâ ʼê nĩ. Ãmâ tị̂ ậʼdị̂ trá tã ʼdî drí sĩ.' Lôngó 118.22
42020018	"Ĩtí rî, õzõ õjílã ãzâ ũsị̃ íyî pá trá jó ậjû ʼdĩ rú rî, gólâ rî pá âʼdô ṇõʼá. Gõʼdá õzõ jó ậjû ʼdĩ ãâʼdê õjílã rî ʼdĩ drị̃ị̂ rî, âʼdô gólâ rî ôṇõʼá cĩnyí-cĩnyí."
42020019	Gõʼdá nĩngá sĩ, drị̃-ʼbá Yúdạ̃ yí kâ ʼdĩ ʼbá yî lẽ ĩyî trá Yésũ rî trõlé nĩʼá fũlâ, tãlâ gólĩyî nị̃ trá Yésũ rî íʼdígówá âtálé ʼdĩ ĩyî rú. Nĩngá sĩ rî, gólĩyî îcá ʼẽlâ kô, tãlâ gólĩyî rô õʼbí ãmbá ʼdĩ ʼbá yî ạ̃wạ̃lạ̃kạ̃ lâ yî ĩʼdî.
42020020	Drị̃-ʼbá Yúdạ̃ yí kâ ʼdĩ ʼbá yî rî ĩyî trá Yésũ rî âdólé, úlị́ õnjí ãzâ ãâfõ ró bê gólâ sị́lị́ sĩ, yĩ ũrû ró gólâ bê. Jô ĩyî tã ngõ ʼbá yî trá nĩlí Yésũ rî tị̂ lôtẽlé, ãâtâ ró úlị́ ãzâ bê ányâ ró, gólĩyî ãânĩ ró bê tã lâ ngõlé ĩyî drí. Gólĩyî drí kpá tã âtázó tã ngõ ʼbá ʼdĩ ʼbá yî drí, gólĩyî õjâ ĩyî kpá ʼbãlé õjílã tãndí ró tã îjî-îjî ãzâ ʼbá yî îjílí Yésũ tị́, pávó lôndãzó gólâ rî rũzó, drị̃ lâ ãâʼdê ró bê, gólĩyî ãâʼdô kpá ícícíyá ʼẽ ʼbá ró Yésũ rú.
42020021	Õjílã gólĩyî tã ngõ ʼbá ʼdĩ yî îjî ĩyî Yésũ trá kĩ nĩ rî, "Lị̃fị́ îcí ʼbá, ní âtâ úlị́ tãndí trá, gõʼdá ní îcî õjílã lị̃fị́ trá tã pạ̃tị́-pạ̃tị̃ Ôvârí kâ rî sĩ, õzõ õjílã ãmbá ʼdĩ ʼbá yî ãʼdô ĩyî gbõ lé õmbã ró ní bê rî.
42020022	Mã lẽ ní âtâ ãmâ drí tã mbị̂ ró, mã õgî ômbê ngá ãtrâ Rómã kâ drí ngã kô yã?"
42020023	Yésũ nị̃ trá gólĩyî rî ʼdĩ kõlõgbõ cãʼá yí drí ʼdẽzó, tãlâ yĩ ũrû ró yî bê. Gólâ drí gõzó tã âtálé gólĩyî drí nõtí,
42020024	"Nĩ âfẽ drẽ lãfâ ãnî drí rĩzó ômbê gĩlí ĩʼdî sĩ lâ ʼdĩ ãlô rî má drí, tãlâ má ndrê ró bê. Nõô ãʼdî rî líndrí ʼî ậdị̂ ífí nõ rú, gõʼdá rú îgĩlí rú lâ ʼá nõ bê yã?"
42020025	Tã ngõ ʼbá ʼdĩ ʼbá yî drí tã âtázó Yésũ drí kĩ nĩ rî, "Nõô rî kúmú Rómã kâ ʼbãlé ãmâ drị̃ị̂ nõ líndrí lâ ĩʼdî." Gõʼdá Yésũ âtâ trá gólĩyî drí nõtí, "Õzõ ãʼdô ĩtí rî, gólâ ĩʼdî lãfâ ʼdĩ lị́pị̂ lâ ʼî, nĩ lôgõ lãfâ ʼdĩ vólé gólâ drí ômbê gĩgĩ sĩ. Gõʼdá ãnî rî gógó ífífí lâ ãnî lị́pị̂ rĩʼá Ôvârí ĩʼdî, nĩ fẽ ãnî nyãányâ gólâ drí tã gólâ drí lẽlé ãnî drí ʼẽlé rî ʼẽzó."
42020026	Nĩngá sĩ rî, tã ngõ ʼbá ʼdĩ ʼbá yî trá ʼdó lârõ-lârõ ró, tãlâ Yésũ lôgõ tã îjî-îjî gólĩyíkâ ʼdĩ trá tã nị̃nị̃ sĩ. Gólĩyî îcá ĩyî úlị́ ãzâ âtálé Yésũ rî drị̃ rũzó rî kô. Gólĩyî gõʼdá trá úlị́ ãzâ ãkó âtálé.
42020027	Gõʼdá Sạ̃dúsị̃ ãzâ ʼbá yî âcâ ĩyî trá Yésũ rî ûjũlị́. Gólĩyî rî ĩyíkâ õjílã lị̃fị́ îcílí kĩ nĩ rî, Ôvârí îcá kô õjílã îngálé õdrã ʼásĩ.
42020028	Gólĩyî âtâ trá Yésũ drí nõtí, "Lị̃fị́ îcí ʼbá, ãmâ ạ́ʼbị́yạ́ Músạ̃ îgĩ tã trá ãmâ drí kĩ nĩ rî, 'Õzõ ãgô ãzâ õdrã cú ĩtí mvá tị̃ ãkó rî, gólâ rî ậdrúpị̃ yî âʼdô gólâ rî õkó ʼdĩ trõʼá mvá tị̃zó gólâ drí.'
42020029	Ngbãângbânõ rî, mã âtâ drẽ íʼdígówá ãzâ ní drí. Ãgô ãzâ rĩʼá mvá bê njị̂-drị̃-lâ-rị̃ ʼdó ĩyî ágó ró. Gõʼdá mvá sị́sị́ rî drí õkó gĩzó, drílâ drãzó õkó ʼdĩ âyélé tị́ ĩyî mvá õkó ʼdĩ bê kô.
42020030	Ậdrúpị̃ lâ ãzâ drí trõzó lâ ạ̃yị́zị́ ró, tị́ ĩyî mvá kpá kô, drílâ kpá drãzó.
42020031	Ậdrúpị̃ ãzâ drí kpá ạ̃yị́zị́ ʼdĩ trõzó, tị́ mvá kpá kô, drílâ kpá drãzó. Ậdrúpị̃ ãzâ drí kpá ạ̃yị́zị́ ʼdĩ trõzó, tị́ mvá kpá kô, drílâ kpá drãzó, ndrĩ gbõ ʼdó ĩtí té ạ̃dũkũ lâ mvá ạ̃dũ ró rî, drílâ ạ̃yị́zị́ ʼdĩ trõzó nĩ, tị́ ĩyî mvá kpá kô. Mvá ạ̃dũ ʼdî drí kpá drãzó.
42020032	Õkó ʼdĩ drí kpá drãzó. Gõʼdá ní âtâ drẽ tã lâ ãmâ drí.
42020033	Ị̃zạ́tú ãngó nõ ʼá rî, õzõ Ôvârí ĩîngâ õjílã ôdrã ʼbá rî yî trá lédrẽ-lédrẽ ró rî, ậdrúpị̃ gólĩyî njị̂-drị̃-lâ-rị̃ ʼdó õkó ʼdĩ trõ ʼbá ndrĩ ʼdî ʼbá yî ʼásĩ rî, õkó ʼdĩ âʼdô ʼbãʼá ángô rî õkó lâ ró yã?" Gólĩyî âtâ tã ʼdî ĩtí ʼdĩ, tãlâ Yésũ rî rúʼbạ́ ônjâ ró bê tã ányâ lôgõlé ĩʼdî.
42020034	Yésũ drí tã âtázó Sạ̃dúsị̃ ʼdĩ ʼbá yî drí kĩ nĩ rî, "Ãngó ʼá nõngá rî, ãgô rî õkó gĩlí.
42020035	Gõʼdá võ Ôvârí ngálâ ûrú ʼálâ rî ʼá rî, âʼdó kô õkó gĩzó ĩʼdî ʼbãzó ãyĩkõ ró, õjílã tị́ mvá kô,
42020036	gõʼdá õjílã drãá kpá kô. Õjílã âʼdô ʼbãʼá ʼdó ndrĩ õzõ mãlãyíkã kâtí, drãá ĩyî gõʼdá kô. Gólĩyî âʼdô ʼbãʼá Ôvârí rî mvá ró, tãlâ Ôvârí îngâ gólĩyî trá õdrã ʼásĩ.
42020037	Ãnî Sạ̃dúsị̃ yî, tã ị̂sũ ãníkâ âʼdó kô mbị̂. Ãmâ ạ́ʼbị́yạ́ Músạ̃ îgĩ tã trá âyélé ãmâ drí, kậyị̂ tíbê Ôvârí drí úlị́ âtázó yí drí fê ngbũkpũ-ngbũkpũ rĩ ʼbá kõlé lạ̃sị́ ró ĩtí ʼdĩ ʼásĩ kĩ nĩ rî, 'Mâ cé ĩʼdî Ôvârí tíbê Ãbãrãyámã drí rĩʼá rõlâ rî, mâ kpá ĩʼdî Ôvârí tíbê Ĩsákã drí rĩʼá rõlâ rî ĩʼdî, kpá Ôvârí Yãkóbã drí rõlé rî ĩʼdî.' Ôvârí õtírĩ tã âtá Músạ̃ drí rî, Ãbãrãyámã, Ĩsákã gõʼdá Yãkóbã yî drã ĩyî trá.
42020038	Îcá gõʼdá kô ãvõ drí Ôvârí rî rõzó, gõʼdá ngbãângbânõ rî, Ãbãrãyámã, Ĩsákã, Yãkóbã gõʼdá trá lédrẽ-lédrẽ ró Ôvârí ngálâ."
42020039	Lãʼbí îmbá ʼbá ãzâ ʼbá yî drí tã âtázó Yésũ drí kĩ nĩ rî, "Yésũ, ní lôgõ tã-drị̃ Sạ̃dúsị̃ ʼdĩ ʼbá yí kâ trá tãndí ró." Gólĩyî âtâ tã ʼdî ĩtí ʼdĩ, tãlâ gólĩyî lẽé ĩyî Sạ̃dúsị̃ yî kô.
42020040	Gõʼdá nĩngá sĩ, lãʼbí îmbá ʼbá ʼdĩ ʼbá yî õjílã gólĩyî sị́sị́-lésĩ rî yí bê rô ĩyî Yésũ trá, îjí ĩyî gõʼdá gólâ óʼdí kô, tãlâ gólĩyî îcá gõʼdá tã ãzâ ị̂sũlị́ Yésũ rî drị̃ rũzó ʼá lâ kô. Tã lôgõ-lôgõ Yésũ kâ rî lậvũ gólĩyî trá tã nị̃nị̃ sĩ.
42020041	Gõʼdá Yésũ kĩ drị̃-ʼbá Yúdạ̃ yí kâ ʼdĩ ʼbá yî drí rî, "Nĩ ị̂sũ drẽ tã mãnísĩ tã ʼdíyî pã ʼbá kâ tãsĩ. Íîgĩ trá búkũ Ôvârí kâ ʼá kĩʼá nĩ rî, ʼdíyî pã ʼbá gólâ Ôvârí drí ʼẽʼá âjólâ nõ rĩʼá kúmú Dạ̃wúdị̃ rî ózõwá ʼî.
42020042	Gõʼdá má kĩ, kúmú Dạ̃wúdị̃ rî gógó âtâ trá lôngó ãzâ ʼá nĩngá kĩ nĩ rî, ʼdíyî pã ʼbá gólâ Ôvârí drí ʼẽʼá âjólâ nõ ãâʼdô ʼbãʼá kúmú íyíkâ ró. Dạ̃wúdị̃ âtâ trá nõtí, 'Ôvârí âtâ tã trá Kúmú ámákâ drí, gólâ õrî yí bê võ ãlô ʼá cú drị́-ãcê bê ãngó nõ rũlị́ yí bê.
42020043	Gõʼdá yí âʼdô gólâ rî ạ̃jú-ʼbá-ãzí yî ʼbãʼá âʼdólé áyábálá ró gólâ rî pá zẽlé.' " Lôngó 110.1
42020044	Gõʼdá Yésũ âtâ tã trá drị̃-ʼbá Yúdạ̃ yí kâ ʼdĩ ʼbá yî drí úlị́ mãnĩgõ sĩ kĩ nĩ rî, "Âʼdô âʼdóʼá ángô tí ró, ʼdíyî pã ʼbá gólâ Ôvârí drí ʼẽʼá âjólâ rî drí ʼbãzó kúmú ró Dạ̃wúdị̃ drị̃ị̂, gõʼdá kpá âʼdólé Dạ̃wúdị̃ rî ózõwá ró yã?" Yésũ âtâ tã ʼdî ĩtí, tãlâ gólâ lẽ gólĩyî drí nị̃lâ dódó, ʼdíyî pã ʼbá ʼdĩ rî âʼdô ʼbãʼá õjílã mvá ró, kpá õzõ Ôvârí rî ífífí tí.
42020045	Gõʼdá nĩngá sĩ, Yésũ âtâ tã trá tã ârí ʼbá íyíkâ rî drí, gõʼdá õʼbí ãmbá ʼdĩ ʼbá yî ârî ĩyî gólâ kpá trá, tã âtâ rĩʼá nõtí,
42020046	"Nĩ ʼbã ãnî drị̃ị̂, ạ̃dũkũ lâ ró, nĩ õzó ʼbãâ kô õzõ lãʼbí îmbá ʼbá ʼdĩ ʼbá yî tí. Lãʼbí îmbá ʼbá rî ʼbá yî gólĩyî rî ĩyíkâ ítá ãcê-ãcê sõlé ĩʼdî kạ́trạ́-kạ́trạ́ vũdrị́ sĩ, ĩyî âʼdázó bê lị̃fị́ îcí ʼbá ró. Gõʼdá kpá rĩzó ậcị́ tõlé lómbé-lómbéwá sĩ gõcẽ-gõcẽ võ ngá gĩ kâ ʼásĩ, õjílã õrî ró bê nî-bê-yã fẽlé ĩyî drí tã rõrõ sĩ. Gõʼdá gólĩyî nĩ bê rãtáã ʼẽlé jó tã ârî kâ ʼálâ rî, gólĩyî drí té kị́tị̃ ạ́ngị́ ạ́ngị́ sị́sị́ ʼálâ rî ʼbá yî zĩzó ĩʼdî rĩzó drị̃ lâ. Õzõ gólĩyî õcâ trá võ kãrámã kâ ʼá rî, gólĩyî drí ĩyíkâ rĩzó zãâ ĩyî ífífí ʼbãlé âʼdólé sị́sị́ rĩlí kị́tị̃ ạ́ngị́ ạ́ngị́ drị̃ị̂, kị́tị̃ gólĩyî kó ʼbãlé cé ũmú gólĩyî ãmbâ-ãmbâ drí rî yî drị̃ị̂.
42020047	Gõʼdá óʼbã gólĩyî bê rĩʼá ngá ʼẽlé õkó gólĩyî ágó lâ yî drí ôdrãlé rî vó lâ yî ndrẽlé rî, gólĩyî rî ĩyîngá cé lãfâ õkó ʼdĩ ʼbá yí kâ ʼdĩ îzãlé ĩʼdî. Gõʼdá gólĩyî rî trá rĩʼá rãtáã ʼẽlé kárá Ôvârí drí, gbórókõ ãmbá sĩ ngbạ́lạ́-ngbạ́lạ́, õjílã ãzí lị̃fị́ drị̃ ʼá. Gõʼdá nĩngá sĩ rî, gólĩyî rĩʼá tã õnjí bê tákányĩ ĩyî pị̃pị̂sị́lị́ ʼá. Tã lâ rĩʼá nõtí, Ôvârí âʼdô lâṇõ fẽʼá gólĩyî drí lậvũlị́ kôrô."
42021001	Yésũ rî trá ãnyî ngá gólâ rĩzó lãfâ ngá fẽfẽ ró rî ʼbãlé ʼá lâ rĩzó ngá ʼẽʼẽ Ôvârí kâ vó lâ ndrẽlé jó ạ́ngị́ Ôvârí kâ ʼá rî lạ̃gạ́tị́. Gólâ ndrê ãgô ãzâ ʼbá yî ngá-drị̃ ãmbá bê rî ʼbá yî trá, lãfâ ãmbá ʼbãʼá ngá ʼdĩ ʼá.
42021002	Gõʼdá ạ̃yị́zị́ ãzâ ĩzã ʼbá ró rî gólâ cé lãfâ ífí bê rị̃, drílâ kpá ânĩzó fẽlâ Ôvârí drí.
42021003	Gõʼdá Yésũ drí tã âtázó kĩ nĩ rî, "Má âtâ ãnî drí tã pạ̃tị́ị̃ ró, nĩ ndrê drẽ õkó ĩzã ʼbá ró nõ. Gólâ fẽ lãfâ dódó ró Ôvârí drí lậvũlị́ gạ̃rạ̃, tãlâ gólâ cú ĩtí ngá ãzâ ãkó fẽlé. Ôvârí âʼdô tã tãndí gólâkâ ʼdĩ võ lâ lôgõʼá.
42021004	Ãgô gólĩyî ngá-drị̃ ãmbá bê nõ ʼbá yî rĩʼá lãfâ bê dũû, fẽfẽ lâ âʼdó lâṇõ ró kô. Gõʼdá õkó gólâ ĩzã ʼbá ró nõ kâ rî, fẽ íyíkâ ĩʼdî nyé ʼdĩ, ạ̃mbúkũ lâ âyé ãkó yí drí ngá pãzó drị̃ lâ ạ̃tị́ ʼálâ, ʼdĩî ngá lẽlẽ gólâkâ rî ĩʼdî."
42021005	Lãjóʼbá Yésũ kâ bê rĩʼá âfõʼá jó ạ́ngị́ Ôvârí kâ ʼásĩ rî, gólĩyî drí rĩzó tã âtálé tã jó ạ́ngị́ Ôvârí kâ sû ãkĩ, bẽlé kúnị́ mvá sĩ îgígírãlé nyạ̃rũ-nyạ̃rũ nâ tãsĩ, kpá ngá fẽfẽ Ôvârí drí jó ạ́ngị́ gólâkâ nã êdézó sũlị́ rõô nã tãsĩ.
42021006	Yésũ âtâ tã trá gólĩyî drí kĩ nĩ rî, "Má âtâ ĩʼdî ãnî drí tã pạ̃tị́ị̃ ró, ị̃zạ́tú rî, nĩ âʼdô ndrẽʼá lâ, jó ạ́ngị́ tõrõngõlõ sũ ʼbá ãkĩ ʼdî, kậyị̂ lâ õtírĩ cãâ rî, áâʼdô lâpẽʼá lâ ndéré-ndéré, kúnị́ mvá lâ ʼdĩ ʼbá yî drí lôʼdézó ndrĩ vũdrị́ sĩ ndíyá-ndíyá."
42021007	Gõʼdá nĩngá sĩ, lãjóʼbá ʼdĩ ʼbá yî drí tã îjízó Yésũ tị́ kĩ nĩ rî, "Ngá ʼdĩ, kậyị̂ lâ âʼdô âcáʼá ángô tû yã? Ngá ãzâ bê ʼẽ ʼbá rû ʼẽlé sị́sị́ kậyị̂ lâ âʼdálé ãmâ drí yã?"
42021008	Yésũ kĩ, "Nĩ ʼbã ãnî drị̃ị̂ tãndí ró, nĩ ʼbã õjílã ãâdô ãnî kô âgõ-âgõ ámákâ rî tã lâ tãsĩ. Õnjõ ʼbá ãzâ ʼbá yî bê rĩʼá dũû. Ãzâ ʼbá yî âʼdô tã âmãʼá kĩ nĩ rî, yĩ ãʼdô ĩʼdî ʼdíyî pã ʼbá ʼî. Ãzâ ʼbá yî âʼdô âtáʼá lâ kĩ nĩ rî, kậyị̂ câ trá ạ̃dũkũ ãngó kâ drí âcázó. Gõʼdá nĩ ârî tã ʼdî ʼbá yî kô ãlôwálâ, tãlâ ʼdĩî ʼdó õnjõ ʼî.
42021009	"Gõʼdá õzõ nĩ ãârî tã ạ̃jú kâ ngãʼá gbõ lé võ ãzâ ʼbá yî ʼásĩ rî, nĩ ʼê ũrị̃ kô. Nĩ lôʼbê lị̃fị́ kpá kô kĩʼá nĩ rî, ạ̃dũkũ ãngó kâ trá âcáʼá ĩʼdî ʼdĩ. Ngá ãmbá ʼdĩ ʼbá yî âʼdô lậvũʼá ndrĩ ạ̃dũkũ ãngó kâ õró gõ âcálé vólé lésĩ ró.
42021010	Nĩ âʼdô ndrẽʼá lâ, õrĩ tị̂ ãmbá âʼdô ngãʼá rĩʼá rû fũlị́ ĩyî võ ʼásĩ gĩâ nãlé gõʼdá kpá nõngá. Kó nĩ ʼê ũrị̃ kô.
42021011	Nĩ âʼdô ndrẽʼá lâ, tã lârâkô âʼdô rû ʼẽʼá, ị̃nyạ́kú drí rĩzó rû îyálé, kpá lõfó õnjí drí ʼdẽzó õjílã drị̃ị̂, ngá lãzé tị̂ õnjî-õnjî âʼdô õjílã ʼẽʼá ndrĩ. Gõʼdá nĩ âʼdô ndrẽʼá lâ kpá tã lârâkô ãzâ ʼbá yî õzõ õyĩ ạ́ngị́ kâtí rî âʼdô rû ʼẽʼá ʼbũû ʼá. Ị̃tú lị̃fị́ ngã ʼbô ị̃ʼbị̂ʼbị̂wạ́ lị̃fị́ ʼî yã rî, âʼdô rĩʼá rû ôjálé võ ʼásĩ ngĩíngî. ʼDĩî rî tã âʼdálé kĩ, kậyị̂ ạ̃dũkũ trá ãnyî.
42021012	"Gõʼdá ãkpãkãʼdã drẽ ngá ʼdĩ ʼbá yî ʼé rû kô rî, ãnî ãzâ ʼbá yî, õjílã âʼdô ãnî rũʼá âjílí õjílã ạ́ngị́ sị́sị́-lésĩ rî ágálé tã lâ kĩlí, ãzâ ʼbá yî âjízó kúmú ạ́ngị́ ạ́ngị́ ágálé tã lâ kĩlí ʼbãlé gạ̃nị́mạ̃ ʼá, rĩʼá ãnî îzãlé, tãlâ ãnî lãjóʼbá ámákâ ĩʼdî rî drí sĩ.
42021013	Õzõ tã ʼdî ʼbá yî õtírĩ rû ʼẽê rî, nĩ âʼdô lạ́tị̂ tãndí ûsúʼá tã âtázó ámâ tãsĩ.
42021014	Nĩ ʼê ũrị̃ kô. Óõʼbã ãnî gbõ lé gạ̃nị́mạ̃ ʼá rî, nĩ lôʼbê lị̃fị́ kô úlị́ võ ãnî ạ̃jú-ʼbá-ãzí yí kâ ícícíyá ʼẽzó ãnî rú rî lôgõrẽ ʼá, tãlâ mâ bê. Má âʼdô tã nị̃nị̃ âfẽʼá ãnî drí úlị́ ífífí âtázó ĩʼdî gólĩyî pẽzó.
42021016	Ãnî ãzí-ãzí yî ngãtá ʼbô ãnî áró yî âʼdô lé õdrã sõʼá nĩ ãnî lị̃fị́ ámâ tãsĩ rî, nĩ ʼê ũrị̃ kô. Áâʼdô õjílã ãzâ ʼbá yî ãnî lãfálé sĩ rî ûfúʼá kpá ámâ tãsĩ.
42021017	Õjílã ãzâ ʼbá yî dũû ʼálé lâ yî drí âdrãzó kpá ãnî rú ámâ tãsĩ.
42021018	Gólĩyî âʼdô ãnî fũʼá gõʼdá gólĩyî îcá kô ãnî fũlị́ zãâ, âʼdô ĩyî cé ãnî rúʼbạ́ fũʼá ĩʼdî, ãnî lîdrí-lîdrí âyélé.
42021019	Õzõ õjílã ãâʼdô ãnî îzãʼá rõô ámâ tãsĩ rî, nĩ rî fĩî ậtũ-ậtũ sĩ. Ĩtí rî, nĩ âʼdô lédrẽ-lédrẽ ạ̃dũkũ ãkó rî ûsúʼá.
42021020	"Nĩ ndrê dódó õzõ ạ̃jú ʼbũ ʼbá õtírĩ rãâ dîrî gbãâ Yẽrõsãlémã rú sĩ ạ̃jú ʼbũlị́ rî, nĩ nị̃ trá âbí ʼẽʼá îzãlâ.
42021021	Õjílã gólĩyî rĩ ʼbá dîrî Yũdạ́yạ̃ rú sĩ rî õrâ ndrĩ únị́ drị̃ ʼálâ ĩyî lậpị́lị́. Gõʼdá õjílã gólĩyî rĩ ʼbá ĩyî ʼbã-tị̂ ĩyíkâ ʼásĩ rî, âʼdó kô tãndí ró drílĩyî gõʼdá rãzó Yẽrõsãlémã ʼálâ ĩyî lậpị́lị́.
42021022	Gólĩyî ʼê rãlé ʼdĩ, tãlâ Ôvârí trá ʼẽʼá Yẽrõsãlémã rî îzãlé. Ôvârí ʼê Yẽrõsãlémã rî îzãlé ʼdĩ, tãlâ ạ̃kû ró rî tã ậngũ ʼbá âtâ tã lâ trá ĩtí.
42021023	Nõô rî trá kậyị̂ ĩzã kâ ʼî õkó ʼâ bê rî ʼbá yî drí gõʼdá kpá gólĩyî mvá bê drị́ ʼá rî ʼbá yî drí! Õjílã ndrĩ âʼdô ĩzã ʼẽʼá rõô ngbị̃lị̃rị̃ Ôvârí kâ drí sĩ.
42021024	Áâʼdô õjílã ãmbá ʼdị̃ʼá îzãʼá ạ̃jú sĩ, áâʼdô õjílã ãzâ ʼbá yî rũʼá fẽlé rạ̃gị́ị̃ ró ʼbạ̃drị̃ ãzâ ʼbá yî ʼá jẽjẽ ró. Õjílã lídí drí ânĩzó nĩ Yẽrõsãlémã rî rũlị́, té kậyị̂ Ôvârí drí ʼbãlé mbârâkã gólĩyíkâ drí rû ndẽzó rî drí cãzó nĩ."
42021025	"Gõʼdá nĩngá sĩ rî, tã lârâkô ãzâ ʼbá yî âʼdô rû ʼẽʼá ị̃tú lị̃fị́, kpá párá lị̃fị́, kpá ị̃ʼbị̂ʼbị̂wạ́ lị̃fị́. ʼDĩî rî, ngá ʼbũû ʼálâ rî ʼbá yî âʼdô rû îyáʼá kị̃zị̃-kị̃zị̃ õyĩ ró. Tã ʼdî ʼbá yî âʼdô õjílã ãmbá ʼbãʼá âʼdólé kõló-kólô ró fãfã ãkó ĩtí. Õjílã ãmbá îcá rãlé kô, tãlâ ngá ʼdĩ ʼbá yî âʼdô lị̃mvû ândrê ʼbãʼá tị̃lị́ õjílã ûfúlị́. Õjílã ãmbá drị̃ âʼdô lîjãʼá ũrị̃ drí, tãlâ gólĩyî âkĩʼá nĩ rî, ạ̃dũkũ ãngó kâ âcâ trá.
42021027	Gõʼdá mâ gólâ âjólé ûrú lésĩ nô âʼdô âgõʼá mbãrãsãsã bê. Má âʼdô ânĩʼá cú mbârâkã ạ́ngị́ bê gõʼdá kpá ãmbã Ôvârí kâ rî bê, õjílã drí ndrẽzó lâ ndrĩ.
42021028	Tã ʼdî ʼbá yî õtírĩ rû ʼẽê ĩtí rî, nĩ ʼbã lị̃fị́ vó lâ, tãlâ má âʼdô âgõʼá õjílã gólĩyî ĩzã bê ámâ tãsĩ rî pãlé ĩzã rî ʼdĩ ʼásĩ."
42021029	Gõʼdá Yésũ âtâ úlị́ mãnĩgõ trá gólĩyî drí nõtí kĩ nĩ rî, "Nĩ õtírĩ fê bị́ ndrẽê ârõʼá cãrõ rî, nĩ nị̃ trá kĩ nĩ rî, ôzê lị̃mvû trá ãnyî ʼẽʼá âcálé.
42021031	Gõʼdá nõô rî kpá ĩtí, õzõ nĩ õtírĩ tã lârâkô ʼdĩ ʼbá yî ndrẽê rû ʼẽʼá rî, nĩ âʼdô nị̃ʼá lâ kpá kĩ nĩ rî, tã kũmũ Ôvârí kâ rî kâ rî ʼẽʼá ãnyî âcálé.
42021032	Õjílã ãnî lãfálé sĩ rî, ãzâ ʼbá yî âʼdô ndrẽʼá lâ drẽ ãkpã gólĩyî ôdrãá drẽ kô.
42021033	Õzõ kpálé ị̃nyạ́kú drị̃ ʼbũû bê ãâʼdô rû ndẽʼá ndrĩ rî, úlị́ ámákâ nõ ndẽé rû kô ãlôwálâ.
42021034	Nĩ sû ãnî rú dódó, nĩ ị̂sũ tã kô cé tã ãngó nõ kâ tãsĩ, nĩ sõ ãnî kô mõrá õdrá kâ rî ʼá, rĩzó cú ĩtí tã ị̂sũ-ị̂sũ ãkó. Âgõ-âgõ ámákâ ãngó ʼá nõlé rî âʼdô ʼbãʼá cú ĩtí, õjílã ãzâ drí kậyị̂ lâ nị̃ ãkó, âʼdô ʼbãʼá ʼwãâ ró, õzõ kõlõgbõ drí ậsị́rị̃ ʼwãâ ró ãcõmõ édrégó drị̃ị̂ rî kâtí. Õjílã gólĩyî tíbê drị̃ âdĩ ʼbá tã õnjí ĩyíkâ ʼásĩ kô rî, ûsú ĩyî kậyị̂ gõʼdá drị̃ âdĩzó tã õnjí ĩyíkâ ʼásĩ kô.
42021036	Ãnî lãjóʼbá ámákâ rî ʼbá yî, nĩ rî njãâ. Má âʼdô ʼẽʼá âgõlé ʼwãâ ró, nĩ rî zãâ rãtáã ʼẽlé Ôvârí drí, õʼbã ró ãnî pị̃pị̂sị́lị́ bê ị̂dû-ị̂dû ró rĩlí lãjóʼbá tãndí ró. Õzõ nĩ õʼê trá ĩtí rî, âʼdó kô ãnyĩ ró âdrérẽ ʼá ị̃zạ́tú má ágálé, má õtírĩ âgõô tã kĩlí ạ̃dũkũ lâ ró rî. Nĩ âʼdô kákárá lị́mú kâtí, nĩ pâ ró ngá bê lâṇõ ãmbá ʼdĩ ʼbá yî ʼásĩ. Nĩ ʼbã ãnî pị̃pị̂sị́lị́ kpá vũdrị́, nĩ pâ ró ngá bê lâṇõ Ôvârí rî mvá kâ rî ʼásĩ. ʼDĩî tã ámákâ ĩʼdî."
42021037	Yésũ rî trá õjílã lị̃fị́ îcílí ị̃tú vósĩ cé jó ạ́ngị́ Ôvârí kâ ʼálâ. Lạ̃njạ́túlị́ sĩ rî, drílâ ngãzó gõlé táyã gólĩyíkâ ʼálâ, únị́ fê dõ kâ bê dũû drị̃ lâ rî drị̃ ʼálâ.
42021038	Ãkpãkãʼdã õjí bê, ị̃tú vósĩ cé, õjílã ãmbá rî ĩyî trá nĩlí tã gólâkâ ârílí.
42022001	Gõʼdá kãrámã ãmbãtã ạ̃kú ãkó rî kâ tíbê rĩʼá zị̃lâ kpá kãrámã lậvũ-lậvũ kôrô kâ âcâ trá ãnyî.
42022002	Drị̃-ʼbá ạ́ngị́ Yúdạ̃ yí kâ rî ʼbá yî lãʼbí îmbá ʼbá yí bê, êʼbê ĩyî rû trá tã ị̂ʼbị̃lị́ ʼẽzó Yésũ rî fũlị́ ị̃nị́nị̂ ró, tãlâ gólĩyî rô õmbã õjílã kâ rî ĩʼdî.
42022003	Kpá kậyị̂ gólĩyî drí rĩrĩ tã ị̂ʼbị̃lị́ rî ʼá rî, Sãtánã drí fĩzó Yúdạ̃ Ĩsĩkãrĩyótã ʼá, Yúdạ̃ rî ʼbãlé Yésũ rî drị́-bã fẽlé íyî ạ̃jú-ʼbá-ãzí yî drị́gạ́. Yúdạ̃ ʼdĩ kpá lãjóʼbá Yésũ kâ ĩʼdî.
42022004	Yúdạ̃ drí nĩzó õjílã ãmbâ-ãmbâ Yúdạ̃ yí kâ gólĩyî rĩ ʼbá ĩyî tã lôndãlé ʼẽzó Yésũ rî fũlị́ ʼdĩ ʼbá yî ngálâ tã ʼdî ị̂ʼbị̃lị́ gólĩyí bê.
42022005	Âcâ-âcâ Yúdạ̃ kâ gólĩyî ngálâ rî, ãyĩkõ lâ cî gólĩyî trá kôrô. Drílĩyî tã-drị̃ lẽzó lãfâ fẽzó Yúdạ̃ drí, Yésũ rî drị́-bã fẽzó ĩyî drị́ rî sĩ.
42022006	Yúdạ̃ rî trá cé ị̃tú tẽlé ĩʼdî ʼẽzó Yésũ rî drị́-bã fẽlé ạ̃jú-ʼbá-ãzí drí, gólâ õtírĩ ʼbãâ élêwálâ rî.
42022007	Kậyị̂ gólâ kãrámã nã kâ sĩ rî, ʼbã-lị́pị̂ ʼbã-tị̂ ãlô-ãlô kâ drí kạ́bị̃lị́kị̃ ûlị́zó nyãlé ạ̃ʼdị́-drị̃ ĩyíkâ ʼá, ãʼdô ró bê kậyị̂ Ôvârí drí lậvũzó kôrô ĩyî drị̃ị̂ sĩ Mạ́sị̃rị̃ ʼálâ rî, tã lâ õzó jãâ kô.
42022008	Yésũ drí tã âtázó Pétẽrõ yî drí Yõwánĩ bê nĩlí ngá kãrámã ʼdî kâ êdélé.
42022009	Pétẽrõ yî Yõwánĩ bê drílĩyî tã îjízó Yésũ tị́ kĩ, võ lâ ʼdĩ ángô lé yã?
42022010	Yésũ âtâ trá gólĩyî drí kĩ, "Nĩ nĩ, õzõ nĩ õcâ trá Yẽrõsãlémã ʼálâ rî, nĩ âʼdô ãgô ãzâ ûsúʼá, rĩʼá lũmvû límvó njị̃ʼá. Nĩ ʼdê zãâ gólâ vó, âʼdô nĩʼá fĩlí jó ʼálâ.
42022011	Nĩ gõ ró úlị́ âtálé ʼbã-lị́pị̂ drí kĩ nĩ rî, 'Ãmâ lị́pị̂ âtâ tã ní drí nõtí, jó ĩyî drí rĩzó ʼá lâ lãjóʼbá íyíkâ rî ʼbá yí bê kãrámã nyãlé rî íyíkâ ángô lé yã?'
42022012	Gólâ âʼdô jó ʼálé ạ́ngị́ ãzâ âʼdáʼá ãnî drí, lạ̃kũ ûrú lésĩ rî ʼá õrî mbãlé mbãmbã nĩʼá ʼálâ ãzâ rî ʼá tólâ. Tãrãbízã yî ngá ãzâ ʼbá yí bê ʼdó rĩʼá tólâ kpá, nĩ lị̂ ró kạ́bị̃lị́kị̃ lâʼdílí ngá nyãnyã ãzâ ʼbá yí bê êdélé njãâ, ãmâ drí ânĩʼá nyãlâ, nĩ gõ ró ânĩlí tã lâ âtálé ãmâ drí."
42022013	Gõʼdá Pétẽrõ yî Yõwánĩ bê, drílĩyî nĩzó ãgô ʼdĩ ûsúlị́, té õzõ Yésũ drí âtálé rî tí. Gõʼdá drílĩyî ngá kãrámã ʼdî kâ êdézó.
42022014	Gõʼdá nĩngá sĩ, Pétẽrõ yî Yõwánĩ bê ânĩ ĩyî trá tã lâ âtálé Yésũ drí. Yésũ yî drí âcázó lãjóʼbá íyíkâ rî ʼbá yí bê kãrámã nyãlé. Drílĩyî nĩzó rĩlí tãrãbízã lạ̃gạ́tị́ ĩtí.
42022015	Yésũ drí gõzó tã âtálé lãjóʼbá íyíkâ drí kĩ nĩ rî, "Má rî tã âtálé ãnî drí rî, má lẽ tã trá tákányĩ ãmâ drí kãrámã nô ʼẽzó ãní bê drẽ ãkpãkãʼdã má drãá drẽ kô.
42022016	Má ʼé kãrámã ãzâ gõʼdá õzõ nõô rî tí kô, zãâ té ngá gólâ tã lâ âʼdálé nõ âʼdô rû ʼẽʼá zãlô. Gõʼdá Ôvârí âʼdô ámâ ʼbãʼá kúmú võ ûrú ʼálâ rî kâ ró."
42022017	Yésũ drí ĩgã õdrá âlâʼbâ kâ îngázó ûrû, drílâ rãtáã ʼẽzó Ôvârí drí. Gõʼdá gólâ kĩ nĩ rî, "Ãnî ndrĩ, nĩ trõ ĩgã õdrá âlâʼbâ kâ nõ má drị́gạ́ sĩ, nĩ mvû ró.
42022018	Õzõ má drí âtálé ãnî drí nõtí, má mvú õdrá âlâʼbâ gõʼdá kô té tã kũmũ Ôvârí kâ tã lâ drí rû ʼẽzó zãlô."
42022019	Gõʼdá drílâ ãmbãtã trõzó, rãtáã ʼẽzó Ôvârí drí, drílâ ûpị̃zó lâ fẽlé lãjóʼbá íyíkâ rî yî drí kĩ nĩ rî, "Áâʼdô ámâ rúʼbạ́ ûpị̃ʼá, õzõ ãmbãtã nô tí. Má lẽ ãnî drí ãmbãtã nô nyãlé kpãkã ãlô õzõ nõô tí, ãʼdô ró bê ãnî drí ámâ õdrã gólâ ãnî pãzó rî tã lâ ị̂sũzó."
42022020	Gõʼdá nyâ ĩyî ngá bê trá ndrĩ rî, Yésũ drí kpá ĩgã õdrá kâ nõ trõzó kpá óʼdí kĩ nĩ rî, "Ámâ ãrí âʼdô lâsóʼá trá õzõ õdrá nõ tí, ãʼdô ró bê Ôvârí drí ãnî pãzó. Õdrá nõ âʼdâ tã-drị̃ lẽlẽ óʼdí Ôvârí kâ ĩʼdî ãnî pãzó, tãlâ õdrã ámákâ âʼdô ãnî gĩʼá.
42022021	"Tákõ gólâ ʼẽ ʼbá ámâ drị́-bã fẽlé ámâ ạ̃jú-ʼbá-ãzí yî drị́gạ́ rî kpá rĩʼá ãnyî má lạ̃gạ́tị́ nõ.
42022022	Trá ãnyî ʼẽʼá ámâ fũlị́ vólé ĩʼdî, ʼdĩî tã Ôvârí drí ámâ âjózó ânĩlí ãngó ʼá nõ, ãʼdô ró bê tã õnjí ãníkâ tãsĩ ãnî drị̃ tĩzó. Gólâ tíbê ámâ drị́-bã fẽ ʼbá ámâ ạ̃jú-ʼbá-ãzí yî drị́gạ́ rî, gólâ rî ĩzã gâ trá má drị̃ị̂, tã õnjí ʼẽʼẽ gólâkâ ʼdĩ âʼdô gõʼá ãkpã gólâ drị̃ị̂."
42022023	Lãjóʼbá ʼdĩ ʼbá yî rî trá tã îjílí ĩyî võ ʼásĩ kĩ nĩ rî, "Tã ʼdî âʼdô ʼbãʼá ángô tí yã? Õjílã ángô rî âʼdô tã ʼẽʼá nĩ ĩtí ãmâ lãfálé sĩ yã?"
42022024	ʼDĩî rî vósĩ rî, lãjóʼbá gólâkâ ʼdĩ ʼbá yî drí ngãzó rĩʼá tị̂ ôcílí ĩyî võ ʼásĩ, ãʼdî ĩʼdî ĩyî lãfálé kôrô ĩyî drị̃ị̂ yã.
42022025	Gõʼdá Yésũ âtâ trá gólĩyî drí kĩ nĩ rî, "Nĩ ârî drẽ, tã kúmú ạ́ngị́ ạ́ngị́ kâ ãngó ʼá nõngá rî trá nõtí, gólĩyî âtâ ĩyî tã trá õjílã drí ânĩzó ʼwãâʼwâ ngã ʼbô tã ãzâ ʼbá yî ʼẽzó ʼwãâʼwâ. Gõʼdá gólĩyî ʼbã õjílã trá rú ãzâ zị̃lị́ ĩyî drị̃ị̂ nõtí, "'rû-lẽ-ãzíyã õjílã kâ ndrĩ"'.
42022026	Gõʼdá ãnî drí rî âʼdó ĩtí kô. Gólâ tíbê ʼẽ ʼbá rû ị̂ʼbũlị́ íyî ãzí-ãzí yî drí rî, gólâ ĩʼdî tíbê Ôvârí drí ʼẽʼá ʼbãlâ õjílã ạ́ngị́ ró rî.
42022027	Nĩ âʼdâ drẽ má drí, ãʼdî ĩʼdî gạ̃rạ̃ yã, õjílã gólâ rĩ ʼbá tãrãbízã bê yí ágálé rî ĩʼdî, ngã ʼbô õjílã rĩ ʼbá nyãsá lânjílí ĩyî drí nõ ĩʼdî? Nĩ lôgõ drẽ tã nô má drí, õjílã gólâ rĩ ʼbá tãrãbízã lạ̃gạ́tị́ nõ, nĩ ị̂sũ drẽ tã ʼẽʼẽ ámákâ. Nĩ ndrê drẽ, mâ bê ãnî lãfálé nõngá, õzõ rû ị̂ʼbũ ʼbá kâtí."
42022028	Gõʼdá Yésũ kĩ, "Nĩ rî trá má bê lâṇõ drí ámâ ʼẽrẽ ʼá.
42022029	Ámâ átá Ôvârí âfẽ drị́-ãcê íyíkâ trá má drí. Ngbãângbânõ rî, má fẽ drị́-ãcê trá ãnî drí ndrĩ, tãlâ nĩ rî trá ãnyî má lạ̃gạ́tị́ tã ámákâ ârílí.
42022030	Nĩ âʼdô rĩʼá ngá mvũlị́, ngá nyãlé má bê tãrãbízã ámákâ drị̃ị̂ kũmũ ámákâ ʼá, nĩ âʼdô rĩʼá má bê tã-vó ʼbạ̃súrú Ĩsĩrãʼélẽ kâ mûdrị́-drị̃-lâ-ngâ-rị̃ rî ʼbá yí kâ kĩlí."
42022031	Yésũ drí tã âtázó Sĩmónã Pétẽrõ drí kĩ, "Sĩmónã, ní ârî úlị́ ámákâ. Sãtánã ûsû drị́-ãcê Ôvârí drị́gạ́ sĩ ãnî ûjũzó ndrĩ. Gólâ âʼdô ãnî îyáʼá õzõ yãvó ạ̃drúgú kúrũmû kâ îyárẽ kâtí.
42022032	Má rî trá rãtáã ʼẽlé ánî tãsĩ, tãlâ ní õzó tã lẽlẽ áníkâ âyé vólé kô. Ní âʼdô tã õnjí ʼẽʼá, gõʼdá ní õtírĩ drị̃ âdĩî tã õnjí áníkâ ʼásĩ rî, ní sõ mbârâkã ánî ậdrúpị̃ yî nõngá nõ ʼbá yî rî ʼá gạ́gạ́, ʼdê ĩyî kô."
42022033	Pétẽrõ âtâ trá Yésũ drí kĩ nĩ rî, "Ámâ lị́pị̂, mâ trá njãâ nĩlí gạ̃nị́mạ̃ ʼálâ kpá drãlé ní bê."
42022034	Yésũ kĩ, "Kậyị̂ gólâ ãndrõ nô ʼá nõ, drẽ ãkpãkãʼdã ʼạ̃ʼú-lúgú ʼbé cị́rị̃ kô, ní âʼdô ámâ gãʼá ândâlâ nâ kĩʼá nĩ rî, yí nị̃ị́ mâ kô."
42022035	Gõʼdá Yésũ drí tã âtázó lãjóʼbá íyíkâ ʼdĩ ʼbá yî drí ndrĩ kĩ nĩ rî, "Kậyị̂ tíbê má drí ãnî jõzó nĩlí tã âtá bê rî ʼá, má kĩ nĩ rî, nĩ trõ lãfâ kô, nĩ trõ ítá, káʼbókã, jõráã ãníkâ ngá ʼbãzó ʼá lâ rî yî kô. Nĩ lẽ ngá ãzâ trá yã?" Gólĩyî lôgõ tã-drị̃ trá Yésũ drí kĩ nĩ rî, "ʼÉʼẽ."
42022036	Yésũ kĩ, "Ngbãângbânõ rî, trá ị̃tú-pá ĩzã kâ ʼî. Nĩ trõ lãfâ jõráã yí bê, tãlâ nĩ nị̃ị́ kô, nĩ ãâʼdô ʼẽʼá rãlé jẽjẽ ró rî. Nĩ âʼdô ítá ạ́ngị́ ãníkâ ʼbãʼá gĩlí, lị́gú ândrê gĩzó drị́-lãfâ ró ãnî drị́gạ́ óõzó ãnî fũû kô.
42022037	Má âtâ tã ʼdî ĩtí, tãlâ tã tíbê tã ậngũ ʼbá Ĩsáyã drí âtálé ạ̃kû ró rî ʼá ámâ tãsĩ âʼdô bí ʼẽʼá âcálé ngbãângbânõ, âʼdô ĩyî ámâ îzãʼá õzõ tã õnjí ʼbá kâtí. Ãwô, tã ʼdî ʼbá yî âʼdô rû ʼẽʼá ʼdó ngbãângbânõ."
42022038	Lãjóʼbá gólâkâ ʼdĩ ʼbá yî nị̃ị́ ĩyî tã ʼdî ífí lâ kô. Gólĩyî kĩ, "Ní ndrê, Yésũ, ãmâ rĩʼá lị́gú ândrê bê zãlô rị̃." Yésũ îkî gólĩyî kĩ nĩ rî, "Îcâ trá ʼdĩ."
42022039	ʼDĩî rî vósĩ rî, Yésũ yî drí gõzó lãjóʼbá íyíkâ ʼdĩ ʼbá yí bê táyã gólĩyíkâ rî gãrã drị̃ lâ mbãlé únị́ fê dó kâ bê yí drị̃ị̂ rî drị̃ ʼálâ.
42022040	Gólĩyî õtírĩ cãâ võ ʼdî ʼá rî, gólâ drí tã âtázó lãjóʼbá íyíkâ ʼdĩ ʼbá yî drí kĩ nĩ rî, "Nĩ ʼê rãtáã Ôvârí drí, gólâ õʼbã ãnî pị̃pị̂sị́lị́ ị̂dû-ị̂dû ró, tãlâ nĩ õzó tã lẽlẽ ãníkâ ôjá õdrã ũrị̃ drí."
42022041	Drílâ ngãzó nĩlí gólĩyî lạ̃gạ́tị́ sĩ vólé rĩlí gĩâ nãtí, ʼãʼî tị̃lị́ vũdrị́ rãtáã ʼẽzó Ôvârí drí.
42022042	Gólâ kĩ nĩ rî, "Tátá, õzõ ní õlẽ trá rî, ní ʼbã lâṇõ ạ́ngị́ nõ kâ kô má drị̃ị̂. Gõʼdá ní ʼbã tã âʼdô õzõ tã lẽlẽ áníkâ rî tí. Má âʼdô rõʼá lâ."
42022043	Gõʼdá mãlãyíkã Ôvârí kâ drí ânĩzó ûrú lésĩ gólâ rî lôpélé mbârâkã fẽlé gólâ drí, tãlâ gólâ rî rúʼbạ́ ôdrã trá ndrĩ, tã ị̂sũ-ị̂sũ tãsĩ.
42022044	Gólâ ʼê rãtáã trá rõô cú tã ị̂sũ-ị̂sũ ĩzã kâ sĩ íyî pị̃pị̂sị́lị́ ʼá. Gõʼdá gólâ rî ũrị́ râ trá gólâ rú sĩ vũdrị́, õzõ ãrí drí rãrẽ kâtí.
42022045	Gólâ ndẽ rãtáã ʼẽʼẽ bê rî, drílâ gõzó lãjóʼbá íyíkâ rî yî ngálâ, ûsû gólĩyî trá ʼdó ậʼdú kõʼá, gólĩyî trá lâṇõ ró ĩzã drí sĩ.
42022046	Gõʼdá gólâ âtâ trá drílĩyî kĩ nĩ rî, "Nĩ rî ậʼdú kõlé ãʼdô drí yã? Nĩ ngâ ûrû rãtáã ʼẽlé, tãlâ nĩ õzó tã lẽlẽ ãníkâ ôjá kô õdrã ũrị̃ drí sĩ."
42022047	Yésũ drẽ tã âtáʼá lãjóʼbá íyíkâ drí nõ rî, õjílã õʼbí ãzâ ʼbá yî drí âcázó. Yúdạ̃, lãjóʼbá Yésũ kâ rî, ậdrị̃ õjílã õʼbí trá ânĩlí Yésũ rî rũlị́. Yúdạ̃ ânĩ trá Yésũ rî âmvólé, nî-bê-yã fẽzó drílâ.
42022048	Yésũ âtâ trá Yúdạ̃ drí kĩ nĩ rî, "Yúdạ̃, ní ʼê tã nõtí ãʼdô tãsĩ yã, ámâ drị́-bã fẽzó ạ̃jú-ʼbá-ãzí drí nî-bê-yã fẽfẽ sĩ má drí nõ?"
42022049	Lãjóʼbá gólâkâ ʼdĩ ʼbá yî ndrê ĩyî bê tã ʼdî trá ãnyî rî, gólĩyî kĩ nĩ rî, "Ãmâ lị́pị̂, mã õgâ gólĩyî lị́gú ândrê ãmákâ nõ ʼbá yî sĩ yã?"
42022050	Gõʼdá lãjóʼbá ãzâ Yésũ kâ rî drí, drị̃-ʼbá drị̃-ʼbá Yúdạ̃ yí kâ rî ʼbá yí kâ rû ị̂ʼbũ ʼbá lâ bị́ lâ gãzó lị́gú ândrê sĩ njíyá vũdrị́.
42022051	Gõʼdá Yésũ drí tã âtázó lãjóʼbá ʼdĩ drí kĩ nĩ rî, "Îcâ trá ʼdĩ, ní âyê." Gõʼdá drílâ ngãzó ãgô ʼdĩ bị́ lâ trõlé lôgõlé võ lâ ʼá êdélé dódó.
42022052	Gõʼdá Yésũ âtâ tã trá drị̃-ʼbá ạ́ngị́ Yúdạ̃ yí kâ rî ʼbá yî, ạ̃jú ʼbũ ʼbá gólĩyíkâ yí drí kĩ nĩ rî, "Nĩ lẽ ânĩlí lị́gú yí bê, pị̃drị́gú yí bê yã?
42022053	Õzõ nĩ õlẽ mâ rî, má rî trá jó ạ́ngị́ Ôvârí kâ ʼá ãní bê, nĩ lẽé kô ámâ rũlị́ tólâ ãʼdô tãsĩ yã? Nĩ rî ânĩlí ngạ́cị̂ sĩ nô tã nô ʼbá yî ʼẽlé má drí nõ rî, tãlâ nĩ rî tã ʼẽʼẽ Sãtánã kâ ʼẽlé ĩʼdî yã?"
42022054	Õjílã nâ ʼbá yî rû ĩyî Yésũ trá, sê ĩyî gólâ trá mbârâkã sĩ, nĩzó ĩʼdí bê lâ drị̃-ʼbá drị̃-ʼbá Yúdạ̃ yí kâ rî ʼbá yí kâ nã ngálâ. Pétẽrõ drí ʼdẽzó zãâ gólĩyî vó ũgúlị́ lésĩ ró, ũgũ sĩ.
42022055	Lómígówá ãzâ ʼbá yî îcî ĩyî lạ̃sị́ trá ạ̃ʼdị́-drị̃ ʼá ĩtí, rĩzó tị́ lâ. Pétẽrõ drí ânĩzó âtólé tị́ lâ ĩtí.
42022056	Ízámvá ãzâ rû ị̂ʼbũ ʼbá ró rî drí Pétẽrõ rî nị̃zó rĩrĩ lạ̃sị́ tị́ rî ʼá. Ízámvá ʼdĩ drí Pétẽrõ rî âʼdázó õjílã ãzâ ʼbá yî drí tã âtázó kĩ nĩ rî, "Ãgô nõ gólĩyî Yésũ yí bê ãlô."
42022057	Pétẽrõ gã tị̂ trá dó kĩ nĩ rî, "Má nị̃ị́ ãgô ʼdĩ kô."
42022058	Gõʼdá kpá ʼdĩî rî vósĩ rî, õjílã ãzâ drí kpá ânĩzó tã âtálé Pétẽrõ drí kĩ nĩ rî, "Má nị̃ trá kĩ, nî rĩʼá ãlô Yésũ bê rî ʼbá yî ʼásĩ rî ĩʼdî." Pétẽrõ kĩ, "ʼÉʼẽ, âʼdó mâ ĩʼdî kô."
42022059	Gõʼdá ʼdĩî rî vólé drị̃ lâ ʼê cé ị̃tú-pá ãlô, õjílã ãzâ drí kpá ânĩzó kĩ nĩ rî, "Tã pạ̃tị́ị̃ ró, ãgô nõ gólĩyî Yésũ bê. Nĩ ndrê gólâ Gãlĩláyã lé ʼbá ʼî."
42022060	Pétẽrõ kĩ, "ʼDĩî õnjõ ʼî." Drẽ Pétẽrõ rĩʼá tã âtáʼá yí sị́lị́ nõtí nõ rî, ʼạ̃ʼú-lúgú trá cị́rị̃ ʼbẽʼá.
42022061	Kúmú Yésũ drí lị̃fị́ âjázó mbị̂ võ ndrẽlé Pétẽrõ ngálâ. Kôrô Pétẽrõ drí tã Yésũ drí âtálé yí drí rî ị̂sũzó kĩʼá nĩ rî, ʼạ̃ʼú-lúgú õtírĩ cị́rị̃ ʼbẽê ãndrõ nô rî, gólâ gã íyî tị̂ trá ândâlâ nâ rî.
42022062	Gõʼdá Pétẽrõ drí ngãzó nĩlí vólé ạ̃ʼdị́-drị̃ ʼdî ʼásĩ, rĩʼá ãwó ngõlé rõô tã ị̂sũ-ị̂sũ bê tã õnjí íyíkâ ʼdĩ tãsĩ.
42022063	Gõʼdá ngạ́cị̂ ãlô-ãlô ʼdĩ sĩ rî, lómígówá gólĩyî rĩ ʼbá Yésũ rî vó ndrẽlé rî, rî ĩyî trá zãâ Yésũ rî lôʼdálé kpá rĩʼá gólâ rî cãlé.
42022064	Ômbê ĩyî ítá trá gólâ lị̃fị́ kĩ nĩ rî, "Ní âʼdô õzõ tã ậngũ ʼbá kâtí rî, ní âʼdâ ãmâ drí, ãʼdî rî ánî cãlé ngbãângbânõ rî nĩ yã?"
42022065	Rî ĩyî trá zãâ tã ãzâ õnjî-õnjî âtálé gólâ drí.
42022066	Ngá drí ậwúrị̃ ʼá, drị̃-ʼbá ạ́ngị́ Yúdạ̃ yí kâ rî ʼbá yî êʼbê ĩyî rû trá gólĩyî âʼdó ʼbá sị́sị́-lésĩ rî ʼbá yí bê gõʼdá kpá lãʼbí îmbá ʼbá rî ʼbá yí bê võ ãlô ʼá. Ódrí nĩzó Yésũ rî ậdrị̃lị́ ʼbãlé gólĩyî ágálé.
42022067	Gólĩyî drí Yésũ rî îjízó kĩ nĩ rî, "Õzõ ní ãʼdô ĩʼdî Ôvârí drí âjólé ʼdíyî pã ʼbá ró rî, ní âtâ tã lâ ãmâ drí." Yésũ âtâ trá gólĩyî drí kĩ nĩ rî, "Õzõ má ãâtâ ãnî drí ngbãângbânõ kĩʼá nĩ rî, mâ ĩʼdî nõô rî, nĩ lẽé tã-drị̃ lâ kô, nĩ âkĩʼá nĩ rî, âʼdô õnjõ ʼî.
42022068	Õzõ má ĩîjî tã ãnî tị́ rî, nĩ lôgõó võ lâ má drí kpá kô.
42022069	Gõʼdá ngbãângbânõ rî, tã pạ̃tị́ị̃ ró, mâ âjólé Ôvârí ngá lésĩ nô, âʼdô fí gõʼá, rĩlí Ôvârí mbârâkã lị́pị̂ ró rî gãrã drị̃ lâ ʼá drị́-ágó lâ lésĩ ró."
42022070	Gólĩyî kĩ nĩ rî, "Nî ĩʼdî Ôvârí rî mvá ʼî yã? Ní âtâ ãmâ drí." Yésũ kĩ, "Ĩʼdî ʼdĩ õzõ ãnî drí âtálé ʼdĩ tí."
42022071	Gõʼdá gólĩyî âtâ ĩyî kĩ nĩ rî, "Ãmâ tã ị̂sũ ãzâ ãkó õjílã ãzâ ậzị́lị́ ãmâ ạ̃lị́pị̂ ró. Gõʼdá mã ârî trá gólâ sị́lị́ sĩ, âtâ trá íyî tị̂ sĩ kĩ nĩ rî, yí âʼdô Ôvârí ĩʼdî. ʼDĩî rĩʼá tã õnjí ʼî, mã fû gólâ vólé."
42023001	Gõʼdá ʼdĩî vósĩ rî, drílĩyî Yésũ rî âjízó kúmú Pĩlátõ ágálé.
42023002	Gólĩyî drí rĩzó ícícíyá ʼẽlé gólâ rú kĩ nĩ rî, "Ãgô nõ sõ tã trá õjílã ãmákâ ʼá kĩ nĩ rî, gólĩyî õgî ômbê kô ãnî gólĩyî ngá ãtrâ ró rî ʼbá yî drí. Gõʼdá gólâ kĩ nĩ rî, yí âʼdô kpá ʼdíyî pã ʼbá gólâ tíbê Ôvârí drí tã lâ âtálé, yí âʼdô âjóʼá lâ ãngó ʼá nõngá ʼbãlé kúmú ãmákâ ró rî ĩʼdî. Ní fû gólâ vólé."
42023003	Gõʼdá Pĩlátõ îjî Yésũ trá kĩ nĩ rî, "Nî ĩʼdî kúmú ʼî õrĩ Yúdạ̃ yí kâ drị̃ị̂ yã?" Yésũ lôgõ tã trá Pĩlátõ drí kĩ nĩ rî, "Rĩʼá õzõ ní drí âtálé nĩ ʼdî kâtí."
42023004	Gõʼdá Pĩlátõ ârî ícícíyá ʼdĩ ʼbá yî bê ndrĩ rî, âtâ tã trá drị̃-ʼbá sị́sị́-lésĩ rî ʼbá yî drí õʼbí ãmbá ʼdĩ ʼbá yí bê kĩ nĩ rî, "Má âtâ ãnî drí nõ, ãgô nõ ʼé tã õnjí ãzâ ãlôlâ kô."
42023005	Gõʼdá õjílã gólĩyî ícícíyá ʼbá ʼdĩ ʼbá yî rî ĩyî trá zãâ sõlé tã bê kĩ nĩ rî, Yésũ õrî õjílã ʼâ îngálé, lị̃fị́ îcílí tã õnjí ʼẽlé ĩʼdî îtónãlé ʼbạ̃drị̃ Gãlĩláyã kâ rî ʼásĩ ndrĩ bũúũ âcálé nõngá Yẽrõsãlémã ʼá.
42023006	Gõʼdá Pĩlátõ ârî tã ʼdî bê ĩtí rî, gólâ îjî gólĩyî trá kĩ nĩ rî, "Yésũ ʼdĩ Gãlĩláyã lé ʼbá ʼî yã?"
42023007	Gõʼdá Ẽródẽ ĩʼdî kúmú ʼî Gãlĩláyã lé ʼbá yî drị̃lị́. Gõʼdá kậyị̂ nã ʼbá yî sĩ rî, Ẽródẽ kpá trá ânĩʼá ũmũ tõlé Yẽrõsãlémã ʼálâ, gõʼdá Pĩlátõ drí Yésũ rî jõzó ícícíyá ʼbá ʼdĩ ʼbá yí bê ndrĩ Ẽródẽ ngálâ gólâ õkî ró tã gólĩyíkâ.
42023008	Kậyị̂ ãmbá ʼdĩ ʼbá yî sĩ rî, Ẽródẽ ʼê trá lạ́tị̂ lôndãlé ʼẽzó Yésũ rî ndrẽlé tã lârâkô drílâ rĩʼá ʼẽlâ ʼdĩ ʼbá yí bê, gõʼdá Ẽródẽ trá ãyĩkõ ró ãmbá Pĩlátõ bê Yésũ rî âjólé yí ngálâ.
42023009	Ẽródẽ îjî Yésũ trá tã îjî-îjî ãzâ ʼbá yî sĩ dũû, gõʼdá Yésũ âtá úlị́ ãzâ kô ãlôwálâ.
42023010	Drị̃-ʼbá ạ́ngị́ Yúdạ̃ yí kâ rî ʼbá yî lãʼbí îmbá ʼbá ãzâ ʼbá yí bê, rî ĩyî trá zãâ ícícíyá ʼẽlé Yésũ rú kôrô. ʼÂ lâ yî drí ngãzó õmbã bê gólâ rú.
42023011	Ẽródẽ yî ạ̃jú ʼbũ ʼbá íyíkâ rî yí bê, rî ĩyî trá Yésũ rî lôʼdálé rĩzó lârâkô lâ ʼẽlé, drílĩyî ítá nyạ̃rũ-nyạ̃rũ sõzó Yésũ rú õzõ ítá kúmú kâ kâtí ʼdásí ró. Drílĩyî Yésũ rî jõzó lôgõlé vólé Pĩlátõ ngálâ.
42023012	Kậyị̂ ʼdĩ sĩ rî, Ẽródẽ yî Pĩlátõ bê, drílĩyî ʼbãzó zãâ rû-lẽ-ãzí ró. Kó drẽ ạ̃kû rî, gólĩyî lẽé ĩyî rû ĩyî lãfálé ʼásĩ kô.
42023013	Gõʼdá Pĩlátõ drí drị̃-ʼbá ạ́ngị́ Yúdạ̃ yí kâ ʼdĩ ʼbá yî ậzị́zó gólĩyî sị́sị́-lésĩ ʼdî ʼbá yí bê ʼdó, gõʼdá drílâ õjílã ndrĩ kpá zị̃zó võ ãlô ʼá,
42023014	tã âtázó drílĩyî kĩ nĩ rî, "Nĩ âjî Yésũ trá má ngálâ ícícíyá ʼẽzó rú lâ má drí kĩ nĩ rî, gólâ õrî õjílã âdólé. Gõʼdá mâ rî gógó, má rî bê ndrẽlâ rî, má ûsú tã õnjí gólâkâ kô, ícícíyá ãníkâ ʼdĩ tã ífí ãkó.
42023015	Ẽródẽ ị̂sũ tã kpá ĩtí, tãlâ âjô Yésũ kpá trá lôgõlé má ngálâ. Nĩ ndrê trá gólâ ʼé tã õnjí kô, má lẽé kô gólâ rî fũlị́ cú ĩtí.
42023016	Ãʼdô trá ĩtí rî, má lẽ trá gólâ rî âyélé. Sị́sị́ má âʼdô õjílã ʼbãʼá gólâ rî cãlé ônjóróʼbí sĩ ãnî drí."
42023018	Gõʼdá õjílã ʼdî ʼbá yî ângbâ ĩyî trá ʼdó tã bê kĩ nĩ rî, "Ní fû gólâ vólé, gólâ tíbê ãmâ drí lẽlé lôfõlé ãmâ drí rî Bãrábã ĩʼdî."
42023019	Bãrábã nõ rî, óʼbã gólâ gạ̃nị́mạ̃ ʼá, tãlâ gólâ fû õjílã trá, gólâ sõ tã kpá trá õjílã ʼâ ngá ãtrâ rõzó kô.
42023020	Gõʼdá Pĩlátõ âtâ trá õʼbí ãmbá ʼdĩ ʼbá yî drí óʼdí kĩ nĩ rî, yí lẽ trá Yésũ rî âyélé, yí lẽé gólâ rî fũlị́ kô.
42023021	Gõʼdá drílĩyî kpá ôtrézó tã bê óʼdí kĩ nĩ rî, "Ní fû gólâ vólé fê lậlị̂-lậlị̂ drị̃ị̂."
42023022	Kpá Pĩlátõ drí õʼbí ãmbá ʼdĩ ʼbá yî îjízó óʼdí kĩ nĩ rî, "Tãlâ ãʼdô ʼî nĩ lẽ Yésũ rî fũlị́ yã? Nĩ âʼdâ drẽ tã õnjí gólâ drí ʼẽlé rî má drí. Má kĩ nĩ rî, gólâ ʼé tã õnjí kô, má lẽ cé gólâ rî cãlé ĩʼdî, gólâ rî âyézó."
42023023	Gõʼdá õʼbí ãmbá ʼdĩ ʼbá yî drí ângbázó ôtrê-ôtrê bê kĩ nĩ rî, "Ní fû gólâ! Ní îpâ gólâ fê lậlị̂-lậlị̂ drị̃ị̂!" Gõʼdá gólĩyî ôtrê trá rõô.
42023024	Pĩlátõ drí tã gólĩyíkâ drị̃ lâ lẽzó,
42023025	Bãrábã rî lôfõzó gạ̃nị́mạ̃ ʼásĩ gõʼdá Yésũ rî fũzó, õzõ tã gólĩyî drí lẽlé rî tí.
42023026	Ạ̃jú ʼbũ ʼbá ʼdĩ ʼbá yî drí Yésũ rî sẽzó vólé nĩngá sĩ. Lạ́tị̂ ʼá rî, drílĩyî kpá ãgô ãzâ rú bê Sĩmónã rî ûsúzó. Sĩmónã gólâ Kĩrénẽ lé ʼbá ʼî. Sĩmónã rî nĩʼá Yẽrõsãlémã ʼálâ ʼbạ̃drị̃ mvá íyíkâ rî lésĩ. Drílĩyî Sĩmónã rî ʼbãzó mbârâkã sĩ fê lậlị̂-lậlị̂ êdélé Yésũ rî îpázó drị̃ lâ nã njị̃lị́ Yésũ bê.
42023027	Gõʼdá õʼbí ãmbá ʼdĩ ʼbá yî drí ʼdẽzó ĩyíkâ gólĩyî vó. Õkó ãzâ ʼbá yî kpá tólâ rî ĩyî trá ãwó ngõlé ãmbá Yésũ rî tãsĩ.
42023028	Yésũ drí lị̃fị́ âjázó vólé gólĩyî ndrẽlé, tã âtázó drílĩyî kĩ nĩ rî, "Ãnî mvá Yẽrõsãlémã kâ rî yî, nĩ ngô ãwó ámâ tãsĩ kô, nĩ ngô ãwó ãnî ífífí tãsĩ kpá ãnî mvá yî tãsĩ.
42023029	Ị̃zạ́tú rî, ĩzã ạ́ngị́ âʼdô ãnî ʼẽʼá. Ị̃tú ĩzã kâ ʼdĩ sĩ rî, nĩ âʼdô tã ị̂sũʼá kĩ nĩ rî, 'Ãʼdî kĩ tí mã ũtị́ mvá gbõ kô, mã rî ró ãmângá óndó ró mvá ãkó, mã õzó rĩî ĩzã ndrẽlé ãmâ mvá yî rú drílĩyî drãrẽ ʼá.'
42023030	'Nĩ âʼdô tã îjíʼá kúnị́ tị́ kĩ nĩ rî, yĩ õfî ró ĩyî lậpị́lị́ ũgị́ lâ ʼá, gõʼdá îcá kpá kô.' Õséyã 10.8
42023031	Õzõ lâṇõ ʼdî õʼê mâ gólâ tã õnjí ʼẽ ʼbá kô rî trá rî, lâṇõ âʼdô ʼẽʼá âʼdólé õjílã gólĩyî tã õnjí ʼẽ ʼbá kôrô rî yî drị̃ị̂ lậvũlị́ gạ̃rạ̃. Ĩʼdî ʼdĩ."
42023032	Gõʼdá ãgô ãzâ ʼbá yî kpá rị̃, ãgô ʼdĩ ʼbá yî ngá ôpá ʼbá yî ĩʼdî, ạ̃jú ʼbũ ʼbá ʼdĩ ʼbá yî trõ ĩyî kpá trá nĩʼá îpálâ Yésũ bê fê lậlị̂-lậlị̂ drị̃ị̂ sĩ fũlị́ vólé, võ ãzâ kó õjílã fũ kâ rĩʼá zị̃lị́ ãvõ drị̃-fã rî ʼálâ. Íîpâ Yésũ trá gólĩyî lãfálé ʼá.
42023034	Gõʼdá ʼdĩî vósĩ rî, Yésũ drí tã âtázó Ôvârí drí kĩ nĩ rî, "Ámâ átá, ní âyê õjílã gólĩyî ámâ fũ ʼbá nõ ʼbá yî, tãlâ gólĩyî nị̃ị́ kô kĩʼá nĩ rî, mâ ánî mvá ní drí âjólé gólĩyî pãlé rî ĩʼdî." Ạ̃jú ʼbũ ʼbá ʼdĩ ʼbá yî lânjî ítá Yésũ kâ trá ĩyî võ ʼásĩ, gõʼdá ãzâ tãndí rî âtrõzó vũlị́ gõmárĩ sĩ.
42023035	Õʼbí ãmbá ʼdĩ ʼbá yî rî ĩyî trá ndrẽlâ. Drị̃-ʼbá Yúdạ̃ yí kâ rî ʼbá yî rî ĩyî trá ʼdásí ʼẽlé Yésũ rú kĩ nĩ rî, "Nĩ ndrê drẽ, gólâ rî íyíkâ ãzí-ãzí pãlé, gõʼdá pá íyî ífífí kô ãʼdô drí yã? Gólâ âʼdó kô ĩʼdî ʼdíyî pã ʼbá tíbê Ôvârí drí zĩlí nĩ rî ĩʼdî yã?"
42023036	Ạ̃jú ʼbũ ʼbá ʼdĩ ʼbá yî ʼê ĩyî ʼdásí kpá trá Yésũ rú, drílĩyî õdrá ĩdrí fẽzó Yésũ drí mvũlị́.
42023037	Gólĩyî kĩ nĩ rî, "Õzõ ní ãʼdô ĩʼdî kúmú ʼî õjílã Yúdạ̃ yí kâ rî drị̃lị́ mbârâkã bê kôrô rî, ní pâ ánî ífífí."
42023038	Áâtâ tã ʼdî ĩtí, tãlâ õjílã ãzâ îgĩ trá fê lậlị̂-lậlị̂ ʼdĩ drị̃ị̂ kĩ nĩ rî, |scNÕÔ RĨʼÁ KÚMÚ YÚDẠ̃ YÍ KÂ RÎ ĨʼDÎ|d
42023039	Ngá ôpá ʼbá ãzâ ãlô îpálé Yésũ bê rî ʼê ʼdásí kpá trá kĩ nĩ rî, "Õzõ ní ãʼdô ʼdíyî pã ʼbá Ôvârí ngá lésĩ rî ĩʼdî rî, ní pâ ánî ífífí ãmá bê ndrĩ."
42023040	Gõʼdá ngá ôpá ʼbá ãzâ gólâ îpálé ʼdó võ ãlô ʼá Yésũ yí bê rî kĩ nĩ rî, "Ní ró Ôvârí kô, ní drí tã âtázó drílâ ĩtí ʼdĩ yã? Ní kpá rĩʼá ĩzã ʼẽʼá gólâ tí,
42023041	gõʼdá mã rî ãmákâ ĩzã ʼẽlé nõ tã ʼẽʼẽ õnjí ãmákâ rî drí. Gõʼdá gólâ ʼé tã õnjí ãzâ kô."
42023042	Gõʼdá ngá ôpá ʼbá ʼdĩ drí tã âtázó Yésũ drí kĩ nĩ rî, "Yésũ, ní ʼbã ámâ tã ũvị̃ kô õzõ ní õtírĩ âgõô ãngó nõ ʼá kúmú ró rî."
42023043	Gõʼdá nĩngá sĩ, Yésũ kĩ gólâ drí rî, "Tã pạ̃tị́ị̃ ró, má âtâ ní drí, ní âʼdô ʼbãʼá má bê võ ûrú ʼálâ rî ʼá ãndrõ nô."
42023044	Gõʼdá ʼdĩî rî vósĩ rî, ị̃tú-pá mûdrị́-drị̃-lâ-ngâ-rị̃ ị̃tú-ạ̃yị́ ʼdĩ sĩ, ị́nị́rị́kúwạ́ drí ʼbạ̃drị̃ lîmózó ndrĩ cãlé bũúũ ị̃tú-pá nâ sĩ.
42023045	Jẽjẽ ró, jó ạ́ngị́ Ôvârí kâ nã ʼálâ rî, ítá gólâ tíbê ômbélé jó mvá õjílã drí cãzó ʼá lâ kô rî ʼá, drílâ sĩzó kpẽrẽ ûrú lésĩ bũúũ vũdrị́ zãlô rị̃.
42023046	Gõʼdá Yésũ drí trẽzó ãmbá ûrû Ôvârí drí kĩ nĩ rî, "Tátá, má fẽ ámâ lôvó-lôvó ní drị́gạ́." Nĩngá sĩ, kôrô Yésũ drí drãzó.
42023047	Gõʼdá drị̃-ʼbá gólâ ãmbá ạ̃jú ʼbũ ʼbá kâ ʼbãlé gólĩyî vó ndrẽlé ʼdĩ rî ndrê tã ʼdî bê ĩtí rî, drílâ Ôvârí rî lûyị́zó kĩ nĩ rî, "Tã pạ̃tị́ị̃ ró, ãgô nõ tã mbị̂ ʼbá ʼî, úfû gólâ nõ cú ĩtí."
42023048	Kpá õʼbí ãmbá nõ ʼbá yî ndrê ĩyî tã ʼdî bê ĩtí rî, drílĩyî gõzó ĩyî ʼbã ʼálâ, ạ́gạ́sị́ sãsã bê tã ị̂sũ-ị̂sũ ãmbá ʼdĩ drí sĩ.
42023049	Gõʼdá Yésũ rî rû-lẽ-ãzí yî õkó gólĩyî ânĩ ʼbá gólâ rî âjílí Gãlĩláyã lésĩ rî ʼbá yí bê, âdrê ĩyî trá jẽjẽ ró Yésũ rî ndrẽlé.
42023050	Nĩngá sĩ, ãgô ãzâ rĩʼá, rú lâ Yõsépã, gólâ Ãrãmãtáyã lé ʼbá ʼî. Gólâ ĩʼdî drị̃-ʼbá Yúdạ̃ yí kâ. Gólâ ĩʼdî rĩʼá õjílã tãndí ʼî. Gólâ lẽé tã-drị̃ kô Yésũ rî fũzó. Gólâ lẽ tã trá pạ̃tị́ị̃ kĩ, Yésũ ĩʼdî tíbê âjólé Ôvârí ngá lésĩ ró rî ĩʼdî ʼbãlé õjílã drị̃ị̂ kúmú ró.
42023052	Gólâ nĩ trá Pĩlátõ rî îjílí Yésũ rî ãvõ tãsĩ, yí õtrõ ró bê ʼbãlé.
42023053	Pĩlátõ lẽ tã-drị̃ trá drílâ, Yésũ rî ãvõ ângízó fê lậlị̂-lậlị̂ drị̃ị̂ sĩ, ítá tãndí mvẽêmvê sõzó rú lâ. Gólĩyî ʼbã Yésũ rî ãvõ trá ũgị́ ʼá kãtrã-kãtrã ró, gólâ ndẽé êdê-êdê lâ ndrĩ kô, tãlâ ị̃tú trá fĩʼá. Õʼbãá drẽ õjílã ãzâ kó ũgị́ ʼdĩ ʼá kô sị́sị́ lâ sĩ.
42023054	Kậyị̂ ʼdĩ gímã vólé drị̃ị̂ njị̂ ʼî, kậyị̂ rî ʼdĩ rĩʼá kậyị̂ õjílã drí rĩzó ĩyî êdélé nĩzó rãtáã ʼẽlé rî ĩʼdî. Îcá kô ngá ʼẽzó kậyị̂ rãtáã ʼẽzó rî ʼá.
42023055	Õkó gólĩyî Yésũ rî âjí ʼbá Gãlĩláyã lésĩ rî ʼbá yî ʼdê ĩyî trá zãâ Yõsépã yî vó bũúũ võ Yésũ rî ʼbãzó ũgị́ ʼá rî ʼálâ, tãlâ yĩ âgõ ró bê kậyị̂ rãtáã kâ vósĩ Yésũ rî ãvõ êdélé.
42023056	Drílĩyî gõzó âgõlé vólé ʼbạ̃drị̃ mvá nã ʼálâ ãlókõ ãzâ ʼbá yî ʼbạ̃drị̃ kâ êdélé dõ bê ãvõ lâ ị̂nị́zó kpá nĩʼá ãwó ngõlé, ị̃drú cị̃ị́nó rî tí, gõʼdá rãtáã ʼẽzó, tãlâ ʼdĩî trá tã ʼbãʼbã ʼî, ótó ậcị́ kô.
42024001	Kậyị̂ gólâ rãtáã kâ ʼdĩ vósĩ, ãkpãkãʼdã ngá drí ậwúrị̃ ʼá, võ pạ̃nị̃-pạ̃nị̃ rî, õkó ʼdĩ ʼbá yî ngâ ĩyî trá gõlé võ gólâ Yésũ rî ãvõ ʼbãzó ũgị́ ʼá rî ʼálâ êdélâ ãlókõ sĩ dõ yí bê.
42024002	Gõʼdá õkó ʼdĩ ʼbá yî câ ĩyî bê ũgị́ ʼálâ rî, ndrê ĩyî ólîlî kúnị́ úngû ʼbãlé tíbê ũgị́ tị́ ạ́ngị́ nã trá vólé ũgị́ tị́ sĩ.
42024003	Gólĩyî fî ĩyî bê ũgị́ ʼálâ rî, ûsú ĩyî Yésũ rî ãvõ gõʼdá võ lâ ʼá kô.
42024004	ʼÂ lâ yî drí gãzó. Gõʼdá gólĩyî tị̂ drí kpá ậʼdị́zó. Kôrô ãgô ãzâ ʼbá yî rị̃ ítá lậgû-lậgû bê rî ʼbá yî drí âdrézó ĩyî tólâ.
42024005	Õkó ʼdĩ ʼbá yî lârõ ĩyî trá ũrị̃ bê, âsõ ĩyî drị̃ trá vũdrị́. Gõʼdá ãgô ʼdĩ ʼbá yî drí tã âtázó gólĩyî drí kĩ nĩ rî, "Tãlâ ãʼdô ʼî ãnî drí rĩzó õjílã lédrẽ-lédrẽ ró rî ndãlé võ ãvõ ʼbã kâ rî ʼá yã?
42024006	Yésũ âtâ tã trá ãnî drí kĩ nĩ rî, yí âʼdô ngãʼá õdrã ʼásĩ. Gólâ nõngá yûʼdạ́wạ́. Nĩ ị̂sũ drẽ tã tíbê drílâ âtálé ãnî drí Gãlĩláyã ʼálâ rî, gólâ âtâ tã ãnî drí kĩ nĩ rî,
42024007	'Mâ âjólé ûrú lésĩ nõ áâʼdô ámâ drị́-bã fẽʼá ạ̃wạ́lạ́kạ́ drị́gạ́ îpálé fê lậlị̂-lậlị̂ drị̃ị̂. Má drí drãzó, kậyị̂ nâ ʼá rî má drí kpá ngãzó õdrã ʼásĩ.' "
42024008	Gõʼdá tã tíbê Yésũ drí âtálé rî drí âgázó gólĩyî drị̃ị̂.
42024009	Gõʼdá õkó ʼdĩ ʼbá yî drí âgõzó ũgị́ lésĩ vólé Yẽrõsãlémã ʼálâ tã ʼdî ʼbá yî âtálé lãjóʼbá Yésũ kâ rî yî drí rû-lẽ-ãzí lâ yî ãzâ ʼbá yí bê.
42024010	Õkó ʼdĩ ʼbá yî lãfálé sĩ rî nị̃lị́ rî Mãríyã Mãgãdálã ĩʼdî, Jõánã gõʼdá Mãríyã gólâ Yãkóbã rî ândré yí bê.
42024011	Gõʼdá lãjóʼbá ʼdĩ ʼbá yî ârî ĩyî tã õkó ʼdĩ ʼbá yî drí âtálé kĩʼá nĩ rî, Yésũ lîdrî trá õdrã ʼásĩ rî, gólĩyî drí tã âtázó kĩ nĩ rî, õkó ʼdĩ ʼbá yî âtâ ĩyî úlị́ âzâ-âzâ ʼî, lẽé ĩyî úlị́ ʼdĩ tã lâ ârílí kô.
42024012	Gõʼdá Pétẽrõ drí ngãzó rãlé nĩʼá ũgị́ ʼálâ. Gõʼdá gólâ câ bê tólâ rî, drílâ ậndị̃zó rĩʼá võ ị̂ndrị́lị́ dĩyí ũgị́ ʼálâ, gõʼdá ndrê cé ítá tãndí gólâ ãvõ ʼbãzó ʼá lâ rî ĩʼdî, ãvõ gõʼdá yû. Gõʼdá nĩngá sĩ, drílâ ngãzó nĩʼá gõlé ʼbã ʼálâ tã ị̂sũ-ị̂sũ bê lậvũlị́ kôrô.
42024013	ʼDó kậyị̂ ãlô ʼdĩ ĩʼdî, Yésũ rî rû-lẽ-ãzí yî kpá zãlô rị̃ rĩʼá ĩyî nĩʼá ʼbạ̃drị̃ mvá ãzâ rĩʼá zị̃lâ Ẽmáwõ rî ʼálâ. ʼBạ̃drị̃ mvá ʼdĩ jẽjẽ lâ rĩʼá kĩlõmítĩrĩ mûdrị́-drị̃-lâ-ngâ-ãlô Yẽrõsãlémã rú sĩ. Ãgô ãlô, rú lâ Kẽlẽópã.
42024014	Gólĩyî rĩʼá õdrã tã Yésũ kâ rî âtáʼá, gõʼdá ngá nõ ʼbá yî ʼê rû ʼdó vólé lésĩ.
42024015	Gólĩyî drí rĩrĩ tã âtálé rî ʼá Yésũ drí ânĩzó âcálé ãnyî gólĩyî lạ̃gạ́tị́ tã âtálé gólĩyí bê.
42024016	Gõʼdá Ôvârí ʼê ãgô ʼdĩ ʼbá yî gólâ rî nị̃lị́ kô.
42024017	Gõʼdá Yésũ drí tã âtázó gólĩyî drí kĩ nĩ rî, "Nĩ rî ãʼdô tã âtáʼá lạ́tị̂ ʼásĩ yã?" Gólĩyî drí âdrézó pávó tị̂ ʼá, lị̃fị́ lâ yî gõʼdá trá ĩzã ró.
42024018	Gõʼdá Kẽlẽópã drí tã âtázó Yésũ drí kĩ nĩ rî, "Ní ârí tã ạ́ngị́ rû ʼẽ ʼbá ậndrạ́tú Yẽrõsãlémã ʼálâ rî kô yã?"
42024019	Yésũ drí tã-drị̃ jãzó kĩ nĩ rî, "Ãʼdô tã ʼê rû nĩ yã?" Gólĩyî kĩ, "Tã gólâ Yésũ Nãzãrétã lé ʼbá ró rî kâ. Gólâ trá tã ậngũ ʼbá Ôvârí kâ ʼî. Drílâ rĩzó tã tãndí âtálé dódó mbârâkã sĩ. Tã ʼẽʼẽ gólâkâ ndrĩ ʼdó tã Ôvârí kâ rî vó ró. Õjílã dũû ị̂njị̃ ĩyî gólâ trá.
42024020	Gõʼdá drị̃-ʼbá ạ́ngị́ Yúdạ̃ yí kâ rî ʼbá yî rî gólĩyî sị́sị́-lésĩ rî ʼbá yí bê, fẽ ĩyî gólâ rî drị́-bã trá fũlị́ vólé, gólâ rî îpâ-îpâ fê lậlị̂-lậlị̂ drị̃ị̂ sĩ rî.
42024021	Mã nị̃ trá ãgô rî ʼdĩ âʼdô ãmâ pãʼá nĩ ãmâ ạ̃jú-ʼbá-ãzí yî drị́gạ́ sĩ. Gõʼdá gólâ drã trá, ʼê trá kậyị̂ rị̃.
42024022	Gõʼdá tã ãzâ kpá ĩʼdî nõ, ûsú gõʼdá ãvõ lâ ũgị́ ʼá kpá kô. Cị̃ị́nó nõ õkó ãzâ ʼbá yî ãmâ lãfálé sĩ, âtâ ĩyî úlị́ rũbạ́ạ̃ ãzâ trá nõngá kĩ nĩ rî, yĩ õnĩ bê ũgị́ gólâ Yésũ rî ãvõ ʼbãzó rî ndrẽlé rî,
42024023	yĩ ûsú gólâ rî ãvõ ʼá lâ kô. Gólĩyî drí âgõzó vólé tã lâ âtálé ãmâ drí, yĩ õndrê mãlãyíkã ʼî gólâ rî võ ʼá tólâ. Gõʼdá mãlãyíkã ʼdî drí tã âtázó ĩyî drí kĩ nĩ rî, 'Yésũ âʼdô bê lédrẽ-lédrẽ ró.'
42024024	Gõʼdá ãgô ãzâ ʼbá yî ãmâ lãfálé sĩ rî drí kpá nĩzó ũgị́ gólâ rî ʼbãzó ʼá lâ ʼdĩ ndrẽlé rî, ûsû ĩyî tã kpá té õzõ õkó ʼdĩ ʼbá yî drí âtárẽ lâ tí, ûsú ĩyî gólâ rî ãvõ kô."
42024025	Gõʼdá nĩngá sĩ, Yésũ kĩ nĩ rî gólĩyî drí rî, "Ãnî gólĩyî tíbê tã nị̃ ʼbá kôʼdáwá nõ ʼbá yî, nĩ lẽé kô úlị́ gólĩyî tíbê tã ậngũ ʼbá drí îgĩlí ãnî drí rî ârílí yã?
42024026	Tã ậngũ ʼbá âtâ trá kĩ nĩ rî, ị̃zạ́tú rî, gólâ tíbê Ôvârí drí zĩlí nĩ ʼdíyî pã ʼbá ró rî âʼdô rû îzãʼá ĩtí, gõʼdá Ôvârí drí gólâ rî ʼbãzó kpá mbârâkã bê gạ̃rạ̃ kúmú ạ́ngị́ ró."
42024027	Gõʼdá Yésũ drí tã gólâ Músạ̃ yî drí îgĩlí tã ậngũ ʼbá bê tã íyíkâ rî tãsĩ rî ífí lâ âtázó drílĩyî.
42024028	Gõʼdá gólĩyî câ ĩyî bê Ẽmáwõ ʼá rî, Yésũ ʼê trá zãâ nĩlí sị́sị́ ʼálâ.
42024029	Gõʼdá îkî ĩyî Yésũ trá tã âtázó drílâ kĩ nĩ rî, "Ní rî ãmá bê nõngá. Ní ndrê, ị̃tú trá fĩʼá." Gõʼdá Yésũ drí ânĩzó âfílí jó ʼá gólĩyí bê rĩlí.
42024030	Gólâ rî trá vũdrị́ ngá nyãlé gólĩyí bê. Gõʼdá trõ ãmbãtã trá, drílâ rãtáã ʼẽzó Ôvârí drí, gõʼdá drílâ ûpị̃zó lâ cíkírĩnyáwá ró ĩtí fẽlé gólĩyî drí.
42024031	Ngbãângbânõ rî, Ôvârí njị̃ gólĩyî rî lị̃fị́ trá Yésũ rî nị̃lị́. Gõʼdá Yésũ drí íyîngá ậvị̃zó.
42024032	Gõʼdá ãgô ʼdĩ ʼbá yî drí tã âtázó ĩyî võ ʼásĩ kĩ nĩ rî, "Ãgô ʼdĩ fí té Yésũ rî ífífí ĩʼdî. Ãmâ trá ãyĩkõ ró gólâ drí tã âtárẽ ãmâ drí lạ́tị̂ ʼá, kpá tã gólâ drí tã lâ îgĩlí ʼdĩ ʼbá yî ífí lâ lôfõrẽ ãmâ drí rî ʼá."
42024033	Kôrô gólĩyî drí ngãzó ûrû, nĩʼá gõlé vólé Yẽrõsãlémã ʼálâ. Gõʼdá gólĩyî câ ĩyî bê rî, ûsû ĩyî lãjóʼbá Yésũ kâ mûdrị́-drị̃-lâ-ngâ-ãlô ʼdĩ ʼbá yî êʼbê ĩyî rû trá ʼdó võ ãlô ʼá, ĩyî rû-lẽ-ãzíyã yí bê.
42024034	Lãjóʼbá ʼdĩ ʼbá yî kĩ nĩ rî gólĩyî drí rî, "Ãwô-ĩtí Yésũ lîdrî trá õdrã ʼásĩ, gólâ âʼdâ yî trá Sĩmónã Pétẽrõ drí."
42024035	Gõʼdá ãgô rị̃ nã ʼbá yî âtâ ĩyî kpá gólĩyî drí, tã tíbê rû ʼẽ ʼbá lạ́tị̂ ʼá drílĩyî ndrẽlé rî tãsĩ, gõʼdá kpá drílĩyî Yésũ rî nị̃zó drílâ rĩrĩ ãmbãtã ûpị̃lị́ rî ʼá.
42024036	Nĩngá sĩ, kôrô Yésũ rî gógó drí âdrézó gólĩyî lãfálé tã âtálé gólĩyî drí kĩ nĩ rî, "Ãnî pị̃pị̂sị́lị́ ạ̃ậʼdị̂."
42024037	Gõʼdá lãjóʼbá ʼdĩ ʼbá yî lârõ ĩyî trá, rî ĩyî trá ʼdó tị́tị́ ũrị̃ bê, tãlâ gólĩyî ị̂sũ ĩyíkâ bê rî, Yésũ âʼdô ʼbúlị́-ʼbá ʼî.
42024038	Yésũ drí tã âtázó gólĩyî drí kĩ nĩ rî, "Nĩ rî ũrị̃ ʼẽlé ãʼdô drí sĩ yã? Nĩ rî tã ị̂sũlị́ rị̃ rị̃ kĩʼá nĩ rî, âʼdó mâ ĩʼdî kô rî ãʼdô drí sĩ yã?
42024039	Nĩ ndrê drẽ ạ̃lị́bị́ ámâ drị́ ʼá, ámâ pá bê. Mâ rî gógó ĩʼdî rĩʼá nõ. Nĩ ậnjû drẽ ámâ rúʼbạ́. Nĩ ndrê drẽ, ʼbúlị́-ʼbá cú ĩtí ĩnyĩrĩkõ ãkó kpá fã ãkó, mâ rĩʼá cú ĩnyĩrĩkõ bê gõʼdá kpá fã bê."
42024041	Gólĩyî ʼâ gâ trá, líndrí lâ yî ʼbê trá dị̃, tãlâ tã ʼdî trá õzõ tã lârâkô tã lẽzó ʼá lâ kô rî kâtí. Gõʼdá Yésũ drí tã âtázó gólĩyî drí kĩ nĩ rî, "Ãnî cú ngá nyãnyã bê âfẽlé má drí nyãlé yã?"
42024042	Gõʼdá gólĩyî drí ị̃ʼbị̂ lâʼdî-lâʼdî âfẽzó Yésũ drí nyãlé.
42024043	Yésũ drí gõzó ị̃ʼbị̂ ʼdĩ nyãlé gólĩyî lị̃fị́ drị̃ ʼá.
42024044	Gõʼdá nĩngá sĩ, Yésũ drí tã âtázó gólĩyî drí, "Ãnî, nĩ ị̂sũ tã tíbê má drí âtálé ãnî drí, má drí ʼbãzó drẽ ãní bê ʼbạ̃drị̃ ʼá nõngá rî ʼá rî trá yã? Má âtâ tã trá ãnî drí kĩ, tã gólĩyî Músạ̃ yî drí îgĩlí ámâ tãsĩ, tã ậngũ ʼbá yí bê, kpá tã ndrĩ lôʼbãzó lôngó sĩ rî âʼdô rû ʼẽʼá trá."
42024045	Gõʼdá ʼdĩî vósĩ rî, Yésũ âtâ bê tã ʼdî rî, gólâ drí gólĩyî ʼbãzó nị̃lâ lị̃fị́ îcî úlị́ Ôvârí kâ búkũ ʼá rî kâ rî sĩ, gólĩyî ũnị̃ ró tã ífí lâ bê dódó.
42024046	Gõʼdá drílâ tã âtázó gólĩyî drí, "Ôvârí âtâ trá tã ậngũ ʼbá drí kĩ, gólâ tíbê âjólé ûrú lésĩ ʼdíyî pã ʼbá ró rî, ĩzã âʼdô gólâ rî ʼẽʼá, drílâ drãzó, gõʼdá kậyị̂ nâ ʼá rî, gólâ drí lîdrízó õdrã ʼásĩ.
42024047	ʼDĩî rî vósĩ rî, õjílã ãzâ ʼbá yî âʼdô ĩyî tã lâ pẽʼá õrĩ ãmbá ãngó ʼá nõ ʼbá yî drí kĩ nĩ rî, gólĩyî tíbê drị̃ âjá ʼbá trá tã ʼẽʼẽ õnjí ĩyíkâ ʼásĩ rî, Ôvârí âʼdô gólĩyî âyéʼá tã õnjí gólĩyíkâ ʼásĩ ʼdíyî pã ʼbá rî tãsĩ.
42024048	Ãnî ífífí ĩʼdî ʼẽ ʼbá tã ámákâ pẽlé rî, tãlâ ãnî rî gógó rî ndrê tã rû ʼẽ ʼbá rî cú nĩ ãnî lị̃fị́ ífífí sĩ.
42024049	Ámâ ífífí âʼdô Líndrí Tãndí Ôvârí kâ tíbê ámâ átá drí tã lâ âtálé rî âjóʼá ãnî pãlé. Nĩ rî drẽ tãkõ Yẽrõsãlémã ʼá nõngá tẽlâ té drílâ âcázó nĩ. Gõʼdá kpá mbârâkã Ôvârí kâ âʼdô âcáʼá rĩlí ãní bê."
42024050	Gõʼdá nĩngá sĩ rî, Yésũ drí gólĩyî lôfõzó ʼbạ̃drị̃ mvá nã ʼásĩ, nĩlí ãnyî ʼbạ̃drị̃ mvá ãzâ ʼálâ Bẽtánĩ rú. Gõʼdá drílâ õrẽ fẽzó drílĩyî.
42024051	Gõʼdá Yésũ fẽ õrẽ bê gólĩyî drí ndrĩ rî, Ôvârí drí Yésũ rî trõzó nĩlí võ ʼbũû ʼálâ ûrú ʼálâ rî ʼálâ.
42024052	Nĩngá sĩ, gólĩyî drí ãwô-ĩtí ãmbá ʼẽzó Yésũ drí gólâ rî lûyị́zó Ôvârí ró. Gõʼdá drílĩyî âgõzó vólé Yẽrõsãlémã ʼálâ ãyĩkõ ró ãmbá.
42024053	Gólĩyî rî trá Ôvârí rî lûyị́lị́ ị̃tú vósĩ cé ĩyî pị̃pị̂sị́lị́ sĩ jó ạ́ngị́ Ôvârí kâ rî ʼá.
43001001	Drẽ ãkpãkãʼdã sị́sị́ óʼbãá ãngó nõ drẽ kô rî, "'Ôvârí rî âʼdá ʼbá" ' bê rĩʼá Ôvârí bê. Gólâ Ôvârí ʼî.
43001002	Îtõ võ ʼásĩ, Ôvârí õtírĩ ãngó ʼbãâ rî, gólâ bê rĩʼá Ôvârí bê.
43001003	Õzõ Ôvârí õlẽ trá ngá lôʼbãlé rî, Ôvârí âtâ tã lâ gólâ drí, drílâ ʼẽzó lâ, nyé õzõ Ôvârí drí lẽlé rî kâtí. Ngá ãzâ yûʼdạ́wạ́ ʼbãlé cú ĩtí gólâ ãkó.
43001004	Gólâ ĩʼdî Ôvârí drí âjólé lédrẽ-lédrẽ ạ̃dũkũ ãkó rî fẽlé õjílã drí rî. Gólâ kpá ĩʼdî Ôvârí drí âjólé ngá îʼĩ íyíkâ bê ânĩlí ị́nị́rị́kúwạ́ tã õnjí kâ drõlé vólé õjílã pị̃pị̂sị́lị́ ʼásĩ rî. Gbõ lé õjílã lẽé ĩyî kô ị́nị́rị́kúwạ́ ĩyíkâ îʼĩlí rî, îcá kô lôsĩ gólâkâ ị́nị́rị́kúwạ́ îʼĩ kâ ʼdĩ pẽlé.
43001006	Ãgô ãzâ bê rú lâ Yõwánĩ bãbãtízĩ ʼẽ ʼbá ró rî. Ôvârí njĩ gólâ trá jõlé nĩʼá tã Ngá îʼĩ ʼbá kâ pẽlé õjílã drí, gólĩyî ẽêdê ĩyî njãâ ngá îʼĩ ʼbá ʼẽ ʼbá âcálé ʼdĩ tẽlé tã lẽlẽ sĩ tã âtî-âtî ʼdĩ ʼá.
43001008	Yõwánĩ rî gógó âʼdó kô Ngá îʼĩ ʼbá ʼdĩ ĩʼdî. Gõʼdá lôsĩ Yõwánĩ kâ rî íyíkâ cé Ngá îʼĩ ʼbá rî gógó ʼdĩ tã lâ pẽlé õjílã drí.
43001009	Gólâ Ngá îʼĩ ʼbá ró Ôvârí rî âʼdá ʼbá ãmâ drí rî ĩʼdî tíbê Ôvârí drí âjólé ûrú lésĩ õjílã mvá ró ãmâ lãfálé ãngó ʼá nõngá, tã mbị̂ Ôvârí kâ âʼdálé ãmâ õjílã drí rî ĩʼdî.
43001010	Gbõ lé óʼbã bê õjílã ãngó nõ ʼá ndrĩ gólâ sĩ rî, gõʼdá kpálé gólâ âʼdô bê kpá ĩʼdî Ôvârí rî âʼdá ʼbá ró õjílã drí ãngó nõ ʼá rî, õjílã dũû gâ ĩyî vólé dó gólâ rî nị̃lị́ ʼdíyî pã ʼbá ró.
43001011	Gbõ lé útị̂ bê gólâ õjílã Yúdạ̃ yí kâ ró rî, Yúdạ̃ yî gã ĩyî gólâ dó.
43001012	Gõʼdá ũrûkậ ʼbá yî lãfálé sĩ gólĩyî tíbê tã lẽ ʼbá trá gólâ ʼá rî, gólâ ʼbã gólĩyî trá âʼdólé Ôvârí rî mvá yî ró pị̃pị̂sị́lị́ tãndĩ íyíkâ rî sĩ.
43001013	Gólĩyî âcâ trá âʼdólé Ôvârí rî mvá yî ró, tãlâ gólĩyî lẽ tã trá gólâ tíbê Ôvârí rî âʼdá ʼbá rî ʼá rî drí sĩ. Gólĩyî âcâ âʼdólé Ôvârí rî mvá ró ʼdĩ âʼdó õzõ ãmâ õjílã mvá ândrê drí tị̃lị́ nĩ átá bê rî tí kô, Ôvârí jâ âʼdô-âʼdô gólĩyíkâ rî ĩʼdî gólĩyî ʼbãlé âʼdólé íyî mvá yî ró.
43001014	Gõʼdá gólâ tíbê "'Ôvârí rî âʼdá ʼbá"' rî útị̂ trá õjílã mvá ró ânĩlí rĩlí ãmâ lãfálé ʼá ãngó nõ ʼá. Ãmâ lãjóʼbá gólâkâ rî, mã nị̃ gólâ Ôvârí rî mvá ãlôwá ró, tãlâ mbârâkã átá lâ Ôvârí kâ fẽlé gólâ drí rî tãsĩ. Gólâ ĩʼdî tíbê Yõwánĩ bãbãtízĩ ʼẽ ʼbá ró rî drí tã lâ âtálé kĩʼá nĩ rî, gólâ âʼdô âcáʼá rî. Yõwánĩ âtâ kĩ, "Nõô ãgô tíbê má drí rĩʼá tã lâ âtálé ãnî drí kĩzó nĩ rî, ãâʼdô âcáʼá má vósĩ rî ĩʼdî. Gõʼdá ãmbã gólâkâ rî lậvũ gạ̃rạ̃ ámákâ rî drị̃ị̂ sĩ. Má nị̃ trá, ʼdĩî tã pạ̃tị́ị̃ ʼî, tãlâ gólâ bê rĩʼá drẽ ãkpãkãʼdã útị́ mâ kô." Gólâ Ôvârí rî âʼdá ʼbá ró ʼdĩ ãâʼdô pị̃pị̂sị́lị́ pạ̃tị́ị̃ mbị̂ bê ʼâ ạ̃ʼdị́ bê õjílã tãsĩ.
43001016	ʼÂ ạ̃ʼdị́ ãmbá gólâkâ õjílã tãsĩ ʼdî sĩ, gólâ fẽ õrẽ trá ãmâ drí lậvũlị́ gạ̃rạ̃ zãâ bạ̃dị̃.
43001017	Nĩ ndrê drẽ, Ôvârí fẽ tã ʼbãʼbã íyíkâ ãmâ drí Músạ̃ sĩ, gõʼdá gólâ rî ʼâ ậʼdị̂ trá ãmâ tãsĩ Yésũ Krístõ sĩ. Gõʼdá mã nị̃ pị̃pị̂sị́lị́ pạ̃tị́ị̃ mbị̂ gólâkâ Yésũ sĩ.
43001018	Õjílã ãzãkã yûʼdạ́wạ́ Ôvârí rî ndrẽ ʼbá trá íyî lị̃fị́ sĩ rî. Gõʼdá Yésũ Ôvârí rî mvá ró ĩʼdî Ôvârí rî cócóló ʼî. Gólâ âʼdâ âʼdô-âʼdô tãndí Ôvârí kâ õjílã tãsĩ rî trá dódó õjílã drí ãngó nõ ʼá tã ʼẽʼẽ íyíkâ rî sĩ.
43001019	Drị̃-ʼbá ạ́ngị́ Yúdạ̃ yí kâ rî ʼbá yî ârî ĩyî tã bê kĩʼá nĩ rî, Yõwánĩ rĩʼá tã pẽʼá kpá bãbãtízĩ ʼẽʼá õjílã drí rî, gólĩyî pị̃pị̂sị́lị́ drí lôngázó tã rî ʼdĩ tãsĩ. Gõʼdá drílĩyî drị̃-ʼbá ãzâ ʼbá yî gólĩyî lãfálé ʼásĩ gõʼdá kpá ũgúlị́ ậtị̃ ʼbá gólĩyíkâ ãzâ ʼbá yí bê jõzó Yẽrõsãlémã ʼásĩ nĩlí Yõwánĩ rî îjílí ngãtá gólâ ãʼdî ĩʼdî yã rî, ngãtá gólâ ʼdíyî pã ʼbá Ôvârí drí tã lâ âtálé kĩzó nĩ, yí âʼdô âjóʼá lâ ãngó ʼá õjílã pãlé rî ĩʼdî yã rî.
43001020	Gõʼdá õjílã jõlé ʼdĩ ʼbá yî câ bê Yõwánĩ ngálâ tã ʼdî îjílí rî, Yõwánĩ drí ngãzó tã lôgõlé gólĩyî drí trậ kĩ, yí âʼdó kô ʼdíyî pã ʼbá tã lâ âtálé rî ĩʼdî.
43001021	Gõʼdá ãgô ʼdĩ ʼbá yî drí tã îjízó kpá óʼdí Yõwánĩ tị́ kĩ, "Háyĩ, ngã gõʼdá nî ãʼdî ĩʼdî yã? Nî tã ậngũ ʼbá Ẽlíyã gólâ ʼẽ ʼbá âgõlé kpá óʼdí rî ĩʼdî yã?" Yõwánĩ kĩ gólĩyî drí rî, "Má âʼdó Ẽlíyã ĩʼdî kô." Gõʼdá gólĩyî drí Yõwánĩ rî îjízó kpá óʼdí kĩ, "Mã kĩ, gõʼdá nî áníkâ kó ãʼdî ĩʼdî yã, nî tã ậngũ ʼbá Músạ̃ drí tã lâ îgĩlí búkũ Ôvârí kâ ʼá kĩʼá nĩ rî, ãâʼdô âcáʼá rî ĩʼdî?" Gõʼdá Yõwánĩ drí tã-drị̃ jãzó kpá óʼdí kĩ, "Kó kô, má âʼdó kpá kô tã ậngũ ʼbá ãnî drí tã lâ âtálé ʼdĩ ĩʼdî."
43001022	Gõʼdá gólĩyî drí gólâ rî îjízó kpá óʼdí kĩ, "Ní âtâ drẽ tã mbị̂ ãmâ drí, mã gõ ró bê nĩʼá âtálâ õjílã ãmbâ-ãmbâ ãmâ âjó ʼbá rî yî drí. Gõʼdá nî áníkâ kó ãʼdî ĩʼdî yã?"
43001023	Gõʼdá Yõwánĩ drí tã-drị̃ lôgõzó gólĩyî drí úlị́ gólĩyî tã ậngũ ʼbá Ĩsáyã drí ậngũlị́ íyî tãsĩ kĩ, "Má âʼdô âcáʼá tã îyálé õmã ʼálâ õjílã drí kĩ, 'Kúmú ãmákâ bí ânĩʼá, nĩ êdê lạ́tị̂ njãâ gólâ drí ânĩzó ʼá lâ sĩ.' " Ĩsáyã 40.3
43001024	Gõʼdá õjílã drị̃-ʼbá ạ́ngị́ Yúdạ̃ yí kâ ʼdĩ ʼbá yî drí âjólé ʼdĩ ʼbá yî, Pạ̃rúsị̃ yî kpá bê gólĩyî lãfálé. Drílĩyî Yõwánĩ rî îjízó kĩ,
43001025	"Õzõ ní ãʼdô ʼdíyî pã ʼbá ãmâ Yúdạ̃ yî drí rĩʼá tẽlâ rî ĩʼdî kô, ní ãʼdô gõʼdá kpá Ẽlíyã ĩʼdî kô, gõʼdá kpá tã ậngũ ʼbá Músạ̃ drí tã lâ âtálé rî ĩʼdî kô rî, gõʼdá ní rî õjílã îbábátízãlé ãʼdô tãsĩ yã?"
43001026	Gõʼdá Yõwánĩ drí tã-drị̃ jãzó gólĩyî drí kĩ nĩ rî, "Má rî rĩʼá õjílã îbábátízãlé lị̃mvû sĩ, tãlâ má rî gólĩyî êdélé âʼdólé njãâ ʼdíyî pã ʼbá rî lậgúlị́. Má âtâ ãnî drí, ʼdíyî pã ʼbá rî gógó ʼdĩ bê rĩʼá ngbãângbânõ ãngó ãmákâ nõ ʼá nõngá. Gõʼdá gólâ ĩʼdî tíbê tã lâ drí ʼẽʼá lâzélé kôrô ʼẽ ʼbá âʼdólé ãmbá ró rî. Gólâ âʼdô bê gbõ lé nõngá rî, nĩ nị̃ị́ gólâ kô. Mâ rî gógó Yõwánĩ nõ âʼdó kô tãndí ró îcálé âʼdólé rû ị̂ʼbũ ʼbá gólâkâ ró káʼbókã gólâkâ ângílí."
43001028	Tã ʼdî ʼê rû trá ĩtí áyágá ãmbá zị̃lị́ Jõrõdénĩ gólâ Yõwánĩ drí rĩzó bãbãtízĩ ʼẽlé ʼá lâ rî, ʼáʼá lé drị̃ õjí lésĩ rî ʼálâ.
43001029	Kậyị̂ ãzâ rî sĩ, Yõwánĩ bãbãtízĩ ʼbá ró rî drí Yésũ rî ndrẽzó ânĩrĩ ʼá yí ngálâ. Kôrô Yõwánĩ drí ngãzó tã âtálé õjílã gólĩyî rĩ ʼbá gólâ bê ʼdĩ ʼbá yî drí kĩ, "Nĩ ndrê drẽ ãgô nã. ʼDĩî ãgô Ôvârí drí âjólé drị̃ tĩ ʼbá ró rî ĩʼdî. Gólâ ĩʼdî "'Kạ́bị̃lị́kị̃ drị̃ tĩ ʼbá Ôvârí kâ"' ãrí lâ drí ʼẽʼá tã õnjí õjílã kâ jĩlí ndrĩ rî.
43001030	Gólâ ĩʼdî má drí tã lâ âtálé ãnî drí kĩ, gólâ ãâʼdô íyî âʼdáʼá ngbãângbânõ rî. Gõʼdá gólâ kpá ĩʼdî má drí kĩʼá nĩ rî, ãmbã gólâkâ rî rĩʼá gạ̃rạ̃ má drị̃ị̂ sĩ rî, tãlâ drẽ ãkpã útị́ mâ kô rî, gólâ bê rĩʼá.
43001031	Sị́sị́ rî, má nị̃ị́ gólâ kô ʼdíyî pã ʼbá ró. Gõʼdá ngbãângbânõ rî, má nị̃ gólâ trá. Má rî bãbãtízĩ ʼẽlé ãnî drí lị̃mvû sĩ, ʼdĩî rî ãʼdô ró bê gólâ rî âʼdázó ãnî Ĩsĩrãʼélẽ yî drí, tãlâ ãʼdô ró bê kpá õjílã ʼbãlé âʼdólé njãâ gólâ rî lậgúlị́ kậyị̂ gólâ drí âcázó rî tú."
43001032	Gõʼdá Yõwánĩ drí lạ́tị̂ yí drí tã nị̃zó kĩ, Yésũ ĩʼdî rĩʼá ʼdíyî pã ʼbá ʼî rî âʼdázó õjílã drí kĩ, "Kậyị̂ Yésũ drí ânĩzó má drí gólâ rî îbábátízãzó rî, má nị̃ gólâ trá ʼdíyî pã ʼbá ró. Mĩ ndrê drẽ, Ôvârí kĩ, má ãâʼdô íyî mvá ʼdĩ nị̃ʼá, õzõ má õtírĩ Líndrí Tãndí íyíkâ ndrẽê âʼdérẽ ʼá rĩlí gólâ drị̃ị̂ õzõ ạ̃túʼbú kâtí rî. Ôvârí kĩ, õzõ má õndrê tã ʼdî trá rû ʼẽʼá rî, má âʼdô nị̃ʼá lâ kĩ, õjílã tã rî ʼdĩ drí rû ʼẽzó drílâ ʼdĩ rî, trá rĩʼá ʼdíyî pã ʼbá ʼî, gõʼdá kpá gólâ tíbê rĩ ʼbá Líndrí Tãndí Ôvârí kâ âfẽlé õjílã drí rî ĩʼdî.
43001034	Mâ rî gógó Yõwánĩ, má ndrê Líndrí Tãndí Ôvârí kâ ʼdĩ trá ámâ lị̃fị́ sĩ âʼdê trá rĩlí gá Yésũ rî gógó drị̃ị̂. Má âtâ ãnî drí pạ̃tị́-pạ̃tị̃ ró, gólâ rĩʼá ʼdíyî pã ʼbá ʼî, gõʼdá gólâ kpá rĩʼá Ôvârí rî mvá ʼî."
43001035	Ị̃drú rî tí rî, Yõwánĩ bãbãtízĩ ʼẽ ʼbá ró rî rĩʼá ĩyî âdréʼá lãjóʼbá íyíkâ rị̃ rî ʼbá yí bê.
43001036	Gõʼdá Yõwánĩ ndrê Yésũ bê ânĩʼá rî, gólâ drí tã âtázó lãjóʼbá íyíkâ rị̃ ʼdî ʼbá yî drí kĩ, "Nĩ ndrê drẽ ãgô rĩ ʼbá ânĩlí nã! ʼDĩî rĩʼá ʼdíyî pã ʼbá gólâ Ôvârí drí âjólé ânĩʼá drãlé õzõ kạ́bị̃lị́kị̃ drị̃ tĩtĩ kâ ró rî kâtí."
43001037	Gõʼdá nĩngá sĩ, lãjóʼbá Yõwánĩ kâ rị̃ ʼdî ʼbá yî ârî ĩyî bê úlị́ Yõwánĩ drí âtálé ʼdĩ rî, kôrô drílĩyî ngãzó ʼdẽlé Yésũ vósĩ.
43001038	Nĩngá sĩ, Yésũ õtírĩ võ ndrẽê vólé rî, lãjóʼbá Yõwánĩ kâ rị̃ ʼdî ʼbá yî rĩʼá ĩyî ânĩʼá gólâ vósĩ. Ĩtí rî, Yésũ drí âdrézó gólĩyî tẽlé, gõʼdá âcâ ĩyî bê rî, Yésũ drí gólĩyî îjízó kĩ, "Ngá ãnî drí lẽlé rî ãʼdô ʼî yã?" Gõʼdá lãjóʼbá Yõwánĩ kâ ʼdĩ ʼbá yî drí tã-drị̃ lôgõzó Yésũ drí kĩ, "Lị̃fị́ îmbá ʼbá, mã lẽ võ ní drí rĩzó rĩlí rî ndrẽlé."
43001039	Gõʼdá nĩngá sĩ, Yésũ drí kpá tã-drị̃ lôgõzó gólĩyî drí kĩ, "Õzõ nĩ õlẽ trá võ má drí rĩzó rî ndrẽlé rî, ʼdõvó nĩ âʼdê má vósĩ, nĩ ânĩ ró bê ndrẽlâ." Ĩtí rî, drílĩyî ʼdẽzó Yésũ vósĩ, gólâ rî âjílí bũúũ cãlé võ gólâ drí rĩzó rĩlí rî ʼálâ. Gólĩyî drí cãzó Yésũ yí bê võ Yésũ drí rĩzó rĩlí rî ʼálâ lạ̃njạ́túlị́ sĩ ị̃tú-pá sû ʼá. Gõʼdá drílĩyî rĩzó Yésũ yí bê tólâ kậyị̂ rî ʼdĩ sĩ.
43001040	Lãjóʼbá Yõwánĩ kâ ãlô gólâ ʼdẽ ʼbá Yésũ vósĩ kậyị̂ rî ʼdĩ ʼá rî, rú lâ Ãndĩríyã.
43001041	Gõʼdá ị̃drú rî tí rî, kôrô Ãndĩríyã drí ngãzó nĩlí íyî ậdrúpị̃ rú bê Sĩmónã rî ngálâ. Gõʼdá Ãndĩríyã drí tã âtázó ậdrúpị̃ lâ Sĩmónã drí kĩ, "Mã ûsû ʼdíyî pã ʼbá trá!"
43001042	Gõʼdá drílâ íyî ậdrúpị̃ Sĩmónã rî ậdrị̃zó âjílí Yésũ ngálâ. Gõʼdá Yésũ ndrélé bê Sĩmónã rî, kôrô gólâ drí nị̃zó lâ tõ kĩ, Sĩmónã lẽ trá ʼdẽlé yí vósĩ âʼdólé lãjóʼbá íyíkâ ró. Gõʼdá gólâ drí tã âtázó Sĩmónã drí kĩ, "Sĩmónã, Yónã rî mvá, má âʼdô ánî rú zị̃ʼá gõʼdá Pétẽrõ." (Rú Pétẽrõ ʼdĩ Ị́bũrũ tị̂ sĩ rĩʼá Kéfã, tã ífí lâ kĩ, kúnị́.)
43001043	Gõʼdá ị̃tú ãzâ rî sĩ, Yésũ ị̂sũ tã trá nĩzó gõlé ʼbạ̃drị̃ zị̃lị́ Gãlĩláyã rî ʼálâ lãjóʼbá yí drí ûsúlị́ ʼdĩ ʼbá yí bê. Gõʼdá gólĩyî câ bê Gãlĩláyã ʼálâ rî, Yésũ drí ãgô ãzâ ûsúzó tólâ rú lâ Fílĩpõ, gõʼdá Yésũ drí tã âtázó gólâ drí kĩ, "Ní âʼdê má vósĩ."
43001044	Fílĩpõ rî gógó ʼdĩ ânĩ jạ̃rị́bạ̃ zị̃lị́ Bẽtãsédã rî lésĩ, Bẽtãsédã ʼdĩ kpá jạ̃rị́bạ̃ Ãndĩríyã yî drí ânĩzó ʼálâ sĩ Pétẽrõ bê rî ĩʼdî.
43001045	Gõʼdá nĩngá sĩ, Fílĩpõ drí nĩzó nĩʼá Nãtãnélẽ rî ûsúlị́, drílâ tã âtázó Nãtãnélẽ drí kĩ, "Ní ị̂sũ drẽ tã gólâ Ôvârí drí âtálé ạ̃kû ró Músạ̃ yî tị́ sĩ tã ậngũ ʼbá yí bê kĩzó nĩ, yí ãʼdô ʼdíyî pã ʼbá âjóʼá ãmâ drí rî! ʼDíyî pã ʼbá rî gógó ʼdĩ bê rĩʼá ãmâ lãfálé ngbãângbânõ! Mã ûsû gólâ trá! Rú lâ Yésũ gólâ Yõsépã rî mvá ʼî jạ̃rị́bạ̃ zị̃lị́ Nãzãrétã rî lésĩ."
43001046	Gõʼdá Nãtãnélẽ drí tã âtázó Fílĩpõ drí kĩ, "Tã tãndí îcâ fí trá âfõlé Nãzãrétã lésĩ yã?" Fílĩpõ drí tã-drị̃ lôgõzó Nãtãnélẽ drí kĩ, "Ní ôkî tã kô, nõô tã pạ̃tị́ị̃ ʼî! Ní ânĩ, mã nĩ ró bê ndrẽlâ." Gõʼdá ĩtí rî, drílĩyî ngãzó nĩlí Yésũ rî ndrẽlé.
43001047	Gõʼdá Yésũ ndrê bê Nãtãnélẽ ânĩrĩ ʼá yí ngálâ rî, Yésũ drí tã âtázó kĩ, "Nĩ ndrê drẽ ãgô rĩ ʼbá ânĩlí nã! Gólâ rĩʼá õjílã tãndí ãmákâ Ĩsĩrãʼélẽ yí kâ tíbê õnjõ âdó ʼbá kô rî ĩʼdî."
43001048	Nĩngá sĩ, Nãtãnélẽ drí tã âtázó Yésũ drí kĩ, "Tí ní nị̃ mâ ángô tí ró yã?" Gõʼdá Yésũ drí tã-drị̃ jãzó Nãtãnélẽ tị́ kĩ, "Má ndrê nî trá võ tíbê ní drí rĩzó lôvólé ʼá lâ, kãnágõwá líndrí nã ʼá, drẽ ãkpãkãʼdã Fílĩpõ nĩí ámâ tã âtálé ní drí kô."
43001049	Gõʼdá Nãtãnélẽ drí tã âtázó Yésũ drí kĩ, "Lị̃fị́ îmbá ʼbá, má lẽ tã trá kĩ, nî Ôvârí rî mvá ʼî, gõʼdá kpá Kúmú ãmâ õjílã Ĩsĩrãʼélẽ kâ kâ."
43001050	Gõʼdá nĩngá sĩ, Yésũ drí kpá tã-drị̃ lôgõzó Nãtãnélẽ drí kĩ, "Ní lẽ tã kĩzó nĩ, má ãʼdô Ôvârí rî mvá ĩʼdî rî, tãlâ má drí tã âtázó ní drí kĩ, má ndrê nî ãkpãkãʼdã, ní drí rĩzó lôvólé kãnágõwá líndrí nã ʼá rî drí sĩ yã? Má âtâ ní drí pạ̃tị́-pạ̃tị̃ ró, ní âʼdô tã lârâkô gólâ ánî tị̂ drí ậʼdị́zó rî ndrẽʼá ị̃zạ́tú gạ̃rạ̃ gólâ nõ drị̃ị̂ sĩ."
43001051	Gõʼdá Yésũ drí kpá tã âtázó óʼdí kĩ, "Nĩ ârî tã nô, ãnî ndrĩ! Ị̃zạ́tú ʼbũû âʼdô rû njị̃ʼá ãnî drí mãlãyíkã Ôvârí kâ rî ʼbá yî ndrẽzó ânĩrĩ ʼá má ngálâ, Ôvârí âʼdô âʼdáʼá lâ kĩ, pạ̃tị́ị̃, mâ rĩʼá gólâ tíbê yí drí âjólé trá ûrú lésĩ rî ĩʼdî."
43002001	Kậyị̂ rị̃ vósĩ, õjílã ãzâ ʼbá yî rĩʼá kãrámã lãgĩ kâ ʼẽʼá jạ̃rị́bạ̃ mvá zị̃lị́ Kánã rî ʼá, ʼbạ̃drị̃ Gãlĩláyã kâ rî ʼálâ. Mãríyã Yésũ rî ândrê kpá rĩʼá lãgĩ ʼdî võ lâ ʼá.
43002002	Gõʼdá lãgĩ lị́pị̂ yî drí kpá Yésũ rî ậzị́zó ânĩlí kãrámã lãgĩ ʼdî kâ ʼdĩ ʼá lãjóʼbá íyíkâ rî ʼbá yí bê. Ĩtí rî, Yésũ yî drí ngãzó nĩlí.
43002003	Gõʼdá õtírĩ cãâ kãrámã lãgĩ kâ ʼdĩ ító ʼâ lâ ʼá rî, õdrá kãrámã kâ ʼdĩ drí rû ndẽzó. Gõʼdá õdrá kãrámã rî ʼdĩ kâ ndẽ rû bê rî, Mãríyã drí ânĩzó Yésũ ngálâ tã âtálé gólâ drí kĩ nĩ rî, "Ámâ mvá, õdrá kãrámã nô kâ nõ ndẽ rû trá!"
43002004	Gõʼdá nĩngá sĩ rî, Yésũ drí tã-drị̃ lôgõzó ândrê lâ drí kĩ, "Ní âtâ tã lâ má drí ãʼdô tãsĩ yã? ʼDĩî âʼdó tã ámákâ ĩʼdî kô. Kậyị̂ má drí mbârâkã ámákâ âʼdázó õjílã drí rî âcá drẽ kô."
43002005	Gõʼdá nĩngá sĩ, ândrê lâ drí lị̃fị́ jãzó rû ị̂ʼbũ ʼbá lãgĩ lị́pị̂ kâ rî ʼbá yî ngálâ tã âtálé gólĩyî drí kĩ nĩ rî, "Nĩ ʼê ngá gólâ drí âʼdálé ãnî drí ʼẽlé rî ĩʼdî."
43002006	ʼBã kãrámã ʼẽzó ʼá lâ ʼdĩ, cú rĩʼá límvó ạ́ngị́ ạ́ngị́ bê njị̂-kázíyá rĩzó lị̃mvû lôdãlé ʼá lâ sĩ.
43002007	Gõʼdá nĩngá sĩ, Yésũ drí tã âtázó rû ị̂ʼbũ ʼbá ʼdĩ ʼbá yî drí kĩ nĩ rî, "Nĩ nĩ lị̃mvû âbẽlé óró lésĩ lôdãlé límvó ʼdĩ ʼbá yî ʼásĩ." Ĩtí rî, rû ị̂ʼbũ ʼbá ʼdĩ ʼbá yî drí nĩzó lị̃mvû âbẽlé lôdãlé límvó ʼdĩ ʼbá yî ʼásĩ dũûdû.
43002008	Gõʼdá nĩngá sĩ, límvó ạ́ngị́ ạ́ngị́ ʼdĩ ʼbá yî îcâ bê dũûdû rî, Yésũ drí kpá tã âtázó rû ị̂ʼbũ ʼbá ʼdĩ ʼbá yî drí kĩ, "Nĩ bẽ lị̃mvû ʼdĩ âjílí kãrámã vó ndrẽ ʼbá drí." Drílĩyî ʼẽzó lâ té õzõ Yésũ drí âtálé rî kâtí.
43002009	Nĩngá sĩ, kãrámã vó ndrẽ ʼbá ʼdĩ drí lị̃mvû rû ị̂ʼbũ ʼbá ʼdĩ ʼbá yî drí âjílí yí drí ʼdĩ trõzó âmbélé rî, gõʼdá lị̃mvû rî ʼdĩ jâ rû trá õdrá ró, gõʼdá âsô-âsô ró gạ̃rạ̃ sị́sị́ gólĩyî drí rĩʼá mvũlâ rî drị̃ị̂ sĩ. Kãrámã vó ndrẽ ʼbá ʼdĩ nị̃ị́ kô ngãtá õdrá ʼdĩ ûsû rû ãʼdô ʼásĩ yã rî, gõʼdá rû ị̂ʼbũ ʼbá ʼdĩ ʼbá yî nị̃ võ õdrá ʼdĩ ûsúzó rî trá, gólĩyî âʼdá lâ kô kãrámã vó ndrẽ ʼbá ʼdĩ drí. Gõʼdá kãrámã vó ndrẽ ʼbá ʼdĩ drí õdrógô õkó lâ rî âjílí ʼdĩ ậzị́zó tã âtázó drílâ kĩ nĩ rî,
43002010	"Õjílã rî õdrá íyíkâ âsó ʼbá âsô rî lânjílí ĩʼdî sị́sị́ kãrámã võ ʼásĩ, gõzó gólâ âsó ʼbá kô rî fẽlé ạ̃dũkũ lâ ró, õzõ õjílã ậzị́lị́ rî ʼbá yî ãʼdô trá ʼdó õdrá ró rî. Gõʼdá áníkâ rî âʼdó íyíkâ ĩtí kô. Ní âyê áníkâ õdrá âsó ʼbá dódó kôrô rî trá fẽlé õjílã drí ạ̃dũkũ lâ ró."
43002011	ʼDĩî tã lârâkô drị̃-káká Yésũ kâ ʼẽlé rî ĩʼdî. Tã lârâkô ʼdĩ rî âʼdálâ kĩ, Yésũ Ôvârí rî mvá ʼî. Gõʼdá lãjóʼbá gólâkâ ndrê ĩyî bê tã lârâkô gólâ drí ʼẽlé ʼdĩ rî, gólĩyî drí tã-drị̃ lẽzó pạ̃tị́-pạ̃tị̃ ró kĩ, Yésũ Ôvârí rî mvá ʼî.
43002012	Kãrámã lãgĩ kâ ʼdĩ vósĩ rî, Yésũ yî drí ngãzó nĩlí Kãpẽrãnómã ʼálâ, ândrê lâ yí bê, gõʼdá ậdrúpị̃ lâ yí bê gõʼdá kpá lãjóʼbá íyíkâ rî ʼbá yí bê ʼẽlâ kậyị̂ fínyáwá.
43002013	Gõʼdá kậyị̂ kãrámã lậvũ-lậvũ kôrô kâ rî trá ãnyî. Tã ʼdî tãsĩ rî, Yésũ yî drí nĩzó Yẽrõsãlémã ʼálâ lãjóʼbá íyíkâ ʼdĩ ʼbá yí bê.
43002014	Tólâ drílĩyî fĩzó ạ̃ʼdị́-drị̃ jó ạ́ngị́ Ôvârí kâ rî kâ ʼá, drílĩyî ngá lậzị́ ʼbá ûsúzó dũû, ãzâ ʼbá yî rĩʼá ị́tị́ lậzị́ʼá, ãzâ ʼbá yî rĩʼá kạ́bị̃lị́kị̃ lậzị́ʼá, ãzâ ʼbá yî ãmámõ lậzị́ʼá, ãʼdô ró bê fẽlé ngá fẽfẽ ró Ôvârí drí, gõʼdá ãzâ ʼbá yî ĩyíkâ kpá ậdị̂ õrĩ ị̂kúrạ̃ʼá ậdị̂ õrĩ ngĩíngî õjílã ãzâ ʼbá yí kâ sĩ.
43002015	Gõʼdá Yésũ ndrê tã ʼdî bê rî, tã rî ʼdĩ sú gólâ lị̃fị́ kô, tãlâ õjílã ʼdî ʼbá yî rî ngá ʼdĩ ʼbá yî lậzị́lị́ lâgî õnjí sĩ jó Ôvârí kâ rî ʼá. Ĩtí rî, Yésũ drí ngãzó bãgó pĩpĩ âtrõlé gõzó ʼâ lâ âtílí ândálé, ãʼdô ró bê ônjóróʼbí ró, õjílã rĩ ʼbá kõrõnyã lậzị́lị́ ʼdĩ ʼbá yî lâdrózó ndrĩ vólé kõrõnyã ĩyíkâ ʼdĩ ʼbá yí bê ĩʼdî sĩ lâ, gõʼdá gólâ drí kpá tãrãbízã ậdị̂ ị̂kúrạ̃ ʼbá yí kâ ʼdĩ lôzézó ndrĩ vũdrị́ ậdị̂ gólĩyíkâ ʼdĩ ʼbá yî drí rû lâpẽzó ndíyángá vũdrị́ sĩ.
43002016	Gõʼdá Yésũ drí tã âtázó õjílã gólĩyî rĩ ʼbá ãmámõ lậzị́lị́ ʼdĩ ʼbá yî drí kĩ nĩ rî, "Nĩ ârî drẽ tã ámákâ nõ! Nĩ rî ngá lậzị́lị́ ạ̃ʼdị́-drị̃ jó ạ́ngị́ Ôvârí kâ rî kâ ʼá ãʼdô tãsĩ yã? Nõô võ ámâ átá kâ ĩʼdî. Rĩʼá õnjí ró ãnî drí ʼbãzó lâ âʼdólé võ ngá lậzị̂ kâ ró! Nĩ ûʼdû ngá ãníkâ ʼdĩ ʼbá yî trõlé, nĩzó ĩʼdí bê lâ vólé nõngá sĩ."
43002017	Gõʼdá nĩngá sĩ, lãjóʼbá Yésũ kâ ârî ĩyî tã Yésũ drí âtálé ʼdĩ bê rî, gólĩyî drí nị̃zó lâ kĩ, Yésũ rĩʼá võ Ôvârí rî îrátã kâ lôvó lâ bê yí ʼá dũû. Gólâ rî vó lâ ndrẽlé nyé õzõ kúmú Dạ̃wúdị̃ kâtí, tíbê tã âtá ʼbá kĩʼá nĩ rî, "Ôvârí, tã lôvó bê rĩʼá má ʼá dũû rĩzó jó áníkâ vó lâ ndrẽlé."
43002018	Gõʼdá nĩngá sĩ, drị̃-ʼbá ạ́ngị́ Yúdạ̃ yí kâ rî ʼbá yî trá ạ̃wạ̃ ró tã Yésũ drí ngá lậzị́ ʼbá lâdrózó ạ̃ʼdị́-drị̃ jó ạ́ngị́ Ôvârí kâ rî kâ ʼásĩ rî tãsĩ, gólĩyî drí ânĩzó Yésũ ngálâ tị̂ ânyálé gólâ bê tã ʼdî tãsĩ kĩ, "Tãlâ ãʼdô ʼî ní drí ánî ʼbãzó âʼdólé gạ̃rạ̃ ãzí-ãzí drị̃ị̂ sĩ yã? Ãʼdô ĩtí rî, ní ʼê drẽ tã lârâkô tíbê âʼdá ʼbá lâ kĩʼá nĩ rî, ʼdĩî drị́-ãcê Ôvârí kâ rî ĩʼdî rî, mã nị̃ ró bê kĩʼá nĩ rî, ní ânĩ Ôvârí ngá lésĩ."
43002019	Yésũ drí tã-drị̃ lôgõzó gólĩyî drí kĩ, "Ãnî, õzõ kpálé nĩ ũûfû jó Ôvârí kâ nõ rî, mâ rî gógó, má âʼdô bẽʼá lâ kpá óʼdí cé kậyị̂ nâ sĩ."
43002020	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî drí tã-drị̃ jãzó Yésũ drí kĩ, "Wúûwú, ní ậvị̃ tráã! Ní nị̃ị́ kô kĩʼá nĩ rî, õjílã ʼdị̂ jó ạ́ngị́ Ôvârí kâ ʼdĩ ndẽlé ndrô nyâʼdî-rị̃-drị̃-lâ-ngâ-njị̂-kázíyá sĩ yã? Ní ị̂sũ áníkâ bê-rî kĩ, ní âʼdô îcáʼá jó ạ́ngị́ ʼdĩ ʼdị̃lị́ ndẽlé cé kậyị̂ nâ sĩ yã?"
43002021	Úlị́ Yésũ drí âtálé jó ạ́ngị́ Ôvârí kâ ûfû kâ ʼdĩ, tákõ, rĩʼá úlị́ mãnĩgõ ʼî, íyî rúʼbạ́ ị̃nyạ́kú tãsĩ, drị̃-ʼbá ạ́ngị́ Yúdạ̃ yí kâ âʼdô íyî fũʼá, gõʼdá kậyị̂ nâ sĩ, yí âʼdô lîdríʼá kpá óʼdí õdrã ʼásĩ.
43002022	Gõʼdá kậyị̂ gólâ lãjóʼbá Yésũ kâ ʼdĩ ʼbá yî drí Yésũ rî ndrẽzó lîdrî trá õdrã ʼásĩ rî, úlị́ tíbê Yésũ drí âtálé gólĩyî drí kĩʼá nĩ rî, áâʼdô íyî fũʼá, gõʼdá kậyị̂ nâ sĩ, yí âʼdô lîdríʼá kpá óʼdí õdrã ʼásĩ rî drí âgázó gólĩyî drị̃ị̂. Gõʼdá lãjóʼbá gólâkâ ʼdĩ ʼbá yî drí tã lẽzó úlị́ tíbê Ôvârí drí âtálé búkũ ʼá kĩʼá nĩ rî, yí âʼdô ʼdíyî pã ʼbá rî lîdríʼá kpá óʼdí õdrã ʼásĩ rî trá, tákõ, rĩʼá tã mbị̂ ʼî. Gólĩyî lẽ tã ʼdî, tãlâ gólĩyî ndrê trá úlị́ Yésũ drí âtálé rî, tã lâ ʼê rû trá pạ̃tị́ị̃.
43002023	Kậyị̂ kãrámã lậvũ-lậvũ kôrô kâ ʼdĩ ʼbá yî sĩ, Yésũ drí tã lârâkô õjílã pã kâ ʼẽzó dũû mbârâkã Ôvârí kâ sĩ. Gõʼdá õjílã ndrê ĩyî tã lârâkô gólâkâ ʼẽlé ʼdĩ ʼbá yî bê rî, õjílã dũû drí ngãzó ʼdó tã lẽlé gólâ ʼá. Gõʼdá tã ị̂sũ gólĩyíkâ Yésũ rî tãsĩ kĩʼá nĩ rî, Yésũ âʼdô ĩyî pãʼá õjílã Rómã kâ drị́gạ́ sĩ ʼdî rĩʼá ányâ ró.
43002024	Gõʼdá Yésũ lẽé kô tã ị̂sũ gólĩyíkâ ʼdĩ ʼẽlé ĩʼdî, tãlâ gólâ nị̃ tã ị̂sũ gólĩyíkâ trá ndrĩ tãndí ró.
43002025	Gólâ lẽé kô õjílã ãzâ drí tã âtálé yí drí õjílã mvá tãsĩ, tãlâ gólâ nị̃ tã ị̂sũ ányâ gólĩyî pị̃pị̂sị́lị́ ʼá rî kpá trá ndrĩ.
43003001	Ãgô ãzâ bê rú lâ Nĩkõdímã, gólâ sị́sị́-lésĩ tã Yúdạ̃ yí kâ kĩ ʼbá ʼî, gõʼdá kpá drị̃-ʼbá Pạ̃rúsị̃ yí kâ ĩʼdî.
43003002	Ngạ́cị̂ ãlô sĩ, gólâ drí ngãzó nĩlí Yésũ ngálâ. Gõʼdá gólâ câ bê Yésũ ngálâ rî, drílâ tã âtázó Yésũ drí kĩ, "Tã îmbá ʼbá, mã nị̃ trá kĩ, Ôvârí âjô nî nĩ ânĩʼá tã íyíkâ îmbálé ãmâ drí, tãlâ õjílã ãzâ yûʼdạ́wạ́ ãngó nõ ʼá tã lârâkô ní drí rĩʼá ʼẽlâ ʼdĩ ʼẽlé, õzõ mbârâkã Ôvârí kâ ãʼdô yûʼdạ́wạ́ gólâ bê rî."
43003003	Gõʼdá Yésũ drí tã-drị̃ jãzó Nĩkõdímã drí kĩ, "Má âtâ ní drí nõ tã pạ̃tị́-pạ̃tị̃ ró rî ĩʼdî, õzõ õjílã õlẽ tã trá âʼdózó Ôvârí rî mvá ró rî, áâʼdô gólâ rî tị̃ʼá zãlô óʼdí."
43003004	Gõʼdá Nĩkõdímã nị̃ị́ úlị́ Yésũ kâ âtálé ʼdĩ ífí lâ kô, gólâ rî tị̂ ậʼdị̂ gõʼdá trá ậʼdị̂ tã Yésũ drí âtálé ʼdĩ tãsĩ. Gõʼdá gólâ drí tã-drị̃ jãzó Yésũ drí kĩ, "Âʼdô âʼdóʼá ĩtí ʼdĩ íyíkâ kó ángô tí ró kĩzó nĩ rî, õjílã âʼdó ʼbá trá ạ́ngị́ rî áãʼdô tị̃ʼá lâ kpá óʼdí ʼdĩ yã? Õjílã mbã ʼbá trá ạ́ngị́ rî âʼdô gõʼá kpá óʼdí ândrê lâ ʼá gõzó tị̃lâ ândálé trá óʼdí yã?"
43003005	Gõʼdá Yésũ drí kpá tã-drị̃ lôgõzó Nĩkõdímã drí kĩ, "Má âtâ ní drí nõ tã pạ̃tị́ị̃ ʼî, õzõ úũtị̂ õjílã kô óʼdí ró rî, gólâ îcá kô âʼdólé õjílã Ôvârí kâ ró. Áâʼdô õjílã ndrĩ tị̃ʼá zãlô Líndrí Tãndí Ôvârí kâ rî sĩ, gõʼdá kpá tã õnjí gólĩyíkâ jĩzó zãlô lị̃mvû Ôvârí kâ rî sĩ, ĩtí rî, gólĩyî ʼdê gbõ âʼdólé õjílã Ôvârí kâ ró.
43003006	Mí ndrê drẽ, õjílã mvá tị̂ íyíkâ kpá té íyî nyãányâ ĩʼdî, gõʼdá Líndrí Tãndí Ôvârí kâ tị̂ íyíkâ fí té íyî nyãányâ ĩʼdî, âʼdô-âʼdô bê õjílã Ôvârí kâ ró.
43003007	Nĩkõdímã! Ánî drị̃ õlîjã tã má drí âtálé ní drí nõ sĩ kô! Rĩʼá tã pạ̃tị́ị̃ ró ãnî ndrĩ tị̃zó óʼdí, nĩ ʼdê gbõ âʼdólé õjílã Ôvârí kâ ró.
43003008	Ní ị̂sũ drẽ gbõ tã ĩlî kâ. Ĩlî vị̂ íyíkâ võ ʼásĩ ndrĩ. Gõʼdá mã ndré võ ĩlî kâ rĩzó rî kô. Ĩlî õtírĩ rĩî vị̃lị́ rî, mã nị̃ị́ kô, gólâ rî nĩlí ángô lé, gõʼdá mã ndré ĩlî rî ʼdĩ rúʼbạ́ lâ kpá kô. Gõʼdá õjílã gólâ tị̃lị́ trá Líndrí Tãndí Ôvârí kâ sĩ rî, âʼdô ʼbãʼá kpá ĩtí. Ĩtí rî, mã nị̃ị́ tã tã lâ sĩ rî kpá kô."
43003009	Gõʼdá Nĩkõdímã drí kpá tã-drị̃ lôgõzó Yésũ drí kĩ, "ʼÉʼẽ, tã áníkâ ʼdĩ fí drẽ zãâ má drị̃ị̂ kô."
43003010	Nĩngá sĩ, Yésũ drí kpá tã âtázó Nĩkõdímã drí óʼdí kĩ, "Nĩkõdímã, nî tã îmbá ʼbá ạ́ngị́ õjílã ndrĩ ãmákâ Ĩsĩrãʼélẽ kâ drí rĩʼá ị̂njị̃lâ rî ĩʼdî. Tãlâ ãʼdô ʼî úlị́ má drí âtálé nõ drí zãâ fĩzó ní drị̃ị̂ kô rî?
43003011	Ní ârî drẽ tã má drí âtálé ní drí nõ tãndí ró, tãlâ ʼdĩî rĩʼá ngá gólâ ãmâ drí ndrẽlé trá ãmâ lị̃fị́ sĩ rî ĩʼdî. Gõʼdá tãlâ ãʼdô ʼî ní drí tã lẽzó kô ngá ãmâ drí ndrẽlé trá pạ̃tị́ị̃ ró nõ ʼá yã?
43003012	Ní ârî drẽ, má âʼdâ tã ûrú ʼálâ nã âʼdô lâ ãnî drí ngá gólĩyî ãngó nõ ʼá nõ ʼbá yî sĩ, gõʼdá tã lâ fí drẽ zãâ ãnî drị̃ị̂ kô. Õzõ gõʼdá má ãâtâ ngá gólĩyî ûrú ʼálâ rî tã lâ ĩʼdî pạ̃tị́ị̃ rî, nĩ âʼdô tã-drị̃ lâ lẽʼá fí trá yã?
43003013	Má âtâ ní drí, õjílã ãzâ yûʼdạ́wạ́ cã ʼbá trá ûrú ʼálâ, cé mâ gólâ âjólé trá ûrú lésĩ nô ĩʼdî ânĩ ʼbá tã ûrú ʼálâ kâ nã ʼbá yî âtálé ní drí rî.
43003014	"Má âtâ ní drí, rĩʼá îcâ-îcâ ró ódrí mâ âjólé trá ûrú lésĩ rî îngálé ûrû fê drị̃ị̂, tãlâ gólĩyî tíbê tã lẽ ʼbá trá má ʼá rî ũûsû ró ĩyî lédrẽ-lédrẽ ạ̃dũkũ ãkó rî bê, nyé õzõ Músạ̃ drí ʼẽrẽ lâ ạ̃kû ró ãmâ ạ́ʼbị́yạ́ yî drí õmã ʼá kậyị̂ ị̃nị̃ drí rĩzó gólĩyî ôcílí rî tú rî kâtí. Gólâ êdê ị̃nị̃ líndrí trá îpálé fê sị́lị́ îngálé ûrû, tãlâ õjílã gólĩyî ị̃nị̃ drí ôcílí rî ĩîngâ ĩyî lị̃fị́ trá ûrû ị̃nị̃ líndrí ʼdĩ ndrẽlé rî, Ôvârí âʼdô gólĩyî pãʼá õdrã ị̃nị̃ drí gólĩyî cĩzó ʼdĩ ʼásĩ.
43003016	Ôvârí lẽ õjílã trá ndrĩ rõô, tãlâ gólâ âjô mvá íyíkâ kó ãlô nõ trá ânĩʼá drãlé tã õnjí gólĩyíkâ tãsĩ, tãlâ õjílã tíbê tã lẽ ʼbá trá mvá gólâkâ nõ ʼá rî drãá kô gõʼdá âʼdô rĩʼá lédrẽ-lédrẽ ró zãâ, õzõ rúʼbạ́ ị̃nyạ́kú lâ õdrã kpá lé rî."
43003017	Pạ̃tị́-pạ̃tị̃ ró, Ôvârí âjô íyî mvá ãngó nõ ʼá nõ, âʼdó kô lâṇõ fẽlé õjílã drí tã õnjí gólĩyíkâ tãsĩ. Bê-rî Ôvârí âjô íyî mvá ãngó nõ ʼá nõ õjílã pãlé tã õnjí gólĩyíkâ rî ʼásĩ.
43003018	Õjílã gólĩyî ndrĩ lẽ ʼbá trá Ôvârí rî mvá ʼá rî áâʼdô ĩyî ngá pãʼá lâṇõ ʼẽʼá fẽlâ gólĩyî drí tã õnjí gólĩyíkâ tãsĩ rî ʼásĩ. Gõʼdá gólĩyî lẽ ʼbá Ôvârí rî mvá ʼá kô rî, áâʼdô ĩyíkâ lâṇõ tã õnjí ĩyíkâ rî kâ ṇãʼá ĩyî drị̃ị̂.
43003019	Rĩʼá tã mbị̂ ró, lâṇõ tã õnjí õjílã gólĩyî tã lẽ ʼbá Ôvârí rî mvá ʼá kô rî kâ fẽzó gólĩyî drí. Nĩ ndrê drẽ, Ôvârí âjô íyî mvá ãngó nõ ʼá nõ, ãʼdô ró ngá îʼĩ tã mbị̂ kâ âʼdálé õjílã drí. Gõʼdá õjílã lẽé kô rĩlí ngá îʼĩ ʼdî ʼá. Gólĩyî lẽ tákányĩ rĩlí zãâ ị́nị́rị́kúwạ́ Sãtánã kâ rî ʼá, tãlâ tã ʼẽʼẽ gólĩyíkâ ndrĩ rĩʼá õnjí ró.
43003020	Õjílã gólĩyî tã õnjí ʼẽ ʼbá rî yî gã ĩyî ngá îʼĩ trá dó, tãlâ óõzó tã õnjí ĩyíkâ ndrẽê kô.
43003021	Õjílã gólĩyî rĩ ʼbá tã pạ̃tị́ị̃ Ôvârí kâ lẽlé pị̃pị̂sị́lị́ ãlô sĩ rî, gólĩyî ĩʼdî tíbê ngá îʼĩ Ôvârí kâ ʼdĩ lậgú ʼbá rî. Gõʼdá ngá îʼĩ ʼdî âʼdô tã âʼdáʼá õjílã ãzâ ʼbá yî drí kĩ, gólâ rî ʼdĩ tã Ôvârí drí lẽlé gólâ drí ʼẽlé rî ʼẽlé ĩʼdî.
43003022	Gõʼdá nĩngá sĩ rî, Yésũ yî drí ngãzó Yẽrõsãlémã ʼásĩ nĩlí lãjóʼbá íyíkâ yí bê ʼbạ̃drị̃ mvá ãzâ ʼbá yî Yũdạ́yạ̃ kâ ʼálâ rĩlí õjílã ʼbạ̃drị̃ mvá ʼdĩ ʼbá yí kâ lị̃fị́ lâ yî îmbálé tã Ôvârí kâ sĩ. Gõʼdá gólĩyî drí rĩzó õjílã gólĩyî tã îmbâ Yésũ kâ tãsĩ rî lẽ ʼbá trá rî ʼbá yî îbábátízãlé.
43003023	ʼDĩî Yõwánĩ íyíkâ kpá rĩʼá õjílã îbábátízãʼá võ zị̃lị́ Ãyẽnónã rî ʼá ãnyî jạ̃rị́bạ̃ ãzâ zị̃lị́ Sãlímã rî lạ̃gạ́tị́, tãlâ lị̃mvû tãndí bê tólâ dũû bãbãtízĩ ʼẽzó ʼá lâ. Gõʼdá õjílã dũû tã lẽ ʼbá trá tã Ôvârí kâ ʼá rî, rî ĩyî trá ânĩlí Yõwánĩ rî îjílí ĩyî îbábátízãlé.
43003024	Tã ʼdî ʼbá yî âʼdô trá drẽ ãkpãkãʼdã Ẽródẽ Ãnĩtípã rú drẽ Yõwánĩ ʼbãlé gạ̃nị́mạ̃ ʼá kô.
43003025	Kậyị̂ ãzâ sĩ, lãjóʼbá Yõwánĩ kâ rĩʼá ĩyî tị̂ ânyáʼá ãgô ãzâ ʼbạ̃súrú Yúdạ̃ yí kâ ʼásĩ rî bê, tã lãʼbí ngĩíngî gólâ âʼdózó ngbángbá Ôvârí rî lị̃fị́ drị̃ ʼá rî tãsĩ.
43003026	Gõʼdá gólĩyî ârílí bê tã tíbê ãgô ʼdĩ âtálé rî, lãjóʼbá Yõwánĩ kâ ʼdĩ ʼbá yî drí tã âtázó Yõwánĩ drí kĩ nĩ rî, "Lị̃fị́ îmbá ʼbá, ãgô gólâ ní drí ûsúlị́ ʼáʼá lésĩ ní drí zị̃lị́ ʼdíyî pã ʼbá ró rî kpá rĩʼá õjílã îbábátízãʼá gõʼdá ânĩ-ânĩ õjílã kâ ãmâ ngáá nõlé rî võ lâ ʼá rî, õjílã ĩyîngá ʼdó rĩʼá nĩʼá gólâ ngálâ bãbãtízĩ tãsĩ."
43003027	Gõʼdá nĩngá sĩ, Yõwánĩ drí tã-drị̃ lôgõzó lãjóʼbá íyíkâ ʼdĩ ʼbá yî drí kĩ, "Nĩ ị̂sũ tã kô, tãlâ ãgô rú bê Yésũ ʼdĩ rî, Ôvârí fẽ mbârâkã nĩ gólâ drí rĩzó õjílã îbábátízãlé ʼdĩ. Gólâ ʼê ʼdĩ âʼdó kô mbârâkã íyíkâ sĩ.
43003028	Ãnî ndrĩ, nĩ nị̃ trá tãndí ró, má rî trá âtálâ õjílã drí ndrĩ kĩ, 'Má âʼdó kô ʼdíyî pã ʼbá ʼî. Ôvârí âjô mâ trá sị́sị́ íyíkâ cé õjílã êdélé njãâ ânĩ-ânĩ gólâkâ rî tẽlé.'
43003029	Mâ rĩʼá ãyĩkõ ró, tãlâ õjílã dũû rĩʼá nĩʼá Yésũ ngálâ. ʼDĩî má âʼdô ʼbãʼá nyé õzõ ãgô ãnjî ãzâ rû-lẽ-ãzí lâ bê rî kâtí, gõʼdá õzõ ãgô ãnjî rî ʼdĩ õgî õkó trá óʼdí rî, õjílã ndrĩ drí âʼdózó ãyĩkõ ró, tãlâ gólĩyî ndrê ãyĩkõ ãgô ãnjî ʼdĩ kâ ĩʼdî õkó lâ óʼdí ʼdĩ bê. Kpálé rî, gólĩyî îcá kô õkó ʼdĩ trõlé nĩ.
43003030	Rĩʼá tãndí ró Yésũ drí âcázó õjílã ãmbá tã lâ drí lâzélé rõô rî ró. Õzõ ámâ tã õlâzê kô rî, tã lâ ʼé ngá ãzâ kô.
43003031	"Tã pạ̃tị́ị̃ ró, õjílã gólâ ânĩ ʼbá Ôvârí ngá lésĩ rî îmbâ íyíkâ kpá té tã gólĩyî Ôvârí ngá lésĩ rî yî ĩʼdî. Gõʼdá mâ õjílã ãngó nõ kâ ró rî, rî tã Ôvârí kâ îmbálé tã nị̃nị̃ ãngó nõ kâ rî vó ró. Ĩtí rî, Yésũ rĩʼá gạ̃rạ̃ má drị̃ị̂ sĩ, tãlâ gólâ ânĩ trá Ôvârí ngá lésĩ.
43003032	Yésũ rî íyíkâ nõ tã yí drí ndrẽlé trá kpá yí drí ârílí trá rî îmbálé ĩʼdî. Gõʼdá cé õjílã fínyáwá lẽ ĩyî tã nĩ tã îmbâ gólâkâ ʼdĩ ʼá.
43003033	Õjílã gólĩyî tã lẽ ʼbá trá tã îmbâ Yésũ kâ ʼá rî, ʼdĩî gólĩyî âʼdâ tã trá kĩ, tã Ôvârí kâ tã pạ̃tị́ị̃ ró.
43003034	Tãlâ Ôvârí âjô Yésũ nĩ ânĩlí tã âtî-âtî íyíkâ îmbálé ãmâ drí. Ôvârí rĩʼá Yésũ bê ngá ãlô ró, gõʼdá gólâ drí Líndrí Tãndí íyíkâ âjózó mbârâkã bê ânĩlí rĩlí Yésũ bê, Yésũ õʼê ró ngá ndrĩ mbârâkã lâ sĩ.
43003035	Nĩ ndrê drẽ, Ôvârí lẽ íyî mvá Yésũ trá rõô. Gõʼdá gólâ drí drị́-ãcê fẽzó Yésũ drí âʼdózó mbârâkã bê ngá ndrĩ drị̃lị́.
43003036	Õjílã ndrĩ tíbê tã lẽ ʼbá trá Ôvârí rî mvá ʼá rî, gólĩyî trá õjílã Ôvârí kâ ĩʼdî gõʼdá Ôvârí âʼdô lédrẽ-lédrẽ ạ̃dũkũ ãkó rî fẽʼá gólĩyî drí. Gõʼdá õzõ õjílã õlẽ tã Ôvârí rî mvá ʼá kô rî, rĩʼá õnjí ró! Ôvârí fẽé lédrẽ-lédrẽ ạ̃dũkũ ãkó rî gólĩyî drí kô. Ôvârí âʼdô rĩʼá zãâ lâṇõ fẽʼá ĩʼdî gólĩyî drí tã õnjí gólĩyíkâ ʼdĩ tãsĩ, tãlâ Ôvârí rĩʼá ạ̃wạ̃ ró gólĩyí bê."
43004001	Kậyị̂ nã ʼbá yî ʼá rî, õjílã dũû rî trá nĩlí Yésũ ngálâ bãbãtízĩ ʼẽlé. Õjílã rĩ ʼbá ʼdẽlé Yésũ vósĩ gõʼdá Yésũ yî drí kpá rĩzó bãbãtízĩ ʼẽlé drílĩyî rî, trá gạ̃rạ̃ gólĩyî rĩ ʼbá nĩlí Yõwánĩ ngálâ rî ʼbá yî drị̃ị̂ sĩ. Gbõ lé õjílã ʼdî ʼbá yî rî ĩyî bê nĩlí Yésũ ngálâ rî, Yésũ rî gógó nyãányâ lâ ʼé bãbãtízĩ cú nĩ õjílã rî ʼdĩ ʼbá yî drí kô. Lãjóʼbá gólâkâ rî ʼbá yî rî ĩyî nĩ bãbãtízĩ ʼẽlé õjílã ʼdî ʼbá yî drí. Gõʼdá Pạ̃rúsị̃ yî ârî ĩyî bê tã ʼdî rî, tã ʼdî sú gõʼdá gólĩyî rú kô. Gõʼdá Yésũ nị̃ tã ʼdî bê kĩ, tã ʼdî sú Pạ̃rúsị̃ yî rú gõʼdá kô rî, gólĩyî drí ngãzó nĩlí lãjóʼbá íyíkâ ʼdĩ ʼbá yí bê ʼbạ̃drị̃ Yũdạ́yạ̃ kâ ʼdĩ âyélé gõzó vólé Gãlĩláyã ʼálâ.
43004004	Gõʼdá gõgõ Gãlĩláyã ʼálâ rî sĩ rî, Yésũ yî nĩ kôrô lạ́tị̂ gólâ nĩ ʼbá kpũrú ʼbạ̃drị̃ zị̃lị́ Sãmárĩyã rî ʼásĩ rî ʼásĩ.
43004005	Gõʼdá gólĩyî drí nĩzó cãlé ãnyî jạ̃rị́bạ̃ mvá ãzâ Sãmárĩyã kâ zị̃lị́ Sĩkárã rî lạ̃gạ́tị́. Óró bê rĩʼá tólâ tíbê Yãkóbã drí ʼdị̃lị́ trá ạ̃kû ró gõʼdá drílâ fẽlé ị̃nyạ́kú lâ bê íyî mvá Yõsépã drí rî. Yésũ yî gõ câ bê óró ʼdĩ tị́ rî, lâṇõ ậcị́ kâ fî trá gólâ rú rõô. ʼDĩî rĩʼá ị̃tú-pá mûdrị́-drị̃-lâ-gâ-rị̃ sĩ, ị̃tú âmê gõʼdá trá rõô. Ĩtí rî, gólâ drí rĩzó vũdrị́ lôvólé óró ʼdĩ tị́.
43004007	Gõʼdá lãjóʼbá gólâkâ ʼdĩ ʼbá yî drí ĩyî ngãzó nĩlí jạ̃rị́bạ̃ mvá nã ʼálâ nĩʼá ngá nyãnyã gĩlí, gólâ rî âyélé ãkpã óró ʼdĩ tị́ nĩngá élê. Nĩngá sĩ, õkó ãzâ ʼbạ̃súrú Sãmárĩyã kâ ʼásĩ, rî rĩlí jạ̃rị́bạ̃ mvá ʼdĩ ʼá nĩngá drí ânĩzó lị̃mvû ʼũlị́ óró ʼdĩ ʼásĩ. Gõʼdá õkó Sãmárĩyã lé ʼbá ró ʼdĩ âcâ bê rî, Yésũ drí tã âtázó õkó ʼdĩ drí kĩ, "Ámâ îzó, ní âʼdô îcáʼá fí trá lị̃mvû âfẽlé má tị́ yã?"
43004009	Gõʼdá õkó ʼdĩ drí tã-drị̃ lôgõzó Yésũ drí kĩ, "Ní zị̂ lị̃mvû má tị́ ʼdĩ ángô tí ró? Mâ Sãmárĩyã lé ʼbá ʼî. Ạ̃kû lâ sĩ, ãnî õjílã Yúdạ̃ yí kâ mvû ĩyî ĩgã tị́ bê õjílã Sãmárĩyã kâ bê yã?" Õkó ʼdĩ âtâ úlị́ ʼdĩ ĩtí ʼdĩ, tãlâ õjílã Yúdạ̃ yí kâ kĩ, ngá Sãmárĩyã lé ʼbá kâ âʼdô ĩyî îzãʼá Ôvârí rî lị̃fị́ drị̃ ʼá.
43004010	Gõʼdá Yésũ drí tã-drị̃ lôgõzó õkó ʼdĩ drí kĩ, "Tí ní õró ngá fẽfẽ tãndí Ôvârí drí rĩʼá fẽlâ õjílã drí ngbãângbânõ rî nị̃ị̂ bê, gõʼdá ní õró tí kpá mâ rî gógó lị̃mvû zị̃ ʼbá ní tị́ sĩ nô nị̃ị̂ bê, gõʼdá ní drí lị̃mvû zị̃zó má tị́ sĩ rî, tí má âʼdô lị̃mvû gólâ ánî ʼbã ʼbá rĩlí zãâ lédrẽ-lédrẽ ró rî fẽʼá ní drí."
43004011	Gõʼdá õkó ʼdĩ drí tã-drị̃ lôgõzó Yésũ drí kĩ, "Ãmbá, óró nõ fĩfĩ, nî kpá ngá lị̃mvû âsê kâ ãkó rî, ní âʼdô áníkâ lị̃mvû rî ʼdĩ âséʼá ãʼdô sĩ yã? Gõʼdá ní âʼdô áníkâ lị̃mvû ámâ ʼbã ʼbá rĩlí zãâ lédrẽ-lédrẽ ró rî ûsúʼá ãʼdô ʼásĩ ãngó nõ ʼá rî yã?
43004012	Úlị́ áníkâ âtálé ʼdĩ ʼá rî, ní ị̂sũ áníkâ bê rî, nî gạ̃rạ̃ ãmâ ạ́ʼbị́yạ́ Yãkóbã tíbê óró nõ ʼdị̃ ʼbá nĩ, yî rî gógó drí mvũlị́ kõrõnyã íyíkâ yí bê ndrĩ, gõʼdá íyî mvá yî drí mvũzó lâ kpá ĩʼdî rĩrĩ gólĩyíkâ sĩ gõʼdá âcálé bũúũ ãmâ rú rî drị̃ị̂ sĩ yã?"
43004013	Gõʼdá Yésũ drí tã-drị̃ jãzó õkó ʼdĩ drí kĩ, "Õjílã tíbê lị̃mvû mvũ ʼbá óró Yãkóbã kâ ʼdĩ ʼásĩ rî, lị̃mvû lôvó âʼdô gólâ rî ʼẽʼá kpá óʼdí.
43004014	Gõʼdá õjílã tíbê lị̃mvû má drí ʼẽʼá fẽlâ ní drí rî mvũ ʼbá rî, lị̃mvû lôvó ʼé gólâ gõʼdá kô, tãlâ lị̃mvû má drí ʼẽʼá fẽlâ gólâ drí ʼdĩ rî, âʼdô rĩʼá gólâ rî pị̃pị̂sị́lị́ ʼá õzõ óró kâtí, lị̃mvû lâ ʼdĩ âʼdô rĩʼá ậtị́lị́ gólâ rî pãlé zãâ gbạ́dú ạ̃dũkũ ãkó."
43004015	Gõʼdá õkó ʼdĩ drí tã lôgõzó kpá Yésũ drí kĩ, "Ãmbá, ní âfẽ lị̃mvû rî lârâkô bê ĩtí ʼdĩ má drí kẽ, tãlâ lị̃mvû lôvó õzó kô ámâ ʼẽê kpá óʼdí, gõʼdá má õzó kô kpá ânĩî lị̃mvû ậʼũlị́ óʼdí óró nõ ʼásĩ."
43004016	Yésũ drí gõzó tã âtálé õkó ʼdĩ drí kĩ, "Tãndí ró, ʼdõvó ní nĩ ánî ágó rî ậzị́lị́, nĩ ânĩ ró gólâ bê má ngáá nõlé."
43004017	Gõʼdá õkó ʼdĩ drí tã-drị̃ jãzó Yésũ drí kĩ, "Mâ ámângá ágó ãkó." Gõʼdá Yésũ drí tã âtázó gólâ drí kĩ, "Pạ̃tị́ị̃, úlị́ áníkâ ʼdĩ rĩʼá mbị̂! Nî ágó ãkó, tãlâ ní trõ ágó trá âyélé âyélé ândâlâ njị̂, gõʼdá ãgô gólâ ãnî drí ʼbãzó gólâ bê ngbãângbânõ rî, âʼdó kô ánî ágó ʼî."
43004019	Gõʼdá õkó ʼdĩ drí tã-drị̃ lôgõzó Yésũ drí kĩ, "Ãmbá, ãʼdô ĩtí rî, pạ̃tị́ị̃ nî rĩʼá tã ậngũ ʼbá ʼî!
43004020	Ĩtí rî ʼdõvó, má îjî drẽ tã ní tị́. Võ gólâ tãndí mbị̂ õjílã drí Ôvârí rî ị̂njị̃zó ʼá lâ rî íyíkâ ángô rî ĩʼdî yã? Tãlâ ãmâ ạ́ʼbị́yạ́ yî îmbâ ĩyíkâ ãmâ lãʼbí ãmákâ ʼá Ôvârí rî ị̂njị̃lị́ únị́ ãmbá ãzâ drị̃ị̂ nõngá. Gõʼdá ãnî õjílã Yúdạ̃ yí kâ rî, rî âtálâ kĩ, võ tãndí mbị̂ Ôvârí rî ị̂njị̃ kâ âʼdô cé Yẽrõsãlémã ʼálâ. Ngbãângbânõ võ rị̃ ʼdî ʼásĩ rî, gõʼdá ángô rî íyíkâ ĩʼdî tãndí ró Ôvârí rî ị̂njị̃zó yã?"
43004021	Gõʼdá Yésũ drí tã-drị̃ jãzó gólâ drí kĩ, "Ní ârî drẽ úlị́ má drí ʼẽʼá âtálâ ní drí nõ. Kậyị̂ lâ trá ngbãâ ãnyî õjílã drí Ôvârí rî ị̂njị̃zó võ ʼásĩ ndrĩ pị̃pị̂sị́lị́ ãlô sĩ, gõʼdá Ôvârí drí rãtáã gólĩyíkâ ʼdĩ ârízó. Âʼdó kô cé únị́ drị̃ị̂ nõngá, ngãtá cé Yẽrõsãlémã ʼálâ.
43004022	Ãnî Sãmárĩyã lé ʼbá, nĩ rî Ôvârí gólâ ãnî drí nị̃lị́ kô rî ị̂njị̃lị́ ĩʼdî. Gõʼdá ãmâ Yúdạ̃ yî, mã rî Ôvârí ãmâ drí nị̃lị́ trá dódó rî ị̂njị̃lị́ ĩʼdî, tãlâ ʼdíyî pã ʼbá gólâ Ôvârí drí âjólé rî rĩʼá õjílã Yúdạ̃ kâ ʼî.
43004023	Gõʼdá kậyị̂ âcâ trá Ôvârí drí lạ́tị̂ óʼdí âʼdázó õjílã drí. Ôvârí lẽ õjílã drí íyî ị̂njị̃lị́ võ ʼásĩ ndrĩ tã mbị̂ sĩ. Gõʼdá tã lậvũ ʼbá gạ̃rạ̃ rî, gólâ lẽ õjílã drí íyî ị̂njị̃lị́ pị̃pị̂sị́lị́ ãlô tãndí rî sĩ.
43004024	Ní ârî drẽ! Ôvârí rĩʼá líndrí ró. Gólâ rí kô cé võ ãlô ʼá. Gólâ rî kárá tã ʼẽlé pị̃pị̂sị́lị́ tãndí ãlô rî sĩ. Õjílã ị̃ị̂njị̃ gólâ pị̃pị̂sị́lị́ tãndí pạ̃tị́ị̃ mbị̂ gõʼdá kpá ãlô rî sĩ. ʼDĩî rî sû nĩ Ôvârí drí rõô."
43004025	Gõʼdá õkó ʼdĩ drí tã-drị̃ lôgõzó kĩ, "Úlị́ tãndí ní drí âtálé ʼdĩ ʼbã mâ trá ʼdíyî pã ʼbá tíbê ʼẽ ʼbá âcálé rî tã lâ ị̂sũlị́, gólâ âʼdô âcáʼá nĩ tã pạ̃tị́ị̃ Ôvârí ngá lésĩ rî âʼdálé ndrĩ ãmâ drí."
43004026	Yésũ drí tã-drị̃ lôgõzó õkó ʼdĩ drí kĩ, "Mâ rĩ ʼbá tã nô âtálé ní drí nõ rĩʼá ʼdíyî pã ʼbá rî gógó ĩʼdî."
43004027	Gõʼdá Yésũ drẽ zãâ rĩʼá úlị́ âtáʼá õkó ʼdĩ bê rî, lãjóʼbá gólâkâ rî ʼbá yî drí âgõzó jạ̃rị́bạ̃ lésĩ gólĩyî ûsúlị́ úlị́ âtárẽ ʼá. Gõʼdá lãjóʼbá Yésũ kâ ʼdĩ ʼbá yî ûsû ĩyî gólĩyî bê úlị́ âtárẽ ʼá rî, drílĩyî âʼdózó lârõ-lârõ ró, tãlâ lãʼbí Yúdạ̃ yí kâ ʼá rî, rĩʼá õnjí ró ãgô drí rĩzó tã ngĩlí õkó lídí bê. Gbõ lé lãjóʼbá ʼdĩ ʼbá yî âʼdô bê lârõ-lârõ ró gõʼdá kpá tã ị̂sũ ró rî, õjílã ãlô gólĩyî lãfálé sĩ õkó ʼdĩ îjí ʼbá kĩʼá nĩ rî, ní lẽ ãʼdô yã, ngãtá Yésũ rî îjí ʼbá kĩʼá nĩ rî, gólâ rî úlị́ âtálé õkó Sãmárĩyã lé ʼbá ró ʼdĩ bê ãʼdô tãsĩ yã rî yû.
43004028	Gõʼdá õkó ʼdĩ drí lị̃mvû límvó íyíkâ âyézó ãkpã nĩngá, gólâ drí ngãzó nĩlí ʼwãâʼwâ gõlé vólé jạ̃rị́bạ̃ ʼálâ. Gõʼdá gólâ câ bê tólâ rî, gólâ drí õjílã ậzị́zó tã âtázó gólĩyî drí kĩ,
43004029	"Nĩ ânĩ drẽ ʼwãâʼwâ tã nô ârílí! Má ûsû ãgô ãzâ trá óró tị́ tólâ, gõʼdá ãgô rî ʼdĩ âʼdâ tã gólĩyî má drí ʼẽlé trá ạ̃kû ró rî yî trá ndrĩ má drí! Gólâ îcâ fí trá âʼdólé ʼdíyî pã ʼbá ãmâ drí rĩʼá tẽlâ rî ĩʼdî yã? Nĩ ânĩ, mã nĩ ró ndrẽlâ."
43004030	Gõʼdá õjílã ʼdî ʼbá yî ârílí bê úlị́ õkó ʼdĩ kâ âtálé ʼdĩ rî, gólĩyî drí ngãzó ndrĩ nĩlí Yésũ rî ndrẽlé óró tị́ ʼá tólâ.
43004031	Gõʼdá õkó ʼdĩ õtírĩ kpá lậvũû rî, kôrô lãjóʼbá Yésũ kâ ʼdĩ ʼbá yî drí ngá nyãnyã âtrõzó fẽlé Yésũ drí. Gólĩyî drí tã âtázó kĩ, "Tã îmbá ʼbá, mã gî ngá nyãnyã trá, rĩʼá nõ, ní nyâ."
43004032	Gõʼdá Yésũ drí tã âtázó lãjóʼbá íyíkâ ʼdĩ ʼbá yî drí kĩ, "Mâ cú ngá nyãnyã ámákâ bê, tíbê ãnî ndrĩ drí tã lâ nị̃lị́ kô rî."
43004033	Gõʼdá lãjóʼbá ʼdĩ ʼbá yî, drị̃ lâ ĩyî trá lîjã-lîjã ró. Gõʼdá drílĩyî rĩzó tã âtálé ĩyî lãfálé ʼásĩ kĩ, "Õjílã ãzâ âjî ngá nyãnyã trá gólâ drí ãmâ vólé sĩ nô yã?"
43004034	Nĩngá sĩ, Yésũ drí gõzó úlị́ mãnĩgõ íyíkâ ngá nyãnyã kâ ʼdĩ ĩtõ lâ âʼdálé gólĩyî drí kĩ, "Nĩ ndrê drẽ, má rî nõ lôsĩ gólâ Ôvârí drí ámâ âjózó ʼẽlâ rî ʼẽʼá. Õzõ má õtírĩ rĩî lôsĩ gólâ drí lẽlé má drí ʼẽlé rî ʼẽlé rî, ʼdĩî fẽ fãfã má drí õzõ ngá nyãnyã drí fãfã fẽrẽ õjílã drí rî kâtí. Má lẽ ámákâ zãâ ị̃tú vósĩ cé lôsĩ rî ʼdĩ ʼẽlé ndẽlé vólé.
43004035	Õjílã rî trá tã âtálé kĩ, õzõ ạ́ạ̃ậfũ ạ̃drúgú trá rî, ạ̃drúgú rî ʼẽlâ párá dũû ạ́mvú ʼá gõzó ṇõlâ! Nĩ ndrê drẽ, ãndrõ nô rî, âʼdó gõʼdá ĩtí kô. Nĩ ndrê drẽ võ lạ́tị̂ ʼálâ! Ạ̃drúgú lị̂njị̂ trá njãâ ṇõlé! Nĩ ânĩ, mã ṇõ ró êʼbélé võ ãlô ʼá ʼbãlé ẽró Ôvârí kâ ʼá.
43004036	Ôvârí âjô mâ ânĩlí úlị́ íyíkâ ị̂ʼdị́lị́ õjílã ʼásĩ. Nĩ ânĩ ámâ pãlé õjílã ʼdî ʼbá yî êʼbélé tũ võ ãlô ʼá, tãlâ õrî ró ĩyî bê lédrẽ-lédrẽ ró zãâ gbạ́dú ạ̃dũkũ ãkó. Mâ ĩʼdî ị̂ʼdị́ ʼbá lâ ʼî, má âʼdô lâṇõ lôsĩ kâ ãnî drí ámâ pãzó ʼdĩ drị́-ʼâ lâ fẽʼá ãnî drí, mã âʼdô ró bê ãyĩkõ ró kpãkã ãlô ãní bê õjílã gólĩyî ãmâ drí îmbálé ʼdĩ ʼbá yî tãsĩ.
43004037	Rĩʼá tã pạ̃tị́ị̃ ró õjílã drí rĩzó tã âtálé kĩ, 'Ãzâ ʼbá yî ị̂ʼdị̂ ĩyíkâ ị̂ʼdị̂-ị̂ʼdị̂ lâ, gõʼdá ãzâ ʼbá yî ṇõ ĩyíkâ ṇõṇõ lâ êʼbélé ẽró ʼá.'
43004038	Gõʼdá ngbãângbânõ rî, mâ rĩʼá ãnî jõʼá ngá gólĩyî má drí ị̂ʼdị́lị́ rî ʼbá yî êʼbélé. Gbõ lé õjílã ãzâ ʼbá yî õʼê ĩyî lôsĩ õjílã ʼdî ʼbá yî êdê-êdê lâ kâ nĩ ãnî drí rî, gõʼdá nĩ âʼdô ândrâ-tãndĩ lâ ûsúʼá."
43004039	Gõʼdá Sãmárĩyã lé ʼbá ʼdĩ ʼbá yî ârî ĩyî bê úlị́ õkó ʼdĩ kâ âtálé kĩʼá nĩ rî, Yésũ õlôfõ tã yí drí ʼẽlé trá ạ̃kû ró rî yî trá ndrĩ ʼdó yí drí rî, õjílã dũû gólĩyî lãfálé ʼásĩ drí tã lẽzó pạ̃tị́ị̃ kĩ, Yésũ ãâʼdô ʼdíyî pã ʼbá ʼî.
43004040	Gõʼdá Sãmárĩyã lé ʼbá ʼdĩ ʼbá yî câ ĩyî bê Yésũ ngálâ óró tị́ ʼá tólâ rî, gólĩyî lẽ drẽ zãâ tã îmbâ Yésũ kâ ârílí, gõʼdá drílĩyî rúʼbạ́ lôʼbãzó Yésũ rú, gólâ õrî ró drẽ dã ĩyí bê jạ̃rị́bạ̃ ĩyíkâ ʼdĩ ʼá nĩngá. Yésũ drí tã-drị̃ gólĩyíkâ ʼdĩ lẽzó, gõʼdá gólâ drí rĩzó gólĩyí bê nĩngá kậyị̂ rị̃ sĩ.
43004041	Gõʼdá Yésũ îmbâ gólĩyî bê kậyị̂ rị̃ ʼdî ʼá rî, õjílã dũû drí ngãzó tã lẽlé Yésũ ʼá ʼdíyî pã ʼbá ró pị̃pị̂sị́lị́ ãlô sĩ.
43004042	Õjílã gólĩyî tã lẽ ʼbá trá Yésũ ʼá ʼdĩ ʼbá yî, drílĩyî ngãzó úlị́ âtálé õkó gólâ gólĩyî ậzị́ ʼbá ânĩlí Yésũ rî ndrẽlé ʼdĩ drí kĩ, "Ãmâ îzó, mã nị̃ trá ngbãângbânõ kĩ, pạ̃tị́ị̃ Yésũ ĩʼdî gólâ ânĩ ʼbá õjílã ndrĩ pãlé tã õnjí gólĩyíkâ ʼásĩ rî. Sị́sị́ rî, mã lẽ tã cé úlị́ ní drí âtálé ãmâ drí nã tãsĩ. Gõʼdá mã lẽ tã pị̃pị̂sị́lị́ ãlô sĩ ngbãângbânõ rî, tãlâ mã ârî úlị́ rĩ ʼbá âfõlé gólâ sị́lị́ sĩ rî trá cú ãmâ bị́ sĩ. Ngbãângbânõ, mã ʼdê trá gólâ vósĩ."
43004043	Kậyị̂ rị̃ ʼdî vósĩ, Yésũ yî drí ngãzó lậvũlị́ Gãlĩláyã ʼálâ.
43004044	Gõʼdá ʼdĩî gólâ âtâ úlị́ mãnĩgõ trá kĩ, "Õjílã gólâ tã ậngũ ʼbá Ôvârí kâ ró rî, õjílã gólâkâ rî ʼbá yî ró gólâ kô." Gólâ âtâ úlị́ ʼdĩ trá ĩtí, tãlâ gólâ nị̃ trá kĩ, õjílã Yúdạ̃ yí kâ rî ʼbá yî ị̂njị̃ị́ ĩyî yî kô.
43004045	Gõʼdá gólĩyî câ bê Gãlĩláyã ʼálâ rî, õjílã ndrĩ drí ngãzó Yésũ rî lậgúlị́ ãyĩkõ sĩ, gólĩyî ị̂sũ ĩyíkâ bê rî kĩ, Yésũ âʼdô kpá tã lârâkô gólâ drí ʼẽlé Yẽrõsãlémã ʼálâ rî ʼẽʼá ʼbạ̃drị̃ ĩyíkâ ʼá nĩngá, tãlâ õjílã gólĩyî ũrûkậ ʼbá yî nĩ ʼbá Yẽrõsãlémã ʼálâ kãrámã lậvũ-lậvũ kôrô kâ ʼẽlé nã ʼbá yî ngî ĩyî tã lârâkô Yésũ drí ʼẽlé tólâ nã tã lâ trá gólĩyî drí.
43004046	Kậyị̂ ãzâ sĩ, Yésũ drí nĩzó kpá óʼdí Kánã tíbê gólâ drí lị̃mvû jãzó õdrá ró ʼá lâ rî ʼálâ. Gõʼdá ãgô ãmbá ãzâ kũmũ Ẽródẽ kâ zẽlé bê jạ̃rị́bạ̃ ãzâ zị̃lị́ Kãpẽrãnómã nã ʼá. Mvá ãgô ãmbá ʼdĩ kâ trá ngá lãzé ró ãnyî ʼẽʼá drãlé.
43004047	Gõʼdá ãgô ãmbá ʼdĩ ârílí bê tã kĩʼá nĩ rî, Yésũ ãâcâ trá Yũdạ́yạ̃ lésĩ Gãlĩláyã ʼá, gõʼdá gólâ ãâʼdô bê Kánã ʼálâ rî, ãgô ãmbá ʼdĩ drí ngãzó ʼwãâ nĩlí Yésũ ngálâ. Gõʼdá ãgô ʼdĩ câ bê Yésũ rî ûsúlị́ rî, gólâ drí rúʼbạ́ lôʼbãzó Yésũ rú kĩ, "Óõ, kúmú, mvá ágó ámákâ ngá lãzé ró ạ̃mbúkũ lâ cé pị̃pị̂sị́lị́ ʼá, ní âʼdô ânĩʼá fí trá pãlâ má drí õdrã ʼásĩ yã?"
43004048	Gõʼdá Yésũ drí tã-drị̃ jãzó ãgô ʼdĩ drí trậ kĩ, "Ãnî õjílã Gãlĩláyã kâ nõ ʼbá yî, õzõ nĩ õndrê tã lârâkô má drí rĩʼá ʼẽlâ rî kô rî, nĩ gã dó tã lẽlé kĩ, pạ̃tị́ị̃ Ôvârí âjô mâ nĩ."
43004049	Gõʼdá ãgô ãmbá ʼdĩ drí tã lôgõzó Yésũ drí kĩ, "Ãmbá, ní ânĩ, mã nĩ ró bê ʼwãâʼwâ ámâ mvá ágó nõ trá ʼẽʼá lôvó-lôvó âyélé!"
43004050	Gõʼdá nĩngá sĩ, Yésũ drí tã âtázó ãgô ʼdĩ drí kĩ, "Tãndí ró, ánî mvá ágó ʼdĩ drãá kô, âʼdô ngá pãʼá. Ní nĩ gõlé ní drí ʼbã ʼálâ." Ãgô ãmbá ʼdĩ drí tã lẽzó úlị́ Yésũ kâ ʼdĩ ʼá, gõʼdá gólâ drí ngãzó nĩʼá gõlé yí drí ʼbã ʼálâ.
43004051	Gõʼdá ãgô ãmbá ʼdĩ ngâ bê nĩʼá gõlé yí drí ʼbã ʼálâ rî, gólâ õtírĩ cãâ ãnyî yí drí ʼbã bê rî, gólâ drí rû ûsúzó rû ị̂ʼbũ ʼbá íyíkâ yí bê lạ́tị̂ ʼá. Gõʼdá kôrô rû ị̂ʼbũ ʼbá gólâkâ ʼdĩ ʼbá yî drí ngãzó tã âtálé gólâ drí kĩ, "Ánî mvá ágó ngâ trá ngá lãzé ʼásĩ! Gólâ rî rúʼbạ́ âcâ trá tãndí ró!"
43004052	Gõʼdá ãgô ʼdĩ drí tã îjízó rû ị̂ʼbũ ʼbá íyíkâ ʼdĩ ʼbá yî tị́ kĩ, "ʼDĩî tã pạ̃tị́ị̃ ʼî yã? Gólâ rî rúʼbạ́ âcâ tãndí ró ʼdĩ ángô tú yã?" Gõʼdá gólĩyî drí tã-drị̃ jãzó kĩ, "Ậgị́ ị̃tú drí drị̃ dĩrĩ ʼá kôrô gólâ rî rúʼbạ́ ãmbá âmé ʼbá ʼdĩ drí ậʼdị́zó, gõʼdá mbârâkã lâ drí âgõzó rúʼbạ́ lâ ʼá."
43004053	Gõʼdá kôrô ãgô ʼdĩ drí nị̃zó lâ kĩ, ngá lãzé fõ trá íyî mvá rú sĩ té ị̃tú-pá gólâ Yésũ drí úlị́ âtázó yí drí kĩʼá nĩ rî, yí õnĩ ʼbã ʼálâ, íyî mvá ágó ãâʼdô ngãʼá ngá lãzé ʼásĩ ʼdî ʼá. Gõʼdá ãgô ãmbá ʼdĩ drí tã lẽzó pạ̃tị́-pạ̃tị̃ ró pị̃pị̂sị́lị́ ãlô sĩ Yésũ ʼá, gõʼdá õjílã gólâkâ ʼbã kâ ndrĩ drí tã lẽzó kpá pị̃pị̂sị́lị́ ãlô sĩ õzõ gólâ kâtí.
43004054	ʼDĩî tã lârâkô rị̃ lâ Yésũ drí ʼẽlé Gãlĩláyã ʼálâ âgõ-âgõ gólâkâ Yũdạ́yạ̃ lésĩ rî vósĩ rî ĩʼdî.
43005001	Tã Yésũ drí ʼẽlé Gãlĩláyã ʼálâ ʼdĩ ʼbá yî vósĩ rî, gólâ drí ngãzó kpá óʼdí Gãlĩláyã ʼásĩ nĩlí Yẽrõsãlémã ʼálâ kãrámã Yúdạ̃ yí kâ ʼẽlé.
43005002	Gõʼdá Yẽrõsãlémã ʼá tólâ rî, ạ́pậrị̂ ãzâ bê rú lâ Bẽtẽzádã tị̂ Yúdạ̃ yí kâ sĩ, ãnyî ạ́tị̃ jạ̃rị́bạ̃ kâ zị̃lị́ Ạ́tị̃ Kạ́bị̃lị́kị̃ kâ rî lạ̃gạ́tị́. Gõʼdá ạ́pậrị̂ ʼdĩ tị́ rî, úʼdị̂ pạ̃trạ̃ trá tólâ njị̂.
43005003	Õjílã gólĩyî ngá lãzé ʼbá ró rî rî ĩyî trá pạ̃trạ̃ ʼdî ʼbá yî ʼásĩ, gólĩyî lị̃fị́ ãkó rî ʼbá yî, lĩsí ró rî ʼbá yí bê gõʼdá rĩ ʼbá õṇõ ró rî ʼbá yí bê. (Tãlâ mãlãyíkã Ôvârí kâ rî ânĩlí lị̃mvû ạ́pậrị̂ ʼdĩ kâ îyálé kãgbã-kãgbã. Õzõ õjílã ãzâ ngá lãzé bê rî õʼdê trá sị́sị́ lị̃mvû ạ́pậrị̂ ʼdĩ kâ rĩ ʼbá rû îyálé ʼdĩ ʼá rî, kôrô ngá lãzé gólâkâ ʼdĩ drí rû ndẽzó.) Ĩʼdî ngá lãzé ʼbá ʼdĩ ʼbá yî rî lị̃mvû ʼdĩ rû îyâ-îyâ lâ tẽlé.
43005005	Gõʼdá Yésũ yî câ bê ạ́pậrị̂ ʼdĩ tị́ ʼálâ rî, gólĩyî drí ãgô ãzâ ûsúzó tólâ, ậyị́ʼá gbũrũkũ drị̃ị̂ ngá lãzé bê, ãgô rî ʼdĩ ʼê trá ndrô nyâʼdî-trá-drị̃-lâ-ngâ-mûdrị́-drị̃-lâ-ngâ-njị̂-drị̃-lâ-nâ ngá lãzé íyíkâ ʼdĩ bê. Gõʼdá Yésũ ndrélé bê ãgô ngá lãzé bê ʼdĩ ậyị́rị̃ ʼá vũdrị́ rî, drílâ nị̃zó lâ kĩ, ãgô ʼdĩ ʼê trá ndrô ãmbá lâṇõ ngá lãzé íyíkâ ʼdĩ kâ bê. Gõʼdá Yésũ drí ãgô rî ʼdĩ îjízó kĩ, "Ámâ ậdrúpị̃, ní lẽ ngãlé ngá lãzé áníkâ ʼdĩ ʼásĩ yã?"
43005007	Gõʼdá ãgô ngá lãzé bê ʼdĩ drí tã lôgõzó Yésũ drí kĩ, "Óõ ãmbá, mâ õjílã ãkó ámâ zẽlé ʼwãâ lị̃mvû ʼdĩ ʼá tólâ, õzõ lị̃mvû ʼdĩ õtírĩ rû îyá kãgbã-kãgbã rî. Tãlâ má õtírĩ ámákâ drẽ rĩî ámâ sẽlé mãnísĩ rî, ạ̃kû ró õjílã gólĩyî mbârâkã bê rî ʼbá yî ʼdê ĩyîngá trá sị́sị́ má drí lị̃mvû ʼá tólâ."
43005008	Gõʼdá Yésũ drí tã âtázó gólâ drí kĩ, "Ní ngâ ûrû! Ní pâ gbũrũkũ áníkâ, ní ngâ nĩʼá lậmú bê!"
43005009	Ĩtí rî, kôrô ãgô ʼdĩ pá lâ drí âmbázó óʼdí, té õzõ ạ̃kû rî tí. Gõʼdá drílâ ngãzó ûrû gbũrũkũ íyíkâ pãlé nĩzó lậmú bê. ʼDĩî Yésũ îngâ ãgô ʼdĩ ngá lãzé ʼásĩ, té kậyị̂ Yúdạ̃ yí kâ lôvô kâ ʼá.
43005010	Tã ʼdî tãsĩ rî, drị̃-ʼbá ạ́ngị́ Yúdạ̃ yí kâ ãzâ ʼbá yî ndrê bê ãgô Yésũ drí îngálé ngá lãzé ʼásĩ ʼdî nĩʼá lậmú bê lạ́tị̂ ʼásĩ gbũrũkũ íyíkâ bê yí drị̃ị̂ kậyị̂ ĩyíkâ lôvô kâ sĩ rî, gólĩyî drí ʼbãzó ạ̃wạ̃ ró ãgô ʼdĩ bê. Gõʼdá gólĩyî drí tã îjízó ãgô ʼdĩ tị́ kĩ, "Nî, tãlâ ãʼdô ʼî ní drí rĩzó ngá njị̃lị́ kậyị̂ ãmákâ kậyị̂ lôvô kâ sĩ yã? Ní nị̃ị́ kĩʼá nĩ rî, ãndrõ nô rî kậyị̂ ãmákâ rãtáã ʼẽ kâ ʼî rî kô yã? ʼDĩî rĩʼá tã õnjí ʼî."
43005011	Gõʼdá ãgô ʼdĩ drí tã-drị̃ lôgõzó gólĩyî drí kĩ, "Tã ámákâ bê yã? Mâ ámângá kó ậyị́ʼá ngá lãzé ámákâ bê gõʼdá ãgô ãzâ drí ânĩzó ámâ îngálé ngá lãzé ámákâ ʼdĩ ʼásĩ, gõʼdá drílâ tã âtázó má drí kĩ, má õngâ má õtrõ gbũrũkũ ámákâ, má õnĩ lậmú bê. Ĩʼdî má drí rĩzó nĩlí nõ."
43005012	Gõʼdá drílĩyî tã âtázó ãgô ʼdĩ drí kĩ, "Õjílã õnjí rî gógó gólâ tã âtá ʼbá ní drí kĩʼá nĩ rî, ní õtrõ gbũrũkũ áníkâ nĩzó ĩʼdí bê lâ kậyị̂ ãmákâ rãtáã ʼẽ kâ nõ ʼá nõ íyíkâ ãʼdî ĩʼdî yã?"
43005013	Gõʼdá ãgô ʼdĩ îcá kô tã îjî gólĩyíkâ ʼdĩ tã-drị̃ lâ lôgõlé, tãlâ gólâ nị̃ị́ õjílã íyî îngá ʼbá ngá lãzé ʼásĩ ʼdî rú lâ kô. Tãlâ Yésũ îngâ gólâ bê ngá lãzé ʼásĩ rî, Yésũ drí íyîngá kôrô fĩzó ʼwãâ õjílã õʼbí ạ́pậrị̂ tị́ ʼdĩ ʼbá yî lãfálé.
43005014	Tã ndrĩ ʼdî vósĩ rî, ãgô îngálé ngá lãzé ʼásĩ ʼdî drí ngãzó kpá nĩlí jó ạ́ngị́ Ôvârí kâ rî ʼálâ. Gõʼdá Yésũ drí gólâ rî ûsúzó kpá óʼdí jó Ôvârí kâ nã ʼálâ. Gõʼdá Yésũ drí tã âtázó gólâ drí kĩ, "Ámâ ậdrúpị̃, ópâ nî trá! Ngbãângbânõ rî, ní âyê tã õnjí ʼẽʼẽ. Õzõ ní ãâyê tã õnjí ʼẽʼẽ kô rî, ngá ãzâ õnjí tẽtẽ lâ âʼdô âʼdóʼá ní bê gạ̃rạ̃ sị́sị́ ʼdĩ drị̃ị̂ sĩ."
43005015	Gõʼdá ãgô ʼdĩ drí ngãzó nĩlí ʼwãâʼwâ drị̃-ʼbá ạ́ngị́ Yúdạ̃ yí kâ tíbê gólâ rî îjí ʼbá sị́sị́ rî yî ngálâ. Gõʼdá drílâ tã âtázó gólĩyî drí kĩ, "Ãgô tíbê ámâ îngá ʼbá ngá lãzé ʼásĩ ãnî drí rĩʼá tã lâ îjílí má tị́ rî, gólâ ĩʼdî ãgô gólâ rĩʼá zị̃lâ Yésũ rî."
43005016	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî ârî ĩyî bê tã ʼdî ĩtí rî, gólĩyî ʼbãá Yésũ rî lôvó gõʼdá kô, tãlâ tã Yésũ drí ʼẽlé kậyị̂ gólĩyíkâ rãtáã kâ ʼdĩ ʼá ʼdĩ tãsĩ. Gõʼdá gólĩyî drí rĩzó zãâ Yésũ rî îkpókpólõlé úlị́ sĩ.
43005017	Gõʼdá Yésũ drí tã âtázó gólĩyî drí gólĩyî lị̃fị́ drị̃ ʼá kĩ, "Tãlâ ãʼdô ʼî nĩ lẽé tã gólâ má drí rĩʼá ʼẽlâ nõ kô yã? Nĩ nị̃ị́ kô kĩʼá nĩ rî, ámâ átá Ôvârí rî lôsĩ ʼẽlé kậyị̂ vósĩ cé yã? Gólâ rî zãâ ãnî vó ndrẽlé kậyị̂ rãtáã kâ ʼá. Tãlâ ĩʼdî ʼdĩ má drí rĩzó kpá lôsĩ ʼẽlé kậyị̂ rãtáã kâ sĩ ʼdî, õzõ ámâ átá kâtí."
43005018	Úlị́ Yésũ kâ ʼdĩ drí drị̃-ʼbá ạ́ngị́ Yúdạ̃ yí kâ ʼdĩ ʼbá yî ʼbãzó âʼdólé ạ̃wạ̃ ró rõô. Yésũ rî lôvó drí fõzó gólĩyî ʼásĩ zãâ gbạ́dú. Gõʼdá drílĩyî rĩzó lạ́tị̂ lôndãlé, ãʼdô ró bê Yésũ rî fũzó vólé. Tã ífí gólĩyî drí ʼbãzó ạ̃wạ̃ ró Yésũ bê rî, tãlâ Yésũ ró lãʼbí gólĩyíkâ kĩʼá nĩ rî, kậyị̂ rãtáã kâ ʼdĩ ãâʼdô kậyị̂ lôvô kâ ʼî õjílã õʼê lôsĩ ʼá lâ kô rî kô. Gõʼdá ngîngî lâ, tã pạ̃tị́ị̃ gólâ Yésũ drí Ôvârí rî zị̃zó íyî átá ró ʼdĩ ʼbã gólĩyî trá âʼdólé ạ̃wạ̃ ró rõô, tãlâ tã ị̂sũ gólĩyíkâ ʼá rî, úlị́ Yésũ kâ ʼdĩ rî âʼdálâ kĩ, Yésũ ãâmã yî trá âʼdólé Ôvârí ró.
43005019	Gõʼdá drị̃-ʼbá ạ́ngị́ ʼdĩ ʼbá yî rî ĩyî bê Yésũ rî tị̂ ânyálé rî, Yésũ drí gõzó tã âtálé gólĩyî drí kĩ, "Má âtâ ãnî drí tã pạ̃tị́-pạ̃tị̃ ró, má îcá kô tã ʼẽlé cú ĩtí ámâ átá ãkó. Má rî cé tã Ôvârí drí rĩʼá ʼẽlâ rî ʼbá yî ʼẽlé ĩʼdî. Má lẽ cé ngá gólâ drí lẽlé má drí ʼẽlé rî ʼẽlé ĩʼdî.
43005020	Tãlâ ámâ átá lẽ mâ íyî mvá trá rõô, ĩʼdî ʼdĩ gólâ drí ngá yí drí lẽlé ʼẽlé rî âʼdázó ndrĩ má drí. Má âtâ ãnî drí, ámâ átá âʼdô ámâ ʼbãʼá tã tãndí ãzâ ʼbá yî ʼẽlé gạ̃rạ̃ tã gólâ ãnî drí ndrẽlé nõ drị̃ị̂ sĩ. Nĩ õtírĩ ámâ ndrẽê ʼẽrẽ lâ ʼá rî, gõʼdá ãnî tị̂ âʼdô ậʼdị́ʼá ậʼdị̂.
43005021	Ámâ átá rî õjílã lîdrílí õdrã ʼásĩ gólĩyî ʼbãlé âʼdólé lédrẽ-lédrẽ ró, õzõ drílâ lẽlé rî tí. Mâ rî gógó gólâ rî mvá ró nõ âʼdô kpá õjílã lîdríʼá õdrã ʼásĩ gólĩyî ʼbãlé âʼdólé lédrẽ-lédrẽ ró, õzõ má drí lẽlé rî tí, nyé õzõ ámâ átá kâtí.
43005022	Gõʼdá ámâ átá fẽ drị́-ãcê trá ndrĩ má drị́gạ́, má drí tã-vó õjílã ndrĩ kâ kĩzó.
43005023	Gólâ ʼê tã ʼdî ĩtí ʼdĩ rî, tãlâ õjílã ndrĩ ị̃ị̂njị̃ ró mâ bê íyî mvá ró, õzõ gólĩyî ãʼdô fí gólâ rî ị̂njị̃ ʼbá ʼî rî. Õzõ õjílã ãzâ ị̃ị̂njị̃ mâ Ôvârí rî mvá ró nõ kô rî, õjílã rî gógó ʼdĩ ị̂njị̃ị́ ámâ átá gólâ tíbê ámâ âjó ʼbá nõ kpá kô.
43005024	"Má âtâ ãnî drí tã pạ̃tị́-pạ̃tị̃ ró, õzõ õjílã ãzâ ãârî úlị́ má drí rĩʼá âtálâ rî ʼbá yî trá, gõʼdá õjílã rî ʼdĩ drí tã lẽzó kĩ, Ôvârí âjô mâ nĩ rî, õjílã rî gógó ʼdĩ âʼdô lédrẽ-lédrẽ ạ̃dũkũ ãkó rî ûsúʼá. Õjílã rî ʼdĩ rúʼbạ́ ị̃nyạ́kú lâ õdrã lé rî, lôvó-lôvó lâ âʼdô rĩʼá zãâ gbạ́dú ạ̃dũkũ ãkó õdrã gólâkâ vósĩ, tãlâ lâṇõ má drí ʼẽʼá fẽlâ gólâ drí tã õnjí gólâkâ tãsĩ rî, má fẽé gõʼdá kô. Gólâ lậvũ trá õdrã ʼásĩ fĩlí lédrẽ-lédrẽ ạ̃dũkũ ãkó rî ʼá.
43005025	Má âtâ tã pạ̃tị́ị̃ ró, kậyị̂ âcâ trá tã óʼdí drí rû ʼẽzó ngbãângbânõ! Gõʼdá mâ rî gógó Ôvârí rî mvá ró nõ âʼdô tã âtáʼá õjílã gólĩyî ôdrã ʼbá rî yî drí, gólĩyî drí ámâ gbórókõ ârízó, gõʼdá drílĩyî ngãzó âfõlé õdrã ʼásĩ rĩlí lédrẽ-lédrẽ ró zãâ gbạ́dú ạ̃dũkũ ãkó.
43005026	Tãlâ ámâ átá fẽ mbârâkã trá má drí õjílã îngázó õdrã ʼásĩ óʼdí rĩlí lédrẽ-lédrẽ ró zãâ gbạ́dú ạ̃dũkũ ãkó, nyé õzõ gólâ drí ngá ndrĩ lôʼbãrẽ tí, gõzó ngá ndrĩ ʼdî ʼbá yî vó lâ ndrẽlé âʼdólé lédrẽ-lédrẽ ró cé íyî úlị́ sĩ.
43005027	Gõʼdá lạ́tị̂ ãlô-ãlô ʼdĩ ʼásĩ, ámâ átá Ôvârí âfẽ drị́-ãcê kpá trá má drí tã-vó õjílã ndrĩ kâ kĩzó, tãlâ mâ gólâ rî mvá ʼî, gõʼdá ĩʼdî gólâ drí ámâ âjózó ûrú lésĩ.
43005028	"Ãnî tị̂ rî ậʼdị́lị́ úlị́ má drí rĩʼá âtálâ nõ ʼá tãlâ ãʼdô ʼî yã? Nĩ lẽ tã úlị́ má drí âtálé nõ ʼá. Kậyị̂ âbí âcáʼá, má drí õjílã gólĩyî ndrĩ ôdrã ʼbá trá rî yî zị̃zó, drílĩyî lạ̃zị́ ámákâ ârízó, gõʼdá drílĩyî ngãzó âfõlé õdrã ʼásĩ.
43005029	Gõʼdá õjílã gólĩyî tã tãndí ʼẽ ʼbá kậyị̂ drílĩyî ʼbãzó lédrẽ-lédrẽ ró rî sĩ rî, âʼdô ngãʼá õdrã ʼásĩ rĩlí lédrẽ-lédrẽ ró zãâ gbạ́dú ạ̃dũkũ ãkó. Gõʼdá õjílã gólĩyî tã õnjí ʼẽ ʼbá kậyị̂ drílĩyî ʼbãzó drẽ lédrẽ-lédrẽ ró ị̃nyạ́kú drị̃ị̂ nõngá nõ ʼá rî, âʼdô ĩyî lâṇõ zãâ gbạ́dú ạ̃dũkũ ãkó rî ûsúʼá.
43005030	Tã ndrĩ má drí rĩʼá ʼẽlâ rî, âʼdó kô tã ámâ nyãányâ kâ ĩʼdî. Má rí kô tã ámâ nyãányâ drí lẽlé rî ʼẽlé ĩʼdî. Má âʼdô tã-vó õjílã kâ kĩʼá, nyé õzõ ámâ átá drí âʼdálé trá má drí rî kâtí. Õzõ ʼdĩî rî kâtí rî, má rî tã-vó õjílã kâ kĩlí lạ́tị̂ mbị̂ ʼásĩ, tãlâ má rî té tã gólĩyî ámâ átá ámâ âjó ʼbá rî drí lẽlé rî ʼẽlé ĩʼdî."
43005031	"Má âtâ ãnî drí, nĩ ị̂sũ ãníkâ bê rî, má lôngô ʼdĩ ámâ tã ʼî yã? Âʼdó ĩtí kô. Õzõ má õró nõ rĩî ámâ nyãányâ tã lôngólé ĩʼdî rî, tí tã ndrĩ má drí rĩʼá âtálâ nõ ʼbá yî âʼdô ʼbãʼá ndrĩ tã tãkó ró.
43005032	Pạ̃tị́-pạ̃tị̃ ró, ámâ átá Ôvârí âʼdâ tã pạ̃tị́ị̃ ámákâ rî nĩ ãnî drí. Gõʼdá má nị̃ trá kĩ, tã drílâ âʼdálé ámâ tãsĩ rî rĩʼá tã pạ̃tị́ị̃ ʼî.
43005033	Nĩ jô õjílã trá Yõwánĩ ngálâ, gólĩyî ãʼdô ró tã gólâkâ ârílí. Gõʼdá Yõwánĩ drí tã pạ̃tị́ị̃ âtázó gólĩyî drí ámâ tãsĩ.
43005034	Tã bê âʼdó ʼbá tãndí ró lậvũlị́ gạ̃rạ̃ úlị́ õjílã mvá õzõ Yõwánĩ kâtí rî kâ drị̃ị̂ sĩ. Gõʼdá má rî tã nô âtálé úlị́ Yõwánĩ kâ tãsĩ, tãlâ úlị́ gólâkâ ʼdĩ ãâgâ ró bê ãnî drị̃ị̂, gõʼdá nĩ âdĩ ró drị̃ bê tã õnjí ãníkâ rî ʼásĩ ânĩlí má ngálâ, má pâ ró ãnî bê.
43005035	Yõwánĩ rĩʼá õzõ ngá îʼĩ gólâ tíbê rĩ ʼbá lạ́tị̂ îʼĩlí ãnî drí rî kâtí. Gõʼdá nĩ âʼdô trá ãyĩkõ ró tã lẽlé úlị́ gólâkâ ʼá kậyị̂ dã sĩ.
43005036	Tã tíbê âʼdó ʼbá ʼbãlé tãndí ró lậvũlị́ gạ̃rạ̃ úlị́ Yõwánĩ kâ drị̃ị̂ sĩ rĩʼá tã gólĩyî má drí rĩʼá ʼẽlâ nõ rî, gólĩyî rî tã âʼdálé kĩ, Ôvârí âjô mâ nĩ. Má rî nõ té tã ámâ átá drí âtálé má drí ʼẽlé rî ʼẽlé ĩʼdî ndẽlé.
43005037	"Õzõ pạ̃tị́ị̃ nĩ ũnị̃ úlị́ Ôvârí kâ fí trá dódó rî, nĩ âʼdô nị̃ʼá lâ kĩ, pạ̃tị́ị̃ Ôvârí âjô mâ nĩ, tãlâ búkũ gólâkâ ʼá rî, gólâ âtâ tã ámâ âcâ-âcâ kâ trá ãnî drí. Gõʼdá nĩ gã trá dó tã lẽlé úlị́ gólâkâ ʼdĩ ʼá, nĩ ârí gólâ rî úlị́ kô ãnî bị́ sĩ, gõʼdá nĩ ndré gólâ kpá kô ãnî lị̃fị́ sĩ.
43005039	Nĩ rî zãâ kárá búkũ Ôvârí kâ rî zị̃lị́ mãnísĩ, tãlâ ãnî drí tã mbị̂ ûsúzó lédrẽ-lédrẽ ạ̃dũkũ ãkó rî tãsĩ, gõʼdá tãlâ ãʼdô ʼî ãnî drí tã lẽzó kô kĩ, búkũ Ôvârí kâ ʼdĩ rî ámâ tã âtálé ĩʼdî ãnî drí yã?
43005040	Gõʼdá nĩ rî ámâ gãlé dó ãʼdô tãsĩ yã? Mâ ĩʼdî õjílã lédrẽ-lédrẽ ạ̃dũkũ ãkó rî fẽ ʼbá ʼî.
43005041	"Má nị̃ trá, ãnî ndrĩ, nĩ lẽé Ôvârí kô ãlôlâ, tãlâ nĩ lẽé kô tã lẽlé tã âtî-âtî má drí ânĩzó ĩʼdí bê lâ nõ ʼá. Ámâ átá Ôvârí âjô mâ nĩ ânĩlí ãnî îmbálé. Gõʼdá má ndrê bê rî, nĩ ʼê ãníkâ tã lẽlé cé õjílã gólâ ânĩ ʼbá íyî tã lôngô-lôngô bê kĩ, yí ãâʼdô íyíkâ ĩʼdî gạ̃rạ̃ rî ʼá! Mâ rî gógó nyãányâ lâ nõ, tã ị̂sũ ámákâ rî âʼdó kô cé ãnî õjílã drí ámâ lûyị́lị́ ĩʼdî. Má lẽ ámákâ cé ãnî drí tã lẽlé tã âtî-âtî ámákâ nõ ʼá ĩʼdî.
43005044	Tí nĩ âʼdô tã lẽʼá má ʼá ángô tí, õzõ nĩ õʼbã lị̃fị́ nõ gbõ zãâ ngá gólĩyî ãngó nõ kâ rî ʼbá yî vó, tãlâ ãnî ãzí-ãzí yî ũlûyị̂ ró ãnî rú bê kĩ, ãnî ãʼdô õjílã tãndí ʼî rî yã? ʼDĩî gõʼdá nĩ lẽé kô tã gólĩyî sũ ʼbá Ôvârí rú rî ʼbá yî ʼẽlé.
43005045	"Ãnî, nĩ gã úlị́ ãnî ạ́ʼbị́yạ́ Músạ̃ kâ kpá trá dó, tíbê ãnî drí kĩʼá nĩ, ãâʼdô tã ãnî drí lị̃fị́ ʼbãzó vó lâ rî âtáʼá nĩ ãnî tãsĩ Ôvârí ágálé rî. Gõʼdá nĩ gã bê úlị́ gólâkâ ámâ tãsĩ rî kpá trá dó ʼdĩ rî, Músạ̃ rî gógó âʼdô âdréʼá gõʼdá kpá nĩ Ôvârí ágálé ãnî ạ̃lị̃ âṇõlé. Âʼdó kô mâ rî gógó nõ ĩʼdî.
43005046	Nĩ ndrê trá, tí nĩ õró úlị́ Músạ̃ kâ âtálé rî lẽê rî, tí nĩ lẽ tã kpá trá úlị́ ámákâ ʼá, tãlâ Músạ̃ rî tã âtálé âcâ-âcâ ámákâ rî tãsĩ.
43005047	Gõʼdá nĩ lẽé bê tã tã Músạ̃ drí îgĩlí trá rî ʼá kô rî, ĩtí rî, tí nĩ âʼdô tã lẽʼá úlị́ má drí âtálé rî ʼá ángô tí yã?" ʼDĩî úlị́ Yésũ drí âtálé drị̃-ʼbá ạ́ngị́ Yúdạ̃ yí kâ drí Yẽrõsãlémã ʼálâ rî ĩʼdî.
43006001	Gõʼdá ʼdĩî vósĩ rî, Yésũ yî drí âgõzó Yẽrõsãlémã lésĩ gõlé Gãlĩláyã ʼálâ lãjóʼbá íyíkâ rî ʼbá yí bê. Kậyị̂ ãzâ sĩ, gólĩyî drí ngãzó fĩlí kõlóngbõ ʼá mbãlé lị̃mvû ândrê Gãlĩláyã kâ rî ʼáʼá lé drị̃ lâ lésĩ.
43006002	ʼDĩî rĩʼá kậyị̂ kãrámã Yúdạ̃ yí kâ zị̃lị́ kãrámã lậvũ-lậvũ kôrô kâ rî trá ãnyî. Gõʼdá õjílã ndrê bê tã lârâkô Yésũ drí rĩʼá ʼẽlâ rĩzó õjílã îngálé ngá lãzé ʼásĩ ʼdî rî, gólĩyî drí ngãzó ʼdó ʼdẽlé gólâ vósĩ. Nĩngá sĩ, Yésũ yî drí nĩzó mbãlé lũtú drị̃ị̂ ʼálâ, gõʼdá gólĩyî drí rĩzó vũdrị́ lãjóʼbá íyíkâ rî ʼbá yí bê dîrî yí lạ̃gạ́tị́ sĩ.
43006005	Gõʼdá Yésũ õtírĩ rĩî lãjóʼbá íyíkâ ʼdĩ ʼbá yî lị̃fị́ lâ yî îcílí rî, ʼdĩî õjílã ãzâ ʼbá yî kpá bê dũû rĩʼá ĩyî ânĩʼá gólâ ngálâ. Gõʼdá Yésũ jâ lị̃fị́ bê gólĩyî ndrẽlé dîrî rî, drílâ ngãzó tã îjílí Fílĩpõ tị́ kĩ, "Fílĩpõ, mã âʼdô ngá nyãnyã ûsúʼá ãʼdô ʼásĩ gĩlí fẽlé õjílã õʼbí nõ ʼbá yî drí nyãlé yã?"
43006006	Yésũ îjî tã ʼdî Fílĩpõ tị́ ʼdĩ, ãʼdô ró tã ị̂sũ Fílĩpõ kâ ûjũzó, ngãtá Fílĩpõ lẽ tã trá kĩ, yî Yésũ cú rĩʼá mbârâkã bê ngá nyãnyã ûsúzó fẽlé õjílã dũû rĩ ʼbá ânĩlí ʼdĩ ʼbá yî drí yã. Tákõ gólâ nị̃ íyîngá tã yí drí ʼẽʼá ʼẽlâ rî trá.
43006007	Gõʼdá nĩngá sĩ, Fílĩpõ drí tã ʼdî drị̃ lâ jãzó Yésũ drí kĩ, "Mã âʼdô ngá nyãnyã rî ʼdĩ ûsúʼá õjílã õʼbí ʼdĩ ʼbá yî drí ĩtí ʼdĩ ãʼdô ʼásĩ yã? Õzõ kpálé óõtrõ ậdị̂ kậyị̂ kámá-rị̃ kâ ãmbãtã gĩzó rî, îcá õjílã õʼbí ʼdĩ ʼbá yî drí nyãlé cé tị̂tị̂ kô."
43006008	Gõʼdá nĩngá sĩ, lãjóʼbá Yésũ kâ Sĩmónã Pétẽrõ rî ậdrúpị̃ ró rú bê Ãndĩríyã rî drí tã âtázó Yésũ drí kĩ,
43006009	"Ágámvá ãzâ bê rĩʼá nõ, gólâ cú ãmbãtã dãdãwá bê njị̂, gólâ kpá cú ị̃ʼbị̂ fínyá-fînyâwá bê rị̃. Gõʼdá õzõ kpálé mã õfẽ ãmbãtã njị̂ ʼdĩ gõʼdá ị̃ʼbị̂ rị̃ ʼdî ʼbá yí bê õjílã õʼbí ʼdĩ ʼbá yî drí nyãlé rî, îcá gólĩyî drí kô."
43006010	Gõʼdá ĩtí rî, Yésũ drí tã âtázó lãjóʼbá íyíkâ rî ʼbá yî drí, gólĩyî ãâtâ ró tã õjílã õʼbí ʼdĩ ʼbá yî drí, tãlâ õrî ró ĩyî bê vũdrị́ ngá nyãlé. Gõʼdá õjílã õʼbí ʼdĩ ʼbá yî drí rĩzó vũdrị́ õmã ạ̃rú drị̃ị̂ ngá nyãnyã tẽlé. Õjílã rĩ ʼbá ʼdĩ ʼbá yî rĩʼá kútũ-njị̂. ʼDĩî ólã cé ãgô ĩʼdî, gõʼdá ólãá õkó ʼdĩyímvá bê kô.
43006011	Gõʼdá nĩngá sĩ, Yésũ drí ãmbãtã njị̂ ʼdĩ trõzó, gõʼdá drílâ rãtáã ʼẽzó Ôvârí drí, gõʼdá drílâ fẽzó lâ lãjóʼbá íyíkâ ʼdĩ ʼbá yî drí, gólĩyî õlânjî ró õjílã õʼbí gólĩyî rĩ ʼbá vũdrị́ ʼdĩ ʼbá yî drí. Gõʼdá gólâ drí ị̃ʼbị̂ rị̃ ʼdî ʼbá yî ʼẽzó kpá ĩtí. Mbârâkã Ôvârí kâ sĩ, ãmbãtã njị̂ ʼdĩ ʼbá yî gõʼdá kpá ị̃ʼbị̂ rị̃ ʼdî ʼbá yí bê drí õjílã õʼbí ʼdĩ ʼbá yî îcázó ndrĩ.
43006012	Gõʼdá õʼbí ʼdĩ ʼbá yî nyâ ĩyî ngá nyãnyã bê îcálé dũû rî, Yésũ drí tã âtázó lãjóʼbá íyíkâ ʼdĩ ʼbá yî drí, gólĩyî ũûʼdû ngá nyãnyã ạ̃mbúkũ õjílã õʼbí ʼdĩ ʼbá yî drí nyãlé âyélé ʼdĩ ʼbãlé dódó, õzó kô rû îzãâ.
43006013	Gõʼdá ĩtí rî, lãjóʼbá Yésũ kâ ʼdĩ ʼbá yî drí ãmbãtã ạ̃mbúkũ ị̃ʼbị̂ bê lâkí ʼbá ʼdĩ ûʼdúzó ívõ ʼásĩ dũûdû. ʼDĩî cé ãmbãtã dãdãwá njị̂ gõʼdá ị̃ʼbị̂ fínyá-fînyâwá bê rị̃ Yésũ drí rãtáã ʼẽzó drị̃ lâ rî drí õjílã õʼbí ʼdĩ ʼbá yî îcázó, gõʼdá ạ̃mbúkũ lâ drí kpá lâkízó ívõ ʼásĩ mûdrị́-drị̃-lâ-ngâ-rị̃.
43006014	Gõʼdá nĩngá sĩ, õjílã õʼbí ʼdĩ ʼbá yî ndrê ĩyî bê tã lârâkô Yésũ drí ʼẽlé mbârâkã Ôvârí kâ sĩ ngá nyãnyã ʼdî ʼẽzó âcálé dũû rî, tị̂ lâ ĩyî drí ậʼdị́zó. Gõʼdá drílĩyî tã ị̂sũzó kĩ, "Ãʼdô ĩtí rî, ʼdĩî trá pạ̃tị́ị̃ ʼdíyî pã ʼbá gólâ Ôvârí drí tã lâ ʼbãlé trá búkũ íyíkâ ʼá ʼẽʼá âjólâ ãmâ pãlé rî ĩʼdî, ĩʼdî gólâ âcâ trá."
43006015	Gólĩyî lẽ trá Yésũ rî ʼbãlé âʼdólé kúmú gólĩyíkâ ró mbârâkã sĩ, tãlâ gólâ õdrô ró bê ạ̃jú-ʼbá-ãzí gólĩyíkâ vólé. Tákõ, Yésũ nị̃ tã ị̂sũ gólĩyíkâ ʼdĩ trá ạ̃kû, gõʼdá tã ị̂sũ gólĩyíkâ ʼdĩ sú gólâ rú kô, gõʼdá gólâ drí íyîngá ʼbẽzó kírî élêwálâ ró nĩlí íyî lậpị́lị́ únị́ lãfálé.
43006016	Gõʼdá ngá drí ậnị́rị̃ ʼá, Yésũ drẽ zãâ únị́ lãfá ʼálâ. Lãjóʼbá gólâkâ ʼdĩ ʼbá yî drí ngãzó nĩlí gõlé lị̃mvû ândrê tị́ ʼálâ, ãʼdô ró nĩʼá kõlóngbõ mbãlé nĩzó gõlé Kãpẽrãnómã ʼálâ ró. Gõʼdá Yésũ rî gógó âgõó drẽ kô gólĩyî ngálâ. Gõʼdá ngá ậnị̂ bê gólĩyî ûsúlị́ drẽ ãkpã lị̃mvû ító ʼâ ʼá rî, ʼdĩî Yésũ âcá drẽ zãâ gólĩyî ngálâ kô.
43006018	Gõʼdá gólĩyî câ bê kõlóngbõ bê lị̃mvû ândrê ʼdĩ kâ ʼdĩ ító ʼâ lâ ʼá rî, kạ̃gũmạ́ạ̃ ândrê drí îtõzó rĩʼá ậsị̃lị́ mbârâkã sĩ. Gõʼdá lị̃mvû drị̃ drí rĩzó rû îyálé mbârâkã sĩ kãgbã-kãgbã.
43006019	Gõʼdá ʼdĩî gólĩyî nĩ trá õzõ kĩlõmítĩrĩ njị̂ kâtí lị̃mvû ândrê ʼdĩ tị́ sĩ, drílĩyî ngá ndrẽzó vólé rî, drílĩyî õjílã ãzâ ndrẽzó ânĩʼá gólĩyî ngálâ lị̃mvû drị̃ị̂ sĩ, kôrô ũrị̃ drí gãzó gólĩyî rú.
43006020	Gõʼdá Yésũ âcâ bê ãnyî rî, gólâ drí tã âtázó gólĩyî drí kĩ, "Nĩ ʼê ũrị̃ kô! Nĩ nị̃ị́ kô kĩ, nõô mâ ĩʼdî yã?"
43006021	Gõʼdá lãjóʼbá ʼdĩ ʼbá yî drí ʼbãzó ndrĩ ãyĩkõ ró, drílĩyî Yésũ rî ậzị́zó mbãlé kõlóngbõ ʼá ĩyî ngálâ. Gõʼdá ʼwãâ ró, kõlóngbõ ʼdî drí cãzó tãndí ró lị̃mvû tị́ ʼálâ.
43006022	Gõʼdá cị̃ị́nó ãzâ lâ sĩ rî, õʼbí gólĩyî Yésũ drí ngá nyãnyã fẽzó drílĩyî rî drí ngãzó rĩʼá Yésũ rî lôndãlé võ ngá nyãnyã fẽzó drílĩyî ʼdĩ ʼá nĩngá, tãlâ gólĩyî nị̃ trá kĩ, ậgị́ rî, kõlóngbõ kó cé ãlô lãjóʼbá Yésũ kâ drí mbãzó ʼá lâ nĩlí Kãpẽrãnómã ʼálâ rî ĩʼdî, gõʼdá gólĩyî nị̃ kpá trá kĩ, Yésũ mbãá kô kõlóngbõ ʼdî ʼá nĩlí lãjóʼbá íyíkâ yí bê.
43006023	Gõʼdá kõlóngbõ ãzâ ʼbá yî drí kpá âcázó jạ̃rị́bạ̃ Tĩbérĩyã kâ rî lésĩ âdrélé ãnyî võ Yésũ drí ngá nyãnyã fẽzó õʼbí ʼdĩ ʼbá yî drí ʼdĩ lạ̃gạ́tị́ nĩngá.
43006024	Gõʼdá õʼbí ʼdĩ ʼbá yî lôndã ĩyî bê Yésũ trá kpị̃ị̂, gõʼdá lãjóʼbá gólâkâ âʼdô bê kpá tólâ yûʼdạ́wạ́ rî, gólĩyî drí mbãzó kõlóngbõ âcá ʼbá Tĩbérĩyã lésĩ ʼdî ʼbá yî ʼá, ãʼdô ró nĩlí Kãpẽrãnómã ʼálâ Yésũ rî lôndãlé tólâ.
43006025	Gõʼdá Kãpẽrãnómã ʼá tólâ rî, õjílã ʼdî ʼbá yî drí Yésũ rî ûsúzó jó tã Ôvârí kâ ârî kâ ʼá õjílã bê dũû. Gõʼdá drílĩyî Yésũ rî îjízó kĩ, "Lị̃fị́ îmbá ʼbá, ní âcâ nõngá ángô tí yã?"
43006026	Nĩngá sĩ, Yésũ drí tã âtázó gólĩyî drí kĩ, "Nĩ rî ámâ lôndãlé tãlâ ãʼdô ʼî yã? Nĩ rî ámâ ndãlé nõ cé ngá nyãnyã má drí fẽlé ãnî drí ậgị́ rî tãsĩ, âʼdó kô tã lârâkô má drí ʼẽlé trá rî tãsĩ.
43006027	Pạ̃tị́-pạ̃tị̃ ró, má âtâ ãnî drí, nĩ âyê nyãsá tíbê ʼẽ ʼbá lâvãlé ãnî ʼásĩ ʼwãâ rî ndãndã lâ. Nĩ ndã nyãsá gólâ tíbê ʼẽ ʼbá ãnî pãlé gbạ́dú rî ĩʼdî, tãlâ lédrẽ-lédrẽ ạ̃dũkũ ãkó rî fẽlé ãnî drí. ʼDĩî ngá nyãnyã tíbê mâ rî gógó ânĩ ʼbá ûrú lésĩ nõ drí ʼẽʼá fẽlâ ãnî drí rî ĩʼdî. Ámâ átá Ôvârí âjô mâ nĩ ngá nyãnyã fẽlé ãnî drí, gõʼdá tã ámákâ sû trá gólâ rú rõô."
43006028	Gõʼdá Yésũ âtâ bê úlị́ ʼdĩ ĩtí rî, õjílã ʼdî ʼbá yî drí tã îjízó gólâ tị́ kĩ, "Õzõ ãʼdô ĩtí rî, mã âʼdô ãʼdô ʼẽʼá ĩʼdî sũlị́ Ôvârí lị̃fị́ yã?"
43006029	Yésũ drí gõzó kpá tã-drị̃ lôgõlé gólĩyî drí kĩ, "Tã Ôvârí drí lẽlé ãnî drí ʼẽlé rî cé ĩʼdî nõ, ãnî drí tã lẽlé mâ rî gógó gólâ Ôvârí drí âjólé nõ ʼá."
43006030	Gõʼdá õjílã ʼdî ʼbá yî drí kpá Yésũ rî îjízó kĩ, "Ãʼdô ĩtí rî, ʼdõvó ní ʼê tã lârâkô ãzâ, ãʼdô ró bê mbârâkã áníkâ âʼdálé ãmâ drí. Gõʼdá mã ʼdê gbõ nị̃lâ kĩ, pạ̃tị́ị̃ Ôvârí âjô nî nĩ, gõʼdá ãmâ drí gõzó tã lẽlẽ bê ní ʼá.
43006031	Mí ndrê drẽ, ãmâ ạ́ʼbị́yạ́ yî õtírĩ lậmú õmã ʼálâ rî, Músạ̃ fẽ ngá nyãnyã trá gólĩyî drí. Íîgĩ trá búkũ Ôvârí kâ ʼá kĩ, 'Gólâ âfẽ ngá nyãnyã trá ûrú lésĩ gólĩyî drí nyãlé.' Gólĩyî rî trá ngá nyãnyã ʼdî nyãlé ị̃tú vósĩ cé ndrô drílĩyî rĩzó lậmúlị́ õmã ʼálâ rî ʼbá yî sĩ."
43006032	Gõʼdá nĩngá sĩ, Yésũ drí gõzó kpá tã-drị̃ lôgõlé gólĩyî drí kĩ, "Má âtâ tã pạ̃tị́ị̃ ãnî drí, ngá nyãnyã gólâ ódrí fẽlé ãnî ạ́ʼbị́yạ́ yî drí nã rî, ámâ átá âfẽ nĩ, âʼdó kô Músạ̃ ĩʼdî. Ngá nyãnyã rî ʼdĩ trá ngá nyãnyã rúʼbạ́ ị̃nyạ́kú kâ ʼî. Gõʼdá ngá nyãnyã pạ̃tị́-pạ̃tị̃ tíbê ûrú lésĩ rî, ámâ átá lẽ trá fẽlâ ãnî drí ãndrõ nô.
43006033	Õjílã gólâ Ôvârí drí âjólé trá ûrú lésĩ rî, gólâ ĩʼdî rĩ ʼbá ngá nyãnyã gólâ rĩ ʼbá lédrẽ-lédrẽ ạ̃dũkũ ãkó rî fẽlé õjílã drí rî fẽlé rî."
43006034	Gõʼdá õjílã ʼdî ʼbá yî drí tã-drị̃ lôgõzó Yésũ drí kĩ, "Tãndí ró kúmú, ãʼdô ĩtí rî, ní âfẽ ngá nyãnyã rî gógó ʼdĩ ãmâ drí kậyị̂ vósĩ cé!"
43006035	Gõʼdá Yésũ drí gõzó tã âtálé gólĩyî drí kĩ, "Nĩ ârî drẽ, ámâ nyãányâ ĩʼdî ngá nyãnyã lédrẽ-lédrẽ ạ̃dũkũ ãkó rî fẽ ʼbá ʼî. Õjílã gólâ tíbê tã lẽ ʼbá má ʼá pị̃pị̂sị́lị́ ãlô sĩ, gõʼdá kpá íyî nyãányâ fẽ ʼbá ndrĩ má drí pạ̃tị́-pạ̃tị̃ rî, má âʼdô gólâ rî ʼbãʼá lõfó drí îcázó gõʼdá gólâ rî ʼẽlé kô, gõʼdá lị̃mvû lôvó fú gólâ kpá kô. Drílâ rĩzó lédrẽ-lédrẽ ró zãâ gbạ́dú ạ̃dũkũ ãkó.
43006036	Gõʼdá nĩ ndrê mbârâkã ámákâ bê kpálé trá rî, nĩ lẽé tã drẽ zãâ kô kĩ, Ôvârí âjô mâ nĩ.
43006037	Õjílã ndrĩ gólĩyî ámâ átá drí âfẽlé má drí rî âʼdô tã lẽʼá má ʼá. Gõʼdá má âʼdô gólĩyî ndrĩ lậgúʼá ãyĩkõ ãmbá sĩ âʼdólé õjílã ámákâ ró.
43006038	Ôvârí âjô mâ trá ûrú lésĩ ãngó nõ ʼá tã gólâkâ ʼẽlé. Má ânĩí kô tã ámâ nyãányâ kâ ʼẽlé ĩʼdî.
43006039	Tã ámâ átá Ôvârí drí lẽlé má drí ʼẽlé rî ĩʼdî nõô. Õjílã gólĩyî gólâ drí âfẽlé má drí rî, gõʼdá tã lẽ ʼbá mâ Ôvârí rî mvá ró rî ʼá rî, gólâ lẽ má drí vó lâ ĩyî ndrẽlé dódó, õjílã ãzâ gólĩyî lãfálé ʼásĩ ậvị̃ị́ kô. Ôvârí lẽ kpá má drí lédrẽ-lédrẽ ạ̃dũkũ ãkó rî fẽlé gólĩyî drí. Gõʼdá kậyị̂ ạ̃dũkũ ʼá rî, má âʼdô gólĩyî lîdríʼá õdrã ʼásĩ."
43006041	Gõʼdá õjílã õʼbí ʼdĩ ʼbá yî ârî ĩyî bê úlị́ Yésũ kâ âtálé kĩʼá nĩ rî, yí ãâʼdô ĩʼdî ngá nyãnyã gólâ ûrú lésĩ rî ĩʼdî rî, gólĩyî drí ngãzó rĩʼá lôzólé ĩyî võ ʼásĩ Yésũ rú.
43006042	Gõʼdá drílĩyî tã âtázó kĩ, "Ãgô ʼdĩ rî tã âtálé ĩtí tãlâ ãʼdô ʼî yã? Gólâ âʼdó kô cé Yésũ Yõsépã rî mvá ró nõ ĩʼdî, tíbê ãmâ drí átá lâ rî nị̃lị́ trá ândré lâ bê nõ yã? Gólâ kĩ, yí ânĩ ûrú lésĩ rî ángô tí ró yã?"
43006043	Gõʼdá ĩtí rî, Yésũ drí ngãzó tã âtálé gólĩyî drí kĩ, "Nĩ âyê drẽ lôzô-lôzô ãníkâ má rú ãnî lãfálé ʼásĩ ʼdî. Nĩ ârî drẽ úlị́ ámákâ nõ.
43006044	Tã pạ̃tị́ị̃ ró, má âtâ ãnî drí, õjílã ãzâ îcá kô tã lẽlé má ʼá cú ĩtí ámâ átá Ôvârí gólâ ámâ âjó ʼbá rî drí gólâ rî ậzị́ ãkó. Gõʼdá má âʼdô õjílã rî ʼdĩ lîdríʼá õdrã ʼásĩ kậyị̂ ạ̃dũkũ ʼá.
43006045	Tã ậngũ ʼbá yî îgĩ trá búkũ Ôvârí kâ ʼá kĩ, 'Ôvârí âʼdô õjílã îmbáʼá nĩ'. Pạ̃tị́ị̃ má âtâ ãnî drí, õjílã gólĩyî tã îmbâ-îmbâ Ôvârí kâ ârí ʼbá dódó rî, gólĩyî âʼdô ĩyî tã lẽʼá má ʼá.
43006046	Gõʼdá õjílã ãzâ ãlô ãnî lãfálé sĩ ámâ átá rî ndrẽ ʼbá rî yû. Mâ rî gógó nõ ndrê Ôvârí cé nĩ, tãlâ má ânĩ Ôvârí ngá lésĩ.
43006047	"Má âtâ ãnî drí tã pạ̃tị́-pạ̃tị̃ ró, õjílã tíbê tã lẽ ʼbá má ʼá pị̃pị̂sị́lị́ ãlô sĩ rî ûsû lédrẽ-lédrẽ ạ̃dũkũ ãkó rî trá.
43006048	Mĩ ndrê drẽ, mâ ngá nyãnyã gólâ õjílã ʼbã ʼbá rĩlí zãâ gbạ́dú ạ̃dũkũ ãkó rî ĩʼdî!
43006049	ʼDõvó nĩ ị̂sũ tã ãnî ạ́ʼbị́yạ́ yî tãsĩ. Gólĩyî ndrĩ nyâ ĩyî bê ngá nyãnyã Músạ̃ drí fẽlé gólĩyî drí rî bê rî, gólĩyî zãâ bê rĩʼá lédrẽ-lédrẽ ró yã? Âʼdó ĩtí kô, gólĩyî ôdrã trá ndrĩ!
43006050	Gõʼdá mâ ngá nyãnyã ânĩ ʼbá ûrú lésĩ rî ĩʼdî. Õjílã gólâ ngá nyãnyã ʼdî nyã ʼbá rî drãá kô.
43006051	Má âtâ ãnî drí kpá óʼdí, ngá nyãnyã lédrẽ-lédrẽ ạ̃dũkũ ãkó fẽ ʼbá ʼdĩ rĩʼá ámâ rúʼbạ́ ʼî. Má ânĩ trá ûrú lésĩ, gõʼdá mâ rĩʼá njãâ ámâ rúʼbạ́ fẽlé drãlé ãnî õjílã ãngó nõ kâ pãlé tã õnjí ãníkâ ʼásĩ. Õzõ nĩ õnyâ ámâ rúʼbạ́ trá rî, ãnî drí rĩzó lédrẽ-lédrẽ ró zãâ gbạ́dú ạ̃dũkũ ãkó."
43006052	Gõʼdá õjílã õʼbí ʼdĩ ʼbá yî ârî ĩyî bê úlị́ Yésũ kâ kĩʼá nĩ íyî rúʼbạ́ âʼdô ĩʼdî ngá nyãnyã ânĩ ʼbá ûrú lésĩ rî ĩʼdî rî, gólĩyî drí ngãzó ạ̃wạ̃ ró, gõʼdá rĩʼá ĩyî úlị́ âtálé ĩyî lãfálé ʼásĩ kĩ, "Ãgô nõ âʼdô íyî rúʼbạ́ âfẽʼá ãmâ drí nyãlé ʼdĩ íyíkâ ángô tí ró yã?"
43006053	Gõʼdá Yésũ drí kpá tã-drị̃ jãzó gólĩyî drí kĩ, "Pạ̃tị́-pạ̃tị̃ ró, má âtâ ãnî drí, mâ gólâ Ôvârí drí âjólé trá ûrú lésĩ rî, õjílã gólâ ámâ rúʼbạ́ nyã ʼbá kô gõʼdá ámâ ãrí mvũ ʼbá kpá kô rî, ûsú lédrẽ-lédrẽ ạ̃dũkũ ãkó rî kô!
43006054	Pạ̃tị́-pạ̃tị̃ má âtâ ãnî drí, õjílã gólâ ámâ rúʼbạ́ nyã ʼbá gõʼdá kpá ámâ ãrí mvũ ʼbá rî, âʼdô rĩʼá lédrẽ-lédrẽ ró zãâ gbạ́dú ạ̃dũkũ ãkó. Má âʼdô gólâ rî lîdríʼá õdrã ʼásĩ, kậyị̂ ạ̃dũkũ ʼá.
43006055	Mĩ ndrê drẽ, ámâ rúʼbạ́ gõʼdá ámâ ãrí bê rî ĩʼdî cé ngá nyãnyã gólâ ʼẽ ʼbá õjílã ʼbãlé rĩlí lédrẽ-lédrẽ ró zãâ gbạ́dú ạ̃dũkũ ãkó rî.
43006056	Õjílã gólâ tíbê ámâ rúʼbạ́ nyã ʼbá gõʼdá kpá ámâ ãrí mvũ ʼbá rî, gólâ âʼdô rĩʼá má bê ngá ãlô ró, gõʼdá má âʼdô kpá rĩʼá gólâ bê.
43006057	Nĩ ârî drẽ, ámâ átá ĩʼdî rĩ ʼbá lédrẽ-lédrẽ âfẽlé rî. Gõʼdá gólâ ʼbã mâ kpá nĩ rĩlí lédrẽ-lédrẽ ró. Ĩtí rî, õjílã gólâ ámâ rúʼbạ́ nyã ʼbá rî âʼdô rĩʼá kpá lédrẽ-lédrẽ ró mbârâkã ámákâ sĩ zãâ gbạ́dú ạ̃dũkũ ãkó.
43006058	Kpá ĩʼdî õzõ má drí âtálé trá ãnî drí rî kâtí, mâ rĩʼá ngá nyãnyã ûrú lésĩ rî ĩʼdî. ʼDĩî âʼdó kô õzõ ngá nyãnyã gólâ ãnî ạ́ʼbị́yạ́ yî drí nyãlé trá rî kâtí, gõʼdá ʼdĩî vósĩ rî, gólĩyî drã trá ndrĩ. Gõʼdá gólĩyî tíbê ámâ rúʼbạ́ nyã ʼbá rî âʼdô ĩyíkâ rĩʼá lédrẽ-lédrẽ ró zãâ gbạ́dú ạ̃dũkũ ãkó."
43006059	Úlị́ ʼdĩ ʼbá yî Yésũ âtâ trá õjílã ʼdî ʼbá yî drí, drílâ rĩrĩ tã îmbálé Kãpẽrãnómã ʼálâ jó tã Ôvârí kâ ârî kâ rî ʼá.
43006060	Gõʼdá tã ârí ʼbá Yésũ kâ ũrûkậ ʼbá yî ârî ĩyî bê úlị́ Yésũ kâ ʼdĩ ʼbá yî ndrĩ rî, tị̂ lâ yî drí ậʼdị́zó, gõʼdá drílĩyî úlị́ Yésũ kâ ʼdĩ gãzó dó. Gõʼdá drílĩyî ngãzó rĩʼá úlị́ âtálé ĩyî lãfálé ʼásĩ kĩ, "ʼÁá, úlị́ ʼdĩ âmbâ trá rõô õjílã drí tã lẽzó ʼá lâ!"
43006061	Gõʼdá Yésũ nị̃ trá cú ĩtí kĩ, tã ârí ʼbá íyíkâ ʼdĩ ʼbá yî lãfálé sĩ, ãzâ ʼbá yî lẽé úlị́ yí drí âtálé ʼdĩ ʼbá yî kô. Gólâ drí gõzó tã îjílí gólĩyî tị́ kĩ, "Úlị́ má drí âtálé ʼdĩ sú ãnî rú kô, ĩʼdî ãnî drí ʼẽzó ámâ âyélé gõzó vólé yã?
43006062	Õzõ nĩ õndrê mâ gõrẽ ʼá vólé ûrú ʼálâ, võ ámâ âjózó rî ʼálâ sĩ rî ʼálâ rî, tã ị̂sũ ãníkâ tã ʼdî tãsĩ rî âʼdô ʼbãʼá ángô tí yã?
43006063	Má âtâ ãnî drí, nĩ ị̂sũ úlị́ má drí âtálé ãnî drí ámâ rúʼbạ́ nyã kâ ʼdĩ ífí lâ dódó. Mbârâkã õjílã mvá kâ îcá lédrẽ-lédrẽ ạ̃dũkũ ãkó rî fẽlé ãnî drí kô. Tã ʼdî tãsĩ rî, úlị́ ámákâ ʼdĩ ʼbá yî âʼdó kô rúʼbạ́ ị̃nyạ́kú nõ tãsĩ. Úlị́ ʼdĩ ʼbá yî rĩʼá Líndrí Tãndí Ôvârí kâ tãsĩ, gólâ ʼẽ ʼbá ãnî ʼbãlé rĩlí lédrẽ-lédrẽ ró zãâ gbạ́dú ạ̃dũkũ ãkó tã lẽlẽ ãníkâ má ʼá rî sĩ rî.
43006064	Gõʼdá ngbãângbânõ rî, mâ rĩʼá tã ị̂sũ ró, tãlâ ãnî ũrûkậ ʼbá yî lẽé drẽ zãâ tã kô má ʼá." Yésũ âtâ tã ʼdî ĩtí ʼdĩ rî, tãlâ gólâ nị̃ tã ị̂sũ tã ârí ʼbá íyíkâ ʼdĩ ʼbá yí kâ trá ndrĩ ãkpãkãʼdã kậyị̂ gólĩyî drí ʼdẽzó yí vósĩ rî ʼá. Gólâ nị̃ gólĩyî tã íyíkâ lẽ ʼbá kô rî yî trá ndrĩ. Gõʼdá gólâ nị̃ lãjóʼbá gólâ ángô rî ĩʼdî tíbê ʼẽ ʼbá íyî drị́-bã fẽlé fũlị́ rî kpá trá.
43006065	Tãlâ gólâ âtâ trá sị́sị́ lãjóʼbá íyíkâ rî yî drí kĩ, õjílã ãzãkã îcá kô ânĩlí yí ngálâ cú ĩtí tã ị̂sũ gólâkâ sĩ. Ôvârí âʼdô gólâ rî pị̃pị̂sị́lị́ âjáʼá nĩ ĩʼdî ʼdê gbõ tã lẽlé yí ʼá.
43006066	Gõʼdá úlị́ Yésũ kâ ʼdĩ ʼbá yî vósĩ rî, tã ârí ʼbá gólâkâ ãzâ ʼbá yî dũû drí ngãzó ĩyî gólâ rî âyélé, nĩzó gõlé ĩyî drí ʼbã ʼásĩ. Gólĩyî drí tã îmbâ-îmbâ Yésũ kâ âyézó.
43006067	Gõʼdá Yésũ drí lị̃fị́ jãzó lãjóʼbá íyíkâ mûdrị́-drị̃-lâ-gâ-rị̃ tíbê gólâ drí êpẽlé nĩ sị́sị́ rî yî ngálâ, gõʼdá drílâ tã îjízó gólĩyî tị́ kĩ, "Ãnî, nĩ lẽ kpá trá ámâ âyélé nĩzó, õzõ gólĩyî nĩ ʼbá ʼdĩ ʼbá yí kâtí yã?"
43006068	Gõʼdá Sĩmónã Pétẽrõ drí tã-drị̃ jãzó Yésũ drí kĩ, "Kúmú, mã âʼdô ãmákâ nĩʼá nõ ʼbô ángô lé ró yã? Mã nị̃ trá, mã lẽ tã kpá trá kĩ, nî rĩʼá õjílã ndị̂ndị̂ ʼî pạ̃tị́ị̃ Ôvârí kâ rî ĩʼdî, úlị́ áníkâ âtálé rî âʼdô ãmâ ʼbãʼá nĩ rĩlí zãâ gbạ́dú ạ̃dũkũ ãkó, õjílã ãzãkã yûʼdạ́wạ́ ãmâ drí ʼdẽzó vó lâ ʼásĩ õzõ ání kâtí."
43006070	Gõʼdá Yésũ drí tã âtázó lãjóʼbá íyíkâ ʼdĩ ʼbá yî drí kĩ, "Má zĩ ãnî nĩ mûdrị́-drị̃-lâ-gâ-rị̃ lãjóʼbá ámákâ ró, gõʼdá kpálé rî, ãnî lãfálé sĩ rî, ámâ ạ̃jú-ʼbá-ãzí bê ãlô tíbê ʼẽ ʼbá ámâ drị́-bã fẽlé fũlị́ rî."
43006071	Yésũ âtâ tã ʼdî ĩtí ʼdĩ rî Yúdạ̃ Sĩmónã Ĩsĩkãrĩyótã rî mvá rî tãsĩ. Gõʼdá kpálé Yúdạ̃ rĩʼá lãjóʼbá ãlô lãjóʼbá Yésũ kâ mûdrị́-drị̃-lâ-ngâ-rị̃ rî lãfálé sĩ rî, Yésũ nị̃ trá kĩ, ạ̃tị́ ʼá tólâ gólâ ãâʼdô íyî drị́-bã fẽʼá nĩ fũlị́.
43007001	Gõʼdá Yésũ drẽ rĩʼá Gãlĩláyã ʼálâ rî, drílâ nĩzó lậmú bê õjílã lị̃fị́ îmbá bê jạ̃rị́bạ̃ Gãlĩláyã kâ ʼásĩ. Gólâ lẽé kô cãlé Yũdạ́yạ̃ ʼálâ õjílã lị̃fị́ îmbálé, tãlâ drị̃-ʼbá ạ́ngị́ Yúdạ̃ yí kâ Yẽrõsãlémã ʼálâ rî lẽ trá gólâ rî fũlị́.
43007002	Gõʼdá kậyị̂ gólĩyî kãrámã Yúdạ̃ yí kâ zị̃lị́ kãrámã gũgũ kâ rî kâ trá ãnyî.
43007003	Gõʼdá kậyị̂ gólĩyî kãrámã ʼdî kâ câ bê rî, Yésũ rî ậdrúpị̃ yî drí ngãzó Yésũ rî îcílí tã lârâkô gólâ drí rĩʼá ʼẽlâ rî ʼbá yî tãsĩ, gõʼdá drílĩyî tã âtázó drílâ kĩ, "Hé, tí gõʼdá ní nĩí Yẽrõsãlémã ʼálâ õjílã lị̃fị́ îmbálé kậyị̂ gólĩyî ãmbá kãrámã nô kâ ʼá mbârâkã áníkâ âʼdálé tólâ õʼbí ʼá, tãlâ õjílã dũû õʼdê ró bê ní vósĩ rî kô yã?
43007004	Ní lẽ áníkâ tã lârâkô ʼẽlé nõ cé nõngá kírî ũgũ ró ãʼdô tãsĩ yã? Õzõ ní õlẽ õjílã dũû drí ʼdẽlé ní vósĩ rî, ní nĩ tã lârâkô ʼẽlé õʼbí ʼá Yẽrõsãlémã ʼá tólâ, õʼbí nã ʼbá yî õndrê ró mbârâkã áníkâ bê."
43007005	Gõʼdá ʼdĩî zãâ Yésũ rî ậdrúpị̃ yî lẽé ĩyî drẽ tã kô Yésũ ʼá.
43007006	Gõʼdá Yésũ drí tã lôgõzó íyî ậdrúpị̃ yî drí kĩ, "Ị̃tú ámákâ nĩzó Yẽrõsãlémã ʼálâ rî cá drẽ kô. Ãnî drí rî, kậyị̂ íyíkâ ndrĩ rĩʼá tãndí ró ãnî drí nĩzó Yẽrõsãlémã ʼálâ.
43007007	Ãníkâ rî, õjílã ãngó nõ kâ ʼbã ĩyíkâ ãnî lôvó ʼbãʼbã, gõʼdá gólĩyî ʼbãá ĩyíkâ ámâ lôvó kô, tãlâ má rî bê kárá tã õnjí gólĩyíkâ rĩʼá ʼẽlâ rî tã lâ âʼdálé gólĩyî drí rî sĩ.
43007008	Ãnî rî gógó, nĩ lậvũ sị́sị́ kãrámã ʼá tólâ. Má îcá nĩlí tólâ ngbãângbânõ kô, tãlâ ị̃tú ámákâ nĩ kâ cá drẽ kô."
43007009	Ĩtí rî, úlị́ Yésũ kâ ʼdĩ vósĩ rî, ậdrúpị̃ lâ yî drí ngãzó nĩlí Yẽrõsãlémã ʼálâ. Gõʼdá Yésũ drí rĩzó Gãlĩláyã ʼá nĩngá.
43007010	Gõʼdá Yésũ rî ậdrúpị̃ yî lậvũ bê Yẽrõsãlémã ʼálâ rî, kậyị̂ ãzâ sĩ, Yésũ drí ngãzó kpá nĩlí Yẽrõsãlémã ʼá tólâ kírî ũgũ ró.
43007011	Gõʼdá kậyị̂ kãrámã gũgũ kâ ʼdĩ kâ rî ʼbá yî sĩ rî, Yẽrõsãlémã ʼá tólâ rî, drị̃-ʼbá ạ́ngị́ Yúdạ̃ yí kâ rî ʼbá yî drí rĩzó Yésũ rî lôndãlé õʼbí lãfálé ʼásĩ. Drílĩyî nĩzó tã îjí bê õjílã tị́ sĩ kĩ, "Ãgô rú bê Yésũ rî, rî rĩlí ángô lé ró yã? Nĩ ndré gólâ kô yã?"
43007012	Gõʼdá õjílã ʼdî ʼbá yî drí rĩzó tã âtálé ĩyî lãfálé ʼásĩ ãyãyã sĩ. Ãzâ ʼbá yî kĩ, "Ãgô rú bê Yésũ ʼdĩ ãgô tãndí ʼî." Gõʼdá ãzâ ʼbá yî kĩ ĩyíkâ, "ʼÉʼẽ, ãgô ʼdĩ rî õjílã âdólé õnjõ sĩ."
43007013	Gõʼdá õjílã ãzãkã yûʼdạ́wạ́ úlị́ âtálé Yésũ rî tãsĩ drị̃-bạ́lạ́yị̂ ró ngbạ́lạ́-ngbạ́lạ́, tãlâ õjílã ndrĩ ʼdó ũrị̃ ró, drị̃-ʼbá ạ́ngị́ Yúdạ̃ yí kâ õzó ngãâ kô ạ̃wạ̃ ró ĩyí bê.
43007014	Gõʼdá õjílã ʼê ĩyî kãrámã ʼdî bê cãlé kậyị̂ nâ sĩ rî, Yésũ drí nĩzó fĩlí jó ạ́ngị́ Ôvârí kâ rî ʼálâ, drílâ îtõzó rĩʼá õʼbí rĩ ʼbá tólâ nã ʼbá yî îmbálé.
43007015	Gõʼdá drị̃-ʼbá ạ́ngị́ Yúdạ̃ yí kâ ârî ĩyî bê tã îmbâ Yésũ kâ ʼdĩ rî, tị̂ lâ yî drí ậʼdị́zó. Drílĩyî ngãzó tã âtálé gólâ rî tãsĩ kĩ, "Gólâ ûsû íyíkâ tã nị̃nị̃ tã îmbâ kâ nõ ãʼdô ʼásĩ yã? Gólâ rĩʼá cú ĩtí tã îmbá ʼbá ãkó."
43007016	Gõʼdá Yésũ ârî tã gólĩyíkâ rĩʼá âtálâ ʼdĩ bê rî, gólâ drí tã-drị̃ lôgõzó gólĩyî drí kĩ, "Tã gólâ má drí rĩʼá îmbálâ nõ âʼdó tã îmbâ-îmbâ ámâ nyãányâ kâ ĩʼdî kô, má rî tã îmbâ Ôvârí gólâ ámâ âjó ʼbá rî kâ îmbálé ĩʼdî.
43007017	Õjílã gólĩyî tã Ôvârí kâ ʼẽ ʼbá rî ʼbá yî âʼdô ĩyî nị̃ʼá lâ pạ̃tị́ị̃ kĩ, ngãtá tã má drí rĩʼá îmbálâ nõ ámâ nyãányâ kâ ngã tã îmbâ Ôvârí kâ ĩʼdî yã rî.
43007018	Õzõ má õrî nõ tã ámâ nyãányâ kâ îmbálé ĩʼdî rî, nĩ âʼdô nị̃ʼá lâ kĩ, má lẽ cé õjílã drí lậnjị̃ ʼbãlé má rú ĩʼdî. Gõʼdá âʼdó kô ĩtí. Má ânĩ tã Ôvârí gólâ ámâ âjó ʼbá rî kâ îmbálé ĩʼdî, tãlâ óʼbã ró bê lậnjị̃ gólâ rú. Tã îmbâ ámákâ ʼdĩ âʼdó kô õnjõ ʼî, rĩʼá tã pạ̃tị́ị̃ ʼî.
43007019	Gõʼdá ãnî, nĩ rî ámâ lôndãlé fũlị́ tãkó ãʼdô tãsĩ yã? Nĩ rî tã âʼbãlé kĩ, yĩ ârî tã ʼbãʼbã Ôvârí kâ Músạ̃ drí âʼdálé ãnî drí rî trá. Tákõ, ãnî rĩʼá njãâ ámâ fũlị́. Nĩ ârí tã ʼbãʼbã Músạ̃ kâ ʼdĩ kó kô."
43007020	Gõʼdá õjílã ãmbá gólĩyî lãfálé ʼásĩ rî yî drí tã-drị̃ lôgõzó Yésũ drí kĩ, "Ãʼdî ʼê tí ánî fũlị́ nĩ yã? Ní lîfõ-lîfõ! Õjílã ãzâ yûʼdạ́wạ́ ʼẽ ʼbá ánî fũlị́!"
43007021	Gõʼdá Yésũ drí ngãzó tã âtálé gólĩyî drí kĩ, "Má îngâ õjílã ngá lãzé ʼásĩ ândâlâ ãlô kậyị̂ ãmákâ rãtáã ʼẽ kâ sĩ, gõʼdá nĩ kĩ, má õʼê ʼdĩ tã õnjí ʼî tã lâ drí lâzézó ãnî rú ĩʼdî ãnî drí ngãzó má bê ạ̃wạ̃ ró tã lârâkô má drí ʼẽlé ʼdĩ ʼá yã?
43007022	Gõʼdá tã ʼdẽʼdẽ kâ bãsã ʼá rî, nĩ rî ʼẽlâ kậyị̂ lôvô-lôvô kâ sĩ. Músạ̃ ʼbã tã Yúdạ̃ yî drí mvá lâ yî ʼbẽlé bãsã ʼá. ʼDẽʼdẽ bãsã ʼá rî âʼdó kô cé tã Músạ̃ drí ʼbãlé ʼdĩ ĩʼdî. ʼDẽʼdẽ bãsã ʼá rî îtõ trá ãmâ ạ́ʼbị́yạ́ Ãbãrãyámã drị̃ị̂ sĩ.
43007023	Õzõ kậyị̂ ʼdĩyímvá kâ ʼdẽ kâ bãsã ʼá rî õʼdê trá kậyị̂ lôvô-lôvô kâ ʼá rî, nĩ ʼbãá ʼdĩyímvá ʼdẽlé bãsã ʼá kô yã? Nĩ rî ʼẽlâ! Gõʼdá má îngâ bê õjílã ngá lãzé ʼásĩ kậyị̂ lôvô-lôvô kâ ʼá rî, tã lâ sú ãnî drí kô tãlâ ãʼdô ʼî yã? Nĩ ị̂sũ ãníkâ bê rî, tã ʼdẽʼdẽ kâ bãsã ʼá Músạ̃ drí ʼbãlé rî tã lâ lậvũ gạ̃rạ̃ tã ʼbãʼbã kậyị̂ lôvô-lôvô kâ kâ drị̃ị̂ sĩ.
43007024	Nĩ âyê tã gólâ ãnî drí rĩzó lãʼbí ãníkâ tã lâ trõlé ĩʼdî ʼbãlé gạ̃rạ̃ ʼdî. Nĩ ʼê tã ʼẽʼẽ gólâ tãndí ró mbị̂mbị̂ rî ĩʼdî."
43007025	Gõʼdá nĩngá sĩ, Yésũ âtâ bê úlị́ ʼdĩ ʼbá yî ĩtí rî, õjílã ãzâ ʼbá yî rĩ ʼbá rĩlí ĩyî jạ̃rị́bạ̃ Yẽrõsãlémã kâ ʼá rî drí ngãzó ĩyî tã âtálé ĩyî võ ʼásĩ kĩ, "ʼDĩî âʼdó kô ãgô gólâ drị̃-ʼbá ãmákâ rî yî drí ʼẽʼá fũlâ rî ĩʼdî yã?"
43007026	Gõʼdá õjílã ãzâ ʼbá yî ãkpã gólĩyî lãfálé ʼásĩ drí tã-drị̃ lôgõzó kĩ, "Drị̃-ʼbá ãmákâ ʼdĩ ʼbá yî âyê ĩyî gólâ rĩʼá tã îmbálé õjílã drí drị̃-bạ́lạ́yị̂ ró tãlâ ãʼdô ʼî yã? Drị̃-ʼbá ãmákâ ʼdĩ ʼbá yî êdrẽé ĩyî gólâ tã îmbâ ʼdĩ ʼásĩ kô, tãlâ gólĩyî ị̂sũ tã bê rî kĩ, ãgô ʼdĩ ãâʼdô ʼdíyî pã ʼbá ʼî yã?"
43007027	Gõʼdá õjílã ãzâ ʼbá yî drí kpá tã-drị̃ lôgõzó kĩ, "Ãgô nõ âʼdô ʼbãʼá ʼdíyî pã ʼbá ró ʼdĩ ángô tí yã? Mã nị̃ jạ̃rị́bạ̃ gólâ drí rĩzó ʼá lâ rî trá! Gólâ Nãzãrétã lé ʼbá ʼî! Gõʼdá õjílã îcá kô võ ʼdíyî pã ʼbá drí ʼẽzó ânĩlí âfõlé ʼálâ sĩ rî nị̃lị́."
43007028	Gõʼdá Yésũ bê drẽ zãâ tã îmbáʼá jó ạ́ngị́ Ôvârí kâ rî ʼálâ rî gõʼdá ârî úlị́ õjílã ʼdî ʼbá yí kâ âtálé ʼdĩ bê rî, drílâ tã âtázó drílĩyî ngbạ́lạ́-ngbạ́lạ́ kĩ, "Nĩ ị̂sũ ãníkâ bê rî, nĩ ũnị̃ mâ trá. Nĩ ũnị̃ jạ̃rị́bạ̃ má drí ânĩzó ʼálâ ʼásĩ rî trá. Gõʼdá nĩ nị̃ị́ kô kĩ, ãʼdî âjô mâ nĩ ãngó nõ ʼá yã rî. Ámâ átá Ôvârí âjô mâ nĩ. Má ânĩí kô drị́-ãcê ámákâ sĩ. Má ânĩ trá drị́-ãcê ámâ átá gólâ ámâ âjó ʼbá rî kâ sĩ. Gólâ Ôvârí pạ̃tị́-pạ̃tị̃ rî ĩʼdî. Gõʼdá nĩ nị̃ị́ gólâ kô.
43007029	Gõʼdá má nị̃ gólâ trá, tãlâ má ânĩ gólâ ngá lésĩ, gólâ âjô mâ nĩ."
43007030	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî ârî ĩyî bê úlị́ Yésũ kâ âtálé ʼdĩ rî, drílĩyî ngãzó ʼẽʼá gólâ rî rũlị́ rî, gõʼdá gólĩyî îcá kô gólâ rî rũlị́, tãlâ kậyị̂ Ôvârí drí ʼbãlé gólâ rî rũzó ʼá lâ rî âcá drẽ kô.
43007031	Gõʼdá õjílã dũû õʼbí ʼdĩ ʼbá yî lãfálé sĩ lẽ ĩyî tã trá Yésũ ʼá, drílĩyî ngãzó gõʼdá tã âtálé kĩ, "Ãgô gólâ Yésũ nõ ʼdíyî pã ʼbá ʼî pạ̃tị́ị̃. Îcá kô õjílã ãzâ drí âʼdólé ʼdíyî pã ʼbá ró tã lârâkô ʼẽlé lậvũlị́ gạ̃rạ̃ tã lârâkô Yésũ drí ʼẽlé ʼdĩ ʼbá yî drị̃ị̂ sĩ." ʼDĩî âʼdâ trá kĩ, Yésũ ĩʼdî ʼdíyî pã ʼbá ʼî.
43007032	Gõʼdá Pạ̃rúsị̃ yî ârî ĩyî bê tã õjílã dũû ʼdĩ ʼbá yî drí rĩʼá âtálâ tã lârâkô ãmbá Yésũ kâ ʼẽlé rî tãsĩ rî, gólĩyî drí ʼbãzó ạ̃wạ̃ ró. Drílĩyî ngãzó nĩlí drị̃-ʼbá ạ́ngị́ Yúdạ̃ yí kâ rî ʼbá yî ngálâ tã ị̂ʼbị̃lị́ Yésũ rú. Gõʼdá drílĩyî ạ̃jú ʼbũ ʼbá ĩyíkâ jõzó nĩlí Yésũ rî ậrúlị́.
43007033	Gõʼdá ạ̃jú ʼbũ ʼbá ʼdĩ ʼbá yî nĩ ĩyî bê cãlé Yésũ ngálâ rî, Yésũ drí rĩzó zãâ tã îmbálé kĩ, "Má âʼdô ʼbãʼá drẽ zãâ bê ãní bê nõngá kậyị̂ fínyáwá sĩ. ʼDĩî vósĩ rî, má âʼdô gõʼá ámâ átá gólâ ámâ âjó ʼbá rî ngálâ.
43007034	Õzõ nĩ õrî ámâ lôndãlé sị́sị́ ʼálâ rî, nĩ îcá kô ámâ ûsúlị́, tãlâ võ gólâ má drí ʼẽzó nĩlí ʼálâ rî, nĩ îcá kô nĩlí cãlé tólâ."
43007035	Gõʼdá õjílã Yúdạ̃ yí kâ ũrûkậ ʼbá yî ârî ĩyî bê úlị́ Yésũ kâ âtálé ʼdĩ rî, drílĩyî ngãzó rĩʼá ĩyî úlị́ âtálé ĩyî lãfálé ʼásĩ kĩ, "Ãgô nõ rî íyíkâ kó úlị́ âtálé nõtí nõ ángô tí yã? Gólâ ʼê íyíkâ nĩlí nõngá sĩ nô ʼbô ángô lé yã ãmâ drí ʼẽzó gólâ rî lôndãlé kpị̃ị̂, gõʼdá gólâ rî ûsúzó kô rî? Gólâ ʼê nĩlí ʼbạ̃drị̃ Gị̃rị́kị̃ kâ ʼálâ võ gólâ õjílã ãmákâ drí rĩzó rî ʼálâ, õjílã Gị̃rị́kị̃ kâ îmbálé tólâ yã?
43007036	Úlị́ Yésũ kâ âtálé kĩʼá nĩ rî, õzõ mã õrî íyî lôndãlé rî, mã îcá kô íyî ûsúlị́, tãlâ võ yí drí ʼẽzó nĩlí ʼálâ rî, mã îcá kpá kô cãlé ʼá lâ ʼdĩ tã ífí lâ ãʼdô ʼî yã?"
43007037	Gõʼdá kậyị̂ ạ̃dũkũ kãrámã gũgũ kâ ʼdĩ kâ sĩ rî, Yésũ drí âfõzó âdrélé kpá óʼdí jó ạ́ngị́ Ôvârí kâ ʼá. Drílâ ngãzó rĩʼá õʼbí ʼdĩ ʼbá yî lị̃fị́ lâ yî îmbálé rê-rê ûrû kĩ, "Nĩ ârî drẽ tã nô, ãnî ndrĩ, õzõ õjílã ãzâ ãʼdô lị̃mvû lôvó bê rî, õjílã rî ʼdĩ ãânĩ má ngálâ rî, má âʼdô lị̃mvû lânjã fẽʼá õjílã rî ʼdĩ drí.
43007038	Õjílã gólĩyî tã lẽ ʼbá trá má ʼá pị̃pị̂sị́lị́ ãlô sĩ rî, õzõ gólĩyî ũmvû lị̃mvû má drí fẽlé gólĩyî drí rî trá rî, lị̃mvû ʼdĩ âʼdô rĩʼá ậdị́lị́ gólĩyî pị̃pị̂sị́lị́ ʼásĩ õzõ óró kâtí. Lị̃mvû rî ʼdĩ âʼdô lédrẽ-lédrẽ ạ̃dũkũ ãkó rî fẽʼá gólĩyî drí, õzõ Ôvârí drí âtálé trá rî kâtí."
43007039	Úlị́ gólâ Yésũ drí âtálé lị̃mvû kâ ʼdĩ, gólâ rî ʼdĩ Líndrí Tãndí Ôvârí kâ rî tã lâ âtálé ĩʼdî. Õjílã gólĩyî tíbê tã lẽ ʼbá trá yí ʼá rî, yí âʼdô Líndrí Tãndí Ôvârí kâ âjóʼá gólĩyî drí. Yésũ õtírĩ rĩî úlị́ ʼdĩ ʼbá yî âtálé rî, gólâ drãá drẽ kô âfõlé óʼdí õdrã ʼásĩ gõlé ûrú ʼálâ Líndrí Tãndí rî ʼdĩ âjólé.
43007040	Gõʼdá õʼbí ʼdĩ ʼbá yî ârî úlị́ Yésũ drí âtálé ʼdĩ bê trá rî, ũrûkậ ʼbá yî drí ngãzó ĩyî rĩʼá tã âtálé kĩ, "Ãʼdô ĩtí rî, ãgô nõ pạ̃tị́ị̃ tã ậngũ ʼbá Ôvârí drí kĩʼá nĩ rî, yí âʼdô âjóʼá lâ ãmâ drí rî ĩʼdî!"
43007041	Gõʼdá ãzâ ʼbá yî kĩ ĩyíkâ, "Pạ̃tị́ị̃ ró, ʼdĩî ʼdíyî pã ʼbá ʼî." Gõʼdá õjílã ãzâ ʼbá yî lẽé ĩyíkâ tã ʼdî kô. Gólĩyî kĩ ĩyíkâ rî, "Ãgô nõ âʼdó kô ʼdíyî pã ʼbá ʼî, tãlâ ãgô nõ rĩʼá Gãlĩláyã lé ʼbá ʼî. Gõʼdá ʼdíyî pã ʼbá îcá kô ânĩlí Gãlĩláyã lésĩ.
43007042	Mã nị̃ trá ndrĩ búkũ Ôvârí kâ kĩ nĩ rî, 'ʼDíyî pã ʼbá ʼdĩ âʼdô âʼdóʼá Dạ̃wúdị̃ rî ózõwá yî ʼásĩ, gõʼdá áâʼdô tị̃ʼá lâ Bẽtẽlémẽ ʼálâ, jạ̃rị́bạ̃ Dạ̃wúdị̃ kâ rî ʼá.' "
43007043	Tã ị̂sũ õʼbí ʼdĩ ʼbá yí kâ âʼdó kô ãlô ĩyî lãfálé ʼásĩ. Ũrûkậ ʼbá yî lẽ ĩyî tã trá Yésũ ʼá. Gõʼdá ãzâ ʼbá yî gâ ĩyî vólé dó tã lẽlé Yésũ ʼá.
43007044	Drị̃-ʼbá ạ́ngị́ Yúdạ̃ yí kâ rî ʼbá yî gõʼdá ạ̃jú ʼbũ ʼbá ĩyíkâ rî ʼbá yí bê lẽ ĩyî bê kpálé Yésũ rî rũlị́ rî, õjílã ãzâ ãlô gólĩyî lãfálé ʼásĩ drị́ dõ ʼbá Yésũ rú rî yû, tãlâ gólĩyî ndrĩ ʼdó ũrị̃ ró.
43007045	Gõʼdá ạ̃jú ʼbũ ʼbá gólĩyî jõlé Yésũ vó rî drí âgõzó ĩyî cú ĩtí Yésũ rî rũ ãkó drị́-drị́ị̃ ró drị̃-ʼbá ạ́ngị́ Yúdạ̃ yí kâ gõʼdá Pạ̃rúsị̃ yí bê ʼdĩ ʼbá yî ngálâ. Gõʼdá drị̃-ʼbá ʼdĩ ʼbá yî drí ạ̃jú ʼbũ ʼbá ʼdĩ ʼbá yî îjízó kĩ, "Nĩ âgõ cú ĩtí Yésũ rî ậrú ãkó ãʼdô tãsĩ yã? Ãʼdô tã âʼdô nĩ ãnî drí âgõzó ãmâ ngálâ drị́-drị́ị̃ ró nõ yã?"
43007046	Gõʼdá ạ̃jú ʼbũ ʼbá ʼdĩ ʼbá yî drí tã-drị̃ lôgõzó drị̃-ʼbá ʼdĩ ʼbá yî drí kĩ "Úlị́ Yésũ drí âtálé rî ʼbã ãmâ ndrĩ âʼdólé ũrị̃ ró tã õnjí ʼẽlé gólâ drí, tãlâ gólâ rî úlị́ âtálé mbârâkã sĩ. Mã ûsú drẽ õjílã ãzâ kô úlị́ âtá ʼbá õzõ Yésũ kâtí."
43007047	Gõʼdá drị̃-ʼbá ʼdĩ ʼbá yî Pạ̃rúsị̃ yí bê drí ạ̃jú ʼbũ ʼbá ʼdĩ ʼbá yî îjízó kpá óʼdí ạ̃wạ̃ sĩ kĩ, "Ãgô ʼdĩ âdô ãnî kpá trá úlị́ gólâkâ sĩ õzõ drílâ õjílã ãzâ ʼbá yî âdórẽ tí yã?
43007048	Nĩ ûsû drị̃-ʼbá ạ́ngị́ ãmákâ Yúdạ̃ yí kâ ãzâ ʼbá yî tã lẽ ʼbá ãgô ʼdĩ ʼá rî trá yã?
43007049	ʼDĩî õjílã gólĩyî tã lẽ ʼbá Yésũ ʼá rî ʼbá yî gólĩyî lãʼbí ãmákâ nị̃ ʼbá kô rî ĩʼdî. Lâṇõ ạ́ngị́ õʼdê gólĩyî drị̃ị̂."
43007050	Gõʼdá Pạ̃rúsị̃ ãzâ ãlô gólĩyî lãfálé ʼásĩ rú bê Nĩkõdímã rî, gólâ tíbê nĩ ʼbá trá sị́sị́ ngạ́cị̂ bê tã îjílí Yésũ tị́ rî, drí tã âtázó íyî ãzí-ãzí yî drí kĩ,
43007051	"Îcâ fí trá lâṇõ fẽzó õjílã ãzâ drí cú ĩtí tã gólâkâ kĩ ãkó yã? Îcá kô! Tã ʼbãʼbã ãmákâ vó ró, sị́sị́ áâʼdô tã gólâkâ âríʼá zãlô."
43007052	Gõʼdá Nĩkõdímã rî ãzí-ãzí yî drí tã-drị̃ lôgõzó gólâ drí ạ̃wạ̃ sĩ kĩ, "Ndá nî, ní rî úlị́ âtálé ĩtí rî, nî kpá Gãlĩláyã lé ʼbá ʼî yã? ʼDõvó ní âtâ bê trá ĩtí rî, ní nĩ drẽ ndãlâ búkũ Ôvârí kâ ʼá, ngãtá ní âʼdô tã ûsúʼá kĩ, tã ậngũ ʼbá ãâʼdô âfõʼá Gãlĩláyã lésĩ yã rî!"
43007053	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî ndã ĩyî lạ́tị̂ bê trá kpị̃ị̂ ʼẽzó Yésũ rî rũlị́ rî, gbõ drílĩyî ngãzó lậʼbúlị́ nĩlí gõlé ĩyî drí ʼbã ʼásĩ.
43008001	Gõʼdá Yésũ ndẽ bê tã îmbâ-îmbâ gólâ drí rĩʼá îmbálâ jó ạ́ngị́ Ôvârí kâ nã ʼálâ rî, gólâ drí ngãzó nĩlí únị́ fê dõ kâ bê yí drị̃ị̂ nã ʼálâ ậʼdú kõlé tólâ.
43008002	Gõʼdá võ âfõ bê ậwúlị́ ãkpãkãʼdã cị̃ị́nó rî, Yésũ drí ngãzó kpá óʼdí gõlé jó ạ́ngị́ Ôvârí kâ nã ʼálâ. Õjílã õtírĩ ĩyî Yésũ rî ndrẽê rî, ʼwãâ drílĩyî rû êʼbézó kpá óʼdí dũû dîrî gólâ rú sĩ tã gólâkâ ârílí. Gõʼdá Yésũ ndrê bê õjílã ʼdî ʼbá yî dũû ĩtí rî, gólâ drí rĩzó vũdrị́ õjílã rû êʼbé ʼbá ʼdĩ ʼbá yî îmbálé.
43008003	Gõʼdá Yésũ õtírĩ rĩî õjílã õʼbí ʼdĩ ʼbá yî îmbálé rî, kôrô Pạ̃rúsị̃ yî gõʼdá kpá gólĩyî lãʼbí îmbá ʼbá yí bê drí õkó ãzâ drílĩyî rũlị́ ãgô ãzâ bê ậyị́rị̃ ʼá rî âtrõzó ʼbãlé âdrélé Yésũ ândrá õʼbí ʼdĩ ʼbá yí bê.
43008004	Gõʼdá drílĩyî tã âtázó Yésũ drí kĩ, "Nî tíbê tã îmbá ʼbá ró nõ, mã lẽ ánî îjílí tã nô tãsĩ. Ní ndrê drẽ õkó nõ, mã rû gólâ trá ậyị́rị̃ ʼá ĩyî ãgô ãzâ tíbê âʼdó ʼbá kô gólâ rî ágó ró rî bê.
43008005	Tã ʼbãʼbã ãmákâ Músạ̃ drí ʼbãlé rî vó ró rî, îcâ trá õkó ʼdĩ lûvũlị́ kúnị́ mvá sĩ drãlé vólé." Gõʼdá drílĩyî Yésũ rî îjízó kĩ, "Gõʼdá ngbãângbânõ rî, tã ị̂sũ áníkâ rî ángô tí tã õkó nõ drí ʼẽlé rî tãsĩ yã?"
43008006	Tã îjî õjílã ʼdî ʼbá yí kâ ʼdĩ ʼá rî, gólĩyî rî ʼdĩ Yésũ rî ûjũʼá. Õzõ gólâ ãâtâ úlị́ trá ányâ ró tã ʼbãʼbã ĩyíkâ rú rî, yĩ âʼbã ró bê tã gólâ rú, tãlâ tã gólâkâ kĩzó bê tã rî ʼdĩ tãsĩ. Gõʼdá Yésũ lôgõó tã-drị̃ gólĩyíkâ ʼdĩ kô. Ĩtí rî, gólâ drí ậndị̃zó vũdrị́ rĩʼá tã îgĩlí ị̃nyạ́kú drị̃ị̂ íyî drị́-mvá sĩ.
43008007	Gõʼdá Pạ̃rúsị̃ yî lãʼbí îmbá ʼbá ʼdĩ ʼbá yí bê, drílĩyî rĩzó Yésũ rî îjílí kpá óʼdí, tãlâ gólâ ãâʼdâ ró bê tã ị̂sũ íyíkâ tã õkó ʼdĩ kâ tãsĩ rî. Gõʼdá nĩngá sĩ rî, Yésũ drí ngãzó âdrélé ûrû íyî ãcê vó ʼásĩ tã âtálé gólĩyî drí kĩ, "Õzõ õjílã ãzâ ãʼdô bê ãlô ãnî lãfálé sĩ íyî ndrẽ ʼbá trá kĩ yí ãâʼdô tã õnjí ãkó rî, ʼdõvó gólâ õtrõ kúnị́ mvá nĩ õkó ʼdĩ vũzó sị́sị́."
43008008	Gõʼdá drílâ ậndị̃zó kpá óʼdí, rĩʼá tã îgĩlí ị̃nyạ́kú drị̃ị̂.
43008009	Gõʼdá õjílã ʼdî ʼbá yî ârî ĩyî bê úlị́ Yésũ kâ âtálé ʼdĩ rî, kôrô õjílã gólĩyî õkó ʼdĩ ậrú ʼbá âjílí Yésũ ngálâ ʼdĩ ʼbá yî drí ngãzó lậʼbúlị́ ãlô-ãlô. Gólĩyî ãrãkã ró rî ʼbá yî drí ʼdẽzó lậvũlị́ sị́sị́, gõʼdá ạ̃mbúkũ lâ ʼdĩ ʼbá yî drí ʼdẽzó gólĩyî vósĩ. Âyê cé Yésũ yî ĩʼdî õkó ʼdĩ bê gõʼdá õʼbí tólâ nã ʼbá yí bê.
43008010	Gõʼdá õjílã gólĩyî õkó ʼdĩ âjí ʼbá ʼdĩ ʼbá yî lậʼbû ĩyî bê ndrĩ rî, Yésũ drí gõzó ngãlé ûrû tã îjílí õkó ʼdĩ tị́ kĩ, "Õjílã ʼẽ ʼbá ĩyî ánî fũlị́ nõ ʼbá yî ángô lé yã? Õjílã ãlô lâkí ʼbá gólĩyî lãfálé ʼásĩ lâṇõ fẽ ʼbá ní drí rî bê yã?"
43008011	Õkó ʼdĩ drí tã lôgõzó Yésũ drí kĩ, "ʼÉʼẽ lị̃fị́ îmbá ʼbá, õjílã ãzâ ãlô lâṇõ fẽ ʼbá má drí rî yûʼdạ́wạ́." Gõʼdá Yésũ drí tã âtázó õkó ʼdĩ drí kĩ, "Ãʼdô bê trá ĩtí rî, má âyê nî trá tã õnjí áníkâ ʼásĩ. Ní nĩ, gõʼdá ní ʼê tã õnjí ʼdĩ kpá kô óʼdí."
43008012	Gõʼdá nĩngá sĩ, Yésũ drí îtõzó kpá óʼdí õjílã õʼbí ʼdĩ ʼbá yî îmbálé. Gólâ kĩ, "Mâ ĩʼdî Ngá îʼĩ ʼî õjílã ndrĩ ãngó nõ kâ rî ʼbá yî drí. Õjílã gólâ tã lẽ ʼbá má ʼá rî, gólâ âʼdô lậmúʼá ngá îʼĩ ʼásĩ. Gõʼdá gólâ lậmú ị́nị́rị́kúwạ́ ʼásĩ kô. Ĩtí rî, ngá îʼĩ má drí ʼẽʼá fẽlâ õjílã rî ʼdĩ drí rî âʼdô lédrẽ-lédrẽ ạ̃dũkũ ãkó rî fẽʼá gólâ drí."
43008013	Gõʼdá Pạ̃rúsị̃ yî tíbê rĩ ʼbá ĩyî lạ́tị̂ lôndãlé ʼẽzó Yésũ rî fũlị́ rî kpá bê ĩyî õjílã õʼbí Yésũ drí rĩʼá îmbálâ ʼdĩ ʼbá yî lãfálé. Gõʼdá drílĩyî ngãzó úlị́ âtálé Yésũ drí kĩ, "Nî, ãʼdî âʼdô kó tã lẽʼá nĩ úlị́ áníkâ ní drí rĩzó ánî lômbélé âtálâ ʼdĩ ʼbá yî ʼá, ní drí ʼbãzó cú ĩtí ũgúlị́ ậtị̃ ʼbá ãkó nõ yã?"
43008014	Gõʼdá Yésũ drí tã-drị̃ lôgõzó gólĩyî drí kĩ, "Má ãʼdô kpálé ũgúlị́ ậtị̃ ʼbá ãkó rî, úlị́ má drí rĩʼá âtálâ ámâ tãsĩ nô rĩʼá tã pạ̃tị́ị̃ ʼî. Ãnî, nĩ ndré võ má drí ânĩzó ʼálâ sĩ gõʼdá má drí ʼẽzó kpá gõlé ʼálâ rî kô. Mâ rî gógó, má nị̃ trá kĩ, má ânĩ Ôvârí ngá lésĩ, gõʼdá má âʼdô gõʼá kpá Ôvârí ngálâ ûrú ʼálâ.
43008015	Nĩ ʼbã tã ị̂sũ ãníkâ cé lãʼbí ãníkâ ʼá ĩʼdî. Tã ʼdî tãsĩ rî, ãnî drí tã âʼbãzó má rú kĩ, má ãâʼdô tã õnjí ʼbá ʼî. Tã ị̂sũ ámákâ rî âʼdó ĩtí kô, tãlâ má zị́ õjílã ãzâ ãlô kô tã õnjí ʼbá ró.
43008016	Gõʼdá õzõ má õlẽ tã-vó ãníkâ kĩlí rî, má âʼdô kĩʼá lâ mbị̂, tãlâ má âʼdó kô élê tã ị̂sũ rî ʼdĩ ʼá. Tã ndrĩ má drí ị̂sũlị́ ʼẽlé rî, rĩʼá ámâ átá gólâ ámâ âjó ʼbá rî kâ ĩʼdî.
43008017	Tã ʼbãʼbã ãníkâ ʼá rî, íîgĩ trá kĩ, 'Õzõ õjílã rị̃ õlẽ ĩyî tã-drị̃ trá ʼdó úlị́ ãlô ʼá rî, úlị́ rî ʼdĩ trá úlị́ pạ̃tị́ị̃ ʼî.'
43008018	Ĩtí rî, úlị́ má drí rĩʼá âtálâ ʼdĩ ʼbá yî, mâ rî gógó ãkpã ĩʼdî ũgúlị́ ậtị̃ ʼbá ámâ nyãányâ kâ, gõʼdá ámâ átá gólâ ámâ âjó ʼbá rî kpá ĩʼdî ũgúlị́ ậtị̃ ʼbá ãzâ tã ndrĩ má drí rĩʼá âtálâ nõ ʼbá yí kâ ĩʼdî, tãlâ úlị́ ãmákâ ámâ átá bê ndrĩ ʼdó rĩʼá úlị́ ãlô ʼî."
43008019	Gõʼdá nĩngá sĩ, gólĩyî drí Yésũ rî îjízó kĩ, "Ánî átá íyíkâ ãʼdî ĩʼdî yã? Gólâ bê ángô lé yã?" Gõʼdá Yésũ drí tã-drị̃ lôgõzó gólĩyî drí kĩ, "Õzõ nĩ õlẽ tã trá má ʼá rî, nĩ âʼdô ámâ átá rî nị̃ʼá. Gõʼdá õzõ nĩ õlẽ tã má ʼá kô rî, nĩ nị̃ị́ ámâ átá kpá kô."
43008020	Yésũ rî úlị́ ʼdĩ ʼbá yî âtálé ʼdĩ gólâ drí rĩrĩ tã îmbálé jó ạ́ngị́ Ôvârí kâ rî ʼálâ rî ʼá, ãnyî jó gólâ rĩzó ngá fẽfẽ rĩʼá fẽlâ Ôvârí drí rî ʼbãlé ʼálâ rî ʼá. Gõʼdá õjílã ãzãkã dõó drị́ Yésũ rú kô, tãlâ kậyị̂ ʼẽzó gólâ rî rũlị́ rî âcá drẽ kô.
43008021	Gõʼdá Yésũ drí tã âtázó drị̃-ʼbá ạ́ngị́ Yúdạ̃ yí kâ ʼdĩ ʼbá yî drí kpá óʼdí kĩ, "Má âtâ ãnî drí tã pạ̃tị́ị̃ ró, má âʼdô nĩʼá nõngá sĩ vólé. Nĩ âʼdô ámâ ndãʼá kpị̃ị̂. Võ gólâ má drí ʼẽzó nĩlí ʼálâ rî, nĩ cá kô tólâ, gõʼdá nĩ âʼdô ôdrãʼá tã õnjí ãníkâ ʼá, tãlâ nĩ lẽé tã ámákâ kô."
43008022	Gõʼdá nĩngá sĩ, drị̃-ʼbá ạ́ngị́ Yúdạ̃ yí kâ ʼdĩ ʼbá yî ârî ĩyî bê úlị́ Yésũ kâ âtálé ʼdĩ rî, drílĩyî tã âtázó ĩyî lãfálé ʼásĩ kĩ, "Úlị́ gólâkâ âtálé kĩ, mã îcá kô cãlé võ yí drí ʼẽzó nĩlí ʼálâ rî ʼá rî, tã ífí lâ ángô tí yã? Gólâ âʼdô íyî nyãányâ fũʼá yã?"
43008023	Nĩngá sĩ, Yésũ drí tã âtázó drílĩyî tã lẽ ãkõ gólĩyíkâ tãsĩ kĩ, "Má âtâ ãnî drí, ãnî rĩʼá cé õjílã ãngó nõ kâ ʼî, gõʼdá mâ rî gógó âʼdó kô cé õjílã ãngó nõ kâ ʼî, má ânĩ ûrú lésĩ.
43008024	Ĩtí rî, má âtâ ãnî drí, õzõ nĩ õlẽ tã kô kĩ, mâ ĩʼdî ʼdíyî pã ʼbá ʼî rî, lâṇõ tã õnjí ãníkâ rî kâ âʼdô gõʼá ãkpã ãnî drị̃ị̂. Nĩ âʼdô ôdrãʼá tã õnjí ãníkâ ʼá."
43008025	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî drí tã îjízó Yésũ tị́ kĩ, "Ní âʼdâ drẽ tã ãmâ drí trậ, nî ãʼdî ĩʼdî yã?" Yésũ drí gõzó tã-drị̃ lôgõlé gólĩyî drí kĩ, "Mâ õjílã gólâ má drí rĩʼá tã lâ âtálé ãnî drí ị̃tú vósĩ cé rî ĩʼdî.
43008026	Mâ rĩʼá tã bê dũû ʼẽʼá âʼdálâ ãnî drí tã õnjí ãníkâ rĩʼá ʼẽlâ rî ʼbá yî tãsĩ. Gõʼdá má rî nõ kpá té tã gólâ ámâ âjó ʼbá rî kâ âtálé ĩʼdî ãnî õjílã ãngó nõ kâ drí. Gõʼdá gólâ ámâ âjó ʼbá rî, rî íyíkâ zãâ úlị́ pạ̃tị́ị̃ âtálé ĩʼdî."
43008027	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî nị̃ị́ kô kĩ, Yésũ rî ʼdĩ tã íyî átá Ôvârí tíbê íyî âjó ʼbá rî kâ âtálé ĩʼdî gólĩyî drí.
43008028	Ĩtí rî, Yésũ drí tã âtázó gólĩyî drí kĩ, "Má nị̃ trá kĩ, õzõ kậyị̂ ãnî drí ʼẽzó ámâ fũlị́ ʼá lâ rî õtírĩ âcá rî, nĩ âʼdô ámâ îpáʼá fê lậlị̂-lậlị̂ drị̃ị̂ ûrû. Gõʼdá õzõ nĩ õʼê trá ĩtí rî, ãnî drí gõzó nị̃lâ ạ̃dũ lésĩ kĩ, pạ̃tị́ị̃, mâ ĩʼdî ʼdíyî pã ʼbá tíbê Ôvârí drí âjólé ûrú lésĩ rî. Nĩ âʼdô nị̃ʼá lâ kpá kĩ, tã ndrĩ má drí rĩʼá îmbálâ rî ʼbá yî, âʼdó kô tã ámâ nyãányâ kâ ĩʼdî. Gõʼdá má rî tã ámâ átá drí âʼdálé rî îmbálé ĩʼdî.
43008029	Ôvârí ámâ âjó ʼbá rî, gólâ bê rĩʼá má bê kậyị̂ vósĩ cé, tãlâ má rî tã gólâ drí lẽlé rî ʼẽlé ĩʼdî."
43008030	Gõʼdá õjílã ʼdî ʼbá yî ârî ĩyî tã îmbâ-îmbâ Yésũ drí îmbálé ʼdĩ bê rî, õjílã dũû gólĩyî lãfálé ʼásĩ drí ngãzó tã lẽlé Yésũ ʼá.
43008031	Nĩngá sĩ, Yésũ drí ngãzó tã âtálé õjílã gólĩyî tã lẽ ʼbá trá yí ʼá ʼdĩ ʼbá yî drí kĩ, "Má âtâ ãnî drí pạ̃tị́-pạ̃tị̃ ró, úlị́ Ôvârí kâ má drí rĩʼá îmbálâ ãnî drí nõ, õzõ nĩ ũnjû trá rú lâ rî, nĩ âʼdô ʼbãʼá pạ̃tị́ị̃ tã ârí ʼbá ámákâ ró.
43008032	Gõʼdá nĩ âʼdô úlị́ Ôvârí kâ ʼdĩ ífí lâ nị̃ʼá. Õzõ nĩ ũnị̃ úlị́ rî ʼdĩ ífí lâ trá rî, úlị́ rî ʼdĩ âʼdô ãnî înjíʼá lâṇõ tã õnjí ãníkâ rî kâ ʼásĩ. Nĩ âʼdó gõʼdá rạ̃gị́ị̃ tã õnjí kâ ró kô."
43008033	Gõʼdá Pạ̃rúsị̃ yî tíbê tã Yésũ kâ lẽ ʼbá kô rî yî drí tã lôgõzó Yésũ drị̃ị̂ kĩ, "Ní kĩ ãʼdô yã? Mã âʼdó rạ̃gị́ị̃ õjílã ãzâ kâ ʼî kô! Ãmâ rĩʼá Ãbãrãyámã rî ózõwá yî ĩʼdî. Ní âʼdô ãmâ înjíʼá ángô tí yã?"
43008034	Gõʼdá Yésũ drí tã-drị̃ lôgõzó gólĩyî drí kĩ, "Má âtâ tã ãnî drí, õjílã gólâ tíbê rĩ ʼbá zãâ tã õnjí ʼẽlé rî, gólâ rĩʼá rạ̃gị́ị̃ tã õnjí kâ ʼî.
43008035	Nĩ nị̃ trá tãndí ró kĩ, rạ̃gị́ị̃ rí zãâ lôsĩ ʼẽlé íyî lị́pị̂ gólâ drí rĩzó lôsĩ ʼẽlé drílâ rî bê kô, tãlâ lị́pị̂ lâ îcâ trá gólâ rî gĩlí vólé õjílã ãzâ drí. Gõʼdá mvá ágó ró ʼbã-lị́pị̂ kâ rî âʼdô rĩʼá cé nĩ zãâ átá lâ rî mvá ró.
43008036	Ĩtí rî, mâ rî gógó Ôvârí rî mvá ró rî, õzõ má ĩînjî ãnî trá tã õnjí ãníkâ ʼásĩ rî, pạ̃tị́ị̃ ró, áâʼdô ãnî ʼbãʼá drị̃-bạ́lạ́yị̂ ró rạ̃gị̃ tã õnjí kâ ʼdĩ ʼásĩ."
43008037	Gõʼdá nĩngá sĩ, Yésũ drí kpá tã âtázó Pạ̃rúsị̃ ʼdĩ ʼbá yî drí kĩ, "Má nị̃ trá kĩ, ãnî Ãbãrãyámã rî ózõwá yî ĩʼdî. Gõʼdá nĩ ʼê ámâ fũlị́ ãʼdô tãsĩ yã? Má ndrê bê rî, nĩ ʼê ámâ fũlị́ ʼdĩ, tãlâ nĩ lẽé tã ámákâ rĩʼá îmbálâ rî kô.
43008038	Pạ̃tị́ị̃ ró, má âtâ ãnî drí tã gólĩyî má drí rĩʼá îmbálâ nõ rĩʼá ámâ átá drí âʼdálé má drí ʼẽlé rî ĩʼdî. Gõʼdá nĩ rî ãníkâ tã gólâ ãnî átá ãzákôlâ ʼdĩ drí âtálé ãnî drí ʼẽlé rî ʼẽlé ĩʼdî."
43008039	Gõʼdá õjílã ʼdî ʼbá yî ârî ĩyî bê úlị́ Yésũ kâ âtálé ʼdĩ ʼbá yî rî, drílĩyî tã-drị̃ lôgõzó gólâ drí kĩ, "Pạ̃tị́ị̃ ãmâ átá rĩʼá Ãbãrãyámã ĩʼdî." Gõʼdá Yésũ drí tã-drị̃ lôgõzó gólĩyî drí kĩ, "Tí õzõ nĩ ãʼdô pạ̃tị́ị̃ Ãbãrãyámã rî mvá yî ĩʼdî rî, tí nĩ âʼdô tã lẽʼá úlị́ ámákâ nõ ʼbá yî ʼá, õzõ Ãbãrãyámã drí tã lẽrẽ úlị́ Ôvârí kâ ʼá rî tí.
43008040	Má rî nõ pạ̃tị́ị̃ ró tã Ôvârí drí âʼdálé trá má drí rî âtálé ĩʼdî. Kpálé ĩtí rî, nĩ lẽ ámâ fũlị́. Ãbãrãyámã ʼé tã ãzâ kô õzõ ãnî drí ʼẽʼá ʼẽlâ rî kâtí!
43008041	Ãʼdô ĩtí rî, nĩ âʼdó kô Ãbãrãyámã rî mvá yî ĩʼdî. Ãnî átá bê rĩʼá ngĩî, tãlâ nĩ rî tã gólâkâ ʼẽlé ĩʼdî." Gõʼdá õjílã ʼdî ʼbá yî ârî ĩyî bê úlị́ Yésũ kâ âtálé ʼdĩ rî, drílĩyî kpá tã-drị̃ lôgõzó Yésũ drí ạ̃wạ̃ sĩ kĩ, "Tã pạ̃tị́ị̃ ró, mã âʼdó kô mõrõgíyã mvá ʼî. Ãmâ átá íyíkâ kó cé ãlô Ôvârí ĩʼdî."
43008042	Ĩtí rî, Yésũ drí kpá tã âtázó õjílã ʼdî ʼbá yî drí kĩ, "Õzõ tíkó ãnî ãʼdô pạ̃tị́-pạ̃tị̃ Ôvârí rî mvá ʼî rî, ámâ lôvó âʼdô ʼbãʼá ãnî ʼá, nĩ âʼdô ámâ lẽʼá. Má ânĩí kô ámâ nyãányâ sĩ. Má ânĩ drị́-ãcê Ôvârí kâ sĩ. Gólâ âjô mâ nĩ.
43008043	Úlị́ má drí rĩʼá âtálâ ãnî drí rî, tã ífí lâ fí kô ãnî drị̃ị̂ ãʼdô tãsĩ yã? Nĩ gâ vólé dó, tãlâ nĩ lẽé úlị́ ʼdĩ ârílí tã lâ ʼẽzó kô!
43008044	Má nị̃ trá kĩ, ãnî Sãtánã rî mvá yî ĩʼdî. Tãlâ ĩʼdî ʼdĩ ãnî drí lẽzó tã Sãtánã drí lẽlé rî ʼẽlé ĩʼdî. Tã gólâ drí lẽlé rî íyíkâ zãâ tã õjílã ûfû kâ ĩʼdî. Gólâ lẽé tã mbị̂ Ôvârí kâ rî kô. Gólâ âtâ íyíkâ zãâ úlị́ õnjõ kâ õjílã âdózó rî ĩʼdî, gólâ ʼê íyíkâ kpá zãâ tã íyî pị̃pị̂sị́lị́ drí lẽlé rî ĩʼdî, tãlâ gólâ âʼdó kô tã pạ̃tị́ị̃ âtá ʼbá ʼî. Gólâ rĩʼá õnjõ lị́pị̂ ʼî.
43008045	Gõʼdá mâ rî gógó âdó õnjõ kô, gõʼdá má rî zãâ tã pạ̃tị́ị̃ âtálé ĩʼdî. Tã ʼdî tãsĩ rî, ĩʼdî ãnî drí vólé gãzó dó tã lẽlé úlị́ má drí âtálé rî ʼá.
43008046	Mĩ ndrê drẽ, tã ndrĩ má drí rĩʼá ʼẽlâ rî ʼbá yî, tã õnjí bê ʼá lâ yã? Õzõ tã má drí rĩʼá âtálâ rî ʼbá yî ãʼdô tã pạ̃tị́ị̃ ʼî rî, gõʼdá nĩ lẽé tã kô ʼá lâ ãʼdô tãsĩ yã?
43008047	Õzõ ãʼdô trá ĩtí rî, nĩ âʼdó kô Ôvârí rî mvá yî ĩʼdî, tãlâ nĩ gã úlị́ Ôvârí kâ trá dó! Õzõ tí nĩ ãʼdô pạ̃tị́-pạ̃tị̃ ró Ôvârí rî mvá yî ĩʼdî rî, nĩ âʼdô tã lẽʼá úlị́ Ôvârí kâ má drí rĩʼá âtálâ nõ ʼbá yî ʼá."
43008048	Gõʼdá nĩngá sĩ, õjílã Yúdạ̃ yí kâ ʼdĩ ʼbá yî drí tã âtázó Yésũ drí ʼdásí sĩ kĩ, "Tíkó mã nị̃ị́ kô kĩ, nî rĩʼá Sãmárĩyã lé ʼbá ʼî, cú líndrí õnjí bê ní ʼá yã?"
43008049	Ĩtí rî, Yésũ drí tã-drị̃ lôgõzó õjílã ʼdî ʼbá yî drí kĩ, "Má âʼdó líndrí õnjí bê kô. Má rî nõ ámâ átá Ôvârí rî ị̂njị̃ʼá. Gõʼdá nĩ gã dó ámâ ị̂njị̃lị́.
43008050	Má âtâ ãnî drí tã pạ̃tị́ị̃ ró, má ʼbãá ámâ nyãányâ nĩ kô õjílã ị̃ị̂njị̃ ró mâ bê. Ôvârí lẽ nĩ õjílã drí ámâ ị̂njị̃lị́, gõʼdá Ôvârí âʼdô tã gólĩyíkâ kĩʼá nĩ.
43008051	Má âtâ ãnî drí tã pạ̃tị́-pạ̃tị̃ ró, õzõ õjílã ãzâ õlẽ tã trá úlị́ ámákâ rĩʼá âtálâ nõ ʼbá yî ʼá rî, õjílã rî ʼdĩ drãá kô, gólâ âʼdô rĩʼá lédrẽ-lédrẽ ró zãâ."
43008052	Gõʼdá õjílã ʼdî ʼbá yî ârî ĩyî bê úlị́ Yésũ kâ âtálé ʼdĩ rî, drílĩyî tã âtázó gólâ drí kĩ, "Úlị́ ãmâ drí âtálé rî fõ trá ʼálâ sĩ pạ̃tị́ị̃. Ãgô ʼdĩ rĩʼá cú líndrí õnjí bê yí ʼá. Ãmâ ạ́ʼbị́yạ́ Ãbãrãyámã tã ậngũ ʼbá ạ̃kû rî ʼbá yí bê rî ôdrã ĩyíkâ trá. Gõʼdá õjílã ãzâ kpá bê ãngó nõ ʼá drã ʼbá kô yã? Gõʼdá ánî nyãányâ, ní âtâ tã kĩ, õzõ mã ãârî úlị́ áníkâ trá rî, mã îcá kô drãlé rî! Ní ị̂sũ áníkâ bê rî, nî ãʼdî ĩʼdî yã? Ĩtí rî, mbârâkã áníkâ rî lậvũ gạ̃rạ̃ mbârâkã gólĩyî tíbê drã ʼbá ʼdĩ ʼbá yí kâ drị̃ị̂ sĩ yã?"
43008054	Gõʼdá nĩngá sĩ, Yésũ drí tã-drị̃ lôgõzó kpá óʼdí gólĩyî drí kĩ, "Nĩ ị̂sũ ãníkâ bê rî, má ʼbã ámâ nyãányâ nĩ âʼdólé ãmbá ró yã? Âʼdó ĩtí kô. Tí õzõ má õró ámâ nyãányâ ʼbãâ nĩ âʼdólé ãmbá ró rî, tí úlị́ ámákâ nõ âʼdô ʼbãʼá âzâ-âzâ ró ãnî drí. Gólâ tíbê ámâ ʼbã ʼbá ãmbá ró rî, rĩʼá ámâ átá tíbê ãnî drí rĩʼá ị̂njị̃lâ kĩ, ãâʼdô Ôvârí ãníkâ ĩʼdî rî ĩʼdî.
43008055	Gõʼdá nĩ nị̃ị́ gólâ kô. Má nị̃ gólâ trá cé nĩ. Tí õzõ má ãâtâ kĩ, má ũnị̃ị́ gólâ kô rî, má âʼdô ʼbãʼá õnjõ ʼbá ró õzõ ãní kâtí. Má nị̃ gólâ trá tãndí ró, gõʼdá má rî nõ té tã gólâ drí lẽlé má drí ʼẽlé rî ʼẽlé ĩʼdî.
43008056	Ạ̃kû ró drẽ ãkpã Ãbãrãyámã drãâ kô rî, gólâ ʼbã lị̃fị́ trá âcâ-âcâ ámákâ drị̃ị̂, gõʼdá gólâ rĩʼá ãyĩkõ ró ámâ ndrẽlé. Gõʼdá tãlâ ãʼdô ʼî ãnî gólâ rî ózõwá yî drí ámâ lẽzó kô yã?"
43008057	Gõʼdá Pạ̃rúsị̃ ʼdî ʼbá yî drí kpá tã lôgõzó Yésũ drí kĩ, "Wáâwá, ní rî tã âtálé ĩtí ʼdĩ ãʼdô tãsĩ yã? Ndrô áníkâ cá drẽ nyâʼdî-rị̃-drị̃-lâ-ngâ-mûdrị́ kô. Ãmâ ạ́ʼbị́yạ́ Ãbãrãyámã drã trá ạ̃kû ró, gõʼdá ní âkĩʼá nĩ rî, yí õndrê gólâ trá ʼdĩ ángô tí yã?"
43008058	Yésũ drí tã-drị̃ lôgõzó drílĩyî kĩ, "Má âtâ ãnî drí tã pạ̃tị́-pạ̃tị̃ ró, sị́sị́ drẽ Ãbãrãyámã rî tị̃ ãkó rî, mâ bê rĩʼá ạ̃kû ró Ôvârí ngálâ."
43008059	Gõʼdá nĩngá sĩ, Pạ̃rúsị̃ yî ârî ĩyî úlị́ Yésũ drí âtálé ʼdĩ bê rî, kôrô drílĩyî ngãzó ạ̃wạ̃ ró, nĩʼá kúnị́ mvá lôndãlé ʼẽzó Yésũ rî lûvũlị́ ĩʼdî sĩ lâ fũlị́, tãlâ gólâ âmã yî trá âʼdólé Ôvârí ró. Gõʼdá kôrô Yésũ drí íyîngá ʼbẽzó dị̃ vólé gólĩyî ágálé sĩ ạ̃ʼdị́-drị̃ jó ạ́ngị́ Ôvârí kâ kâ ʼdĩ ʼásĩ.
43009001	Kậyị̂ ãzâ sĩ, Yésũ yî rĩʼá lậvũʼá lãjóʼbá íyíkâ rî ʼbá yí bê lạ́tị̂ drị̃ị̂ sĩ. Gõʼdá drílĩyî nĩzó ãgô ãzâ ûsúlị́, útị̂ ãgô rî ʼdĩ kó lị̃fị́ ãkó ʼálé lésĩ.
43009002	Lãjóʼbá Yésũ kâ ʼdĩ ʼbá yî ndrê ĩyî bê ãgô ʼdĩ lị̃fị́ ãkó rî, drílĩyî Yésũ rî îjízó kĩ, "Tã îmbá ʼbá, tã õnjí rî gógó ãgô nõ ʼbã ʼbá gólâ rî tị̃zó ʼálé lésĩ lị̃fị́ ãkó nõ ãʼdî kâ ĩʼdî yã? ʼDĩî tã õnjí átá lâ yí kâ ĩʼdî ândré lâ bê, ngãtá tã õnjí gólâ rî nyãányâ kâ ĩʼdî yã?"
43009003	Gõʼdá Yésũ drí tã-drị̃ jãzó gólĩyî drí kĩ, "Tị̃tị̃ ãgô ʼdĩ kâ lị̃fị́ ãkó ʼdĩ rî âʼdó kô tã õnjí õjílã ãzâ ãlôlâ kâ tãsĩ. Tị̃tị̃ gólâkâ lị̃fị́ ãkó ʼdĩ, Ôvârí lẽ má drí mbârâkã íyíkâ âʼdálé ãgô nõ rú lị̃fị́ lâ njị̃njị̃ sĩ.
43009004	Rĩʼá tãndí ró ãmâ drí lôsĩ Ôvârí gólâ ámâ âjó ʼbá rî kâ rî ʼẽzó ngbãângbânõ ãkpãkãʼdã ngá ậnị́ drẽ kô. Tãlâ ị̃tú õfî trá rî, õjílã ãzâ gõʼdá yûʼdạ́wạ́ lôsĩ ʼẽlé ngạ́cị̂ sĩ.
43009005	Gõʼdá nĩ ndrê drẽ, kậyị̂ má drí ʼbãzó drẽ bê rĩʼá lédrẽ-lédrẽ ró ãngó nõ ʼá rî, mâ ĩʼdî rĩʼá Ngá îʼĩ ʼî õjílã ãngó nõ kâ drí."
43009006	Gõʼdá Yésũ âtálé bê úlị́ ʼdĩ ĩtí lãjóʼbá íyíkâ ʼdĩ ʼbá yî drí rî, gólâ drí ậndị̃zó tũ wũlị́ ị̃nyạ́kú drị̃ị̂, gõʼdá drílâ tũ ʼdî ônjázó ị̃nyạ́kú bê gõzó ũlútrạ́ lâ ʼdĩ bẽlé ãgô ʼdĩ lị̃fị́ ĩnyĩrĩkõ lâ ʼá.
43009007	Gõʼdá nĩngá sĩ, drílâ tã âtázó ãgô ʼdĩ drí kĩ, "Ní nĩ ánî lị̃fị́ jĩlí ạ́pậrị̂ gólâ zị̃lị́ Sĩlómã nã ʼálâ." Gõʼdá ãgô ʼdĩ drí ngãzó nĩlí ạ́pậrị̂ rî ʼdĩ tị́ ʼálâ. Gólâ câ bê tólâ rî, drílâ íyî lị̃fị́ jĩzó lũmvû ạ́pậrị̂ ʼdĩ kâ sĩ, õzõ Yésũ drí âtálé gólâ drí rî kâtí. Kôrô ãgô ʼdĩ lị̃fị́ lâ drí rû njị̃zó, drílâ võ ndrẽzó ngbángbá. Gõʼdá ãgô ʼdĩ drí ngãzó gõlé ʼbã ʼálâ.
43009008	Ĩtí rî, õjílã gólĩyî ʼbã-tị̂-ʼdị̃-ãzí gólâkâ ró rî yî gõʼdá kpá gólĩyî gólâ rî ndrẽ ʼbá trá sị́sị́ rĩrĩ ʼá lạ́tị̂ gãrã drị̃ ʼá rĩʼá ngá zị̃lị́ õjílã tị́ sĩ rî drí tã âtázó kĩ, "Hé, ákĩ ʼdĩî fí ãgô lị̃fị́ ãkó rĩ ʼbá rĩlí ngá zị̃lị́ kárá õjílã tị́ sĩ lạ́tị̂ gãrã drị̃ ʼá rî ĩʼdî kô yã? Gólâ gõ rî ngá ndrẽlé nõ ángô tí ró yã?"
43009009	Gõʼdá õjílã ãzâ ʼbá yî kĩ, "ʼDĩî âʼdó kô gólâ ĩʼdî! Ãgô ãzâ bê rĩʼá nyé õzõ gólâ tí." Gõʼdá ãgô lị̃fị́ lâ drí rû njị̃lị́ trá ʼdĩ ârílí bê tã õjílã ʼdî ʼbá yî drí rĩʼá ôjálâ ĩyî lãfálé ʼásĩ ʼdî rî, drílâ gõzó tã âtálé gólĩyî drí kĩ, "Mâ ĩʼdî tíbê lị̃fị́ ãkó rĩ ʼbá ngá zị̃lị́ õjílã tị́ sĩ lạ́tị̂ gãrã drị̃ ʼásĩ rî. Má rî võ ndrẽlé nõ nĩ pạ̃tị́ị̃, tãlâ ámâ lị̃fị́ njị̃ rû trá!"
43009010	Gõʼdá õjílã ʼdî ʼbá yî tị̂ lâ yî drí ậʼdị́zó ndrĩ. Gõʼdá drílĩyî ãgô ʼdĩ îjízó kĩ, "Ánî lị̃fị́ njị̃ rû ní drí rĩzó võ ndrẽlé ʼdĩ ángô tí yã?"
43009011	Ãgô ʼdĩ drí tã-drị̃ lôgõzó gólĩyî drí kĩ, "Ãgô gólâ rú bê Yésũ rî njị̃ ámâ lị̃fị́ nĩ. Gólâ wû tũ nĩ ị̃nyạ́kú ônjázó ĩʼdî sĩ lâ, gõzó ũlútrạ́ lâ ʼdĩ bẽlé ámâ lị̃fị́ ʼá. Gõʼdá gólâ drí ámâ jõzó nĩlí ạ́pậrị̂ zị̃lị́ Sĩlómã rî tị́ ʼálâ ámâ lị̃fị́ jĩlí lũmvû lâ sĩ. Gõʼdá má jĩ ámâ lị̃fị́ lũmvû nã sĩ bê rî, kôrô ámâ lị̃fị́ drí rû njị̃zó má drí võ ndrẽzó ngbángbá!"
43009012	Gõʼdá õjílã ʼdî ʼbá yî drí kpá gólâ rî îjízó kĩ, "Gõʼdá ãgô rî gógó ʼdĩ bê ángô lé yã?" Ãgô ʼdĩ drí tã-drị̃ lôgõzó gólĩyî drí kĩ, "Má nị̃ị́ võ gólâ drí ʼbãzó ʼá lâ rî kô."
43009013	Gõʼdá nĩngá sĩ, õjílã ʼdî ʼbá yî drí ngãzó ãgô lị̃fị́ lâ njị̃lị́ trá ʼdĩ trõlé âjílí Pạ̃rúsị̃ yî ândrá tã lâ âʼdálé gólĩyî drí.
43009014	Gólĩyî âjî ãgô ʼdĩ Pạ̃rúsị̃ yî ngálâ, tãlâ kậyị̂ gólâ Yésũ drí ãgô ʼdĩ lị̃fị́ lâ njị̃zó ʼá lâ rî rĩʼá kậyị̂ lôvô kâ ʼî.
43009015	Gõʼdá Pạ̃rúsị̃ yî drí ãgô ʼdĩ îjízó kĩ, "Ánî lị̃fị́ njị̃ rû trá ángô tí ró võ ndrẽlé yã?" Gólâ kĩ, "Ãgô rú bê Yésũ rî ônjâ ị̃nyạ́kú nĩ tũ sĩ ũlútrạ́ lâ trõlé bẽlé ámâ lị̃fị́ ʼá, gõʼdá gólâ kĩ, má õnĩ nĩʼá ámâ lị̃fị́ jĩlí. Gõʼdá má jĩ ámâ lị̃fị́ bê rî, kôrô ámâ lị̃fị́ drí rû njị̃zó võ ndrẽlé dódó nõ!"
43009016	Gõʼdá Pạ̃rúsị̃ yî ârílí bê úlị́ ãgô ʼdĩ drí ngĩlí gólĩyî drí ʼdĩ rî, kôrô drílĩyî ngãzó rĩʼá tị̂ ânyálé ĩyî lãfálé ʼásĩ. Ãzâ ʼbá yî kĩ, "Ãʼdô ĩtí rî, ãgô Yésũ ʼdĩ tã õnjí ʼbá ʼî. Ôvârí âjó gólâ nĩ kô, tãlâ gólâ wã trá tã ʼbãʼbã ãmákâ kậyị̂ rãtáã kâ rî kâ drị̃ị̂ sĩ." Gõʼdá ãzâ ʼbá yî kĩ ĩyíkâ rî, "Õjílã gólâ ʼbã ʼbá tã õnjí ʼbá ró rî âʼdô íyíkâ mbârâkã ûsúʼá tã lârâkô ãmbá ĩtí ʼdĩ ʼẽzó ʼdĩ ãʼdô ʼásĩ yã?"
43009017	Ĩtí rî, Pạ̃rúsị̃ ʼdĩ ʼbá yî drí ãgô ʼdĩ îjízó kpá óʼdí kĩ, "Nî gólâ tíbê lị̃fị́ lâ njị̃lị́ nõ, ní âtâ drẽ tã nô tãndí ró ãmâ drí. Tã ị̂sũ áníkâ ãgô gólâ ánî lị̃fị́ njị̃ ʼbá ʼdĩ tãsĩ rî íyíkâ ángô tí yã?" Gõʼdá ãgô ʼdĩ drí tã-drị̃ lôgõzó gólĩyî drí kĩ, "Ãgô ámâ lị̃fị́ njị̃ ʼbá ʼdĩ, gólâ rĩʼá tã ậngũ ʼbá Ôvârí drí âjólé rî ĩʼdî!"
43009018	Gõʼdá kpálé tã ndrĩ ãgô ʼdĩ drí ngĩlí Pạ̃rúsị̃ ʼdĩ ʼbá yî drí ʼdĩ ʼbá yî ʼásĩ rî, gólĩyî gâ ĩyî vólé dó tã lẽlé kĩ, pạ̃tị́ị̃ ãgô ʼdĩ tị̃rị̃ lâ ʼásĩ rî gólâ rĩʼá lị̃fị́ ãkó, gõʼdá Yésũ njị̃ lị̃fị́ lâ nĩ võ ndrẽlé dódó. Gõʼdá drílĩyî võrã jõzó ãgô ʼdĩ átá lâ yî vó ândré lâ bê gólĩyî ậzị́lị́ ânĩlí ĩyî ngálâ.
43009019	Gõʼdá ãgô ʼdĩ átá lâ yî âcâ bê ândré lâ bê rî, Pạ̃rúsị̃ ʼdĩ ʼbá yî drí kpá gólĩyî îjízó kĩ, "Nõô pạ̃tị́ị̃ mvá ágó ãnî drí tị̃lị́ lị̃fị́ ãkó ʼálé lésĩ rî ĩʼdî yã? Õzõ ãʼdô pạ̃tị́ị̃ gólâ ĩʼdî rî, lị̃fị́ lâ gõ njị̃ rû rĩʼá võ ndrẽlé ãmbã drị̃ị̂ nõ ángô tí ró yã?"
43009020	Gõʼdá ãgô ʼdĩ átá lâ yî ândré lâ bê drí tã-drị̃ lôgõzó Pạ̃rúsị̃ ʼdĩ ʼbá yî drí kĩ, "Ãwô pạ̃tị́ị̃, nõô mvá ágó ãmákâ rî ĩʼdî, mã nị̃ trá pạ̃tị́ị̃ kĩ, mã tị̂ gólâ trá lị̃fị́ ãkó.
43009021	Gõʼdá mã nị̃ị́ lạ́tị̂ ãmâ mvá ʼdĩ lị̃fị́ lâ drí rû njị̃zó rî kô, ngãtá ãʼdî njị̃ lị̃fị́ lâ nĩ võ ndrẽlé yã rî. Nĩ âʼdô îjíʼá lâ fí gólâ tị́, gólâ ãâʼdâ ró íyî tị̂ sĩ ãnî drí, tãlâ gólâ trá õjílã ãmbá ʼî."
43009022	Ãgô ʼdĩ átá lâ yî ândré lâ bê âtâ ĩyî tã ʼdî ĩtí ʼdĩ rî, tãlâ gólĩyî ũrị̃ ró tã ʼbãʼbã Yúdạ̃ yí kâ tãsĩ kĩʼá nĩ rî, õzõ õjílã ãzâ õlẽ tã trá Yésũ ʼá kĩ, gólâ ãâʼdô ʼdíyî pã ʼbá ʼî rî, áâʼdô õjílã rî ʼdĩ drõʼá vólé jó tã Ôvârí kâ ârî kâ ʼásĩ.
43009023	ʼDĩî tã ífí ãgô ʼdĩ átá lâ yî ândré lâ bê drí tã âtázó Pạ̃rúsị̃ ʼdĩ ʼbá yî drí, gólĩyî ĩîjî mvá ʼdĩ ãâʼdâ ró bê cú íyî tị̂ sĩ, tãlâ gólâ trá ãmbá ró rî ĩʼdî.
43009024	Gõʼdá Pạ̃rúsị̃ ʼdĩ ʼbá yî drí ãgô lị̃fị́ lâ njị̃lị́ ʼdĩ ậzị́zó kpá óʼdí tã îjízó tị́ lâ kĩ. "Ní âʼdâ drẽ tã pạ̃tị́-pạ̃tị̃ Ôvârí rî ị̂njị̃zó rî ãmâ drí Ôvârí ágálé, pạ̃tị́ị̃ ãgô rú bê Yésũ ʼdĩ njị̃ ánî lị̃fị́ fí nĩ yã? Mã îjî nî nõ rî, tãlâ mã nị̃ trá ãgô gólâ Yésũ ʼdĩ rĩʼá tã õnjí ʼbá ʼî."
43009025	Gõʼdá ãgô ʼdĩ drí tã-drị̃ lôgõzó Pạ̃rúsị̃ ʼdĩ ʼbá yî drí kĩ, "Má nị̃ị́ kô ngãtá Yésũ tã õnjí ʼbá ʼî yã ngãtá âʼdó kô tã õnjí ʼbá ʼî yã rî. Tã má drí nị̃lị́ rî íyíkâ cé tã ãlô ʼî, ámâ lị̃fị́ ndré võ kó kô ãkpã ámâ tị̃rị̃ lésĩ. Gõʼdá ngbãângbânõ rî, Yésũ njị̃ ámâ lị̃fị́ trá, ámâ lị̃fị́ ndrê võ gõʼdá trá dódó."
43009026	Nĩngá sĩ, Pạ̃rúsị̃ ʼdĩ ʼbá yî drí ãgô ʼdĩ îjízó kpá óʼdí kĩ, "Ní âtâ drẽ tã mbị̂ rî ĩʼdî ãmâ drí! Gólâ ʼê ãʼdô tã ʼî ánî lị̃fị́ drí rû njị̃zó võ ndrẽlé nõ yã?"
43009027	Gõʼdá ãgô ʼdĩ drí ngãzó tã-drị̃ lôgõlé gólĩyî drí kĩ, "Nĩ rî ámâ îjílí kpá óʼdí tã ãlô nõ tãsĩ ʼdî tãlâ ãʼdô ʼî yã? Tí õzõ má õró tã-drị̃ lôgõô ãnî drí kô rî, rĩʼá tãndí ró! Nĩ îjî mâ ʼdĩ, tãlâ nĩ lẽ kpá trá âʼdólé tã ârí ʼbá Yésũ kâ ró yã?"
43009028	Gõʼdá Pạ̃rúsị̃ ʼdĩ ʼbá yî drí ngãzó ạ̃wạ̃ ró úlị́ ʼdĩ ʼbá yî tãsĩ. Drílĩyî ãgô ʼdĩ ʼdãzó gõʼdá tã âtázó drílâ kĩ, "Mã ndrê bê rî, nî rî gógó rĩʼá tã ârí ʼbá ãzâ ãlô Yésũ kâ rî ĩʼdî. Gõʼdá mã rî ãmákâ tã ʼbãʼbã Músạ̃ kâ rî ârílí gõʼdá ʼẽlé ĩʼdî.
43009029	Tãlâ mã nị̃ trá kĩ, Ôvârí âtâ úlị́ trá ãmâ ạ́ʼbị́yạ́ yî drí Músạ̃ sĩ, rĩʼá úlị́ pạ̃tị́ị̃ ʼî. Gõʼdá mã nị̃ị́ tã ãzãkã kô Yésũ rî tãsĩ. Gõʼdá mã nị̃ị́ võ gólâ drí ânĩzó ʼálâ sĩ rî kpá kô."
43009030	Nĩngá sĩ, ãgô ʼdĩ drí kpá tã-drị̃ lôgõzó ʼwãâ gólĩyî drí kĩ, "ʼDĩî úlị́ ángô rî ĩʼdî ãnî drí rĩʼá âtálé ĩtí ʼdĩ yã? Nĩ kĩ, yĩ ũnị̃ị́ võ gólâ drí ânĩzó ʼálâ sĩ rî kô! Nĩ ị̂sũ tã mbârâkã gólâkâ tãsĩ. Útị̂ mâ rĩʼá lị̃fị́ ãkó, gõʼdá ngbãângbânõ rî, gólâ njị̃ ámâ lị̃fị́ nĩ má drí rĩzó võ ndrẽlé dódó nõ!
43009031	Ĩtí ạ̃kû lâ sĩ tã ómvó ngá ʼásĩ rî, nĩ ârî tã ãzâ trá kĩ, õjílã mvá ãzâ bê êdê õjílã gólĩyî tị̃lị́ lị̃fị́ ãkó rî ʼbá yî trá, gõʼdá lị̃fị́ lâ yî drí rû njị̃zó võ ndrẽlé dódó yã? Õzõ mbârâkã Yésũ drí ámâ lị̃fị́ êdézó nõ ãʼdô Ôvârí kâ kô rî, gólâ îcá tã lârâkô ĩtí ʼdĩ ʼẽlé kô, tãlâ Ôvârí fẽé mbârâkã íyíkâ kô õjílã gólĩyî rĩ ʼbá tã õnjí ʼẽlé rî ʼbá yî drí, gólâ rî cé tã õjílã gólĩyî rĩ ʼbá tã gólâkâ ʼẽlé rî kâ ârílí ĩʼdî."
43009034	Gõʼdá Pạ̃rúsị̃ ʼdĩ ʼbá yî ârî ĩyî tã ãgô ʼdĩ drí lôgõlé ĩyî drí ʼdĩ bê rî, drílĩyî âʼdózó ạ̃wạ̃ ró rõô. Gõʼdá drílĩyî tã âtázó ãgô ʼdĩ drí kĩ, "Útị̂ nî lị̃fị́ ãkó ʼdĩ ákĩ fí tã õnjí áníkâ drí sĩ kô yã? Ãmâ gólĩyî tã Ôvârí kâ nị̃ ʼbá trá tãndí ró rî, ní âʼdô ãmâ îmbáʼá tã Ôvârí kâ sĩ ángô tí yã?" Gõʼdá drílĩyî ãgô ʼdĩ drõzó vólé ĩyî lãfálé sĩ.
43009035	Gõʼdá Yésũ ârílí bê kĩ, Pạ̃rúsị̃ yî drô ãgô yí drí lị̃fị́ lâ njị̃lị́ ʼdĩ trá rî, gólâ drí ʼdẽzó rĩʼá ãgô ʼdĩ lôndãlé. Gõʼdá gólâ ûsúlị́ bê ãgô ʼdĩ rî, gólâ drí ãgô rî ʼdĩ îjízó kĩ "Pạ̃tị́ị̃, ní lẽ tã fí trá ʼdíyî pã ʼbá Ôvârí drí âjólé ûrú lésĩ rî ʼá yã?"
43009036	Ãgô ʼdĩ drí tã-drị̃ lôgõzó Yésũ drí kĩ, "Ãmbá, ní âʼdâ drẽ ʼdíyî pã ʼbá rî gógó ʼdĩ má drí, tãlâ má lẽ ró tã bê gólâ ʼá."
43009037	Nĩngá sĩ, Yésũ drí gõzó tã-drị̃ lôgõlé gólâ drí kĩ, "Ní ndrê gólâ trá ánî lị̃fị́ sĩ. Gólâ rî gógó ĩʼdî rĩ ʼbá tã âtálé ní bê ngbãângbânõ rî."
43009038	Gõʼdá ãgô ʼdĩ ârílí bê tã Yésũ kâ âtálé ʼdĩ rî, gólâ drí ʼãʼî tị̃zó vũdrị́ Yésũ rî ị̂njị̃lị́. Gõʼdá drílâ tã âtázó kĩ, "Kúmú, má nị̃ trá kĩ, nî ĩʼdî ʼdíyî pã ʼbá Ôvârí drí âjólé trá rî. Ngbãângbânõ rî, má lẽ tã trá ní ʼá."
43009039	Tã ʼdî ʼbá yî vósĩ rî, Yésũ drí ngãzó tã âtálé ãgô yí drí lị̃fị́ lâ njị̃lị́ trá ʼdĩ drí kĩ, "Má ânĩ ãngó nõ ʼá nõ, tãlâ õjílã gólĩyî lị̃fị́ ãkó tã Ôvârí kâ nị̃ ʼbá drẽ kô rî ʼbá yî lị̃fị́ lâ yî ũnjị̃ ró rû bê tã Ôvârí kâ nị̃lị́, gõʼdá gólĩyî kĩ ʼbá nĩ, yĩ ũnị̃ tã Ôvârí kâ trá dódó rî, lị̃fị́ lâ yî drí ậsị̃zó kpạ̃ạ́kũ. ʼDĩî tã ífí gólâ má drí ânĩzó ãngó nõ ʼá rî ĩʼdî ʼdĩ."
43009040	Gõʼdá Yésũ õtírĩ rĩî úlị́ ʼdĩ ʼbá yî âtálé rî, Pạ̃rúsị̃ ãzâ ʼbá yî kpá bê âdréʼá tólâ. Gõʼdá drílĩyî tã îjízó Yésũ tị́ kĩ, "Úlị́ gólâ ní drí âtálé ʼdĩ ʼbá yî ʼásĩ rî, ní ị̂sũ áníkâ bê rî, ãmâ kpá lị̃fị́ ãkó yã?"
43009041	Yésũ drí tã-drị̃ lôgõzó gólĩyî drí kĩ, "Tí õzõ nĩ õró tã-drị̃ lẽê nõ kĩ, nĩ âʼdô lị̃fị́ ãkó rî, nĩ âʼdô ânĩʼá Ôvârí ngálâ, gõʼdá gólâ âʼdô ãnî âyéʼá tã õnjí ãníkâ ʼásĩ ndrĩ. Gõʼdá nĩ âtálé bê trá kĩ, yĩ âʼdô cú lị̃fị́ bê võ ndrẽzó rî, nĩ âdô ʼdĩ ãnî nyãányâ ʼî. Gõʼdá Ôvârí âʼdô lâṇõ fẽʼá ãnî drí tã õnjí ãníkâ tãsĩ."
43010001	Gõʼdá nĩngá sĩ, Yésũ drí ngãzó úlị́ mãnĩgõ âtálé Pạ̃rúsị̃ ʼdĩ ʼbá yî drí kĩ, "Má âtâ ãnî drí tã pạ̃tị́-pạ̃tị̃ ró, õjílã gólâ fĩ ʼbá kô jó tị́lị́-tị̂ kạ́bị̃lị́kị̃ lôkí ʼbá kâ rî ʼásĩ, gõʼdá mbã ʼbá íyíkâ ãbẽ drị̃ ʼásĩ fĩlí jó ʼálâ rî, gólâ rĩʼá ũgú ʼî.
43010002	Gõʼdá õjílã gólâ ânĩ ʼbá fĩlí jó ʼálâ kôrô jó tị́lị́-tị̂ ʼásĩ rî, rĩʼá kạ́bị̃lị́kị̃ lôkí ʼbá ʼî.
43010003	Kạ́bị̃lị́kị̃ lị́pị̂ ʼdĩ âʼdô ânĩʼá âcálé ạ́tị̃ tị́. Ĩtí rî, kõró tị̂ vó ndrẽ ʼbá ʼdĩ âʼdô ạ́tị̃ njị̃ʼá drílâ. Gõʼdá gólâ âʼdô kạ́bị̃lị́kị̃ íyíkâ ʼdĩ ʼbá yî zị̃ʼá rú sĩ ãlô-ãlô. Gõʼdá kạ́bị̃lị́kị̃ gólâkâ ʼdĩ ʼbá yî ndrĩ âʼdô gólâ rî gbórókõ nị̃ʼá, gõʼdá drílĩyî ânĩzó gólâ ngálâ, drílâ gólĩyî lôfõzó ĩví ʼálâ.
43010004	Gólâ âʼdéʼá sị́sị́, gõʼdá kạ́bị̃lị́kị̃ gólâkâ ʼdĩ ʼbá yî drí ʼdẽzó gólâ vósĩ. Ĩtí rî, kạ́bị̃lị́kị̃ ʼdî ʼbá yî âʼdô ĩyî ʼdẽʼá ndrĩ nĩlí vó lâ sĩ ũrị̃ ãkó, tãlâ gólĩyî nị̃ gólâ rî gbórókõ trá tãndí ró. Gólâ âʼdô gólĩyî drị̃ʼá nĩʼá âjílâ võ õmã bê rî ʼálâ.
43010005	Gõʼdá õzõ ãʼdô õjílã lídí ʼî rî, kạ́bị̃lị́kị̃ ʼdî ʼbá yî âʼdô ʼbãʼá ĩyî ũrị̃ ró ʼdẽlé vó lâ sĩ, gólĩyî âʼdô lâráʼá vólé, tãlâ gólĩyî nị̃ị́ gólâ rî gbórókõ kô."
43010006	Ĩtí rî, Pạ̃rúsị̃ ʼdĩ ʼbá yî ârî ĩyî bê úlị́ Yésũ kâ âtálé ʼdĩ rî, tã ífí lâ fí gólĩyî drị̃ị̂ kô, tãlâ gólâ âtâ úlị́ ʼdĩ ʼbá yî úlị́ mãnĩgõ sĩ.
43010007	Gõʼdá Yésũ drí kpá tã âtázó óʼdí Pạ̃rúsị̃ ʼdĩ ʼbá yî drí kĩ, "Má âtâ tã pạ̃tị́ị̃ ró ãnî drí kĩ, mâ ĩʼdî rĩ ʼbá õjílã ámákâ rî ʼbá yî vó lâ yî ndrẽlé dódó õzõ kạ́bị̃lị́kị̃ lôkí ʼbá drí rĩrĩ kạ́bị̃lị́kị̃ íyíkâ vó lâ yî ndrẽlé rî kâtí. Gõʼdá mâ rî gógó ĩʼdî ạ́tị̃ jó tị́lị́-tị̂ kâ ĩʼdî gólĩyî drí ndrĩ.
43010008	"Gõʼdá õjílã ãzâ ʼbá yî ânĩ ʼbá sị́sị́ má drí sĩ rî ʼbá yî ʼbã ĩyî nyãányâ trá âʼdólé kạ́bị̃lị́kị̃ lôkí ʼbá ró, tákõ gõʼdá gólĩyî rĩʼá ũgú ʼî. Tã ʼdî tãsĩ rî, kạ́bị̃lị́kị̃ gã dó gólĩyî gbórókõ ârílí ʼdẽzó gólĩyî vósĩ.
43010009	Ĩtí rî, mâ ĩʼdî rĩʼá ạ́tị̃ tị̂ ʼî kạ́bị̃lị́kị̃ drí. Kạ́bị̃lị́kị̃ gólĩyî fĩ ʼbá jó ʼálâ kôrô má sĩ rî âʼdô ĩyî ngá pãʼá. Má âʼdô gólĩyî vó ndrẽʼá, ngá õnjí ʼé gólĩyî kô. Õzõ gólĩyî õtírĩ ĩyî ʼẽê âfõlé nĩʼá õmã nyãlé rî, gõʼdá drílĩyî âgõzó fĩlí jó ʼálâ lâṇõ ãzâ ãkó.
43010010	Ũgú ânĩ ĩyíkâ cé kạ́bị̃lị́kị̃ ûgũlị́, gõʼdá kpá gólĩyî ûfúlị́ vólé. Gõʼdá mâ rî gógó, má ânĩ nõ, tãlâ kạ́bị̃lị́kị̃ ámákâ rî ʼbá yî ũûsû ró ngá pãpã bê, ngá pãpã gólâ ʼẽ ʼbá gólĩyî ʼbãlé rĩlí zãâ lédrẽ-lédrẽ ró ãyĩkõ sĩ mbârâkã Ôvârí kâ sĩ rî.
43010011	"Mâ ĩʼdî rĩʼá "'Kạ́bị̃lị́kị̃ lôkí ʼbá tãndí"' rĩ ʼbá vó kạ́bị̃lị́kị̃ íyíkâ vó lâ yî ndrẽlé dódó rî ĩʼdî. Mâ rĩʼá njãâ ámâ nyãányâ fẽlé drãlé gólĩyî pãlé tã õnjí ʼásĩ.
43010012	Õjílã gólâ rĩ ʼbá kạ́bị̃lị́kị̃ vó ndrẽlé cé lãfâ tãsĩ rî ndré kạ́bị̃lị́kị̃ vó dódó kô, tãlâ gólâ âʼdó kô kạ́bị̃lị́kị̃ ʼdî ʼbá yî lị́pị̂ lâ ʼî. Õzõ gólâ õndrê kíâkêlówá trá ânĩrĩ ʼá kạ́bị̃lị́kị̃ rũlị́ rî, gólâ âʼdô rãʼá kạ́bị̃lị́kị̃ ʼdî ʼbá yî âyélé kíâkêlówá ʼdĩ drí rũlị́, gõʼdá kpá gólĩyî lâpẽlé lậʼbúlị́ fãã.
43010013	Kạ́bị̃lị́kị̃ vó ndrẽ ʼbá ʼdĩ râ kạ́bị̃lị́kị̃ ʼdî ʼbá yî âyélé, tãlâ gólâ ʼê lôsĩ ʼdî cé lãfâ ûsúzó. Tí õzõ kạ́bị̃lị́kị̃ vó ndrẽ ʼbá ʼdĩ õró ʼbãâ ngá lẽlẽ bê kạ́bị̃lị́kị̃ ʼdî ʼbá yî vó lâ yî ndrẽndrẽ tãsĩ rî, gólâ îcá rãlé gólĩyî âyélé kô.
43010014	"Mâ rî gógó ĩʼdî "'Kạ́bị̃lị́kị̃ lôkí ʼbá tãndí"' rĩ ʼbá kạ́bị̃lị́kị̃ ámákâ rî ʼbá yî vó lâ yî ndrẽlé dódó rî ĩʼdî. Ãmâ rĩʼá ámâ átá bê ngá ãlô ʼî. Má nị̃ gólâ trá tãndí ró, gõʼdá gólâ nị̃ mâ kpá trá tãndí ró. Kpá ĩtí, kạ́bị̃lị́kị̃ ámákâ rî ʼbá yî nị̃ ĩyî mâ trá dódó, kpá õzõ má drí gólĩyî nị̃rị̃ dódó rî kâtí. Mâ rĩʼá njãâ drãlé gólĩyî pãlé tã õnjí ʼásĩ.
43010016	Kạ́bị̃lị́kị̃ ãzâ ʼbá yî kpá bê. Má âʼdô gólĩyî ʼbãʼá âʼdólé kạ́bị̃lị́kị̃ ámákâ ró. Ngbãângbânõ gólĩyî rí kô võ ãlô ʼá kạ́bị̃lị́kị̃ ámákâ nõ ʼbá yí bê. Gõʼdá má âʼdô gólĩyî ậzị́ʼá kpá ânĩlí má ngálâ, tãlâ gólĩyî õrî ró ĩyî bê ngá ãlô ró kạ́bị̃lị́kị̃ ámákâ nõ ʼbá yí bê. Gólĩyî âʼdô ámâ gbórókõ nị̃ʼá. Gõʼdá má âʼdô gólĩyî êʼbéʼá ndrĩ võ ãlô ʼá âʼdólé kạ́bị̃lị́kị̃ ámâ nyãányâ kâ ró. Mâ lôkí ʼbá gólĩyíkâ ĩʼdî ndrĩ.
43010017	Má âʼdô ámâ nyãányâ fẽʼá drãlé. Õzõ má õdrã trá rî, má âʼdô lîdríʼá kpá óʼdí õdrã rî ʼdĩ ʼásĩ, tãlâ õjílã ámákâ rî ʼbá yî pãlé. ʼDĩî tã ámâ átá drí ʼbãlé má drí ʼẽlé rî ĩʼdî.
43010018	Õjílã ãzâ yû ʼẽ ʼbá ámâ fũlị́ cú ĩtí mbârâkã íyíkâ sĩ. Má âʼdô ámâ nyãányâ fẽʼá nĩ drãlé. Mâ kpá rĩʼá mbârâkã bê lîdrízó õdrã rî ʼdĩ ʼásĩ. Tãlâ ʼdĩî rĩʼá tã gólâ ámâ átá Ôvârí drí ʼbãlé má drí ʼẽlé rî ĩʼdî."
43010019	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî ârî ĩyî bê úlị́ Yésũ kâ âtálé ʼdĩ rî, gólĩyî lẽé ĩyî tã-drị̃ kô ĩyî lãfálé ʼásĩ úlị́ Yésũ kâ âtálé ʼdĩ ʼbá yî tãsĩ, gõʼdá drílĩyî lãfálé cãzó.
43010020	Õjílã dũû gólĩyî lãfálé sĩ kĩ, "Yésũ ãʼdô cú líndrí õnjí bê yí ʼá rĩʼá gólâ rî ʼbãlé âʼdólé lîfõ-lîfõ ró. Tãlâ ãʼdô ʼî ãnî drí rĩzó tã gólâkâ ârílí yã?"
43010021	Gõʼdá õjílã ãzâ ʼbá yî gólĩyî lãfálé sĩ kĩ ĩyíkâ rî, "Õjílã gólâ líndrí õnjí bê rî îcá kô úlị́ âtálé ĩtí. Líndrí õnjí âʼdô mbârâkã ûsúʼá õjílã gólĩyî lị̃fị́ lâ yî drí võ ndrẽlé kô rî ʼbá yî lị̃fị́ lâ yî njị̃zó ãʼdô ʼásĩ yã?"
43010022	Tã ʼdî ʼbá yî vósĩ ndrĩ, kậyị̂ Yúdạ̃ yí kâ kãrámã jó ạ́ngị́ Ôvârí kâ ʼbã kâ âʼdólé cé Ôvârí drí rĩʼá ʼẽlâ ndrô vósĩ cé võ ạ̃ʼdị́ sĩ Yẽrõsãlémã ʼálâ rî drí âcázó. Gõʼdá ĩtí rî, Yúdạ̃ yî drí ngãzó nĩlí ndrĩ kãrámã rî ʼdĩ ʼálâ.
43010023	Kãrámã nã ʼá tólâ rî, kậyị̂ ãzâ sĩ, Yésũ drí ngãzó nĩlí lậvũlị́ ạ̃ʼdị́-drị̃ jó ạ́ngị́ Ôvârí kâ rî kâ ʼdĩ ʼásĩ, nĩʼá gõlé jó-bị́lị́ Sólõmõ kâ rî ʼálâ.
43010024	Gõʼdá Yésũ drí rĩrĩ lậvũlị́ rî ʼá rî, drị̃-ʼbá ạ́ngị́ Yúdạ̃ yí kâ drí ânĩzó gólâ rî êdrẽlé gõʼdá âdrézó ĩyî rú lâ sĩ dîrî. Nĩngá sĩ, drílĩyî gólâ rî îjízó ạ̃wạ̃ sĩ kĩ, "Ní âʼdô kó ãmâ drị̃ ʼbãʼá rĩʼá lîjãlé nõtí nõ bũúũ ángô tú yã? Ní âtâ drẽ ãmâ drí hậ, õzõ ní ãʼdô pạ̃tị́ị̃ ʼdíyî pã ʼbá tíbê Ôvârí drí âjólé rî ĩʼdî rî."
43010025	Gõʼdá nĩngá sĩ, Yésũ drí tã-drị̃ lôgõzó gólĩyî drí kĩ nĩ rî, "Má âtâ tã ʼdî trá ãnî drí ạ̃kû ró kĩ, mâ ʼdíyî pã ʼbá tíbê Ôvârí drí âjólé rî ĩʼdî, gõʼdá nĩ gâ vólé dó úlị́ ámákâ âtálé ʼdĩ ârílí, gbõ lé nĩ ndrê bê tã lârâkô gólâ má drí ʼẽlé trá ngá lãzé ʼbá îngázó mbârâkã Ôvârí kâ sĩ rî ʼbá yî rî. Gõʼdá tã lârâkô ʼdĩ ʼbá yî rî tã âʼdálé kĩ, mâ ĩʼdî pạ̃tị́ị̃ õjílã gólâ má drí tã lâ âtálé trá ãnî drí rî ĩʼdî.
43010026	Gõʼdá nĩ gâ vólé dó tã lẽlé má ʼá, tãlâ nĩ âʼdó kô kạ́bị̃lị́kị̃ ámákâ ĩʼdî.
43010027	Kạ́bị̃lị́kị̃ ámákâ rî ʼbá yî rî ĩyíkâ zãâ kárá tã îmbâ ámákâ rî ʼbá yî ârílí ʼẽlé tãndí ró, gõʼdá mâ rî gógó, má nị̃ gólĩyî trá ãlô-ãlô kạ́bị̃lị́kị̃ ámákâ ró, gõʼdá gólĩyî rî ʼdẽlé má vó pị̃pị̂sị́lị́ ãlô sĩ tã ârí ʼbá ámákâ ró.
43010028	Mâ rî gógó, má âʼdô gólĩyî ʼbãʼá rĩlí zãâ gbạ́dú ạ̃dũkũ ãkó. Gõʼdá gólĩyî ôdrãá kô zãâ gbạ́dú. Gõʼdá ĩtí rî, õjílã ãzâ îcá kô gólĩyî ôpálé má drị́gạ́ sĩ.
43010029	Mĩ ndrê drẽ, ámâ átá Ôvârí âfẽ gólĩyî nĩ má drí, gõʼdá mbârâkã gólâkâ lậvũ trá gạ̃rạ̃ ngá ãngó nõ kâ rî ʼbá yî drị̃ị̂ sĩ ndrĩ. Tã ʼdî tãsĩ rî, õjílã ãzâ îcá kô gólĩyî ôpálé ámâ átá drị́gạ́ sĩ.
43010030	Mĩ ndrê drẽ, ãmâ ámâ átá bê rĩʼá ngá ãlô ʼî."
43010031	Gõʼdá Pạ̃rúsị̃ ʼdĩ ʼbá yî ârî ĩyî bê úlị́ Yésũ kâ ʼdĩ rî, drílĩyî ngãzó ạ̃wạ̃ ró rõô gõʼdá kúnị́ mvá ûʼdúlị́ ĩyî drị́gạ́, tíkó yĩ ũlûvũ ró Yésũ ĩʼdî sĩ lâ drãlé vólé.
43010032	Nĩngá sĩ, Yésũ drí gõzó ngãlé tã âtálé gólĩyî drí kĩ, "Ãnî ndrĩ, nĩ ndrê õjílã gólĩyî ngá lãzé bê má drí rĩʼá îngálâ ngá lãzé ʼásĩ mbârâkã ámâ átá Ôvârí kâ sĩ rî ʼbá yî trá ãnî lị̃fị́ sĩ tãndí ró. Gõʼdá tã gólâ sũ ʼbá ãnî rú kô, ãnî drí ʼẽzó ámâ lûvũlị́ kúnị́ mvá sĩ fũlị́ vólé nõ íyíkâ ángô rî ĩʼdî yã?"
43010033	Gõʼdá Pạ̃rúsị̃ ʼdĩ ʼbá yî drí tã-drị̃ lôgõzó Yésũ drí kĩ, "Mã ʼê ánî fũlị́ nõ, âʼdó kô tã tãndí áníkâ ʼẽlé ʼdĩ tãsĩ. Mã ʼê ánî fũlị́ nõ, tãlâ úlị́ ʼdásí áníkâ âʼbãlé Ôvârí rî gógó rú kĩʼá nĩ rî, yĩ ãâʼdô ãlô Ôvârí bê nõ tãsĩ. Nî õjílã mvá tãkó nõ ĩʼdî, ní âʼdô áníkâ ánî lômbéʼá ʼbãlé ãlô Ôvârí bê ʼdĩ ángô tí yã?"
43010034	Gõʼdá Yésũ drí kpá tã-drị̃ lôgõzó gólĩyî drí kĩ, "Ngã gõʼdá úlị́ Ôvârí drí âtálé îgĩlí búkũ gólâkâ ʼá rî kĩ ãʼdô yã? Gólâ âtâ tã trá kĩ, tã kĩ ʼbá yî drí ʼbãlé õjílã íyíkâ drị̃lị́ rî ʼbá yî rĩʼá õzõ yî Ôvârí tí.
43010035	Mã nị̃ trá kĩ nĩ rî, úlị́ gólâ Ôvârí drí rĩʼá âtálâ rî rĩʼá pạ̃tị́-pạ̃tị̃ ró zãâ gbạ́dú. Gõʼdá ĩtí rî, Ôvârí zị̂ tã kĩ ʼbá rî ʼdĩ ʼbá yî ôvârí yî ró. ʼDĩî õjílã gólĩyî tã âtî-âtî gólâkâ âfẽzó trá drílĩyî rî ĩʼdî.
43010036	Gõʼdá õzõ má tí rî, ámâ átá âjô mâ trá ãngó nõ ʼá. Bê trá ĩtí rî, nĩ îcâ tã âtálé kĩ, má ãâʼbã tã ʼî, tãlâ má ãâtâ tã trá kĩ, má ãâʼdô Ôvârí rî mvá ʼî rî ángô tí ró yã?
43010037	Nĩ ârî drẽ úlị́ nõ, tí õzõ tã lârâkô ndrĩ má drí rĩʼá ʼẽlâ nõ ʼbá yî, má õʼê mbârâkã ámâ átá kâ sĩ kô rî, nĩ lẽ tã má ʼá kô.
43010038	Õzõ gõʼdá má õrî fí tã lârâkô ʼdĩ ʼẽlé ndrĩ mbârâkã ámâ átá kâ sĩ rî, ʼdõvó nĩ lẽ tã má ʼá, tãlâ tã lârâkô ndrĩ má drí rĩʼá ʼẽlâ ʼdĩ ʼbá yî rĩʼá Ôvârí kâ ĩʼdî, gólâ fẽ mbârâkã lâ nĩ ʼẽzó lâ, gõʼdá ãmâ gólâ bê ngá ãlô ʼî."
43010039	Gõʼdá Yésũ rî ạ̃jú-ʼbá-ãzí ʼdĩ ʼbá yî ârî ĩyî bê úlị́ Yésũ drí âtálé ʼdĩ rî, gólĩyî drí kpá ngãzó ĩyî, tãlâ úũrû ró Yésũ bê fũlị́, gõʼdá Yésũ drí íyîngá ʼbẽzó gólĩyî drị́gạ́ sĩ dị̃ íyîngá nĩlí vólé.
43010040	Nĩngá sĩ, Yésũ drí ngãzó Yẽrõsãlémã rî âyélé nĩzó áyágá zị̃lị́ Jõrõdénĩ rî mbãlé, nĩzó lậvũlị́ rĩlí võ sị́sị́ Yõwánĩ bãbãtízĩ ʼẽ ʼbá ró rî drí rĩzó tã Ôvârí kâ pẽlé gõʼdá kpá õjílã gólĩyî tã lẽ ʼbá trá rî îbábátízãlé rî ʼálâ.
43010041	Gõʼdá Yésũ ãʼdô bê tólâ rî, õjílã dũû drí rĩzó ânĩlí tã îmbâ gólâkâ ʼdĩ ârílí. Gõʼdá õjílã ʼdî ʼbá yî ârî ĩyî bê tã îmbâ gólâkâ ʼdĩ, gõʼdá ndrê ĩyî bê kpá tã lârâkô gólâkâ rĩʼá ʼẽlâ ʼdĩ ʼbá yî rî, drílĩyî tã âtázó kĩ, "Pạ̃tị́ị̃, ãgô nõ rĩʼá ʼdíyî pã ʼbá Yõwánĩ drí tã lâ îmbálé trá ãmâ drí kĩʼá nĩ rî, ãâʼdô âcáʼá Ôvârí ngá lésĩ rî ĩʼdî, tãlâ ãmâ rĩʼá tã lârâkô gólâ drí rĩʼá ʼẽlâ rî ndrẽʼá. Gbõ lé Yõwánĩ ʼé bê tã lârâkô ãmâ drí ndrẽlé kô rî, úlị́ Yõwánĩ kâ âtálé Yésũ rî tãsĩ rî rĩʼá ndrĩ pạ̃tị́ị̃ ró."
43010042	Gõʼdá tã ʼdî kâ rî tí rî, õjílã dũû võ ʼdî ʼá ʼdĩ drí ĩyî tã lẽzó Yésũ ʼá kĩ, pạ̃tị́ị̃ Yésũ rĩʼá ʼdíyî pã ʼbá gólâ Ôvârí drí âjólé rî ĩʼdî.
43011001	Ãgô ãzâ bê rú lâ Lázãrõ, gólâ rĩʼá îzó bê zãlô rị̃, rú lâ yî rĩʼá Mãríyã gõʼdá ãzâ rî rú lâ íyíkâ Márãtã. Gólĩyî nị̃ ĩyî rû trá Yésũ yí bê tãndí ró. ʼBã gólĩyíkâ jạ̃rị́bạ̃ zị̃lị́ Bẽtánĩ rî ʼálâ. Gõʼdá Mãríyã rî Lázãrõ rî îzó ró ʼdĩ âʼdô dõ lâgî-lâgî lâ drí lậvũlị́ gạ̃rạ̃ rî dãʼá kpá nĩ Yésũ rî pá drị̃ị̂ ị̃zạ́tú. Gõʼdá kậyị̂ ãzâ sĩ rî, Lázãrõ drí ʼdẽzó ngá lãzé bê Yésũ vólé sĩ.
43011003	Gõʼdá nĩngá sĩ, Lázãrõ rî îzó yî ndrélé bê ngá lãzé Lázãrõ kâ ʼdĩ lậnjị̃-lậnjị̃ ró kĩ, gólâ ĩîcá kô ngá pãlé ʼálâ sĩ rî, drílĩyî ngãzó võrã jõlé Yésũ drí kĩ, "Kúmú, ánî rû-lẽ-ãzí tãndí Lázãrõ trá ngá lãzé bê lậnjị̃-lậnjị̃ ró ãnyî ʼẽʼá drãlé."
43011004	Gõʼdá Yésũ ârílí bê ngá lãzé Lázãrõ kâ ʼdĩ tã lâ rî, gólâ drí tã âtázó lãjóʼbá íyíkâ drí kĩ, "Ngá lãzé Lázãrõ kâ ʼdĩ íyíkâ fí lậnjị̃-lậnjị̃ ró rî, gõʼdá gólâ îcá drãlé trõlé ʼbãlé ʼbú ʼá zãâ kô, tãlâ ngá lãzé gólâkâ ʼdĩ âʼdô ĩtí ʼdĩ, ãʼdô ró bê mbârâkã Ôvârí kâ âʼdázó, gõʼdá kpá nị̃zó lâ kĩ, pạ̃tị́ị̃ Ôvârí âjô mâ nĩ mbârâkã íyíkâ ʼdĩ bê."
43011005	Tã pạ̃tị́ị̃ ró, Yésũ lẽ Lázãrõ trá rõô îzó lâ yí bê.
43011006	Gbõ lé Yésũ ârî tã bê kĩ, ngá lãzé Lázãrõ kâ lậnjị̃-lậnjị̃ ró, gõʼdá gólâ õpá ngá ʼá lâ sĩ kô ʼdĩ tã lâ rî, gólâ ngá kôrô nĩlí Lázãrõ rî ndrẽlé kô. Võ ʼdî ʼá rî, gólâ ʼê kậyị̂ zãlô rị̃ võrã ʼdî ârî-ârî lâ vólé drị̃ ʼásĩ.
43011007	ʼDĩî vósĩ rî, Yésũ drí tã âtázó lãjóʼbá íyíkâ drí kĩ, "Mã nĩ gõlé kpá vólé Yũdạ́yạ̃ ʼálâ, tãlâ mã nĩ ró bê Bẽtánĩ ʼálâ."
43011008	Gõʼdá lãjóʼbá gólâkâ drí tã-drị̃ lôgõzó gólâ drí kĩ, "Tã îmbá ʼbá, ậndrạ́tú drị̃-ʼbá ạ́ngị́ Yúdạ̃ yí kâ rî ʼbá yî ʼê ĩyî kpá ánî fũlị́ tólâ kô yã? Gólĩyî â ʼbãʼá nõ zãâ rĩʼá lạ́tị̂ lôndãʼá ʼẽzó ánî fũlị́. Gõʼdá ní lẽ nô kpá ãmâ drí gõzó tólâ óʼdí yã?"
43011009	Gõʼdá nĩngá sĩ, Yésũ drí ngãzó úlị́ âtálé gólĩyî drí tãlâ ũrị̃ gólĩyíkâ ʼdĩ tãsĩ kĩ, "Nĩ ʼê ũrị̃ kô, Ôvârí âʼdô ámâ vó ndrẽʼá bũúũ má drí lôsĩ gólâkâ ndẽzó. Kậyị̂ bê drẽ rĩʼá ãmbá, má âʼdó kô ũrị̃ ró tã gólĩyî drí ʼẽzó ámâ fũlị́ ʼdĩ ʼá."
43011011	Gõʼdá Yésũ âtâ bê úlị́ ʼdĩ ĩtí rî, gólâ drí kpá tã yí drí lẽlé ʼẽʼá ʼẽlâ Yũdạ́yạ̃ ʼálâ rî âtázó kĩ, "Ámâ rû-lẽ-ãzíyã Lázãrõ bê rĩʼá ậʼdú kõʼá Bẽtánĩ ʼá tólâ, mã nĩ, gõʼdá má nĩ ró bê gólâ rî ôlólé ậʼdú ʼásĩ."
43011012	Gõʼdá lãjóʼbá gólâkâ ʼdĩ ʼbá yî drí tã-drị̃ lôgõzó gólâ drí kĩ, "Kúmú, õzõ Lázãrõ ãâʼdô ậʼdú kõʼá rî, rĩʼá tãndí ró, gólâ âʼdô lị̃fị́ njị̃ʼá trá ậʼdú rî ʼdĩ ʼásĩ."
43011013	Gõʼdá nĩngá sĩ, tákõ tã Yésũ kâ âtálé lãjóʼbá íyíkâ ʼdĩ ʼbá yî drí kĩʼá nĩ rî, Lázãrõ ãâʼdô ậʼdú kõʼá nõ rî, íyîngá rĩʼá úlị́ mãnĩgõ ʼî, gólâ nị̃ trá tãndí ró kĩ, Lázãrõ drã trá. Gõʼdá lãjóʼbá gólâkâ ʼdĩ ʼbá yî nị̃ị́ ĩyíkâ úlị́ mãnĩgõ gólâkâ âtálé ʼdĩ ífí lâ kô, gólĩyî ị̂sũ ĩyíkâ rî kĩ, tã pạ̃tị́-pạ̃tị̃ ró, Lázãrõ ãâʼdô ậʼdú tãkó rî kõʼá ĩʼdî.
43011014	Gõʼdá Yésũ drí tã yí drí âtálé ʼdĩ ífí lâ lôfõzó gólĩyî drí trậ, tãlâ gólĩyî ũnị̃ ró ĩyî ífí lâ bê. Ĩtí rî, gólâ kĩ, "Lázãrõ drã trá!
43011015	Gõʼdá mâ rĩʼá ãyĩkõ ró, tãlâ Lázãrõ drã trá má vólé sĩ, ʼdĩî trá rĩʼá tãndí ró, tãlâ nĩ lẽ ró tã bê má ʼá pạ̃tị́-pạ̃tị̃ ró. Bê trá ĩtí rî, ʼdõvó nĩ ânĩ mã nĩ ró bê ãwó võ ʼálâ."
43011016	Gõʼdá nĩngá sĩ, lãjóʼbá Yésũ kâ rú bê Tómã rî drí ngãzó tã âtálé íyî ãzí-ãzí yî drí kĩ, "Ãʼdô trá ĩtí rî, ʼdõvó mã nĩ gólĩyí bê ãwó ʼdĩ võ lâ ʼá, tãlâ õzõ óõlẽ gólâ rî fũlị́ rî, ógõ ró bê ãmâ ûfúlị́ ndrĩ gólĩyí bê." Gõʼdá ĩtí rî, Yésũ yî drí ngãzó nĩlí Bẽtánĩ ʼálâ lãjóʼbá íyíkâ ʼdĩ ʼbá yí bê ndrĩ.
43011017	Gõʼdá Yésũ yî ngâ bê nĩlí lãjóʼbá íyíkâ yí bê rî, gõʼdá cãlé ãnyî jạ̃rị́bạ̃ Bẽtánĩ kâ ʼdĩ rú rî, drílĩyî rû ûsúzó õjílã ãzâ ʼbá yí bê. Gõʼdá õjílã rî ʼdĩ ʼbá yî drí tã âtázó gólĩyî drí kĩ nĩ rî, yĩ õʼbã Lázãrõ trá ʼbú ʼá, ʼdĩî gólâ ʼê trá kậyị̂ sû ʼbú ʼá.
43011019	Ĩtí rî, õjílã Yúdạ̃ yí kâ ãzâ ʼbá yî dũû ânĩ ĩyî kpá trá nĩʼá ãwó ngõlé Márãtã yî ngálâ Mãríyã bê gõʼdá kpá tã tãndí lôgõlé gólĩyî drị̃ị̂, tãlâ ĩzã õzó gólĩyî ʼẽê rõô kô.
43011020	Gõʼdá Márãtã ârî tã bê kĩʼá nĩ rî, Yésũ ãâʼdô trá ânĩʼá, gõʼdá gólâ ãâcâ trá ãnyî rî, Márãtã drí ngãzó rãlé nĩʼá Yésũ rî drị̃ tẽlé lạ́tị̂ ʼálâ. Gõʼdá Mãríyã drí íyíkâ rĩzó ãkpã ãwó jó ʼá tólâ.
43011021	Gõʼdá nĩngá sĩ, Márãtã ndrê Yésũ bê rî, gólâ drí tã âtázó Yésũ drí kĩ nĩ rî, "Óõ kúmú, tíkó ní õró ʼbãâ nõngá rî, ãmâ lônyí nõ drãá kô, tí ní îngâ gólâ nõ trá ngá lãzé gólâ rî fũ ʼbá trá nõ ʼásĩ.
43011022	Gõʼdá má nị̃ trá kĩ, Ôvârí âʼdô tã ndrĩ ní drí îjílí gólâ tị́ rî ʼẽʼá, Lázãrõ õdrã gbõ lé rî."
43011023	Gõʼdá nĩngá sĩ, Yésũ drí tã âtázó Márãtã drí kĩ, "Márãtã ámâ îzó, ánî lônyí âʼdô lîdríʼá õdrã ʼásĩ."
43011024	Gõʼdá ĩtí rî, Márãtã drí tã-drị̃ lôgõzó kpá Yésũ drí kĩ, "Ãwô, má nị̃ trá, Ôvârí âʼdô gólâ rî ʼẽʼá lîdrílí õdrã ʼásĩ kậyị̂ Ôvârí drí õjílã íyíkâ lîdrízó ndrĩ rî ʼá."
43011025	Gõʼdá nĩngá sĩ, Yésũ drí tã-drị̃ lôgõzó kpá Márãtã drí kĩ, "Márãtã, mâ rĩʼá cú mbârâkã õjílã lîdrî kâ bê õdrã ʼásĩ. Gõʼdá õjílã gólâ tã lẽ ʼbá trá má ʼá rî, õzõ gólâ õdrã kpálé ãngó nõ ʼásĩ rî, gólâ âʼdô lîdríʼá kpá óʼdí õdrã ʼásĩ.
43011026	Õzõ õjílã rî ʼdĩ õlîdrî trá õdrã ʼásĩ rî, gólâ drãá gõʼdá kô ãlôwálâ. Ĩtí rî, Márãtã, ní lẽ tã trá úlị́ má drí âtálé nõ ʼá yã?"
43011027	Gõʼdá nĩngá sĩ, Márãtã drí tã-drị̃ lôgõzó Yésũ drí kĩ, "Ãwô kúmú, má lẽ tã trá úlị́ ʼdĩ ʼá, tãlâ má nị̃ trá, ní ânĩ Ôvârí ngá lésĩ ʼdíyî pã ʼbá ró. Má nị̃ trá, nî Ôvârí rî mvá ʼî."
43011028	Gõʼdá Márãtã âtâ úlị́ ʼdĩ bê Yésũ drí ĩtí rî, gólâ drí ngãzó nĩlí ʼbã ʼálâ tã âtálé íyî ậmvúpị̃ Mãríyã drí kírî ró kĩ, "Tã îmbá ʼbá ãmákâ âcâ trá, gólâ kĩ, yí õlẽ úlị́ âtálé ní bê."
43011029	Gõʼdá nĩngá sĩ, Mãríyã ârílí bê úlị́ ậmvúpị̃ lâ drí âtálé ʼdĩ rî, gólâ drí ngãzó ạ̃vũ ûrû nĩlí ʼwãâʼwâ Yésũ ngálâ.
43011030	ʼDĩî Yésũ drẽ zãâ âdréʼá lạ́tị̂ ʼá võ tíbê Márãtã drí gólâ rî âyézó ʼálâ rî ʼá. ʼDĩî gólâ cá drẽ zãâ ãwó võ ʼdî ʼálâ kô.
43011031	Gõʼdá õjílã õʼbí Yúdạ̃ yí kâ rĩ ʼbá ĩyî Márãtã yî lạ̃gạ́tị́ Mãríyã bê ãwó võ ʼálâ nã ʼbá yî ndrê bê ĩyî Mãríyã nĩʼá ʼwãâʼwâ rî, gólĩyî drí kpá ngãzó ʼdẽlé Mãríyã vósĩ, tãlâ gólĩyî ị̂sũ ĩyíkâ bê rî kĩ, Mãríyã õrî nĩlí ʼdĩ lóʼdé drị̃ ʼálâ.
43011032	Nĩngá sĩ, Mãríyã yî nĩ bê cãlé Yésũ rî ûsúlị́ rî, Mãríyã drí ârázó ʼãʼî tị̃lị́ Yésũ ândrá ãwó bê, gõʼdá drílâ tã âtázó Yésũ drí kĩ, "Óõ kúmú, tí ní õró ʼbãâ nõ kó nõngá rî, tí ámâ lônyí nõ drãá kô, tãlâ tí ní pâ gólâ nõ trá ngá lãzé ʼdĩ ʼásĩ."
43011033	Gõʼdá Yésũ ndrélé bê Mãríyã õjílã dũû ʼdẽ ʼbá vó lâ sĩ ʼdî ʼbá yí bê ʼdó ãwó ngõʼá ĩyî rî, kôrô ĩzã drí gãzó gólâ rú.
43011034	Gõʼdá drílâ tã îjízó gólĩyî tị́ kĩ, "Nĩ ʼbã gólâ rî ãvõ nô ángô lé ró yã?" Gõʼdá drílĩyî tã-drị̃ lôgõzó Yésũ drí kĩ, "Kúmú, ní ânĩ, mã nĩ ró bê võ gólâ rî ʼbãzó rî âʼdálé ní drí."
43011035	Gõʼdá ĩtí rî, kôrô ị̃lị́ndrị̂ drí lâdãzó Yésũ lị̃fị́ sĩ.
43011036	Gõʼdá õjílã gólĩyî ânĩ ʼbá ʼdĩ ʼbá yî ndrê ĩyî Yésũ bê ãwó ngõʼá rî, ãzâ ʼbá yî drí ngãzó tã âtálé kĩ nĩ rî, "Nĩ ndrê drẽ, gólâ lẽ Lázãrõ trá rõô!"
43011037	Gõʼdá õjílã rî ʼdĩ ãzâ ʼbá yî âtâ ĩyíkâ tã kĩ, "ʼDĩî âʼdó kô tí ãgô gólâ rĩ ʼbá õjílã lị̃fị́ êdélé rî ĩʼdî yã? Tí gõʼdá gólâ îngá rû-lẽ-ãzí lâ ngá lãzé õdrã kâ ʼdĩ ʼásĩ kô ãʼdô tãsĩ yã?"
43011038	Gõʼdá Yésũ ndrélé bê õjílã dũû ʼdó rû êʼbé ʼbá ãwó ngõlé Mãríyã yí bê ʼdĩ ʼbá yî rî, gólĩyî ĩzã drí gólâ rî ʼẽzó rõô, ĩʼdî gólâ drí rĩzó ãwó ngõlé ʼdĩ. Ĩtí rî, Yésũ yî õtírĩ nĩî cãlé lóʼdé drị̃ ʼálâ rî, gólâ drẽ zãâ ãwó ngõʼá. Óʼbã Lázãrõ rî ãvõ ʼdî ũgị́ ʼá, gõzó kúnị́ úngû âtrõlé ʼbãlé kpạ̃ạ́kũ tị́ lâ.
43011039	Nĩngá sĩ, Yésũ yî câ bê lóʼdé drị̃ ʼálâ rî, gólâ drí tã âtázó gólĩyî drí kĩ, gólĩyî õlîlî kúnị́ úngû ʼbãlé ũgị́ tị́ ʼdĩ vólé. Gõʼdá ĩtí rî, Márãtã drí tã âtázó Yésũ drí kĩ, "Kúmú, ãvõ ậyị́ ʼbá trá ʼbú ʼá kậyị̂ sû nõ rî áâʼdô tị̂ lâ njị̃ʼá ángô tí ró yã? Ạ̃jị́ lâ ngũ nõ trá õnjí ró."
43011040	Gõʼdá nĩngá sĩ, Yésũ drí tã-drị̃ lôgõzó Márãtã drí kĩ, "Márãtã, tã má drí âtálé rî fí drẽ zãâ ní drị̃ị̂ kô yã? Má kĩ ní drí rî, õzõ ní õlẽ tã trá má ʼá pị̃pị̂sị́lị́ ãlô sĩ rî, ní âʼdô mbârâkã Ôvârí kâ ndrẽʼá."
43011041	Nĩngá sĩ, drílĩyî kúnị́ úngû ũgị́ tị́ ʼdĩ lîlízó vólé. Gõʼdá Yésũ drí lị̃fị́ îngázó ûrú ʼálâ, gõzó rãtáã ʼẽlé Ôvârí drí kĩ, "Tátá, ãwô-ĩtí ãâʼdô ní drí, má lûyị̂ nî, tãlâ ní rî ị̃tú vósĩ cé zãâ rãtáã ámákâ ârílí mbârâkã âfẽzó má drí.
43011042	Má nị̃ trá kĩ, ní âfẽ mbârâkã trá ndrĩ má drị́gạ́. Gõʼdá má îrátã nî nõ rî, tãlâ õjílã gólĩyî má lạ̃gạ́tị́ nõ ʼbá yî ũnị̃ ró ĩyî tã bê kĩ, pạ̃tị́-pạ̃tị̃ ró ní âjô mâ nĩ."
43011043	Gõʼdá nĩngá sĩ, Yésũ ndẽ rãtáã íyíkâ ʼdĩ bê ndrĩ rî, gólâ drí Lázãrõ rî zị̃zó ngbạ́lạ́-ngbạ́lạ́ kĩ, "Lázãrõ, ámâ rû-lẽ-ãzíyã, ní âfõ ĩví ʼá nõlé!"
43011044	Gõʼdá nĩngá sĩ rî, Lázãrõ tíbê drã ʼbá trá ʼdĩ rî drí lîdrízó õdrã ʼásĩ âfõlé ĩvĩ ũgị́ ʼdĩ ʼásĩ. Ĩtí rî, gólâ drẽ zãâ ítá gólâ rî ʼbãzó rî bê yí rú, gõʼdá ítá tị̂ ômbélé kpạ̃ạ́kũ drị̃ lâ ʼá rî drẽ kpá zãâ bê. Nĩngá sĩ, Yésũ drí tã âtázó õjílã rĩ ʼbá ĩyî âdrélé ʼdĩ ʼbá yî drí kĩ, "Nĩ înjî ítá ʼdĩ ʼbá yî gólâ rú sĩ, ítá drị̃ lâ ʼá ʼdĩ bê, mã nĩ ró bê ʼbã ʼálâ."
43011045	Gõʼdá õjílã gólĩyî ãwó võ ʼá ʼdĩ ʼbá yî ndrélé bê ĩyî tã lârâkô Yésũ drí ʼẽlé Lázãrõ rî îngázó õdrã ʼásĩ ʼdî rî, ãmbá võ lâ yî drí ngãzó ĩyî ʼdó tã lẽlé Yésũ ʼá.
43011046	Gõʼdá ãzâ ʼbá yî drí ĩyíkâ rãzó bê-rî nĩʼá tã lârâkô Yésũ kâ ʼẽlé ʼdĩ tã lâ âtálé ĩʼdî Pạ̃rúsị̃ yî drí.
43011047	Gõʼdá Pạ̃rúsị̃ yî drị̃-ʼbá ạ́ngị́ rî ʼbá yí bê ârî ĩyî bê tã ʼdî rî, gólĩyî drí âʼdózó ndrĩ ạ̃wạ̃ ró. Nĩngá sĩ rî, drílĩyî tã kĩ ʼbá Yúdạ̃ yí kâ ró rî ʼbá yî ậzị́zó ndrĩ rû êʼbélé võ ãlô ʼá tã ị̂ʼbị̃lị́ Yésũ rú. Gõʼdá êʼbê rû ĩyî bê ndrĩ rî, drílĩyî rĩzó tã ị̂ʼbị̃lị́ kĩ, "Mã âʼdô ãʼdô ʼẽʼá ĩʼdî ãgô nõ êdrẽzó, tã gólâkâ rĩʼá ʼẽlâ nõ ʼásĩ yã? Gólâ rĩʼá õjílã drị̃ îzãʼá tã lârâkô íyíkâ ʼdĩ sĩ nô.
43011048	Õzõ mã ãâyê gólâ trá rĩʼá zãâ tã ʼdî ʼẽlé ĩtí rî, gólâ âʼdô õjílã drị̃ îzãʼá ndrĩ ʼdó ʼdẽlé yí vósĩ, tã íyíkâ rî lẽlé ĩʼdî! Gõʼdá õzõ mị́rị̃ Rómã kâ ãârî ĩyî tã lâ trá rî, gólĩyî âʼdô ngãʼá ãmá bê ạ̃wạ̃ ró, gólĩyî â kĩʼá nĩ rî, mã ị̃ị̂ʼbị̃ tã ʼdó nĩ gólĩyí bê tã ʼdî ʼbá yî ʼẽzó ʼdĩ. Gõʼdá gólĩyî âʼdô ânĩʼá ạ̃jú ʼbũ ʼbá ĩyíkâ yí bê ânĩʼá ãmâ rũlị́ ôjálé vólé kũmũ ãmákâ ʼásĩ."
43011049	Gõʼdá drị̃-ʼbá drị̃-ʼbá Yúdạ̃ yí kâ rî kâ ndrô ʼdĩ sĩ zị̃lị́ Kãyífã rî drí ngãzó tã âtálé gólĩyî drí kĩ nĩ rî, "Ũrị̃ ãníkâ nõtí nõ kó ãʼdô kâ ʼî yã? Nĩ nị̃ị́ tã ãmâ înjízó lâṇõ ʼdî ʼásĩ rî kô yã?
43011050	Nĩ nị̃ị́ kô kĩʼá nĩ rî, rĩʼá tãndí ró õjílã ãlô drí drãlé õjílã dũû drị̃ tĩlí yã? Õjílã rî ʼdĩ âʼdô drãʼá ʼbạ̃súrú ãmákâ Yúdạ̃ yí kâ pãlé, tãlâ mị́rị̃ Rómã kâ õzó kô ânĩî õjílã ãmákâ ûfúlị́ ndrĩ."
43011051	Kãyífã âtâ úlị́ ʼdĩ ĩtí ʼdĩ, tãlâ úũfû ró Yésũ bê. Gólâ nị̃ị́ kô kĩ, Ôvârí ʼbã úlị́ ʼdĩ nĩ yí sị́lị́ âtálé ĩtí, õzõ tã ậngũ ʼbá kâtí kĩ, Yésũ ãâʼdô drãʼá ʼbạ̃súrú Yúdạ̃ yí kâ tãsĩ ndrĩ,
43011052	gõʼdá kpá ʼbạ̃súrú ãzâ ʼbá yî ngĩíngî rî yî pãlé. Drãdrã Yésũ kâ ʼdĩ ʼá rî, gólâ âʼdô õjílã gólĩyî tíbê õjílã íyíkâ ró rî yî ʼbãʼá âʼdólé ngá ãlô ró íyî mvá yî ró.
43011053	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî ârî ĩyî bê úlị́ Kãyífã kâ âtálé ʼdĩ rî, gólĩyî kĩ ĩyíkâ, ãwô-ʼdĩ yĩ ûsû lạ́tị̂ trá Yésũ rî fũzó. ʼDĩî vósĩ rî, ʼâ lâ ĩyî drí ĩyíkâ gõzó gĩlí Yésũ rú rõô lậvũlị́ sị́sị́ rî drị̃ị̂ sĩ.
43011054	Gõʼdá Yésũ nị̃ bê trá kĩʼá nĩ rî, gólĩyî lẽ trá íyî fũlị́ rî, gólâ drí rĩzó íyî lậpị́lị́ lậpị̂, gõʼdá drílâ nĩzó nĩʼá rĩlí jạ̃rị́bạ̃ mvá zị̃lị́ Ẽfẽrémã rî ʼálâ lãjóʼbá íyíkâ yí bê kậyị̂ dã sĩ. Jạ̃rị́bạ̃ ʼdî rĩʼá ãnyî võ gólâ ʼbã ãkó rî lạ̃gạ́tị́.
43011055	Tã ʼdî ʼbá yî vósĩ rî, kậyị̂ Yúdạ̃ yí kâ kãrámã lậvũ-lậvũ kôrô kâ rî trá ãnyî. Gõʼdá õjílã dũû trá ʼdó rĩʼá ĩyî nĩʼá Yẽrõsãlémã ʼálâ kãrámã rî ʼdĩ tãsĩ.
43011056	Gõʼdá Yúdạ̃ yî ãzâ ʼbá yî câ bê ĩyî Yẽrõsãlémã ʼálâ rî, lị̃fị́ lâ yî ĩyíkâ trá ʼdó pávó ʼá Yésũ rî tẽʼá âcálé ạ̃ʼdị́-drị̃ jó ạ́ngị́ Ôvârí kâ rî kâ ʼdĩ ʼálâ. Gõʼdá ãzâ ʼbá yî ĩyíkâ tã îjíʼá ĩyî lãfálé ʼásĩ ngãtá Yésũ ãâʼdô âcáʼá fí té trá kãrámã ʼdî ʼá yã rî.
43011057	Ĩtí rî, ạ̃kû drị̃-ʼbá ạ́ngị́ Yúdạ̃ yí kâ Pạ̃rúsị̃ yí bê rî, ʼbã ĩyî tã trá lậnjị̃-lậnjị̃ ró gólĩyî ĩyíkâ ró rî ʼbá yî drí. Õzõ õjílã ãzâ õndrê võ Yésũ drí ʼbãzó ʼá lâ rî trá rî, gólĩyî ânĩ kôrô tã lâ âtálé ĩyî drí, tãlâ yĩ õnĩ ró bê gólâ rî ậrúlị́.
43012001	Gõʼdá nĩngá sĩ, Yésũ yî drí ngãzó gõlé kpá óʼdí Bẽtánĩ ʼálâ võ Lázãrõ gólâ Yésũ drí îngálé õdrã ʼásĩ rî drí rĩzó rî ʼálâ rî, ʼdĩî kậyị̂ ạ̃mbúkũ âyê trá cé njị̂-kázíyá kãrámã lậvũ-lậvũ kôrô kâ drí âcázó. Tólâ rî, õjílã ãzâ ʼbá yî drí Yésũ rî zị̃zó lãjóʼbá íyíkâ yí bê ngá nyãlé Yésũ rî lậgúzó, gõʼdá Lázãrõ kpá bê ngá nyãnyã ʼdî võ lâ ʼá. Márãtã rî nĩ rû ị̂ʼbũlị́ gólĩyî drí ngá nyãnyã ʼdî võ lâ ʼá tólâ.
43012003	Gõʼdá Yésũ yî õtírĩ ʼbãâ ngá nyãʼá rî, Mãríyã drí ânĩzó dõ ạ̃jị́ bê tũrũ-tũrũ lâgî lâ drí lậvũlị́ kôrô rî bê mãlãngĩ ʼá dũû. Drílâ ânĩzó kôrô dõ ʼdî bê ûtúlâ Yésũ rî pá ũgúlị́ ʼá gólâ rî ị̂njị̃zó, gõʼdá rĩzó lĩlâ íyî drị̃-ʼbí sĩ. Gõʼdá dõ rî ʼdĩ ạ̃jị́ lâ drí lậʼbúzó jó ʼdĩ ʼálé lâ ʼásĩ ndrĩ tũrũ-tũrũ.
43012004	Ĩtí rî, lãjóʼbá ãzâ Yésũ kâ rú bê Yúdạ̃ Ĩsĩkãrĩyótã rî kpá bê võ ʼdî ʼá. Yúdạ̃ rî gógó ĩʼdî ʼẽ ʼbá tíbê Yésũ rî drị́-bã fẽlé ạ̃jú-ʼbá-ãzí Yésũ kâ rî yî drí rî. Gõʼdá Yúdạ̃ ndrê bê tã Mãríyã drí ʼẽlé ʼdĩ rî, gólâ drí ngãzó tã âtálé ạ̃wạ̃ sĩ kĩ,
43012005	"Dõ lâgî lâ drí lậvũlị́ kôrô ʼdĩ órî îzãlâ ĩtí ãʼdô drí yã? Tí gólâ gí dõ ʼdî vólé gõzó lãfâ lâ ûsúlị́ âfẽlé ãmâ drí lânjílí ngá ãkó lé ʼbá drí kô ãʼdô drí yã?"
43012006	Tã Yúdạ̃ kâ âtálé ʼdĩ rî âʼdó kô kĩ, gólâ lẽ pạ̃tị́ị̃ lãfâ ʼdĩ fẽlé ngá ãkó lé ʼbá drí. Yúdạ̃ âtâ tã ʼdî ĩtí ʼdĩ rî, tãlâ gólâ ĩʼdî lãfâ ãzí-ãzí lâ ʼdĩ ʼbá yí kâ vó lâ ndrẽ ʼbá ʼî. Gólâ lẽ õzõ óõfẽ lãfâ ʼdĩ trá yí drí vó lâ ndrẽlé rî, yí õrî ró bê rĩʼá ûgũlâ nĩzó íyî tị̂ nyã bê.
43012007	Yúdạ̃ âtâ úlị́ ʼdĩ bê ĩtí rî, Yésũ drí tã âtázó gólâ drí kĩ, "Ní îkpókpólõ õkó ʼdĩ kô! Gólâ ʼê ʼdĩ tã tãndí ʼî. Tã gólâ drí ʼẽlé dõ dãzó ámâ pá rú ʼdĩ rî âʼdálâ kĩ, gólâ êdê ʼdĩ ámâ rúʼbạ́ ʼî njãâ ʼbãlé ʼbú ʼá.
43012008	Õzõ ní õlẽ ngá ãkó lé ʼbá pãlé rî, gólĩyî bê ãní bê nõngá ị̃tú vósĩ cé ãnî drí rĩʼá pãlâ. Gõʼdá mâ rî gógó nõ, má âʼdó kô rĩ ʼbá ʼî ãní bê nõngá ị̃tú vósĩ cé. Má âʼdô nĩʼá vólé ʼwãâ."
43012009	Nĩngá sĩ, õjílã gõ ârî ĩyî bê tã kĩʼá nĩ rî, Yésũ ãʼdô bê Bẽtánĩ ʼálâ rî, drílĩyî ngãzó nĩlí tólâ, ãʼdô ró bê Yésũ rî ndrẽlé, gõʼdá lậvũlị́ bê gạ̃rạ̃ lâ, gólĩyî lẽ Lázãrõ tíbê Yésũ drí îngálé õdrã ʼásĩ rî ndrẽlé.
43012010	Gõʼdá drị̃-ʼbá ạ́ngị́ Yúdạ̃ yí kâ ârî ĩyî bê kpá tã kĩ, õjílã dũû nĩ ĩyî trá ʼdó Lázãrõ rî ndrẽlé rî, drílĩyî kpá tã ị̂ʼbị̃zó ĩyî lãfálé ʼásĩ ʼẽzó Lázãrõ rî fũlị́ vólé,
43012011	tãlâ mbârâkã Yésũ drí Lázãrõ rî îngázó ĩʼdî sĩ lâ õdrã ʼásĩ ʼdî pạ̃tị́ị̃ Ôvârí kâ ĩʼdî. Ĩtí rî, mbârâkã ãkĩ ʼdî drí tã âʼdázó õjílã õʼbí ʼdĩ ʼbá yî drí kĩ, pạ̃tị́ị̃ Yésũ Ôvârí rî mvá ʼî. Õjílã ãmbá gólĩyî lãfálé rî ʼbá yî drí drị̃-ʼbá ạ́ngị́ Yúdạ̃ yí kâ ʼdĩ ʼbá yî âyézó, gõʼdá ʼdẽzó Yésũ vósĩ tã ârí ʼbá ró.
43012012	Gõʼdá kậyị̂ ãzâ rî sĩ, Yésũ yî drí ngãzó lãjóʼbá íyíkâ yí bê nĩlí Yẽrõsãlémã ʼálâ. Lạ́tị̂ ʼá, lãjóʼbá ʼdĩ ʼbá yî drí dõngí âtrõzó ãʼdô ró bê Yésũ drí mbãzó bê drị̃ lâ ʼá nĩlí fĩlí Yẽrõsãlémã ʼálâ. Ĩtí rî, õjílã õʼbí tíbê ânĩ ʼbá gólâ rî ndrẽlé Lázãrõ bê Bẽtánĩ ʼá nĩngá rî, ndrê ĩyî bê Yésũ nĩʼá Yẽrõsãlémã ʼálâ rî, drílĩyî ʼdẽzó kpãâ Yésũ yî vó. Gõʼdá õjílã õʼbí ãzâ ʼbá yî ânĩ ʼbá Yẽrõsãlémã ʼálâ kãrámã lậvũ-lậvũ kôrô kâ ʼẽlé rî, ârî ĩyî bê tã kĩʼá nĩ, Yésũ ãâʼdô bí ânĩʼá rî, drílĩyî nĩzó gólâ rî lûyị́ bê âjílí Yẽrõsãlémã ʼálâ.
43012013	Drílĩyî ngãzó ndrĩ ʼdó mbị́rạ́ bị́ ôṇõlé ĩyî drị́gạ́ rãzó nĩʼá Yésũ rî drị̃ tẽlé lạ́tị̂ ʼálâ. Gõʼdá drílĩyî rĩzó kpá Yésũ rî lûyị́lị́ gõʼdá kpá ị̂njị̃lị́ úlị́ âtâ-âtâ bê ngbạ́lạ́-ngbạ́lạ́ kĩ, "Ãmâ ndrĩ, mã lûyị̂ Ôvârí! Mã lûyị̂ nî gólâ âcá ʼbá Ôvârí ngá lésĩ rî. Ní ânĩ rĩlí kúmú ạ́ngị́ ãmákâ Ĩsĩrãʼélẽ kâ ró!"
43012014	Yésũ rî rãlé dõngí drị̃ị̂ nyé õzõ búkũ Ôvârí kâ drí âtálé rî kâtí kĩʼá nĩ rî,
43012015	"Ãnî õjílã Yẽrõsãlémã kâ, nĩ ʼê ũrị̃ gõʼdá kô. Nĩ ndrê kúmú ãníkâ bí ânĩʼá! Nĩ ndrê gólâ rĩʼá ânĩʼá dõngí jõrã drị̃ị̂." Zẽkãríyã 9.9
43012016	Ĩtí rî, lãjóʼbá Yésũ kâ ʼdĩ ʼbá yî nị̃ị́ ĩyî tã rû ʼẽ ʼbá ʼdĩ ífí lâ kô. Yésũ ngâ té nĩ zãlô õdrã ʼásĩ, drílĩyî gõzó úlị́ ífí îgĩlí búkũ Ôvârí kâ ʼá nã nị̃lị́. Yésũ õtírĩ ngãâ õdrã ʼásĩ rî, drílĩyî nị̃zó lâ kĩ, tã Yésũ drí âcázó dõngí drị̃ị̂ õjílã drí gólâ rî lûyị́zó nã ʼê rû trá té õzõ búkũ Ôvârí kâ drí tã lâ âʼdálé rî tí.
43012017	Õjílã õʼbí ʼdĩ ʼbá yî ngâ ĩyî ndrĩ ʼdó nĩʼá Yésũ rî lậgúlị́ ʼdĩ rî, tãlâ gólĩyî ârî tã gólâ kĩʼá nĩ rî, Yésũ ĩîngâ Lázãrõ trá õdrã ʼásĩ rî ĩʼdî. Tãlâ õjílã gólĩyî Yésũ rî ndrẽ ʼbá cú Lázãrõ rî îngárẽ ʼá õdrã ʼásĩ rî yî, gólĩyî rî nĩ nĩlí võrã lâ lânjí bê õjílã drí kĩ, Yésũ ãâʼdô cú mbârâkã Ôvârí kâ bê.
43012019	Gõʼdá Pạ̃rúsị̃ yî ndrê ĩyî bê õjílã dũû ʼdó Yésũ rî lûyị́ʼá rî, drílĩyî ʼbãzó gõʼdá tã ị̂sũ ró rõô. Drílĩyî rĩzó tã âtálé ĩyî võ ʼásĩ kĩ, "Mã âʼdô Yésũ rî êdrẽʼá ángô tí yã? Nĩ ndrê drẽ gbõ õjílã õʼbí rĩ ʼbá ʼdẽlé gólâ sĩ ʼdî ʼbá yî."
43012020	Õjílã õʼbí ãmbá ânĩ ʼbá Yẽrõsãlémã ʼá Ôvârí rî îrátãlé kậyị̂ kãrámã kâ ʼdĩ ʼá ʼdĩ, ʼbạ̃súrú Gị̃rị́kị̃ kâ kpá bê lãfálé lâ ĩyî ʼá.
43012021	Gõʼdá õjílã Gị̃rị́kị̃ kâ ũrûkậ ʼbá yî drí ânĩzó tã âtálé Fílĩpõ drí. Gólĩyî kĩ gólâ drí rî, "Ãmbá, mã lẽ Yésũ rî ndrẽlé."
43012022	Gõʼdá Fílĩpõ drí ngãzó nĩlí tã õjílã Gị̃rị́kị̃ kâ ʼdĩ ʼbá yî drí âtálé yí drí ʼdĩ âtálé Ãndĩríyã drí, gõʼdá drílĩyî ngãzó kpạ̃rạ̃tị́ Ãndĩríyã bê nĩʼá õjílã ʼdî ʼbá yî âjílí Yésũ ngálâ. Drílĩyî ngá õjílã ʼdî ʼbá yî drí lẽlé rî tã lâ âtázó ndrĩ Yésũ drí.
43012023	Gõʼdá Yésũ ârílí bê ngá õjílã gólĩyî Gị̃rị́kị̃ kâ ʼdĩ ʼbá yî drí lẽlé ʼdĩ tã lâ rî, gólâ drí ngãzó úlị́ âtálé gólĩyî drí ndrĩ lãjóʼbá íyíkâ ʼdĩ ʼbá yí bê kĩ, "Kậyị̂ gólâ Ôvârí drí ámâ âʼdázó gólâ tíbê yí drí âjólé ûrú lésĩ rî âcâ trá. Ôvârí âʼdô tã lâ âʼdáʼá gólĩyî drí õdrã ámákâ sĩ lîdrî-lîdrî ámákâ õdrã ʼásĩ rî bê.
43012024	Nĩ ârî tã má drí ʼẽʼá âtálâ nõ dódó, má âʼdô ʼẽʼá drãlé ʼbãlé ʼbú ʼá, nyé õzõ ạ̃drúgú ífí ị̂ʼdị́rị̃ kâtí. Õzõ ní õlẽ ạ̃drúgú ífí ãlô rî drí tị̃lị́ dũû rî, ní âʼdô ạ̃drúgú ífí ãlô ʼdĩ ị̂ʼdị́ʼá zãlô ʼbú ʼá, ạ̃drúgú ífí ʼdĩ drí gõzó âfõlé óʼdí mbãlé ãcê, drílâ fõzó, drílâ gõzó ífí ʼbãlé dũû. Rĩʼá tãndí ró ạ̃drúgú ífí rî ʼdĩ ị̂ʼdị́zó zãlô ʼbú ʼá, drílâ gõzó âfõlé dũû. Tí õzõ ị́ị̃ị̂ʼdị̂ ʼbú ʼá kô rî, ífí lâ ʼdĩ âʼdô ʼbãʼá kó zãâ cé ãlô ĩtí. Ĩtí rî, îcâ trá má drí drãlé ámâ ʼbãzó ʼbú ʼá.
43012025	Õjílã gólâ tã ãngó nõ kâ lẽ ʼbá ĩʼdî rõô gạ̃rạ̃ má drị̃ị̂ sĩ rî, gólâ âʼdô drãʼá zãâ gbạ́dú ạ̃dũkũ ãkó. Gõʼdá õjílã gólâ íyî nyãányâ fẽ ʼbá drãlé ámâ tãsĩ rî, gólâ âʼdô lédrẽ-lédrẽ ạ̃dũkũ ãkó rî ûsúʼá.
43012026	Õzõ õjílã ãzâ pạ̃tị́-pạ̃tị̃ ró õlẽ trá ʼdẽlé má vó rî, õrî ĩyî ãnyî má bê nõngá tã ârí ʼbá ámákâ ró. Gbõ lé óõlẽ ãmâ fũlị́ gólĩyí bê rî, gólĩyî õrâ kô vólé. Õzõ gólĩyî ạ̃ậtũ fĩî trá ʼdũwạ̃ má bê rî, ámâ átá âʼdô drị́-ʼâ fẽʼá gólĩyî drí."
43012027	Gõʼdá Yésũ drí ngãzó tã ị̂sũ íyíkâ âʼdálé gólĩyî drí kĩ nĩ rî, "Ngbãângbânõ rî, mâ tã ị̂sũ bê rõô. Má nị̃ị́ kô, ngãtá má âkĩʼá nĩ rî ãʼdô yã rî. Ngãtá má ĩîjî ámâ átá má õzó kô drãâ yã? Kó, má îcá kô tã îjílí ĩtí, tãlâ má ânĩ trá ãngó nõ ʼá lâṇõ tã õnjí kâ trõlé má drị̃ị̂ õjílã ndrĩ pãlé.
43012028	Ĩtí rî, ámâ átá, má fẽ ámâ nyãányâ ní drị́gạ́. Ní âʼdâ mbârâkã áníkâ õjílã drí õzõ ãmâ drí ị̂ʼbị̃lị́ trá ní bê rî kâtí!" Gõʼdá Yésũ âtâ bê úlị́ ʼdĩ ĩtí rî, Ôvârí drí tã âtázó ûrú lésĩ kĩ, "Má âʼdâ mbârâkã ámákâ trá, gõʼdá mâ kpá trá njãâ âʼdálâ õjílã drí ngbãângbânõ óʼdí ró ní sĩ."
43012029	Õjílã ndrĩ võ ʼdî ʼá ʼdĩ drí ĩyî úlị́ ậʼú ʼbá ûrú lésĩ Ôvârí drí âtálé ʼdĩ ârízó ndrĩ. Gõʼdá õjílã ãzâ ʼbá yî kĩ ĩyíkâ rî, ʼdĩî ãâʼdô mõgbárá ʼî. Gõʼdá ãzâ ʼbá yî kĩ, mãlãyíkã Ôvârí kâ ãâtâ tã nĩ Yésũ drí ûrú lésĩ.
43012030	Gõʼdá Yésũ drí tã âtázó õjílã ʼdî ʼbá yî drí kĩ, "Ãwô, Ôvârí âtâ úlị́ ʼdĩ nĩ, gólâ âtá tã ʼdî kô ámâ pãlé, gólâ âtâ tã ʼdî ámâ âʼdálé ãnî drí Ôvârí rî mvá ró.
43012031	Má âʼdô Sãtánã gólâ íyî ʼbã ʼbá kúmú ró ãngó nõ ʼá nõ pẽʼá ngbãângbânõ, má drí gólâ rî drõzó vólé. Gõʼdá õjílã võ ʼásĩ ndrĩ gólĩyî tíbê rĩ ʼbá tã Sãtánã kâ rî ʼẽlé ĩʼdî rî drí ĩyî jãzó ʼdẽlé má vó tã ámákâ rî ʼẽlé ĩʼdî.
43012032	Õzõ íĩîngâ mâ trá fê drị̃ị̂ rî, gõʼdá õjílã ndrĩ drí âgõzó ʼdẽlé má vósĩ."
43012033	ʼDĩî tã Yésũ drí õdrã lârâkô íyî ạ̃jú-ʼbá-ãzí yî drí ʼẽzó íyî fũlị́ rî âʼdázó rî ĩʼdî.
43012034	Gõʼdá Yésũ âtâ tã ʼdî bê ĩtí rî, õjílã ãzâ drí tã âtázó õʼbí ʼdĩ ʼbá yî lãfálé sĩ kĩ, "Úlị́ áníkâ âtálé ʼdĩ ʼbã ãmâ drị̃ gõʼdá trá nõlé lîjãlé lîjã. Íîgĩ trá búkũ Ôvârí kâ ʼá kĩ, ʼdíyî pã ʼbá Ôvârí drí ʼẽʼá âjólâ rî õdrãá kô, ãâʼdô rĩʼá zãâ gbạ́dú ạ̃dũkũ ãkó rî, gõʼdá ní âtâ tã kĩʼá nĩ rî, íĩîngâ gólâ tíbê âjólé trá ûrú lésĩ ʼdî fê drị̃ị̂ rî ãʼdô tãsĩ yã? Gólâ tíbê âjólé trá ûrú lésĩ ní drí tã âtálé tã lâ tãsĩ ʼdî ãʼdî ĩʼdî yã?"
43012035	Nĩngá sĩ rî, Yésũ drí tã âtázó kpá gólĩyî drí kĩ, "Mâ bê ãní bê ngá îʼĩ ró ãnî drí cé kậyị̂ fínyáwá sĩ. Bê trá ĩtí rî, nĩ tô ậcị́ drẽ ãkpã ngá îʼĩ drẽ bê nõ, tãlâ võ õtírĩ gõʼdá ậnị́ rî, nĩ îcá gõʼdá ậcị́ tõlé ị́nị́rị́kúwạ́ ʼásĩ kô, ị́nị́rị́kúwạ́ ʼásĩ rî, õjílã îcá kô võ yí drí lẽlé nĩlí ʼálâ rî ndrẽlé dódó.
43012036	Nĩ lẽ tã má ʼá ngbãângbânõ pị̃pị̂sị́lị́ ãlô sĩ má drí ʼbãrẽ bê nõngá nõ ʼá nõ! Õzõ nĩ õlẽ tã trá má ʼá ngá îʼĩ lạ́tị̂ Ôvârí kâ âʼdá ʼbá rî ró rî, ãnî drí âʼdózó õjílã ámákâ ró âʼdólé cú ngá îʼĩ ámákâ bê. Ĩtí rî, nĩ âʼdô lạ́tị̂ Ôvârí kâ nị̃ʼá dódó ậcị́ tõzó drị̃ lâ sĩ mbị̂mbị̂ ró." Gõʼdá Yésũ âtâ úlị́ ʼdĩ bê ĩtí rî, gólâ drí ngãzó gólĩyî âyélé ndrĩ ʼdó nĩngá nĩzó íyî lậpị́lị́ íyî ạ̃jú-ʼbá-ãzí yî lị̃fị́ drị̃ ʼásĩ kírî ró.
43012037	Gbõ lé Yésũ âʼdâ yî bê õjílã Yúdạ̃ yí kâ rî ʼbá yî drí ândálé tã lârâkô dũû sĩ kĩ, Ôvârí âjô yî nĩ rî, õjílã dũû gâ vólé trá dó tã pạ̃tị́ị̃ ʼdĩ lẽlé.
43012038	Gólĩyî gâ vólé trá dó tã pạ̃tị́ị̃ rî lẽlé, nyé õzõ õjílã gólĩyî ạ̃kû vólé gã ʼbá ʼdó dó tã lẽlé rî yí kâtí. Tã ậngũ ʼbá Ĩsáyã ậngũ tã gólĩyî tãsĩ kĩ nĩ rî, "Ôvârí, õjílã nô ʼbá yî ãlôlâ lẽé tã kô úlị́ áníkâ ãmâ drí rĩʼá âtálâ gólĩyî drí nõ ʼá! Õjílã ãzâ fí bê ãlô gólĩyî lãfálé sĩ mbârâkã áníkâ ndrẽ ʼbá yã?" Ĩsáyã 53.1
43012039	Õjílã gólĩyî tã lẽ ʼbá Yésũ ʼá kô ʼdĩ, gólĩyî nyé õzõ õjílã gólĩyî gã ʼbá dó tã lârâkô tị̂ drí ậʼdị́zó ậʼdị̂ Ôvârí drí rĩʼá ʼẽlâ Ĩsáyã drí rĩrĩ tã îmbálé gólĩyî drí rî ʼá rî kâtí. Gõʼdá Ôvârí âtâ kpá ĩtí Ĩsáyã tị̂ sĩ õjílã gólĩyî tã lẽ ʼbá Yésũ ʼá kô ʼdĩ ʼbá yî tãsĩ. Gólâ kĩ nĩ rî,
43012040	"Gólĩyî drị̃ rĩʼá âmbâ-âmbâ ró tã ámákâ Ôvârí kâ drí fĩzó ʼá lâ. Gõʼdá gólĩyî âmbê ĩyî lị̃fị́ kpá trá gạ́gạ́. Tí õzõ ãʼdô kô ĩtí rî, tí gólĩyî âʼdô îcáʼá pạ̃tị́ị̃ tã ámákâ ndrẽlé ĩyî lị̃fị́ sĩ nị̃zó lâ. Tí tã âtî-âtî ámákâ âʼdô fĩʼá gólĩyî drị̃ị̂, tãlâ gólĩyî ãâdĩ ró drị̃ tã õnjí ʼásĩ âgõzó má ngálâ. Ĩtí rî, má âʼdô gólĩyî êdéʼá âʼdólé dódó." Ĩsáyã 6.10
43012041	Ĩsáyã âtâ tã ʼdî tã ậngũ ʼbá ró tã õjílã drí Yésũ rî gãzó dó rî âʼdázó, tãlâ Ôvârí âʼdâ mbârâkã Yésũ kâ trá Ĩsáyã drí.
43012042	Gbõ lé drị̃-ʼbá ạ́ngị́ Yúdạ̃ yí kâ ʼdĩ ʼbá yî ãmbá lâ gâ vólé bê dó tã lẽlé Yésũ ʼá rî, gõʼdá ãzâ ʼbá yî gólĩyî lãfálé ʼásĩ lẽ ĩyíkâ tã kpá trá Yésũ ʼá. Gõʼdá gólĩyî ãzâ ʼbá yî ʼdó tã lẽ ʼbá trá Yésũ ʼá ʼdĩ rî, gólĩyî lẽé ĩyî kô âʼdálâ õʼbí ʼá kĩ, yĩ õlẽ tã trá Yésũ ʼá, tãlâ gólĩyî ũrị̃ ró ĩyî ãzí-ãzí Pạ̃rúsị̃ ró ʼdĩ ʼbá yî tãsĩ. Tãlâ Pạ̃rúsị̃ ʼdĩ ʼbá yî ʼbã ĩyî tã trá kĩ, õjílã tíbê tã lẽ ʼbá trá Yésũ ʼá rî, gólĩyî trá ndrĩ õjílã õnjí ʼî, áâyé gólĩyî kô fĩlí jó tã Ôvârí kâ ârî kâ ʼá.
43012043	Tãlâ Pạ̃rúsị̃ tíbê tã lẽ ʼbá Yésũ ʼá ʼdĩ ʼbá yî, lẽé ĩyî kô ĩyî ãzí-ãzí yî drí ĩyî zị̃lị́ õjílã õnjí ró, gólĩyî lẽ tã ị̂sũ ĩyî ãzí-ãzí Pạ̃rúsị̃ ró rî ʼbá yí kâ gạ̃rạ̃ tã ị̂sũ Ôvârí kâ rî drị̃ị̂ sĩ.
43012044	Gõʼdá kậyị̂ ãzâ sĩ rî, Yésũ kpá rĩʼá õjílã lị̃fị́ îmbáʼá. Ĩtí rî, Yésũ drí tã âtázó ûrû gólĩyî drí kĩ, "Õzõ õjílã õlẽ tã trá má ʼá rî, gólâ lẽ tã ʼdî kpá Ôvârí tíbê ámâ âjó ʼbá nõ ʼá. Gólâ lẽ tã ʼdî âʼdó kô cé má ʼá.
43012045	Õjílã gólâ ámâ nị̃ ʼbá trá tãndí ró kĩ, mâ Ôvârí rî mvá ʼî rî, ʼdĩî gólâ nị̃ Ôvârí kpá trá.
43012046	Má ânĩ ãngó nõ ʼá nõ âʼdólé ngá îʼĩ ró ãnî drí. Õjílã gólâ tíbê tã lẽ ʼbá trá má ʼá rî, õjílã rî ʼdĩ âʼdô íyíkâ zãâ rĩʼá ậcị́ tõlé ngá îʼĩ ʼásĩ, gõʼdá gólâ rí kô ị́nị́rị́kúwạ́ ʼá.
43012047	"Õzõ õjílã ãzâ õlẽ tã lẽlé tã îmbâ ámákâ ʼá gõʼdá kpá má ʼá kô rî, õjílã rî ʼdĩ âʼdô lâṇõ lậnjị̃-lậnjị̃ ûsúʼá. Tã lẽ ãkõ gólâkâ ʼdĩ âʼdô tã-vó gólâkâ kĩʼá ãkpã nĩ. Mâ rî gógó âʼdó kô õjílã gólâ ʼẽ ʼbá tã-vó gólâkâ kĩlí rî ĩʼdî, tãlâ má ânĩ trá ãngó nõ ʼá nõ õjílã pãlé tã õnjí gólĩyíkâ ʼásĩ, âʼdó kô lâṇõ fẽlé drílĩyî tã õnjí gólĩyíkâ tãsĩ.
43012049	Tã gólâ má drí rĩʼá âtálâ ãnî drí nõ rî âʼdó kô úlị́ ámákâ ĩʼdî, ámâ átá ûrú ʼálâ rî âtâ úlị́ nõ nĩ má sị́lị́. Gólâ kĩ nĩ rî, má ãânĩ âtálâ ãnî drí, nyé õzõ yí drí âtálé má drí rî kâtí.
43012050	Má rî nõ té tã gólâ drí âtálé má drí rî âtálé ĩʼdî ãnî drí nõ. Má nị̃ kpá trá tãndí ró, õzõ õjílã ãzâ õlẽ tã trá úlị́ ámâ átá kâ nõ ʼá rî, õjílã rî ʼdĩ âʼdô lédrẽ-lédrẽ ạ̃dũkũ ãkó rî ûsúʼá."
43013001	Kậyị̂ Yésũ drí kãrámã lậvũ-lậvũ kôrô rî kâ ʼẽzó lãjóʼbá íyíkâ rî ʼbá yí bê rî drí âcázó. Gõʼdá Yésũ drí tã âʼdázó lãjóʼbá íyíkâ yî drí kĩ, yí lẽ gólĩyî trá kó îtõ võ ʼásĩ bũúũ kậyị̂ gólâ yí drí rĩzó gólĩyí bê ãngó nõ ʼá ngá lẽlẽ âʼdálé gólĩyî drí ʼdĩ ʼá. Kậyị̂ ʼdĩ ʼá rî, Yésũ nị̃ trá kĩ, kậyị̂ yí drí drãzó rî âbí âcáʼá. Ĩtí rî, Yésũ âʼdâ ngá lẽlẽ íyíkâ lãjóʼbá íyíkâ rî yî drí lạ́tị̂ nõ ʼbá yî ʼásĩ.
43013002	Kậyị̂ rî gógó ʼdĩ ʼbá yî ʼá rî, Yúdạ̃ Ĩsĩkãrĩyótã Sĩmónã rî mvá, ʼbã ʼbá bê kpá lãjóʼbá Yésũ kâ ró rî, Sãtánã fî trá pị̃pị̂sị́lị́ lâ ʼá, gólâ õʼê Yésũ rî drị́-bã fẽlé. Ĩtí rî, kậyị̂ kãrámã lậvũ-lậvũ kôrô rî kâ ʼdĩ lạ̃njạ́túlị́ lâ sĩ rî, Yésũ yî lãjóʼbá íyíkâ yí bê êʼbê rû ĩyî trá ʼdó võ ãlô ʼá ngá nyãlé.
43013003	Gõʼdá Yésũ nị̃ trá kĩ, íyî átá fẽ mbârâkã trá ndrĩ ʼdó yí drị́gạ́ tã ʼbã ʼbá bê rî ʼbá yî ndẽzó. Gõʼdá gólâ nị̃ kpá trá kĩ, yí ânĩ Ôvârí ngá lésĩ, gõʼdá yí âʼdô ʼẽʼá kpá gõlé ngbãângbânõ Ôvârí ngálâ.
43013004	Gõʼdá gólĩyî drí ʼbãrẽ ngá nyãʼá lãjóʼbá íyíkâ yí bê rî, Yésũ drí ngá nyãnyã âyézó, gõʼdá ngãzó âdrélé ûrû, gõzó ítá íyíkâ ãmbá rĩʼá âsálâ yí rú ítá ãzí drị̃ị̂ rî ângízó ʼbãlé vũdrị́, gõzó ítá rúʼbạ́ lĩ kâ âtrõlé âmbélé íyî ị́pị́tị́kû ʼá.
43013005	Nĩngá sĩ rî, gólâ drí lũmvû âdãzó límvó lũmvû dã kâ ʼá õzõ rạ̃gị́ị̃ tãndí kâtí, gõʼdá ngãzó rĩʼá lãjóʼbá íyíkâ ʼdĩ ʼbá yî pá lâ yî jĩlí ãlô-ãlô gõzó lĩlâ ítá rúʼbạ́ lĩ kâ ʼdĩ sĩ.
43013006	Gõʼdá Yésũ rî bê lãjóʼbá íyíkâ ʼdĩ pá lâ yî jĩlí ãlô-ãlô cãzó ĩʼdí bê lâ bũúũ Sĩmónã Pétẽrõ rú, gõʼdá kpá yí õjĩ ró Pétẽrõ rî pá rî, Pétẽrõ ní drí vólé gãzó dó. Ní kĩ Yésũ drí rî, "Kúmú, má lẽé kô ní drí ámâ pá jĩzó õzõ rạ̃gị́ị̃ ámákâ kâtí!"
43013007	Gõʼdá Yésũ drí tã-drị̃ lôgõzó Pétẽrõ drí kĩ, "Pétẽrõ, ní nị̃ị́ drẽ tã má drí rĩʼá ʼẽlâ nõ ífí lâ kô, gõʼdá ní âʼdô ífí lâ nị̃ʼá trá tãndí ró."
43013008	Ĩtí rî, Pétẽrõ gâ vólé zãâ dó Yésũ drí íyî pá jĩzó. Gólâ kĩ nĩ rî, "Kúmú kó kô, ní âʼdô ánî lôgõʼá õjílã rạ̃gị́ị̃ ró ámâ pá jĩlí ʼdĩ kó ángô tí yã? Má lẽé kô!" Gõʼdá Yésũ drí kpá tã-drị̃ lôgõzó Pétẽrõ drí kĩ, "Pétẽrõ, õzõ má õjĩ ánî pá kô rî, ní âʼdó gõʼdá kô lãjóʼbá ámákâ ĩʼdî."
43013009	Nĩngá sĩ rî, gbõ Pétẽrõ drí tã-drị̃ lẽzó Yésũ drí íyî pá jĩzó. Gólâ kĩ, "Ãʼdô ĩtí rî Kúmú, ʼdõvó ní jĩ kpá ámâ drị́ yî ámâ drị̃ bê, má âʼdô ró bê zãâ áníkâ ró."
43013010	Gõʼdá Yésũ drí tã-drị̃ lôgõzó Pétẽrõ drí kĩ, "Ní ndrê drẽ, õjílã gólâ tíbê lũmvû dã ʼbá trá rî, rúʼbạ́ lâ trá ndrĩ ngbángbá. Õzõ õjílã rî ʼdĩ õtô ậcị́ trá rî, rĩʼá tãndí ró gólâ drí cé íyî pá jĩzó ĩʼdî. Ãnî lãjóʼbá ámákâ rî ʼbá yî, ãnî trá ngbángbá, gõʼdá cé õjílã ãlô ãnî lãfálé ʼásĩ gólâ âʼdó kô ngbángbá."
43013011	Yésũ âtâ tã ʼdî ĩtí ʼdĩ rî, tãlâ gólâ nị̃ trá kĩ, lãjóʼbá íyíkâ rî ʼbá yî lãfálé sĩ rî, ãlô rî âʼdô íyî drị́-bã fẽʼá nĩ íyî ạ̃jú-ʼbá-ãzí yî drí. Ĩʼdî gólâ drí tã âtázó kĩ, "Nĩ âʼdó kô ndrĩ ngbángbá ĩtí."
43013012	Gõʼdá Yésũ jĩ bê lãjóʼbá íyíkâ ʼdĩ ʼbá yî pá lâ yî ndrĩ rî, gólâ drí ítá íyíkâ âtrõzó sõlé yí rú ngãzó gõlé íyî võ ʼálâ. Drílâ gõzó tã îjílí lãjóʼbá íyíkâ ʼdĩ ʼbá yî tị́ kĩ, "Nĩ nị̃ tã gólâ má drí ʼẽlé ãnî drí ʼdĩ ífí lâ trá yã?
43013013	Rĩʼá tãndí ró ãnî drí rĩzó ámâ zị̃lị́ "'Tã îmbá ʼbá"' gõʼdá kpá "'Kúmú"', õzõ má drí ʼbãrẽ ãmbá ãníkâ ró rî tí rî.
43013014	Nĩ ị̂sũ drẽ ngbãângbânõ, má drí ngãzó ûrû ãnî pá jĩlí ndrĩ õzõ rạ̃gị́ị̃ ãníkâ kâtí ngá lẽlẽ sĩ ʼdî, má lẽ kpá ãnî drí tã gólâ má drí ʼẽlé ãnî drí ʼdĩ ʼẽlé ãnî lãfálé ʼásĩ, ãnî ãzí-ãzí yî pá jĩlí kpá, õzõ má drí ãníkâ jĩrĩ tí.
43013015	Má lẽ ãnî drí ãnî lôvó ʼbãlé ãnî lãfálé ʼásĩ, nyé õzõ má drí rû ị̂ʼbũrị̃ ãnî drí ngbãângbânõ rî kâtí.
43013016	Nĩ ârî úlị́ má drí ʼẽʼá âtálâ nõ tãndí ró. Ngbãângbânõ, nĩ ndrê mâ gólâ tíbê ʼbã ʼbá kúmú ãníkâ ró nõ trá rû ị̂ʼbũrị̃ ʼá ãnî lãjóʼbá ámákâ ró rî ʼbá yî drí, ĩtí rî, má lẽ kpá ãnî drí rû ị̂ʼbũlị́ ãnî ãzí-ãzí yî drí, õzõ má drí ʼẽlé ʼdĩ kâtí.
43013017	Õzõ nĩ õʼê tã má drí âʼdálé nõ trá ãnî ãzí-ãzí yî drí rî, Ôvârí âʼdô ʼbãʼá ãyĩkõ ró ãní bê."
43013018	ʼDĩî vósĩ rî, Yésũ drí kpá tã âtázó lãjóʼbá íyíkâ ʼdĩ ʼbá yî drí kĩ, "Ãnî gólĩyî ámákâ ró má drí njĩlí nĩ rî, má nị̃ tã ị̂sũ ãníkâ trá tãndí ró. Gõʼdá ãnî lãfálé ʼásĩ rî, má nị̃ trá kĩ, õjílã ãlô âʼdô ʼbãʼá nyé õzõ õjílã gólâ tã lâ îgĩlí trá ạ̃kû ró búkũ Ôvârí kâ ʼá rî kâtí kĩʼá nĩ rî, 'Õjílã gólâ ãmâ drí rĩzó ngá nyãlé gólâ bê ngá ãlô ʼá rî âʼdô ámâ drị́-bã fẽʼá ãkpã nĩ.' Gõʼdá tã má drí âtálé ʼdĩ âʼdô rû ʼẽʼá ngbãângbânõ.
43013019	Má âtâ tã ʼdî ãnî drí drẽ ãkpãkãʼdã tã lâ ʼé rû drẽ kô. Gõʼdá õzõ tã rî ʼdĩ õʼê rû trá rî, nĩ lẽ ró tã bê kĩ, pạ̃tị́ị̃, mâ Ôvârí rî mvá ʼî.
43013020	Nĩ ârî úlị́ ámákâ nõ tãndí ró, ãnî nõ ʼbá yî lãjóʼbá ámákâ rî ʼbá yî ĩʼdî. Õzõ õjílã õlẽ tã trá úlị́ ãnî drí âtálé gólĩyî drí rî ʼá rî, ʼdĩî gólĩyî lẽ tã ʼdî kpá úlị́ ámákâ ʼá, õzõ gõʼdá gólĩyî õlẽ tã trá úlị́ pạ̃tị́-pạ̃tị̃ ró ámákâ nõ ʼá rî, ʼdĩî gólĩyî lẽ tã ʼdî kpá Ôvârí rî gógó ámâ âjó ʼbá rî ʼá."
43013021	Gõʼdá Yésũ âtâ bê úlị́ ʼdĩ ʼbá yî ndrĩ rî, ʼdĩî vósĩ rî, drílâ ʼbãzó ĩzã ró rõô íyî pị̃pị̂sị́lị́ ʼá tã íyî drị́-bã fẽfẽ kâ ʼdĩ tãsĩ. Ĩtí rî, gólâ drí ngãzó kpá óʼdí tã âtálé ngbạ́lạ́-ngbạ́lạ́ lãjóʼbá íyíkâ ʼdĩ ʼbá yî drí kĩ, "Nĩ ârî drẽ, õjílã ãlô ãnî lãfálé sĩ âʼdô ámâ drị́-bã fẽʼá nĩ ámâ ạ̃jú-ʼbá-ãzí yî drí rũlị́."
43013022	Yésũ gõ âtâ tã ʼdî bê ĩtí rî, lãjóʼbá ʼdĩ ʼbá yî drị̃ lâ ĩyî gõʼdá trá ʼdó lîjã-lîjã ró úlị́ ʼdĩ ʼbá yî tãsĩ, gólĩyî nị̃ị́ lãjóʼbá Yésũ drí tã lâ âtálé ʼdĩ kô, gõʼdá drílĩyî ngãzó rĩʼá ĩyî lôndrélé ĩyî lãfálé ʼásĩ.
43013023	Gõʼdá lãjóʼbá ãzâ Yésũ drí lẽlé rõô rî, rî íyíkâ trá ãnyî Yésũ lạ̃gạ́tị́.
43013024	Gõʼdá Sĩmónã Pétẽrõ drí tã âtázó lãjóʼbá Yésũ drí lẽlé rõô ʼdĩ drí lị̃fị́ sĩ kĩ, gólâ ĩîjî drẽ Yésũ ngãtá õjílã gólâ drí tã lâ âtálé ʼdĩ ãʼdî ĩʼdî yã rî.
43013025	Gõʼdá lãjóʼbá rî ʼdĩ drí rû êsézó ãnyî Yésũ rú tã îjílí kĩ, "Kúmú, õjílã ní drí tã lâ âtálé ʼdĩ ãʼdî ĩʼdî yã?"
43013026	Yésũ drí tã-drị̃ lôgõzó kĩ, "Õjílã rî ʼdĩ âʼdô ʼbãʼá õjílã gólâ má drí ʼẽzó ãmbãtã má drị́gạ́ nõ sõlé ãtó ʼá fẽlé drílâ rî ĩʼdî." Gõʼdá kôrô Yésũ drí ãmbãtã yí drị́gạ́ ʼdĩ sõzó ãtó ʼá fẽlé Yúdạ̃ Sĩmónã Ĩsĩkãrĩyótã rî mvá drí.
43013027	Gõʼdá Yúdạ̃ ní drí ãmbãtã ʼdî trõzó nyãlé, gõʼdá ní nyâ ãmbãtã ʼdî bê rî, kôrô Sãtánã drí fĩzó ánî pị̃pị̂sị́lị́ ʼá. Ĩtí rî, Yésũ drí tã âtázó Yúdạ̃ drí kĩ, "Ní nĩ tã ní drí ʼẽʼá ʼẽlé rî ʼẽlé ʼwãâʼwâ!"
43013028	Õjílã ãlô lãjóʼbá Yésũ kâ ʼdĩ ʼbá yî lãfálé ʼásĩ úlị́ Yésũ drí âtálé Yúdạ̃ drí ʼdĩ ífí lâ nị̃ ʼbá rî yû.
43013029	Gõʼdá lãjóʼbá ʼdĩ ʼbá yî, ãzâ ʼbá yî gólĩyî lãfálé sĩ ị̂sũ ĩyíkâ bê-rî kĩ, Yésũ ãâtâ úlị́ ʼdĩ ĩtí ʼdĩ, tãlâ gólâ õlẽ Yúdạ̃ õnĩ ró ngá nyãnyã ạ̃lị́pị̂ gĩlí, ãzâ ʼbá yî ị̂sũ ĩyíkâ kĩ, ngãtá Yésũ õlẽ Yúdạ̃ rî jõlé nĩʼá lãfâ fẽlé ngá ãkó lé ʼbá drí, gólĩyî ị̂sũ tã ʼdî ĩtí, tãlâ Yúdạ̃ ĩʼdî lãfâ vó ndrẽ ʼbá ʼî.
43013030	Gõʼdá Yúdạ̃ nyâ ãmbãtã Yésũ drí fẽlé ʼdĩ bê rî, kôrô gólâ drí ngãzó fõlé ĩví ʼálâ. ʼDĩî gõʼdá trá ngạ́cị̂ bê.
43013031	Gõʼdá Yúdạ̃ fõ bê ĩví ʼálâ nĩlí rî, Yésũ drí gõzó tã âtálé lãjóʼbá ạ̃mbúkũ lâkí ʼbá ʼdĩ ʼbá yî drí kĩ, "Tã âʼdô ʼẽʼá rû ʼẽlé ngbãângbânõ ʼwãâ tíbê ãmbã ámákâ âʼdázó õjílã drí gólĩyî ũnị̃ ró bê kĩ, mâ ĩʼdî gólâ tíbê âjólé trá ûrú lésĩ rî. Nĩ âʼdô ãmbã Ôvârí kâ ndrẽʼá mbârâkã gólâkâ ʼẽʼá âʼdálâ ãnî drí rî sĩ. Tã ʼdî tãsĩ rî, õjílã ndrĩ âʼdô Ôvârí rî lûyị́ʼá.
43013032	Ngbãângbânõ, Ôvârí âʼdô ãmbã íyíkâ âʼdáʼá mbârâkã íyíkâ bê tã ʼẽʼẽ ámákâ sĩ. Tã ʼdî sĩ, gólâ âʼdô ãmbã ámákâ âʼdáʼá õjílã lị̃fị́ drị̃ ʼá.
43013033	"Ámâ rû-lẽ-ãzí yî, má âʼdô ʼẽʼá rĩlí ãní bê cé dã ĩtí, tãlâ mâ ʼẽʼá nĩlí ngbãângbânõ vólé. Nĩ âʼdô ʼbãʼá cú ámâ lôvó bê ndrẽlé, gõʼdá nĩ îcá kô ámâ ûsúlị́. Gõʼdá ngbãângbânõ má âtâ ãnî drí, nyé õzõ má drí âtálé drị̃-ʼbá ạ́ngị́ Yúdạ̃ yí kâ rî ʼbá yî drí rî kâtí. Nĩ îcá cãlé võ má drí ʼẽzó nĩlí ʼálâ rî ʼá kô.
43013034	"Ngbãângbânõ, mâ trá tã óʼdí nõ ʼbãʼá ãnî drí ʼẽlé nõ, nĩ ʼbã ãnî ãzí-ãzí yî lôvó nyé õzõ má drí ãnî lôvó ʼbãrẽ kâtí.
43013035	Õzõ nĩ õlẽ ãnî trá ãnî vó ʼásĩ ĩtí rî, õjílã drí nị̃zó lâ kĩ, pạ̃tị́-pạ̃tị̃ ãnî lãjóʼbá ámákâ ĩʼdî."
43013036	Gõʼdá Sĩmónã Pétẽrõ drí Yésũ rî îjízó kĩ, "Kúmú, ní ʼê nĩlí ángô lé yã?" Yésũ drí tã lôgõzó kĩ, "Nĩ îcá kô cãlé võ má drí ʼẽzó nĩlí nõ ʼá ngbãângbânõ nô. Gõʼdá ị̃zạ́tú rî, nĩ âʼdô cãʼá nĩʼá rĩlí má bê tólâ."
43013037	Tã Yésũ drí âtálé ʼdĩ îcá Pétẽrõ drẽ zãâ kô, Pétẽrõ drí kpá tã âtázó ândálé kĩ, "Kúmú, má ʼdé ní vósĩ kô ãʼdô drí yã? Mã âʼdô nĩʼá ní bê gbõ lé ãʼdô õdrã ʼî rî, mâ njãâ ʼẽʼá drãlé ní bê."
43013038	Yésũ drí kpá tã-drị̃ lôgõzó Pétẽrõ drí kĩ, "Ní kĩ, mã âʼdô drãʼá yí bê yã? Ní ârî tã má drí ʼẽʼá âtálâ nõ. Má nị̃ trá kĩ, pạ̃tị́ị̃ ró, ngạ́cị̂ bê nõ ní âʼdô tị̂ gãʼá má rú sĩ ândâlâ nâ ũrị̃ drí sĩ, drẽ ãkpãkãʼdã ʼạ̃ʼú-lúgú ʼbé cị́rị̃ kô."
43014001	Gõʼdá Yésũ drí kpá zãâ rĩzó úlị́ âtálé kĩ, "Nĩ ị̂sũ tã kô rõô tã gólâ má drí ʼẽzó ãnî âyélé nõ ʼá. Võ lâ ʼá rî, nĩ ʼbã lị̃fị́ Ôvârí drị̃ị̂, gólâ õrî ró bê zãâ ãnî vó ndrẽlé. Gõʼdá nĩ gõ ró lị̃fị́ ʼbãlé kpá má drị̃ị̂, mã rî ró kpá bê ãnî vó ndrẽlé.
43014002	Má ʼê nĩlí võ êdélé ãnî drí ámâ átá Ôvârí ngálâ. Võ rĩrĩ kâ bê rĩʼá dũû ámâ átá Ôvârí drí ʼbã ʼálâ. Tí õró ʼbãâ ĩtí kô rî, tí má âtá tã lâ ãnî drí ĩtí kô.
43014003	Gõʼdá õzõ má ẽêdê võ ãníkâ trá ndẽlé rî, má drí gõzó âgõlé ãnî drị̃lị́ nĩzó ĩʼdí bê lâ võ má drí êdélé ãnî drí nã ʼálâ, tãlâ mã rî ró bê kpãkã ãlô ãní bê tólâ.
43014004	Võ gólâ má drí ʼẽzó nĩlí ʼá lâ ʼá rî, nĩ nị̃ trá gõʼdá nĩ nị̃ lạ́tị̂ lâ cãzó ʼá lâ rî kpá trá."
43014005	Gõʼdá lãjóʼbá ãzâ zị̃lị́ Tómã rî drí tã îjízó Yésũ tị́ kĩ, "Kúmú, mã nị̃ị́ võ ní drí ʼẽzó nĩlí ʼálâ ʼdĩ kô. Ĩtí rî, mã âʼdô lạ́tị̂ nĩzó võ ʼdî ʼá tólâ rî nị̃ʼá ángô tí yã? Ní âʼdâ lạ́tị̂ lâ ãmâ drí kẽ!"
43014006	Ĩtí rî, Yésũ drí gõzó tã-drị̃ jãlé Tómã drí kĩ, "Mâ ĩʼdî lạ́tị̂ mbị̂ Ôvârí kâ rî âʼdá ʼbá lâ ʼî ãnî drí, gõʼdá mâ kpá ĩʼdî lédrẽ-lédrẽ ạ̃dũkũ ãkó rî fẽ ʼbá lâ ʼî ãnî drí. Tã îmbá ʼbá tãndí ãzâ yû ʼẽ ʼbá tã mbị̂ ámâ átá Ôvârí kâ îmbálé ãnî drí rî, kó cé mâ ĩʼdî.
43014007	Ãnî gólĩyî lãjóʼbá ámákâ ró rî ʼbá yî, nĩ nị̃ mâ trá tãndí ró. Õzõ nĩ ũnị̃ mâ trá ĩtí rî, nĩ nị̃ ámâ átá kpá trá. Gõʼdá nĩ ndrê mâ trá. Õzõ ãnî drí ámâ ndrẽrẽ tí rî, ĩʼdî nĩ ndrê ámâ átá kpá trá. Gõʼdá ngbãângbânõ zãâ nĩʼá ạ̃tị́ ʼálâ rî, nĩ âʼdô ámâ átá rî nị̃ʼá gạ̃rạ̃ sị́sị́ rî drị̃ị̂ sĩ."
43014008	Gõʼdá nĩngá sĩ, lãjóʼbá ãzâ rú bê Fílĩpõ rî drí kpá tã âtázó kĩ, "Kúmú, mâ bê tã bê ãlô ʼẽʼá îjílâ ní tị́. Ní âʼdâ átá gólâ rĩ ʼbá ûrú ʼálâ rî ãmâ drí kẽ, tãlâ mã nị̃ ró gólâ bê dódó. ʼDĩî rĩʼá cé tã gólâ ãmâ drí lẽlé ní drị́gạ́ sĩ rî ĩʼdî."
43014009	Ĩtí rî, Yésũ drí gõzó tã-drị̃ Fílĩpõ kâ ʼdĩ lôgõlé kĩ, "Fílĩpõ, má rî trá ãní bê nõngá ạ̃kû ró bũúũ ngbãângbânõ. Gõʼdá nĩ nị̃ mâ trá tãndí ró, gõʼdá ʼdĩî rî, nĩ nị̃ ámâ átá kpá trá. Õzõ nĩ õndrê mâ trá tã ʼẽrẽ ʼá rî, ʼdĩî nĩ ndrê tã ʼẽʼẽ ámâ átá kâ kpá trá ĩʼdî ʼdĩ. Nĩ nị̃ị́ drẽ zãâ tã ʼẽʼẽ ámákâ rî kô ãnî drí rĩzó zãâ ámâ îjílí ĩtí, kĩʼá nĩ, má ãâʼdâ átá ãnî drí rî yã?
43014010	Nĩ lẽé drẽ zãâ tã kô kĩʼá nĩ rî, tã ʼẽʼẽ ámákâ rî nyé õzõ ámâ átá kâ rî tí yã? Ámâ átá rî nĩ tã má drí rĩʼá îmbálâ ãnî drí nõ âʼdálé, ĩʼdî má drí rĩzó ãnî îmbálé ĩʼdî sĩ lâ nõ. Ámâ átá rî má ʼá, gõʼdá gólâ rî kpá nĩ rĩʼá mbârâkã fẽlé má drí rĩzó tã ndrĩ má drí rĩʼá ʼẽlâ rî ʼẽlé.
43014011	Õzõ nĩ õlẽ drẽ zãâ tã úlị́ má drí âtálé nõ ʼá kô rî, ʼdõvó nĩ ị̂sũ drẽ tã lârâkô má drí rĩʼá ʼẽlâ rî ʼbá yî vó lâ, ʼdĩî nĩ âʼdô kôrô tã lẽʼá ʼwãâ tãndí ró má ʼá. Tã pạ̃tị́ị̃ ró, ãmâ ámâ átá bê, ãmâ rĩʼá ngá ãlô ró.
43014012	"Gõʼdá nĩ ârî drẽ úlị́ má drí ʼẽʼá âtálâ nõ! Õzõ õjílã ãzâ õlẽ tã trá má ʼá pạ̃tị́-pạ̃tị̃ ró pị̃pị̂sị́lị́ ãlô sĩ rî, õjílã rî ʼdĩ âʼdô tã lârâkô má drí rĩʼá ʼẽlâ rî ʼẽʼá, gõʼdá má âʼdô mbârâkã fẽʼá gólâ drí tã ʼẽzó gạ̃rạ̃ má drí rĩʼá ʼẽlâ rî ʼbá yî drị̃ị̂ sĩ, tãlâ mâ trá nĩʼá gõlé ámâ átá ngálâ.
43014013	Má âʼdô tã ndrĩ ãnî lãjóʼbá ámákâ rî ʼbá yî drí îjílí ámâ rú sĩ rî ʼẽʼá ãnî drí, tãlâ mâ Ôvârí rî mvá ʼî, gõʼdá má lẽ õjílã ũlûyị̂ ró gólâ bê.
43014014	Má âtâ tã pạ̃tị́ị̃ ró, õzõ ãnî õjílã ámákâ rî ʼbá yî ĩîjî tã trá má tị́ sĩ rî, má âʼdô ʼẽʼá lâ ãnî drí."
43014015	Gõʼdá nĩngá sĩ, Yésũ drí kpá tã ãzâ âtázó lãjóʼbá íyíkâ drí kĩ, "Ámâ rû-lẽ-ãzí yî, õzõ nĩ õʼbã ámâ lôvó trá rî, nĩ âʼdô tã îmbâ gólâ má drí îmbálé ãnî drí rî ị̂njị̃ʼá ʼẽlé.
43014016	Gõʼdá õzõ má õcâ trá ûrú ʼálâ ámâ átá ngálâ rî, má âʼdô gólâ rî îjíʼá, tãlâ gólâ õfẽ ró Líndrí Tãndí íyíkâ bê rĩlí ãní bê zãâ gbạ́dú ãnî ậmú ʼbá ró, gõʼdá kpá õrî ró bê mbârâkã fẽlé ãnî drí.
43014017	Líndrí Tãndí Ôvârí kâ ʼdĩ âʼdô rĩʼá ãnî îmbálé tã pạ̃tị́ị̃ rî sĩ. Gõʼdá ãnî drí gólâ rî nị̃zó ndrĩ, tãlâ Líndrí Tãndí ʼdĩ âʼdô rĩʼá ãní bê mbârâkã sõ ʼbá ró rĩlí zãâ ãnî ʼá. Gõʼdá õjílã ãngó nõ ʼá gólĩyî âʼdó ʼbá kô ámákâ ró rî, âʼdô ĩyíkâ gólâ rî gãʼá dó, tãlâ gólĩyî îcá kô gólâ rî ndrẽlé ĩyî lị̃fị́ sĩ gõʼdá nị̃ị́ ĩyî âʼdô-âʼdô gólâkâ rî kpá kô.
43014018	Õzõ má õnĩ trá rî, má îcá kô ãnî âyélé rĩlí ãnî drị̃ị̂ sĩ õzõ ĩmvá-ãnjî kâtí. Má âʼdô kpá âgõʼá trá ãnî pãlé.
43014019	"Kậyị̂ ãndrõ nô kâ vósĩ rî, õjílã ãngó nõ kâ îcá gõʼdá kô ámâ ndrẽlé kpá óʼdí. Gõʼdá ãnî gólĩyî ámákâ ró rî ʼbá yî âʼdô ámâ ndrẽʼá cé nĩ kậyị̂ dã vósĩ, tãlâ mâ ʼẽʼá lîdrílí kpá óʼdí. Gõʼdá lîdrî-lîdrî ámákâ sĩ rî, má âʼdô ãnî ʼbãʼá rĩlí zãâ gbạ́dú.
43014020	Õzõ gõʼdá má õlîdrî trá óʼdí rî, ãnî drí gõzó nị̃lâ pạ̃tị́-pạ̃tị̃ ró kĩ, ãmâ rĩʼá ngá ãlô ró ámâ átá Ôvârí bê. Ĩtí rî, ãnî drí gõzó kpá nị̃lâ tãndí ró kĩ, pạ̃tị́ị̃ ãnî ámákâ ĩʼdî gõʼdá mâ kpá ãníkâ ĩʼdî.
43014021	"Õzõ õjílã ãzâ ãârî gõʼdá ị̃ị̂njị̃ tã ʼbãʼbã ámákâ rî ʼbá yî trá rî, ʼdĩî má âʼdô nị̃ʼá lâ kĩ, õjílã rî ʼdĩ lẽ má trá pị̃pị̂sị́lị́ ãlô sĩ. Gõʼdá mâ rî gógó âʼdô kpá õjílã rî gógó ʼdĩ lẽʼá, gõʼdá ámâ átá âʼdô kpá gólâ rî lẽʼá. Gõʼdá má âʼdô ámâ nyãányâ âʼdáʼá kpá õjílã rî gógó ʼdĩ drí."
43014022	Nĩngá sĩ, lãjóʼbá ãzâ kpá bê ãlô rú lâ Yúdạ̃ gólâ âʼdó kô Yúdạ̃ Ĩsĩkãrĩyótã ĩʼdî. Gõʼdá gólâ drí ngãzó tã îjílí Yésũ tị́ kĩ, "Kúmú, ní âʼdô ánî nyãányâ âʼdáʼá cé ãmâ drí gõʼdá âʼdó kô õjílã ãngó nõ kâ drí ãʼdô tãsĩ yã?"
43014023	Gõʼdá nĩngá sĩ, Yésũ drí tã-drị̃ lôgõzó lãjóʼbá ʼdĩ ʼbá yî drí ndrĩ kĩ, "Nĩ ârî drẽ, õzõ õjílã ãzâ õlẽ mâ fí trá rî, õjílã rî ʼdĩ âʼdô tã îmbâ ámákâ ị̂njị̃ʼá ʼẽlâ. Õzõ õjílã rî ʼdĩ ị̃ị̂njị̃ tã îmbâ ámákâ trá rî, ámâ átá Ôvârí drí kpá gólâ rî lẽzó gõʼdá ãmâ drí ânĩzó kpạ̃rạ̃tị́ rĩlí õjílã rî ʼdĩ ʼá.
43014024	Gõʼdá õzõ õjílã ãzâ õlẽ mâ kô rî, gólâ îcá kô tã îmbâ ámákâ ị̂njị̃lị́ gõʼdá ʼẽzó lâ. Gõʼdá nĩ nị̃ trá ndrĩ kĩ nĩ rî, tã îmbâ má drí rĩʼá îmbálâ ãnî drí nõ ânĩ ámâ átá ngá lésĩ. Má îmbá tã kô cú ĩtí drị́-ãcê ámákâ sĩ. Ámâ átá âjô mâ trá tã ʼdî îmbálé.
43014025	"Má lẽ tã ʼdî ʼbá yî âʼdálé ãnî drí drẽ ãkpãkãʼdã má drí ʼbãrẽ ãní bê nõ ʼá nõ.
43014026	Gõʼdá õzõ Líndrí Tãndí ámâ átá kâ õtírĩ ânĩî gólâ ngá lésĩ rĩlí ãní bê ãnî pãlé ámâ võ ʼá rî, gólâ âʼdô tã ámákâ ndrĩ îmbáʼá ãnî drí tãndí ró, ãnî drí gõzó tã má drí îmbálé ãnî drí rî nị̃lị́ tãndí ró, mbârâkã gólâkâ sĩ, gõʼdá tã ndrĩ gólĩyî má drí îmbálé trá ãnî drí rî âʼdô âgáʼá ãnî drị̃ị̂.
43014027	"Gbõ lé má âʼdô bê ʼẽʼá nĩlí vólé ãnî âyélé rî, má âʼdô tã ạ̃ʼdị́ ámákâ âyéʼá ãnî pị̃pị̂sị́lị́ ʼá. Má lẽ ãnî drí âʼdózó cú tã ạ̃ʼdị́ bê ãnî pị̃pị̂sị́lị́ ʼá. Tã ạ̃ʼdị́ má drí ʼẽʼá fẽlâ ãnî drí rî âʼdô lậvũʼá gạ̃rạ̃ tã ạ̃ʼdị́ gólâ ngá ãngó nõ kâ rî ʼbá yî drí îcálé fẽlé ãnî drí rî drị̃ị̂ sĩ. Má lẽé kô ãnî drí âʼdólé ũrị̃ ró gõʼdá kpá tã ị̂sũ ró, õzõ má õtírĩ ãnî âyé rî. Õzõ nĩ õlẽ mâ pị̃pị̂sị́lị́ ãlô sĩ rî, nĩ âʼdó kô tã ị̂sũ ró, tãlâ tã gólâ má drí âtálé ãnî drí kĩʼá nĩ rî, 'Má âʼdô ʼẽʼá nĩlí vólé ãnî rú sĩ' rî tãsĩ, tãlâ má âʼdô âgõʼá trá ãnî ngálâ. Tí nĩ âʼdô ʼbãʼá ãyĩkõ ró, tãlâ má ʼê nĩlí ʼdĩ ámâ átá mbârâkã lâ drí lậvũlị́ gạ̃rạ̃ má drị̃ị̂ sĩ rî ngálâ, gõʼdá mã ãʼdô ró bê kpá ãmbá ró óʼdí gólâ bê.
43014029	Nĩ ârî drẽ, má âtâ tã nô ʼbá yî ãnî drí drẽ ãkpã ʼé rû kô, tãlâ õzõ tã lâ õʼê rû trá rî, nĩ lẽ ró tã bê má ʼá dódó.
43014030	"Ngbãângbânõ rî, mâ gõʼdá trá kậyị̂ ãzâ ãkó dũû ãní bê má drí rĩzó zãâ rĩʼá ãnî îmbálé, tãlâ Sãtánã kúmú ãngó nõ kâ ró rî, trá ʼẽʼá tã õnjí ʼẽlé ngbãângbânõ má drí, má õzó kô lôsĩ Ôvârí kâ nõ ndẽê. Gõʼdá kpálé rî, gólâ îcá kô ámâ pẽlé.
43014031	Mâ rî gógó trá njãâ drãlé, tãlâ má ndẽ ró tã ámâ átá drí ʼbãlé má drí rî bê. Má lẽ õjílã ndrĩ ũnị̃ ró ĩyî bê kĩ, pạ̃tị́-pạ̃tị̃ ró, má lẽ ámâ átá trá. Nĩ ngâ, mã nĩ ró bê võ rî gógó ãmákâ rî ʼálâ."
43015001	Gõʼdá ĩtí rî, Yésũ drí rĩzó zãâ bạ̃dị̃ úlị́ âtálé lãjóʼbá íyíkâ ʼdĩ ʼbá yî drí kĩ, "Má âtâ ãnî drí pạ̃tị́-pạ̃tị̃ ró ámâ ậdrúpị̃ yî, má rî nĩ mbârâkã fẽlé ãnî drí. Ãmâ ãní bê kpãkã ãlô õzõ fê rĩ ʼbá ʼwãlé rî kâtí. Mâ íyíkâ ĩʼdî õzõ ậmbậndị̂ lâ kâtí. Gõʼdá ámâ átá íyíkâ ạ́mvú lị́pị̂ rĩ ʼbá ãmâ vó ndrẽlé rî ĩʼdî.
43015002	Õzõ gárá lâ ãzâ ʼbá yî õʼwâ lõʼwâ kô rî, gólâ drí âgãzó lâ vólé, gólĩyî rĩ ʼbá lõʼwâ ʼwãlé rî âyézó ĩʼdî. Gõʼdá kpá gárá gólĩyî õnyíkõ ró ʼwã ʼbá dódó kô ʼdĩ ʼbá yî, gólâ drí drị̃ lâ âgãzó vólé, tãlâ õʼwâ ró gõʼdá bê gạ̃rạ̃ sị́sị́ rî drị̃ị̂ sĩ.
43015003	Ãnî lãjóʼbá ámákâ rî ʼbá yî, ámâ átá Ôvârí njĩ ãnî trá âʼdólé ámâ gárá ró. Tã îmbâ gólâ má drí rĩʼá îmbálâ ãnî drí nõ drí rĩzó ãnî ʼbãlé âʼdólé õzõ fê gárá gólâ lôʼwá ʼbá rõô rî kâtí Ôvârí rî lị̃fị́ drị̃ ʼá.
43015004	Ãnî ndrĩ, nĩ rî ngá ãlô ró má bê, ĩtí rî, má âʼdô kpá rĩʼá ngá ãlô ró ãní bê. Tãlâ fê gárá ãzâ yûʼdạ́wạ́ lõʼwâ ʼwã ʼbá õzõ óõgâ trá vólé ậmbậndị̂ lâ rú sĩ rî. Fê gárá rî ʼwãlé, õzõ ãʼdô drẽ ãkpã ậmbậndị̂ lâ rú rî ĩʼdî. Gõʼdá ãnî kpá ĩtí, nĩ îcá kô tã Ôvârí drí lẽlé ãnî drí ʼẽlé rî ʼẽlé cú ĩtí mâ ãkó.
43015005	"Má âtâ ãnî drí kpá óʼdí nõtí kĩ, ãmâ ãní bê rĩʼá kpãkã ãlô õzõ fê rĩ ʼbá ʼwãlé rî kâtí. Mâ ámákâ ĩʼdî ậmbậndị̂ lâ ʼî, gõʼdá ãnî ãníkâ ĩʼdî õzõ gárá lâ kâtí. Õzõ õjílã ãzâ õrî trá ngá ãlô ró má bê rî, gólâ âʼdô tã tãndí gólâ Ôvârí drí lẽlé rî ʼẽʼá ĩʼdî gạ̃rạ̃ sị́sị́ rî drị̃ị̂ sĩ. Nĩ ârî drẽ, nĩ îcá kô tã Ôvârí drí lẽlé ãnî drí ʼẽlé rî ʼẽlé cú ĩtí mâ ãkó.
43015006	Gõʼdá õzõ õjílã ãzâ õrî zãâ ngá ãlô ró má bê kô rî, õjílã rî ʼdĩ âʼdô ʼbãʼá, õzõ fê gárá gólâ ʼĩ ʼbá trá rî kâtí. Ạ́mvú lị́pị̂ rî fê gárá gólâ ʼĩ ʼbá trá rî âgãlé vólé vũlị́ vũdrị́, õʼî ró bê dódó. Gõʼdá gárá ʼdĩ âʼdô ʼbãʼá tãndí ró cé lạ̃sị́ ró rî ĩʼdî.
43015007	Gõʼdá õzõ ãnî drí ʼbãrẽ trá ngá ãlô ró má bê tã îmbâ ámákâ ị̂njị̃-ị̂njị̃ sĩ ʼẽlé rî kâtí rî, tã ndrĩ ãnî drí îjílí má tị́ sĩ rî, má âʼdô ʼẽʼá lâ ãnî drí.
43015008	Nĩ ârî drẽ, tã ʼẽʼẽ tãndí ãníkâ rî âʼdô õjílã ʼbãʼá nĩ ámâ átá Ôvârí rî lûyị́lị́, õzõ nĩ ãâʼdâ trá pạ̃tị́-pạ̃tị̃ kĩ ãnî lãjóʼbá ámákâ ĩʼdî tã ʼẽʼẽ tãndí ãníkâ ʼdĩ sĩ rî.
43015009	"Ámâ átá lẽ mâ trá rõô. Gõʼdá má lẽ ãnî kpá trá rõô õzõ ámâ átá drí ámâ lẽrẽ kâtí. Ĩtí rî, nĩ rî zãâ ngá lẽlẽ ámákâ ãnî drí ʼdĩ ʼá, tãlâ má lôkî ró ãnî bê tãndí ró lõvõ ámákâ ʼdĩ sĩ.
43015010	Ãnî gõʼdá õzõ nĩ õrî zãâ tã îmbâ ámákâ ʼẽlé rî, nĩ âʼdô rĩʼá zãâ ngá lẽlẽ ámákâ ãnî drí ʼdĩ ʼá, gõʼdá má drí ãnî lôkízó tãndí ró. Nĩ âʼdô ámâ ị̂njị̃ʼá gõʼdá tã ámákâ ʼẽzó, nyé õzõ má drí rĩrĩ ámâ átá rî ị̂njị̃lị́ gõʼdá tã gólâkâ ʼẽzó, gõʼdá drílâ rĩzó ámâ vó ndrẽlé tãndí ró rî kâtí.
43015011	Má rî tã nô îmbálé ãnî drí nõ rî, tãlâ nĩ ũûsû ró ãyĩkõ gólâ má drí ûsúlị́ ámâ átá rî ị̂njị̃rị̃ ʼá rî bê, gõʼdá kpá ãyĩkõ ãníkâ ãʼdô ró bê gạ̃rạ̃.
43015012	"Nõô tã ʼbãʼbã ámákâ ĩʼdî ãnî drí. Nĩ lẽ ãnî ãnî vó ʼásĩ, õzõ má drí ãnî ãlô-ãlô lẽrẽ rî kâtí.
43015013	Má lẽ bê ãnî trá rõô rî, ĩʼdî ʼdĩ mâ trá nĩʼá drãlé ãnî tãsĩ. Ạ̃kû lâ sĩ, nĩ ndrê tã ĩtí ʼdĩ ʼbá yî trá rû ʼẽʼá, õjílã ãlô drí íyî nyãányâ fẽzó drãlé íyî ãzí-ãzí yî pãlé yã? ʼDĩî rĩʼá ngá lẽlẽ ạ́ngị́ ʼî!
43015014	Ĩtí rî, ãnî gõʼdá trá ámâ rû-lẽ-ãzí yî ĩʼdî, tãlâ nĩ rî trá zãâ tã îmbâ ámákâ ãnî drí rî ʼẽlé ĩʼdî.
43015015	Gõʼdá ngbãângbânõ rî, má zị́ gõʼdá ãnî kô cé lãjóʼbá ámákâ ró, tãlâ lãjóʼbá yî nị̃ị́ tã ndrĩ gólĩyî ãmbá gólĩyíkâ rî drí rĩʼá ʼẽlâ rî kô. Ãnî trá ámâ rû-lẽ-ãzí yî ĩʼdî, tãlâ tã gólĩyî má drí ârílí ámâ átá tị́ sĩ rî, má âtâ trá ndrĩ ãnî drí.
43015016	Ĩtí rî, nĩ njĩí mâ nĩ kô, má njĩ ãnî nõ nĩ, tãlâ nĩ nĩ ró bê zãâ tã ámákâ nõ îmbá bê õjílã drí, gólĩyî drí tã lẽzó ʼá lâ pị̃pị̂sị́lị́ ãlô sĩ. Õzõ nĩ õrî trá tã ʼdî ʼẽlé ĩtí rî, Ôvârí âʼdô tã ãnî drí îjílí gólâ tị́ ámâ rú sĩ rî ʼẽʼá ãnî drí.
43015017	Ĩtí rî, tã ạ́ngị́ má drí lẽlé ãnî drí ʼẽlé rî ĩʼdî nõ. Nĩ lẽ ãnî ãnî vó ʼásĩ."
43015018	Gõʼdá nĩngá sĩ, Yésũ drí tã âtázó lãjóʼbá íyíkâ yî drí kĩ, "Má âtâ ãnî drí, õjílã gólĩyî ãngó nõ ʼá nõ âʼdô ʼẽʼá ãnî gãlé dó õjílã ámákâ ró, tãlâ gólĩyî gã má kpá trá dó sị́sị́ ãnî drí sĩ.
43015019	Tí nĩ õró rĩî nõ zãâ tã ʼẽlé nyé õzõ õjílã ãngó nõ ʼá rî drí rĩʼá ʼẽlé rî kâtí rî, tí õjílã ãngó nõ ʼá nõ âʼdô ãnî lẽʼá õjílã ĩyíkâ ró. Gõʼdá âʼdó kô ĩtí, âʼdô-âʼdô ãníkâ trá ngĩî gólĩyíkâ rî yî drị̃ị̂ sĩ, tãlâ má njĩ ãnî trá rî drí sĩ âʼdólé õjílã ámákâ ró tã ámákâ ʼẽlé. Ĩtí rî, ãnî lôvó fõ trá gólĩyî ʼásĩ.
43015020	Tã má drí âtálé ãnî drí rî ʼbá yî ũvị̃ ãnî drị̃ sĩ kô, kĩʼá nĩ rî, lãjóʼbá ãzãkã yûʼdạ́wạ́ ị̂njị̃lị́ gạ̃rạ̃ ãmbá gólâkâ drị̃ị̂ sĩ rî. ʼDĩî kâ rî tí rî, õjílã ãngó nõ kâ âʼdô lâṇõ fẽʼá ãnî drí, nyé õzõ drílĩyî lâṇõ fẽrẽ má drí rî tí. Tí õzõ gólĩyî õrî trá tã îmbâ ámákâ ârílí rî, tí gólĩyî âʼdô tã ãníkâ âríʼá.
43015021	Ãnî lôvó âʼdô fõʼá gólĩyî ʼásĩ, tãlâ ãnî trá õjílã ámákâ ĩʼdî, tãlâ gólĩyî gâ vólé dó tã lẽlé kĩ, pạ̃tị́ị̃ Ôvârí âjô mâ nĩ.
43015022	Mâ ĩʼdî gólâ Ôvârí drí âjólé tã íyíkâ pẽlé õjílã ãngó nõ kâ drí rî, gõʼdá gólĩyî gã tã âtî-âtî Ôvârí kâ ʼdĩ trá dó. Tí má õró ânĩî tã âtî-âtî ʼdĩ bê gólĩyî drí kô rî, tí gólĩyî âʼdô ʼbãʼá tã õnjí tã âtî-âtî ʼdĩ gãgã lâ kâ ãkó. Gõʼdá ngbãângbânõ rî, gólĩyî îcá gõʼdá kô ĩyî nyãányâ pãlé lâṇõ tã õnjí ʼdĩ kâ ʼásĩ kĩ, ĩyî ãâʼdô tã õnjí ʼdĩ ãkó.
43015023	"Má âtâ ãnî drí, õjílã gólâ ámâ gã ʼbá dó rî, ʼdĩî gólâ gã ʼdî kpá ámâ átá gólâ ámâ âjó ʼbá rî ĩʼdî.
43015024	Tí gólâ õró ámâ ndrẽê tã lârâkô ámákâ gólĩyî õjílã ãzâ ʼbá yî drí îcálé kô ʼẽlâ rî ʼẽrẽ ʼá kô rî, tí lâṇõ tã õnjí gólâkâ ámâ gã kâ dó ʼdĩ kâ îcá kô âʼdólé gólâ drị̃ị̂ lậvũlị́ gạ̃rạ̃. Gõʼdá gólâ ndrê bê tã lârâkô má drí rĩʼá ʼẽlâ rî trá, gólâ drí gõzó ãmâ gãlé dó kpạ̃rạ̃tị́ ámâ átá bê rî, gõʼdá tã õnjí tẽtẽ gólâkâ ãmâ gãzó dó ʼdĩ íyíkâ trá gólâ rî ômbéʼá õzõ bãgó kâtí.
43015025	Õjílã gólĩyî ámâ gã ʼbá dó ʼdĩ ʼbá yî rĩʼá ĩyî, nyé õzõ õjílã gólĩyî tã lâ îgĩlí búkũ Ôvârí kâ ʼá kĩʼá nĩ rî, 'Gólĩyî ʼbãá ámâ lôvó kô tãkó ĩtí, má ʼé tã ãzâ õnjí lâ gólĩyî drí rî kpá kô.' Lôngó 35.19; 69.4
43015026	"Ámâ rû-lẽ-ãzí yî, nĩ ị̂sũ tã kô. Õzõ má õcâ trá ámâ átá ngálâ rî, má âʼdô Líndrí Tãndí tã pạ̃tị́ị̃ âʼdá ʼbá ró rî âjóʼá ʼwãâ ãnî pãlé. Õzõ Ôvârí ãâjô Líndrí Tãndí íyíkâ ʼdĩ trá rî, Líndrí Tãndí ʼdĩ âʼdô tã gólĩyî má drí îmbálé trá ãnî drí ʼdĩ ífí lâ âʼdáʼá ngbálí-ngbálí ãnî drí.
43015027	Ĩtí rî, ãnî drí gõzó úlị́ ámákâ âʼdálé õjílã drí ndrĩ, tãlâ ãnî ĩʼdî õjílã gólĩyî âʼdó ʼbá ámákâ ró kó îtõ võ lésĩ rî, gõʼdá nĩ nị̃ tã îmbâ ámákâ rî ʼbá yî trá tãndí ró."
43016001	"Má rî tã õjílã ʼdî ʼbá yí kâ ʼẽzó ãnî lôvó ʼbãlé kô ʼdĩ âtálé ãnî drí nõ, tãlâ nĩ âdrê ró bê gạ́gạ́, nĩ õzó kô tã lẽlẽ ãníkâ má ʼá rî âyé ũrị̃ drí sĩ, õzõ õjílã ʼdî ʼbá yî õtírĩ ĩyî îtõô tã õnjí ʼẽlé ãnî drí rî.
43016002	Má âtâ ãnî drí, kậyị̂ lâ õtírĩ âcá rî, õjílã ʼdî ʼbá yî, ãzâ ʼbá yî âʼdô ĩyî ãnî drõʼá vólé jó gólĩyíkâ tã Ôvârí kâ ârî kâ rî ʼásĩ. Ãzâ ʼbá yî âʼdô ĩyî rû cẽʼá ãnî fũlị́, gõʼdá gólĩyî âʼdô kĩʼá nĩ rî, yĩ õrî tã ʼdî ʼẽlé ʼdĩ lạ́tị̂ pạ̃tị́ị̃ rĩzó Ôvârí rî ị̂njị̃lị́ rî ʼásĩ.
43016003	Gólĩyî âʼdô tã ʼẽʼá ãnî drí ĩtí ʼdĩ rî, tãlâ gólĩyî nị̃ị́ ámâ átá Ôvârí kô, gõʼdá gólĩyî nị̃ị́ mâ kpá kô.
43016004	Ngbãângbânõ rî, má âtâ tã gólĩyî ʼẽ ʼbá rû ʼẽlé ãnî drí rî yî trá, tãlâ õzõ nĩ õndrê tã ʼdî ʼbá yî trá rû ʼẽʼá ãnî drí rî, tã má drí âtálé ãnî drí ʼdĩ ãâgâ ró bê ãnî drị̃ị̂ ãnî pãlé âdrélé gạ́gạ́." Gõʼdá Yésũ drí kpá zãâ rĩzó tã âtálé lãjóʼbá íyíkâ ʼdĩ ʼbá yî drí kĩ, "Má âtá tã ʼdî ʼbá yî ãnî drí sị́sị́ ãnî drí îtõrẽ ʼdẽlé má vó rî ʼá kô, tãlâ mâ drẽ bê ãní bê nõngá rî drí sĩ.
43016005	Gõʼdá ngbãângbânõ rî, má ʼê trá nĩʼá gõlé gólâ tíbê ámâ âjó ʼbá rî ngálâ. Gõʼdá âʼdô kpálé ĩtí rî, õjílã ãzâ ãlô ãnî lãfálé sĩ ámâ îjí ʼbá nĩnĩ ámákâ ʼdĩ tãsĩ rî yû.
43016006	Gõʼdá má âtâ tã ʼdî ʼbá yî bê ãnî drí rî, ãnî gõʼdá trá ndrĩ tã ị̂sũ ró rõô.
43016007	Má âtâ tã pạ̃tị́ị̃ ãnî drí, gõgõ ámákâ ûrú ʼálâ nõ âʼdô ʼẽʼá tã tãndí âfẽlé ãnî drí. Tãlâ má âʼdô Líndrí Tãndí Ôvârí kâ âjóʼá ʼwãâ, ãânĩ ró bê ãnî pãlé tã îmbá ʼbá ãníkâ ró. Tí õzõ má õnĩ vólé kô rî, tí Líndrí Tãndí Ôvârí kâ ʼdĩ îcá kô ânĩlí ãnî ngálâ.
43016008	Gõʼdá õzõ Líndrí Tãndí Ôvârí kâ ʼdĩ ãâcâ trá rî, gólâ âʼdô âʼdáʼá lâ õjílã ãngó nõ kâ nõ drí mbị̂ kĩ, gólĩyî ndrĩ ʼê ĩyî tã õnjí trá, gõʼdá tã mbị̂ gólâ sũ ʼbá Ôvârí rú rî íyíkâ ángô rî ĩʼdî, gõʼdá tã pạ̃tị́ị̃ ró Ôvârí âʼdô tã-vó gólĩyíkâ kĩʼá.
43016009	Líndrí Tãndí ʼdĩ âʼdô âʼdáʼá lâ gólĩyî drí mbị̂mbị̂ kĩ nĩ rî, lâṇõ tã õnjí gólĩyíkâ kâ âʼdô ʼdẽʼá ãkpã gólĩyî drị̃ị̂, tãlâ gólĩyî gã dó tã lẽlé má ʼá ʼdíyî pã ʼbá gólĩyíkâ ró.
43016010	Líndrí Tãndí ʼdĩ âʼdô kpá tã âʼdáʼá gólĩyî drí tã mbị̂ ʼẽʼẽ tãsĩ kĩ, pạ̃tị́ị̃ má rî kárá tã mbị̂ gólĩyî sũ ʼbá Ôvârí rú rî ʼbá yî ʼẽlé ĩʼdî. Líndrí Tãndí ʼdĩ âʼdâ tã mbị̂ ʼdĩ nĩ, tãlâ mâ rî gógó bí nĩʼá gõlé ámâ átá Ôvârí ngálâ, gõʼdá nĩ ndré mâ kô nõngá.
43016011	Gõʼdá Líndrí Tãndí ʼdĩ âʼdô kpá âʼdáʼá lâ gólĩyî drí kĩ, Ôvârí âʼdô tã-vó gólĩyíkâ kĩʼá tã õnjí gólĩyíkâ tãsĩ, tãlâ Ôvârí kî tã-vó Sãtánã tíbê õjílã ãngó nõ kâ âdó ʼbá rî kâ trá kĩ, gólâ tã õnjí tẽtẽ ʼẽ ʼbá ʼî.
43016012	"Mâ rĩʼá úlị́ bê dũû ʼẽʼá âtálâ ãnî drí, gõʼdá ngbãângbânõ rî, tã nị̃nị̃ ãníkâ drẽ ngbãâ dã ĩtí, gõʼdá nĩ îcá kô tã rî ʼdĩ ʼbá yî ífí lâ nị̃lị́ ndrĩ.
43016013	Gõʼdá õzõ Líndrí Tãndí gólâ tíbê tã pạ̃tị́ị̃ âʼdá ʼbá ʼdĩ ãâcâ trá rî, gólâ âʼdô tã gólâ má drí îmbálé ãnî drí rî ífí lâ âʼdáʼá ãnî drí tãndí ró. Líndrí Tãndí rî ʼdĩ âʼdô tã má drí ʼẽʼá âtálâ gólâ drí rî îmbáʼá ĩʼdî ãnî drí. Gõʼdá gólâ îmbá tã kô cé drị́-ãcê íyíkâ rî sĩ. Gólâ âʼdô tã gólĩyî ʼẽ ʼbá rû ʼẽlé ámâ tãsĩ gõʼdá kpá ãnî tãsĩ rî ífí lâ âʼdáʼá ãnî drí.
43016014	Gõʼdá gólâ âʼdô kpá mbârâkã ámákâ rî âʼdáʼá ãnî drí tã îmbâ ámákâ gólâ drí îmbálé ãnî drí rî sĩ.
43016015	Ámâ átá Ôvârí ʼbã mâ nĩ tã ndrĩ íyíkâ rî îmbálé õjílã drí. Tãlâ ĩʼdî ʼdĩ má drí tã âtázó ãnî drí kĩʼá nĩ rî, tã îmbâ gólâ Líndrí Tãndí ʼdĩ drí ʼẽʼá tã ífí lâ âʼdálé ãnî drí ʼdĩ, ʼdĩî rĩʼá tã îmbâ ámákâ ĩʼdî.
43016016	"Nĩ ârî drẽ, ị̃tú-pá dã vósĩ má âʼdô ậvị̃ʼá ãnî lãfálé sĩ, gõʼdá nĩ ndré mâ kô. Gõʼdá kậyị̂ dã vósĩ rî, nĩ âʼdô ámâ ndrẽʼá kpá óʼdí ãnî lãfálé."
43016017	Gõʼdá lãjóʼbá gólâkâ ãzâ ʼbá yî drí rĩzó tã îjílí ĩyî võ ʼásĩ kĩ, "Úlị́ gólâkâ âtálé ʼdĩ ífí lâ íyíkâ ángô tí kĩʼá nĩ rî, ị̃tú-pá dã vósĩ mã õndré yî kô, gõʼdá kậyị̂ dã vósĩ mã ãâʼdô íyî ndrẽʼá kpá óʼdí ʼdĩ, tã ífí lâ ãʼdô ʼî yã? Gõʼdá nĩnĩ Yésũ kâ íyî átá ngálâ rî, tã lâ ị̂cû rû úlị́ gólâkâ Líndrí Tãndí tãsĩ ʼdî bê ʼdĩ íyíkâ ángô tí ró yã?"
43016018	Lãjóʼbá ʼdĩ ʼbá yî drị̃ lâ ĩyî gõʼdá trá lîjã-lîjã ró, tãlâ gólĩyî nị̃ị́ úlị́ Yésũ kâ âtálé "'ị̃tú-pá dã"' gõʼdá kpá "'kậyị̂ dã"' kâ ʼdĩ ífí lâ kô.
43016019	Ĩtí rî, Yésũ nị̃ trá íyî pị̃pị̂sị́lị́ ʼá tólâ kĩ, lãjóʼbá íyíkâ ʼdĩ ʼbá yî lẽ trá íyî îjílí úlị́ íyíkâ ʼdĩ ífí lâ tãsĩ. Gõʼdá Yésũ drí gólĩyî îjízó kĩ, "Nĩ rî tã îjílí ãnî võ ʼásĩ tã gólâ má drí âtálé ãnî drí kĩʼá nĩ rî, 'Ị̃tú-pá dã vósĩ nĩ ndré mâ kô, gõʼdá nĩ âʼdô ámâ ndrẽʼá kậyị̂ dã vósĩ' nô tã ífí lâ tãsĩ yã?
43016020	Nĩ ârî drẽ, má âʼdô úlị́ ʼdĩ ʼbá yî ífí lâ âʼdáʼá ãnî drí. Ị̃tú-pá rî ʼdĩ ʼá rî, nĩ âʼdô ámâ ãwó ngõʼá. Gõʼdá gólĩyî ámâ lôvó ʼbã ʼbá kô rî ʼbá yî âʼdô ĩyî ʼbãʼá ãyĩkõ ãmbá bê. Gõʼdá õzõ nĩ õtírĩ ámâ ndrẽê kpá óʼdí rî, ãwó ãníkâ ʼdĩ drí gõzó rû jãlé ãyĩkõ ândrê ró.
43016021	Ĩzã ãníkâ ʼdĩ âʼdô ʼbãʼá nyé õzõ õkó gólâ mvá drí rĩzó lâzélé ʼá lâ ʼẽʼá tị̃lâ rî kâtí. Õkó rî ʼdĩ rî ãwó ngõlé rõô mvá lãzé-lãzé ʼdĩ drí, gõʼdá mvá ʼdĩ õtírĩ kpá âfõô ĩvĩ rî, ngá lãzé-lãzé ãmbá rĩ ʼbá lâzélé ʼdĩ tã lâ vị̃ trá gólâ ʼásĩ, tãlâ ãyĩkõ cî trá gólâ rú mvá drílâ tị̃lị́ ʼdĩ tãsĩ.
43016022	Ngbãângbânõ rî, âʼdô ʼẽʼá âʼdólé ãnî drí kpá ĩtí. Âʼdô ʼbãʼá ị̃tú-pá ĩzã kâ ʼî ãnî drí. Gõʼdá õzõ nĩ õtírĩ ámâ ndrẽê kpá óʼdí rî, nĩ âʼdô âʼdóʼá ãyĩkõ ró rõô, õjílã ãzâ îcá kô ãnî ʼbãlé ãyĩkõ ʼdî âyélé.
43016023	"Ĩtí rî, kậyị̂ gólâ má drí ʼẽzó âgõlé rî sĩ, îcá kô ãnî drí ámâ îjílí tã ãzâ ʼbá yî sĩ, ífí lâ âʼdálé ãnî drí, tãlâ ʼdĩî gõʼdá nĩ îcâ trá cú tã îjílí ámâ átá tị́ sĩ. Nĩ ârî drẽ, tã ndrĩ ãnî drí îjílí ámâ átá tị́ sĩ rî, gólâ âʼdô ʼẽʼá lâ ãnî drí, tãlâ ãnî rĩʼá õjílã ámákâ ĩʼdî.
43016024	Gõʼdá cãlé bũúũ ngbãângbânõ, nĩ âʼdô bê lé ámákâ ĩʼdî rî, nĩ îjí drẽ zãâ ngá ámâ átá tị́ sĩ ámâ drị́-ãcê sĩ rî kô. Gõʼdá ngbãângbânõ rî, nĩ îjî tã ĩtí ámâ rú sĩ ngá ãnî drí lẽlé rî yî tãsĩ, gõʼdá gólâ âʼdô fẽʼá lâ ãnî drí, tãlâ ãnî pị̃pị̂sị́lị́ ãʼdô ró bê ãyĩkõ ró.
43016025	"Bũúũ ngbãângbânõ rî, má rî ãnî îmbálé zãâ úlị́ mãnĩgõ sĩ íʼdígówá bê. Gõʼdá sị́sị́ ʼálâ rî, má âʼdô gõʼdá ãnî îmbáʼá ífí sĩ ámâ átá Ôvârí rî tãsĩ, tãlâ tã ámâ átá kâ nõ õfî ró bê ãnî drị̃ị̂ lâṇõ ãkó.
43016026	Tã ʼdî vósĩ rî, nĩ âʼdô ámâ átá rî îjíʼá ngá ãnî drí lẽlé rî yî tãsĩ. Gõʼdá tãlâ ãnî õjílã ámákâ ĩʼdî, gólâ âʼdô âfẽʼá lâ ãnî drí tãkó ĩtí. Âʼdó kô mâ ĩʼdî tã ãníkâ îjí ʼbá ró. Nĩ âʼdô ʼẽʼá lâ ãnî.
43016027	Gólâ âʼdô ngá ʼdĩ ʼbá yî âfẽʼá ãnî drí lôvó ʼbãʼbã gólâkâ sĩ, tãlâ nĩ lẽ mâ trá rõô gõʼdá tã lẽzó kĩ, pạ̃tị́ị̃ Ôvârí âjô mâ trá ãnî drí.
43016028	Má ânĩ ãngó nõ ʼá nõ ámâ átá ngá lésĩ. Gõʼdá ngbãângbânõ rî, ị̃tú-pá lâ câ trá má drí ãngó nõ âyézó nĩzó gõlé gólâ ngálâ."
43016029	Gõʼdá lãjóʼbá Yésũ kâ ʼdĩ ʼbá yî drí tã âtázó Yésũ drí kĩ, "Ngbãângbânõ Kúmú, nî gõʼdá trá úlị́ âtáʼá ãmâ drí hậ. Úlị́ áníkâ âʼdó gõʼdá kô úlị́ mãnĩgõ ró.
43016030	Ngbãângbânõ rî, mã nị̃ gõʼdá trá kĩ, ní nị̃ tã ãmákâ trá ndrĩ, tãlâ tã îjî gólĩyî ãmâ drí ị̂sũlị́ ʼẽʼá îjílâ ní tị́ rî, drẽ ãkpãkãʼdã mã îjí kô ní tị́ ạ̃kû ró, ní lôgõ tã-drị̃ lâ trá ãmâ drí. Ĩtí rî, mã nị̃ gõʼdá trá pạ̃tị́-pạ̃tị̃ kĩ, ní ânĩ trá Ôvârí ngá lésĩ."
43016031	Gõʼdá Yésũ drí tã-drị̃ lôgõzó gólĩyî drí kĩ, "Dị̃yị́ mãní, nĩ lẽ gõʼdá tã trá má ʼá ngbãângbânõ!
43016032	Ãnî lị̃fị́ õmbâ ãnî rú. Tã âʼdô ʼẽʼá âcálé ngbãângbânõ ãnî drí âʼdózó ndrĩ ũrị̃ ró gõʼdá ãnî drí rãzó ndrĩ ʼdó vólé má rú sĩ, nĩʼá ãnî lậpị́ bê, ámâ âyélé élêwálâ ámâ ạ̃jú-ʼbá-ãzí yî drị́gạ́. Õzõ nĩ ãâyê mâ gbõ lé élêwálâ rî, gõʼdá má âʼdó kô élêwálâ, tãlâ ãmâ rĩʼá kárá ámâ átá bê, gólâ rî nĩ ámâ lôkílí.
43016033	Má âtâ tã ʼdî ʼbá yî ndrĩ ãnî drí, tãlâ nĩ õlẽ ró tã bê má ʼá pị̃pị̂sị́lị́ ãlô sĩ, gõʼdá tã lẽlẽ ʼdî õʼbã ró ãnî bê âʼdólé tã ạ̃ʼdị́ bê kậyị̂ lâṇõ kâ ʼá. Tãlâ õjílã ãzâ ʼbá yî ãngó ʼá nõngá âʼdô ĩyî lâṇõ fẽʼá ãnî drí rõô ámâ tãsĩ. Gõʼdá nĩ ậtũ ãnî fĩî tã lẽlẽ ãníkâ má ʼá ʼdĩ ʼá tãndí ró, tãlâ mâ cú mbârâkã bê gạ̃rạ̃ õjílã ʼdî ʼbá yî drị̃ị̂ sĩ ãnî vó ndrẽzó lâṇõ ʼdî ʼbá yî ʼásĩ ndrĩ!"
43017001	Gõʼdá nĩngá sĩ, Yésũ âtá úlị́ bê ndẽlé lãjóʼbá íyíkâ ʼdĩ ʼbá yî drí rî, drílâ lị̃fị́ îngázó ûrú ʼálâ rãtáã ʼẽzó Ôvârí drí. Gólâ kĩ, "Tátá, má nị̃ trá kĩ, ị̃tú-pá ámákâ drã kâ rî trá ãnyî, õzõ ní drí ʼbãlé trá rî kâtí! Ní ị̂njị̃ mâ mbârâkã áníkâ fẽfẽ lâ má drí rî sĩ, tãlâ má ị̂njị̃ ró nî kpá bê õjílã lị̃fị́ drị̃ ʼá mbârâkã ʼdî sĩ.
43017002	Ní ị̂njị̃ mâ, tãlâ mâ cú drị́-ãcê áníkâ bê ʼdíyî pã ʼbá ró õjílã gólĩyî ní drí âfẽlé má drị́gạ́ nõ ʼbá yî ʼbãzó rĩlí zãâ gbạ́dú ạ̃dũkũ ãkó.
43017003	Gõʼdá má âʼdô lédrẽ-lédrẽ ạ̃dũkũ ãkó rî fẽʼá gólĩyî drí, õzõ gólĩyî õlẽ tã trá kĩ, nî ãʼdô ĩʼdî Ôvârí ãlô tíbê ʼbã ʼbá Ôvârí pạ̃tị́-pạ̃tị̃ ró rî, gõʼdá gólĩyî õlẽ tã kpá trá kĩ, ní âjô mâ Yésũ nĩ ânĩlí ãngó nõ ʼá õjílã pãlé rî.
43017004	Tátá, má âʼdâ ãmbã áníkâ trá dódó õjílã drí ãngó nõ ʼá nõngá, gõʼdá gólĩyî drí ánî lûyị́zó tã lâ tãsĩ, tãlâ má rî trá tã ní drí ʼbãlé trá má drí ʼẽlé rî ʼẽlé ndrĩ dódó.
43017005	Ngbãângbânõ rî, tátá, má îjî nî, ní sõ mbârâkã má ʼá má drí tã ʼdî ʼbá yî ndẽzó dódó, gõʼdá ní trõ ró mâ kpá óʼdí ûrú ʼálâ rĩlí ní bê kũmũ áníkâ zẽlé, õzõ ãmâ drí rĩrĩ ní bê îtõ võ ʼásĩ drẽ ãkpãkãʼdã óʼbãá drẽ ãngó nõ kô rî kâtí.
43017006	"Tátá, má îrátã nî õjílã gólĩyî ní drí njĩlí ãngó nõ ʼá âfẽlé má drí nõ ʼbá yî tãsĩ. Má îmbâ tã áníkâ trá gólĩyî drí, drílĩyî ánî nị̃zó dódó. Ní ʼbã õjílã áníkâ trá tã lẽlé má ʼá, gõʼdá gólĩyî ị̂njị̃ ĩyî nî trá tã áníkâ ʼẽʼẽ lâ sĩ.
43017007	Ĩtí tátá, má îmbâ gólĩyî trá tã âtî-âtî tãndí áníkâ sĩ, gõʼdá gólĩyî lẽ tã trá ʼá lâ pị̃pị̂sị́lị́ ãlô sĩ. Ĩtí rî, ngbãângbânõ rî, gólĩyî nị̃ tã trá pạ̃tị́ị̃ ró kĩ, ní âjô mâ nĩ tã áníkâ âʼdálé õjílã drí.
43017009	"Ngbãângbânõ tátá, má ʼê rãtáã õjílã áníkâ ní drí njĩlí âfẽlé má drí nõ ʼbá yî tãsĩ. Gõʼdá má îrátãá nî nõ kô õjílã gólĩyî ndrĩ ãngó nõ ʼá rî ʼbá yî tãsĩ.
43017010	Õjílã ámákâ ró rî ʼbá yî ndrĩ kpá áníkâ ĩʼdî. Ní ʼê gólĩyî trá ndrĩ ʼdẽlé má vó, gõʼdá õjílã ãzâ ʼbá yî nị̃ ĩyî ãmbã ámákâ trá gólĩyî sĩ.
43017011	Tátá, õjílã gólĩyî ní drí âfẽlé trá má drí nõ ʼbá yî, mâ ʼẽʼá trá gólĩyî âyélé ãngó nõ ʼá nõngá ĩyî drị̃ị̂ sĩ õjílã gólĩyî ní drí njĩlí kô nõ ʼbá yî lãfálé, õzõ má õtírĩ gõô ní ngálâ ûrú ʼálâ rî. Tátá tãndí, má îjî nî ngbãângbânõ, ní ậtị̃ gólĩyî gạ́ mbârâkã áníkâ sĩ, gólĩyî õrî ró bê zãâ õjílã tãndí áníkâ ró, gõʼdá gólĩyî õrî ró bê ngá ãlô ró ĩyî lãfálé ʼásĩ, õzõ ãmâ drí ʼbãrẽ ní bê nõ kâtí.
43017012	Ní âfẽ mbârâkã trá má drí, gõʼdá má îmbâ gólĩyî trá gólĩyî ậtị̃lị́ gạ́gạ́ mbârâkã áníkâ ʼdĩ sĩ. Má lôkî gólĩyî trá ndrĩ tãndí ró. Gõʼdá ĩtí rî, cé õjílã ãlô gólĩyî lãfálé sĩ gâ vólé íyíkâ trá dó tã ârílí, gólâ ĩʼdî tíbê lạ́tị̂ õnjí njĩ ʼbá ró, õzõ tã ậngũ ʼbá áníkâ rî yî drí tã lâ îgĩlí trá ạ̃kú ró búkũ áníkâ ʼá rî kâtí.
43017013	"Ngbãângbânõ rî, mâ trá ʼẽʼá õjílã ámákâ ʼdĩ ʼbá yî âyélé nĩzó gõlé ní ngálâ ûrú ʼálâ. Má rî ánî îjílí gólĩyî pãlé ĩtí drẽ ãkpãkãʼdã má drí ʼbãrẽ bê gólĩyí bê nõ ʼá, tãlâ má lẽ gólĩyî õrî ró bê zãâ ánî ị̂njị̃lị́, gõʼdá gólĩyî ãʼdô ró bê ãyĩkõ ró ĩyî pị̃pị̂sị́lị́ ʼá õzõ ámá kâtí.
43017014	Má îmbâ gólĩyî trá tã âtî-âtî áníkâ sĩ, drílĩyî gõʼdá tã lẽzó ʼá lâ. Gõʼdá õjílã gólĩyî ãngó nõ ʼá nõ ʼbãá gólĩyî lôvó kô tã ʼdî tãsĩ, tãlâ gólĩyî ʼé gõʼdá tã õjílã ãngó nõ kâ drí lẽlé rî ĩʼdî kô, nyé õzõ má drí gõʼdá tã ãngó nõ kâ ʼẽrẽ kô rî kâtí.
43017015	Tátá, ní fẽ mbârâkã gólĩyî drí rĩzó tã áníkâ ʼẽlé ãngó nõ ʼá. Má rî ánî îjílí nõ, ní lôkî ró gólĩyî bê, õzõ gólĩyî õtírĩ rĩî õjílã ãngó nõ ʼá nõ ʼbá yî lãfálé rî. Ní pâ gólĩyî, tãlâ Sãtánã õzó gólĩyî âdó kô.
43017016	Tátá, ní ndrê õjílã ámákâ nõ ʼbá yî âʼdó ĩyî gõʼdá kô tã ãngó nõ kâ ʼẽ ʼbá lâ ʼî, õzõ mâ rî gógó drí rĩrĩ tã ãngó nõ kâ ʼẽ ãkó rî tí.
43017017	Tátá, ní êdê gólĩyî njãâ tã pạ̃tị́ị̃ áníkâ sĩ, gólĩyî drí rĩzó tã áníkâ ndrĩ ʼẽlé dódó. Ní rî tã pạ̃tị́ị̃ âʼdálé gólĩyî drí tã îmbâ áníkâ sĩ.
43017018	Tátá mâ trá ʼẽʼá gólĩyî jõlé nĩʼá tã âtî-âtî tãndí áníkâ nõ îmbá bê õjílã ãngó nõ kâ rî ʼbá yî drí, õzõ ní drí ámâ âjórẽ ânĩlí tã âtî-âtî tãndí áníkâ nõ îmbálé õjílã ãngó nõ kâ lãfálé rî kâtí.
43017019	Ĩtí rî, gõʼdá má fẽ ámâ nyãányâ trá drãlé gólĩyî tãsĩ, tãlâ gólĩyî õrî ró bê lôsĩ áníkâ nõ ʼẽlé tãndí ró mbârâkã áníkâ sĩ.
43017020	"Tátá, má rî ánî îjílí lãjóʼbá ámákâ nõ ʼbá yî tãsĩ. Gõʼdá má îjî nî kpá õjílã gólĩyî ʼẽ ʼbá tã lẽlé má ʼá tã pẽpẽ gólĩyíkâ sĩ rî yî tãsĩ.
43017021	Tátá, ní fẽ mbârâkã gólĩyî drí, tãlâ tã ị̂sũ gólĩyíkâ ãʼdô ró bê ãlô, nyé õzõ tã ị̂sũ ãmákâ drí ʼbãrẽ ní bê ãlô rî kâtí. Ní pâ gólĩyî, gólĩyî õrî ró bê ngá ãlô ró ãmá bê, tãlâ õjílã gólĩyî ãngó nõ ʼá nõ ũnị̃ ró ĩyî bê kĩ, pạ̃tị́-pạ̃tị̃ ní âjô mâ nĩ.
43017022	Má âʼdâ tã áníkâ rî ʼbá yî trá ndrĩ gólĩyî drí, õzõ ní drí âʼdárẽ lâ trá má drí rî kâtí. Má lẽ gólĩyî õrî ró ngá ãlô ró ĩyî lãfálé ʼásĩ, nyé õzõ ãmâ drí rĩrĩ ngá ãlô ró ní bê rî kâtí.
43017023	Gõʼdá õzõ ãmâ drí ʼbãrẽ ní bê ãlô rî kâtí rî, má lẽ gólĩyî drí ʼbãlé kpá kpãkã ãlô má bê. Ãʼdô bê ĩtí rî, õjílã ãngó nõ ʼá rî ʼbá yî âʼdô nị̃ʼá lâ kĩ, ní âjô mâ nĩ, gõʼdá ní lẽ õjílã ãmákâ ʼdĩ ʼbá yî rõô, nyé õzõ ní drí ámâ lẽrẽ rõô rî kâtí.
43017024	Tátá, má lẽ gólĩyî ũnị̃ ró bê pạ̃tị́-pạ̃tị̃ kĩ, ní fẽ drị́-ãcê ngá kâ trá ndrĩ má drị́gạ́ drẽ ãkpãkãʼdã óʼbãá drẽ ãngó nõ kô, tãlâ ní lẽ mâ trá rõô rî drí.
43017025	"Tátá tã mbị̂ ʼbá ró rî, gbõ lé ámâ ạ̃jú-ʼbá-ãzí yî õgã ĩyî dó âʼdô-âʼdô áníkâ nị̃lị́ rî, má nị̃ âʼdô-âʼdô áníkâ trá tãndí ró! Gõʼdá õjílã ámákâ nõ ʼbá yî nị̃ ĩyî trá kĩ, pạ̃tị́ị̃ ní âjô mâ nĩ.
43017026	Ĩtí rî, Tátá, má îmbâ gólĩyî trá tãndí ró âʼdô-âʼdô áníkâ tãsĩ, gõʼdá má âʼdô kpá zãâ rĩʼá gólĩyî îmbálé. Tátá, má lẽ gólĩyî õlẽ ró ĩyî ãzí-ãzí yí bê rõô, õzõ ní drí ámâ lẽrẽ kâtí. Gõʼdá má lẽ kpá má drí rĩzó bê gólĩyî pị̃pị̂sị́lị́ ʼá ngá ãlô ró gólĩyí bê. Ãâʼdô ĩtí."
43018001	Gõʼdá Yésũ ndẽ bê rãtáã ʼẽʼẽ rî, gólĩyî drí ngãzó nĩlí lãjóʼbá íyíkâ yí bê. Gólĩyî drí áyágá mvá zị̃lị́ Kĩdrónã rî mbãzó. Áyágá ʼdĩ ʼáʼá lé drị̃ lâ lésĩ rî, ạ́mvú ãzâ bê rĩʼá fê dõ kâ zị̃lị́ õlívĩ rî bê dũû ʼá lâ. Gólĩyî drí cãzó ạ́mvú rî ʼdĩ ʼá tólâ.
43018002	Ãgô gólâ rú bê Yúdạ̃ tíbê Yésũ rî drị́-bã fẽ ʼbá rî nị̃ võ tíbê Yésũ yî drí ʼẽzó ậʼdú kõlé ʼá lâ lãjóʼbá íyíkâ yí bê rî trá, tãlâ ʼdĩî võ Yésũ yî drí rĩzó ʼá lâ ândálé ândálé rî ĩʼdî.
43018003	Gõʼdá Yúdạ̃ tíbê Yésũ rî drị́-bã fẽ ʼbá rî drí ʼdẽzó sị́sị́ õjílã tíbê drị̃-ʼbá ạ́ngị́ Yúdạ̃ yí kâ rî ʼbá yî drí âjólé rî yî ágálé nĩʼá Yésũ rî võ âʼdálé rũlị́. Ạ̃jú ʼbũ ʼbá rî ʼbá yî kpá bê rĩʼá lómígówá gõʼdá jó ạ́ngị́ Ôvârí kâ rî kâ rî ʼbá yí bê gólĩyí bê. Gólĩyî ʼdó ngá ạ̃jú ʼbũ kâ bê, lị́gú ãrãwã ãcê-ãcê, ạ̃jú yí bê. Gõʼdá ãzâ ʼbá yî ĩyíkâ cú lạ̃sị́ yí bê ĩyî drị́gạ́ sĩ nyãnyã, ãʼdô ró bê võ ndrẽzó ngạ́cị̂ bê ʼdĩ.
43018004	Gõʼdá Yésũ ndrê bê õjílã ʼdî ʼbá yî ânĩʼá rî, gólâ drí ngãzó âfõlé lãjóʼbá íyíkâ ʼdĩ ʼbá yî lãfálé sĩ âdrélé sị́sị́ ʼálâ, ãʼdô ró bê gólĩyî drí íyî ndrẽzó bê tõ, tãlâ gólâ nị̃ tã gólĩyî drí ʼẽʼá ʼẽlâ yí drí rî trá ndrĩ. Gõʼdá õjílã âjólé ʼdĩ ʼbá yî âcâ ĩyî bê ãnyî rî, Yésũ drí tã îjízó gólĩyî tị́ kĩ, "Nĩ rî ãʼdî rî ndãlé ĩʼdî yã?"
43018005	Gólĩyî drí tã-drị̃ lôgõzó kĩ, "Mã rî Yésũ tíbê ânĩ ʼbá Nãzãrétã lésĩ rî ndãlé ĩʼdî." Gõʼdá Yésũ drí tã-drị̃ lôgõzó gólĩyî drí kĩ, "Mâ ĩʼdî rĩʼá nõ." ʼDĩî Yúdạ̃ ʼẽ ʼbá gólâ rî drị́-bã fẽlé rî kpá bê rĩʼá âdréʼá ãnyî gólâ lạ̃gạ́tị́ ĩtí.
43018006	Gõʼdá Yésũ lôgõ tã-drị̃ bê gólĩyî drí kĩʼá nĩ rî, yî rĩʼá nõ rî, gólĩyî drí ngãzó ĩyî wãlé gõlé vólé dã, gõʼdá drílĩyî lôʼdézó ʼdó vũdrị́ ũrị̃ drí.
43018007	Gõʼdá nĩngá sĩ, Yésũ drí tã îjízó kpá óʼdí gólĩyî tị́ kĩ, "Nĩ rî ãʼdî rî lôndãʼá ĩʼdî yã?" Gólĩyî âjólé ʼdĩ ʼbá yî drí tã-drị̃ lôgõzó kpá óʼdí kĩ, "Mã ndã Yésũ ânĩ ʼbá Nãzãrétã lésĩ rî ĩʼdî."
43018008	Yésũ drí gõzó tã âtálé gólĩyî drí kpá óʼdí kĩ, "Má âtâ trá ãnî drí kĩ nĩ rî, mâ ĩʼdî rĩʼá nõ. Õzõ ãnî drí ámâ ûsúrị̃ tí rî, ʼdõvó nĩ âyê lãjóʼbá ámákâ nõ ʼbá yî õnĩ ró ĩyî vólé. Nĩ îkpókpólõ gólĩyî kô."
43018009	Tã ʼdî âʼdô ĩtí ʼdĩ, tãlâ úlị́ gólâ drí âtálé trá kĩ nĩ rî, "Õjílã tíbê ní drí âfẽlé má drí rî, má ị̂vị̃ị́ ãlôlâ kô" rî ãʼdô ró bê tã pạ̃tị́ị̃ ró.
43018010	Gõʼdá lãjóʼbá Yésũ kâ ãlô rú bê Sĩmónã Pétẽrõ rî rĩʼá cú lị́gú mbẽlẽsõ bê, gõʼdá gólâ drí lị́gú ʼdĩ ângízó fókã lâ ʼásĩ ãgô gólĩyî âjólé ʼdĩ ʼbá yî ãlô rĩ ʼbá âdrélé ãnyî yí lạ̃gạ́tị́ ĩtí ʼdĩ bị́ lâ drị́-ágó lésĩ rî gãzó njíyá vólé.
43018011	Gõʼdá Yésũ drí tã âtázó Pétẽrõ drí kĩ nĩ rî, "Ĩtí kô Pétẽrõ, ní lôgõ lị́gú áníkâ fókã lâ ʼá! Ní ị̂sũ áníkâ bê rî, má ũnjị̃ lâṇõ tíbê ámâ átá drí êdélé trá má drí nõ kô yã? Má âʼdô njị̃ʼá lâ."
43018012	Gõʼdá nĩngá sĩ kôrô, drị̃-ʼbá ạ̃jú ʼbũ ʼbá gólĩyî âjólé ʼdĩ ʼbá yí kâ drí tã âtázó ạ̃jú ʼbũ ʼbá íyíkâ drí, gólĩyî ũrû ró Yésũ. Gõʼdá ĩtí rî, drílĩyî Yésũ rî rũzó ômbélé.
43018013	Gõʼdá rû ĩyî Yésũ bê ômbélé rî, drílĩyî gólâ rî trõzó âjílí ãmbá ĩyíkâ rî ʼbá yî ngálâ. Sị́sị́ rî, gólĩyî âjî gólâ ãmbá drị̃-ʼbá ạ́ngị́ õjílã Yúdạ̃ yí kâ rî ʼbá yí kâ rî ʼbá yí kâ ágálé, tíbê rĩʼá zị̃lâ Ánãsĩ rî. Ánãsĩ ʼdĩ rĩʼá Kãyífã rî ạ́ʼbị́ ʼî.
43018014	Kãyífã ĩʼdî tíbê tã âtá ʼbá õjílã ĩyíkâ Yúdạ̃ yí kâ drí kĩʼá nĩ rî, "Rĩʼá tãndí ró õjílã ãlô drí drãzó, ãʼdô ró bê õjílã ndrĩ drị̃ tĩlí rî."
43018015	Gõʼdá nĩngá sĩ, Sĩmónã Pétẽrõ yî drí ʼdẽzó kpãâ õjílã gólĩyî Yésũ rî rũ ʼbá ʼdĩ ʼbá yî vósĩ. Gõʼdá lãjóʼbá Yésũ kâ ãzâ ãlô rî drí ʼdẽzó kpá gólĩyî vó. Gõʼdá drị̃-ʼbá drị̃-ʼbá Yúdạ̃ yí kâ rî kâ ʼdĩ nị̃ lãjóʼbá ãlô ʼdĩ trá tãndí ró. Tã ʼdî tãsĩ rî, õjílã gólĩyî Yésũ rî trõ ʼbá ʼdĩ ʼbá yî õtírĩ ĩyî cãâ ạ́tị̃ ạ̃ʼdị́-drị̃ gólâkâ rî kâ ʼá rî, lómígówá gólâkâ ʼdĩ ʼbá yî drí lãjóʼbá ʼdĩ âyézó fĩlí ạ̃ʼdị́-drị̃ ʼálâ Yésũ rî âjílí.
43018016	Gõʼdá gólĩyî âyé ĩyíkâ Pétẽrõ kô fĩlí ạ̃ʼdị́-drị̃ ʼdî ʼálâ. Gólâ âdrê íyíkâ ãkpã ạ́tị̃ ãgã kâ tị́. Gõʼdá lãjóʼbá ãzâ ãlô fĩ ʼbá cú ạ̃ʼdị́-drị̃ ʼálâ nã rî ndrê Pétẽrõ bê âdréʼá ĩví ʼálâ rî, gólâ drí tã âtázó rạ̃gị́ị̃ õkó ró ạ́tị̃ ãgã kâ vó lâ ndrẽlé ʼdĩ drí, ãâyê ró Pétẽrõ bê fĩlí ạ̃ʼdị́-drị̃ ʼálâ.
43018017	Gõʼdá õkó ʼdĩ drí lị̃fị́ jãzó Pétẽrõ ngálâ tã îjílí gólâ tị́ kĩ, "Tí ní âʼdó lãjóʼbá ãgô zị̃lị́ Yésũ rî kâ ãkípálâ ĩʼdî kô yã?" Gõʼdá Pétẽrõ drí tị̂ gãzó dó õkó rạ̃gị́ị̃ ró ʼdĩ drí kĩ, "ʼÁʼã! Âʼdó má ĩʼdî kô!"
43018018	Ĩtí, rạ̃gị́ị̃ kpá lómígówá yí bê îcî ĩyî lạ̃sị́ trá ạ́tị̃ ãgã kâ tị́ ĩtí ĩyî drí rĩʼá yãlâ ẽʼdẽ drí sĩ, gõʼdá Pétẽrõ drí kpá ânĩzó âdrélé gólĩyî lãfálé ʼá lạ̃sị́ yãlé ẽʼdẽ drí sĩ.
43018019	Gõʼdá áâjî bê Yésũ drị̃-ʼbá ãmbá zị̃lị́ Ánãsĩ ʼdĩ ágálé rî, gólâ drí Yésũ rî îjízó lãjóʼbá gólâkâ rî ʼbá yî tãsĩ gõʼdá kpá tã gólâ drí rĩʼá îmbálâ gólĩyî drí rî tãsĩ.
43018020	Nĩngá sĩ, Yésũ drí tã-drị̃ jãzó gólâ drí kĩ nĩ rî, "Má rî ị̃tú vósĩ cé rĩʼá õjílã îmbálé gbórókõ rê-rê sĩ. Má lậpị́ rû kô õjílã îmbárẽ ʼá. Má rî trá õjílã îmbálé võ Yúdạ̃ yî drí rĩzó rû êʼbélé úlị́ Ôvârí kâ ârílí rî ʼá. Ngá ãzâ yû má drí îmbálé ũgũ ró ãmâ drí ʼbãrẽ cé ãmâ drị̃ị̂ sĩ rî ʼá.
43018021	Ngã ní îjî mâ ĩtí ãʼdô tãsĩ yã? Ní nĩ õjílã gólĩyî rĩ ʼbá tã má drí rĩʼá îmbálé rî ârílí rî yî ngálâ, gólĩyî âʼdô tã mbị̂ lâ âʼdáʼá ní drí, ngãtá má îmbâ tã ányâ ʼî yã rî."
43018022	Gõʼdá Yésũ âtâ bê tã ʼdî ĩtí rî, lómígówá ãlô rĩ ʼbá drị̃-ʼbá ãmbá ʼdĩ vó lâ ndrẽlé gólâ rĩ ʼbá ãnyî Yésũ lạ̃gạ́tị́ ĩtí ʼdĩ rî drí Yésũ rî ạ́yạ́ʼbú sãzó íyî drị́ sĩ, gõzó kpá tã âtálé kĩ, "ʼDĩî úlị́ ní drí âtálé õjílã ãmbá drí rî ĩʼdî yã?"
43018023	Gõʼdá Yésũ drí tã âtázó drị̃-ʼbá ãmbá Ánãsĩ ʼdĩ drí kĩ, "Õzõ má ãâtâ úlị́ ányâ ʼî rî, ʼdõvó ní âʼdâ drẽ úlị́ ányâ má drí âtálé ʼdĩ. Ócâ õjílã rĩ ʼbá tã mbị̂ âtálé ĩʼdî rî kpá bê yã?"
43018024	ʼDĩî vósĩ rî, Ánãsĩ drí Yésũ rî jõzó Kãyífã ngálâ, drẽ zãâ ômbê-ômbê ró, tãlâ Kãyífã ĩʼdî drị̃-ʼbá drị̃-ʼbá Yúdạ̃ yí kâ rî ʼbá yí kâ gólâ rĩ ʼbá tã ạ́ngị́ kĩlí rî.
43018025	Gõʼdá nĩngá sĩ, Sĩmónã Pétẽrõ kpá zãâ rĩʼá âdréʼá lạ̃sị́ yãʼá ĩtí. Gõʼdá õjílã gólĩyî rĩ ʼbá kpá âdrélé Pétẽrõ bê ʼdĩ ʼbá yî drí tã îjízó Pétẽrõ tị́ kĩ, "Tí nî fí lãjóʼbá Yésũ kâ ĩʼdî yã?" Pétẽrõ drí tị̂ gãzó dó kĩ, "ʼÉʼẽ! Má âʼdó ĩʼdî kô."
43018026	Nĩngá sĩ, ãgô ãzâ kpá bê rĩʼá âdréʼá lạ̃sị́ lạ̃gạ́tị́ ʼdó Pétẽrõ yí bê. Ãgô rî ʼdĩ rû ị̂ʼbũ ʼbá drị̃-ʼbá drị̃-ʼbá Yúdạ̃ yí kâ rî ʼbá yí kâ rî kâ, gõʼdá kpá ãgô tíbê Pétẽrõ drí bị́ lâ gãlé njíyá Yésũ rî rũrị̃ ʼá rî áró lâ ʼî. Gõʼdá drílâ kpá tã îjízó mbârâkã sĩ Pétẽrõ tị́ kĩ, "Ní âʼdó kô ĩʼdî má drí ndrẽlé Yésũ yí bê ạ́mvú fê dõ kâ bê nã ʼálâ rî yã?"
43018027	Gõʼdá Pétẽrõ drí kpá tị̂ gãzó dó óʼdí kĩ, yí nị̃ị́ ãgô ʼdĩ kô. Gõʼdá nĩngá sĩ, kôrô, ʼạ̃ʼú-lúgú drí cị́rị̃ ʼbẽzó.
43018028	Gõʼdá nĩngá sĩ, tã Kãyífã drí Yésũ rî îjízó rî vósĩ rî, ãkpã cị̃ị́nó ị̃tú drí âfõrẽ ʼá, gólĩyî drí Yésũ rî ậdrị̃zó Kãyífã drí ʼbã lésĩ âjílí kúmú Rómã yí kâ zị̃lị́ Pĩlátõ rî drí ʼbã ʼálâ. Drị̃-ʼbá ạ́ngị́ Yúdạ̃ yí kâ ʼdĩ ʼbá yî fí ĩyíkâ cú jó kúmú Pĩlátõ kâ ʼálâ kô, óõzó ĩyî ʼbãâ âʼdólé õnjí ró Ôvârí lị̃fị́ drị̃ ʼá, tãlâ kãrámã lậvũ-lậvũ kôrô kâ trá ãnyî. Âʼdô lãʼbí gólĩyíkâ vó ró rî, îcâ trá gólĩyî drí âʼdózó tãndí ró Ôvârí lị̃fị́ nyãsá kãrámã ʼdî kâ nyãrẽ ʼá. Gõʼdá gólĩyî drí võrã jõzó kúmú Pĩlátõ vó.
43018029	Gõʼdá Pĩlátõ âfõ bê ĩvĩ rî, gólâ drí tã îjízó drị̃-ʼbá ạ́ngị́ Yúdạ̃ yí kâ ʼdĩ ʼbá yî tị́ kĩ, "Ãgô nõ ʼê tã õnjí ãʼdô kâ ʼî ãnî drí gólâ rî âjízó má ngálâ nõ yã?"
43018030	Gõʼdá drị̃-ʼbá ạ́ngị́ Yúdạ̃ yí kâ ʼdĩ ʼbá yî drí tã-drị̃ lôgõzó Pĩlátõ drí kĩ, "Õzõ õjílã õʼê tã õnjí tẽtẽ ãzâ kô rî, mã âʼdô fí gólâ rî âjíʼá trá ní ágálé yã? Mã rî ãmákâ fí zãâ õjílã tã õnjí tẽtẽ ʼẽ ʼbá âjílí ĩʼdî ní ágálé."
43018031	Gõʼdá ĩtí rî, Pĩlátõ drí tã-drị̃ jãzó gólĩyî drí kĩ, "Õzõ ãʼdô trá ĩtí rî, ãnî nyãányâ, nĩ ʼê ngá ãnî drí lẽlé ʼẽlé gólâ drí rî, nyé lãʼbí ãníkâ Yúdạ̃ yí kâ rî vó ró." Gõʼdá nĩngá sĩ, drị̃-ʼbá ạ́ngị́ Yúdạ̃ yí kâ drí tã-drị̃ lôgõzó Pĩlátõ drí kĩ, "Ãnî mị́rị̃ Rómã kâ âyé ãmâ kô õjílã gólĩyî ãmâ drí ûsúlị́ trá tã õnjí tẽtẽ bê rî yî ûfúlị́, nĩ kĩ, yĩ âʼdô õjílã tã õnjí tẽtẽ ʼẽ ʼbá ûfúʼá cé nĩ."
43018032	ʼDĩî lạ́tị̂ tíbê drị̃-ʼbá ạ́ngị́ Yúdạ̃ yí kâ yî drí ûsúlị́ Pĩlátõ rî ʼbãzó Yésũ rî fũlị́ fê lậlị̂-lậlị̂ drị̃ị̂ rî ĩʼdî. Tã rî gógó ʼdĩ Yésũ ậngũ kó trá ãkpãkãʼdã sị́sị́ kĩʼá nĩ rî, Yúdạ̃ yî ãʼdô íyî fũʼá, íyî îpâ-îpâ sĩ fê lậlị̂-lậlị̂ drị̃ị̂.
43018033	Gõʼdá Pĩlátõ drí fĩzó kpá óʼdí jó ʼálâ, drílâ tã ʼbãzó Yésũ rî âjízó yí ngálâ jó ʼá tólâ. Gõʼdá áâjî bê Yésũ gólâ ngálâ rî, gólâ drí Yésũ rî îjízó kĩ, "Má lẽ nị̃lâ kĩ, nî kúmú ạ́ngị́ õjílã áníkâ Yúdạ̃ yí kâ kâ ĩʼdî yã?"
43018034	Nĩngá sĩ, Yésũ drí tã-drị̃ lôgõzó Pĩlátõ drí kĩ, "Ní rî tã ʼdî îjílí má tị́ ʼdĩ, tãlâ pạ̃tị́ị̃ nî rî gógó lẽ nĩ nị̃lâ kĩ, mâ ĩʼdî kúmú Yúdạ̃ yî drí rĩʼá tẽlâ rî ĩʼdî yã, ngãtá ʼdĩî tã îjî gólâ õjílã ãzâ ʼbá yî drí lẽlé nĩ ní drí ámâ îjízó ĩʼdî sĩ lâ rî ĩʼdî yã?"
43018035	Gõʼdá kúmú Pĩlátõ drí kpá tã-drị̃ jãzó Yésũ drí kĩ, "Ní ị̂sũ áníkâ bê rî, mâ õjílã Yúdạ̃ yí kâ ĩʼdî yã? Ní ndrê trá, õjílã ánî nyãányâ kâ gõʼdá drị̃-ʼbá ạ́ngị́ áníkâ ró rî ʼbá yí bê, ậrû ĩyî nî nĩ âjílí má ágálé. Ní ʼê ãʼdô ʼî õnjí ró gólĩyî ʼbãlé ạ̃wạ̃ ró ní bê yã?"
43018036	Yésũ drí tã-drị̃ jãzó kpá óʼdí Pĩlátõ drí kĩ, "Ní ndrê drẽ, kũmũ ámákâ rî âʼdó kô õzõ kũmũ õjílã ãníkâ ãngó nõ ʼá rî kâtí. Tí õró ʼbãâ nõ ĩtí rî, lãjóʼbá ámákâ fû rû nõ trá ạ̃jú ʼbũ ʼbá õjílã drí âjólé ámâ ậrúlị́ ʼdĩ ʼbá yí bê, gõʼdá tí gólĩyî îcá kô ámâ ậrúlị́. Ní ndrê drẽ, kũmũ ámákâ rî âʼdó kô kũmũ áníkâ ãngó nõ kâ rî tí. Ĩtí rî, kũmũ ámákâ rĩʼá kũmũ ûrú ʼálâ rî kâ ʼî."
43018037	Gõʼdá Pĩlátõ drí kpá tã îjízó Yésũ tị́ óʼdí, "Má kĩ, nî kúmú ʼî yã?" Gõʼdá Yésũ drí tã-drị̃ lôgõzó kpá Pĩlátõ drí kĩ, "ʼDĩî rĩʼá tã mbị̂ ʼî, mâ kúmú ʼî pạ̃tị́ị̃. Áâjô mâ tị̃lị́ ãngó nõ ʼá õjílã mvá ró nõ kó tã ʼdî sĩ, tãlâ má ĩîmbâ ró tã pạ̃tị́ị̃ mbị̂ Ôvârí kâ nõ bê õjílã drí ndrĩ. Tãlâ õjílã tíbê tã lẽ ʼbá trá tã pạ̃tị́ị̃ ʼdî ʼá, ámâ nị̃ ʼbá trá, gõʼdá rĩ ʼbá tã mbị̂ lôbẽlé ĩʼdî rî, gólâ âʼdô tã má drí âtálé rî ʼẽʼá pạ̃tị́ị̃."
43018038	Gõʼdá Pĩlátõ drí kpá tã-drị̃ lôgõzó Yésũ drí kĩ, "Îcá fí trá tã pạ̃tị́ị̃ nị̃zó yã?" Pĩlátõ lẽé gõʼdá kô tã Yésũ drí âtálé ʼdĩ ârílí, gõʼdá gólâ drí ngãzó fõlé ĩví ʼálâ. Nĩngá sĩ, drílâ tã âtázó õjílã Yúdạ̃ yí kâ gólĩyî rĩ ʼbá tã kĩkĩ gólâkâ tẽlé ʼdĩ ʼbá yî drí kĩ, "Má ûsú tã ányâ ãgô nõ kâ kô.
43018039	Nĩ ârî drẽ, lãʼbí ãníkâ ạ̃kû ró rî kĩ, kậyị̂ kãrámã lậvũ-lậvũ kôrô rî kâ ʼá rî, ãmâ mị́rị̃ Rómã kâ drí õjílã Yúdạ̃ yí kâ ʼbãlé gạ̃nị́mạ̃ ʼá rî lôfõlé cé ãlô gạ̃nị́mạ̃ ʼásĩ nĩlí ʼbã ʼálâ. Gõʼdá ngbãângbânõ rî, nĩ lẽ má õlôfõ ãʼdî ĩʼdî gạ̃nị́mạ̃ ʼásĩ ãnî drí yã, ãgô gólâ ãnî Yúdạ̃ yî ũrûkậ ʼbá yî drí rĩʼá zị̃lâ kúmú ãníkâ ró nõ ĩʼdî yã?"
43018040	Gõʼdá ĩtí rî, Yúdạ̃ yî drí tã-drị̃ jãzó Pĩlátõ drí ngbạ́lạ́-ngbạ́lạ́, "ʼÉʼẽ, mã lẽé ní drí ãgô ʼdĩ lôfõlé ĩʼdî kó kô. Mã lẽ ní lôfõ Bãrábã ĩʼdî." Bãrábã ʼdĩ rî ãgô gólâ âsĩ ʼbá ạ̃wạ̃ bê ʼẽʼá mị́rị̃ Rómã kâ jãlé rî ĩʼdî, gõʼdá mị́rị̃ Rómã kâ drí gólâ rî rũzó vũlị́ gạ̃nị́mạ̃ ʼá ʼdĩ.
43019001	Gõʼdá ʼdĩî vósĩ rî, Pĩlátõ drí tã ʼbãzó ạ̃jú ʼbũ ʼbá íyíkâ rî ʼbá yî drí, gólĩyî õtrõ ró Yésũ vólé nĩʼá cãlâ ônjóróʼbí sĩ, tã lâ ũsû ró bê õjílã Yúdạ̃ yí kâ ʼdĩ ʼbá yî rú.
43019002	Gõʼdá nĩngá sĩ, ạ̃jú ʼbũ ʼbá Pĩlátõ kâ ʼdĩ ʼbá yî drí Yésũ rî trõzó rĩʼá lârâkô lâ ʼẽlé gõʼdá kpá cãlé. Gõʼdá drílĩyî kpá ãsõpá púrũcị́ ró rî gárá lâ âgãzó pãlé õzõ ị́tị̃tị́ kâtí ạ́pạ̃ kũmũ kâ ró âsálé gólâ drị̃ị̂ mbârâkã sĩ ãtrã. Gõʼdá gólĩyî drí kpá ítá ạ̃kû kũmũ kâ kãâkâ ĩtí âtrõzó âkólé gólâ rú.
43019003	Gõʼdá ạ̃jú ʼbũ ʼbá ʼdĩ ʼbá yî drí rĩzó ʼdásí ʼẽlé gólâ rú, rĩzó rĩʼá ânĩlí ândálé ândâ ãnyî Yésũ rú pá-sị̃lị́ ạ̃gbị̃ gólâ ândrá nyé õzõ ạ̃jú ʼbũ ʼbá drí rĩrĩ ʼẽlâ kúmú ĩyíkâ drí rî kâtí, gõʼdá rĩzó ĩyî kpá tã âtálé Yésũ drí ândâlâ dũû kĩ, "Áâ, kúmú ạ́ngị́ Yúdạ̃ yí kâ nõ, mã ʼê nî-bê-yã ní drí." Úlị́ âtâ-âtâ bê, gõʼdá drílĩyî ậsị́zó ãnyî Yésũ rú rĩʼá gólâ rî lị̃fị́ sãlé drị́ sĩ ãkpĩyã ãkpĩyã.
43019004	Gõʼdá nĩngá sĩ, ạ̃jú ʼbũ ʼbá ʼdĩ ʼbá yî ndẽ ĩyî bê Yésũ rî lârâkô ʼẽʼẽ rî, Pĩlátõ drí ngãzó âfõlé ĩví ʼálâ kpá óʼdí õjílã Yúdạ̃ yí kâ dũû ʼdĩ ʼbá yî ngálâ. Gõʼdá drílâ tã âtázó õjílã ʼdî ʼbá yî drí kĩ, "Nĩ ârî drẽ, mâ trá nĩʼá gólâ rî lôfõlé nĩlí vólé, tãlâ má ûsú tã õnjí gólâ drí ʼẽlé rî kô."
43019005	Gõʼdá Pĩlátõ âtâ tã ʼdî bê ĩtí rî, ạ̃jú ʼbũ ʼbá gólâkâ ʼdĩ ʼbá yî drí Yésũ rî lôfõzó ĩví ʼálâ cú ạ́pạ̃ êdélé púrũcị́ gárá ʼásĩ ʼdî bê yí drị̃ị̂ gõʼdá kpá ítá kãâkâ ãmbá kũmũ kâ kũndrũ-kũndrũ rî bê yí rú. Gõʼdá nĩngá sĩ rî, Pĩlátõ drí tã âtázó gbórókõ vạ́vạ́rạ́vạ́ sĩ õjílã ʼdî ʼbá yî drí kĩ, "Nĩ ndrê drẽ lâṇõ fẽlé ãgô nõ drí nõ, îcâ trá ʼdĩ, nĩ âyê gólâ õnĩ ró."
43019006	Gõʼdá drị̃-ʼbá ạ́ngị́ ʼdĩ ʼbá yî sị́sị́ lé ʼbá gólĩyíkâ ʼdĩ ʼbá yí bê ndrê ĩyî bê Yésũ rî, gólĩyî drí ângbázó tã bê kãwõ kĩ, "Ní îpâ gólâ! Ní îpâ gólâ! Ní îpâ gólâ fê lậlị̂-lậlị̂ drị̃ị̂ drãlé vólé!" Gõʼdá bê ĩtí rî, Pĩlátõ drí tã âtázó gólĩyî drí kĩ, "Ãnî nyãányâ õtrõ gólâ nĩ nĩʼá fũlâ, ãrí lâ õgõ ró bê ãnî drị̃ị̂, tãlâ má ndré ámákâ tã õnjí gólâ drí ʼẽlé rî kô."
43019007	Nĩngá sĩ, õjílã Yúdạ̃ yí kâ ʼdĩ ʼbá yî drí ngãzó ângbálé ĩyî úlị́ bê kĩ, "Lãʼbí ãmákâ kĩ, õjílã tíbê tã âmã ʼbá kĩzó nĩ rî, yí âʼdô Ôvârí rî mvá ʼî rî íyíkâ kó fũlị́ vólé. Úfû gólâ kó vólé."
43019008	Gõʼdá Pĩlátõ ârílí bê úlị́ gólĩyî drí âtálé kĩʼá nĩ rî, Yésũ õkĩ, yí ãâʼdô Ôvârí rî mvá ʼî ʼdĩ rî, ũrị̃ drí gõzó gãlé Pĩlátõ rú gạ̃rạ̃ sị́sị́ rî drị̃ị̂ sĩ.
43019009	Gõʼdá drílâ ngãzó kpá fĩlí óʼdí jó ʼálâ, gólâ drí tã âtázó ạ̃jú ʼbũ ʼbá íyíkâ ʼdĩ ʼbá yî drí Yésũ rî trõzó lôfílí jó ʼálâ kpá óʼdí. Gõʼdá tólâ rî, gólâ drí tã îjízó Yésũ tị́ kĩ, "Ní ânĩ nô võ ángô rî lésĩ yã?" Gõʼdá Yésũ lôgõó tã ʼdî drị̃ lâ kô.
43019010	Gõʼdá Pĩlátõ drí tã âtázó Yésũ drí kĩ, "Tí ní gâ vólé dó tã kõlé má tị́ rî, ní nị̃ị́ kô kĩʼá nĩ rî, má âʼdô cú rĩʼá drị́-ãcê bê ngãtá ánî fũzó yã ngã kpá ánî âyézó nĩlí yã rî?"
43019011	Gõʼdá nĩngá sĩ, Yésũ drí tã-drị̃ lôgõzó Pĩlátõ drí kĩ, "Tí Ôvârí õró ámâ drị́-bã fẽê ní drị́gạ́ fũlị́ kô rî, nî rĩʼá mbârâkã ãkó ámâ fũzó. Tã rî gógó ʼdĩ tãsĩ rî, õjílã gólâ ámâ rũ ʼbá âjílí ní ândrá, ʼdĩî rî, tã õnjí gólâkâ rî lậvũ íyíkâ gạ̃rạ̃ áníkâ rî drị̃ị̂ sĩ."
43019012	Gõʼdá Pĩlátõ ârî úlị́ Yésũ drí âtálé ʼdĩ bê rî, kôrô Pĩlátõ drí rĩzó zãâ tã ị̂ʼbị̃lị́ drị̃-ʼbá ạ́ngị́ Yúdạ̃ yí kâ ʼdĩ ʼbá yí bê kĩ, yí lẽ trá Yésũ rî âyélé nĩlí vólé. Gõʼdá õjílã Yúdạ̃ yí kâ ʼdĩ ʼbá yî drí tã-drị̃ lôgõzó Pĩlátõ drí kĩ, "Ní ndrê nî dódó! Õzõ ní ãâyê ãgô ʼdĩ trá nĩlí vólé rî, tákõ, ní âʼdó kô kúmú ãmbá Rómã kâ Sízã rî rû-lẽ-ãzíyã ĩʼdî. Ní ndrê trá! Õzõ õjílã ãzâ ãâtâ tã trá kĩ, yí ãâʼdô kúmú ʼî, gõʼdá Sízã ʼbãá gólâ nĩ kô rî, õjílã rî gógó ʼdĩ rî ʼdĩ õjílã ãzí lị̃fị́ îcíʼá ngãlé ạ̃wạ̃ ʼbẽlé Sízã bê."
43019013	Gõʼdá Pĩlátõ ârî úlị́ gólĩyî drí âtálé ʼdĩ bê rî, gólâ drí tã âtázó ạ̃jú ʼbũ ʼbá íyíkâ rî ʼbá yî drí Yésũ rî lôfõzó kpá óʼdí ĩví ʼálâ. Ĩtí rî, gólâ drí gõzó rĩlí gá kị́tị̃ íyíkâ kũmũ kâ drị̃ị̂.
43019014	Gõʼdá nĩngá rî, drílâ tã âtázó drị̃-ʼbá ạ́ngị́ Yúdạ̃ yí kâ ʼdĩ ʼbá yî drí kĩ, "Nĩ ndrê drẽ, kúmú ãníkâ rĩʼá nõ!"
43019015	Gõʼdá ĩtí rî, drị̃-ʼbá ạ́ngị́ Yúdạ̃ yí kâ ʼdĩ ʼbá yî drí trẽzó úlị́ bê ûrû kĩ, "Ní trõ gólâ nĩngá sĩ vólé! Úfû gólâ vólé ngbãângbânõ!" Gõʼdá nĩngá sĩ, Pĩlátõ drí tã-drị̃ lôgõzó gólĩyî drí kĩ, "Nĩ lẽ má ũfû kúmú ạ́ngị́ ãníkâ vólé yã?" Gõʼdá gólĩyî drí tã-drị̃ lôgõzó Pĩlátõ drí kĩ, "Mã lẽé gólâ kô, gólâ âʼdó kô kúmú ãmákâ ĩʼdî! Mã nị̃ ãmákâ cé Sízã kúmú ạ́ngị́ ãmákâ Rómã kâ ró rî ĩʼdî."
43019016	Bê trá ĩtí rî, Pĩlátõ drí gbõ tã-drị̃ lẽzó Yésũ rî fũzó îpâ-îpâ lâ sĩ fê lậlị̂-lậlị̂ drị̃ị̂, tãlâ gólâ lẽé kô íyî nyãányâ ʼbãlé Sízã rî ạ̃jú-ʼbá-ãzí ró. Âʼdô bê trá ĩtí rî, ạ̃jú ʼbũ ʼbá Pĩlátõ kâ ʼdĩ ʼbá yî drí Yésũ rî drị̃zó nĩzó ĩʼdí bê lâ võ õjílã fũ kâ rî ʼálâ. ʼDĩî gólĩyî drị̃ ãgô ãzâ ʼbá yî rị̃ ngá ôpá ʼbá ró rî ʼbá yî kpá kpãâ Yésũ bê nĩʼá kpá fũlâ ĩyî.
43019017	Gõʼdá nĩngá sĩ rî, gólĩyî drí Yésũ rî ʼbãzó fê lậlị̂-lậlị̂ ʼẽzó gólâ rî îpálé drị̃ lâ ʼá rî njị̃lị́ kpãâ nĩzó ĩʼdí bê lâ võ ʼẽzó gólâ rî îpálé rî ʼálâ. Gõʼdá võ ʼẽzó nĩʼá gólâ rî îpálé ʼálâ nã, úzị̂ rú lâ Gõlõgótã. Võ rî ʼdĩ rĩʼá ãnyî Yẽrõsãlémã rú.
43019018	Võ rî nã ʼá rî, drílĩyî Yésũ rî îpázó fê lậlị̂-lậlị̂ drị̃ị̂ ʼdó ãgô rị̃ ngá ôpá ʼbá ró ậdrị̃lị́ ĩyî kpãâ Yésũ bê ʼdĩ ʼbá yí bê. ʼDĩî íîpâ ãlô rî íyíkâ Yésũ rî drị́-ágó drị̃ lésĩ, gõʼdá ãzâ rî íyíkâ Yésũ rî drị́-lị̃jị́ drị̃ lésĩ.
43019019	Drẽ Yésũ bê ãkpã kúmú Pĩlátõ drí jó ʼálâ rî, Pĩlátõ ʼbã tã trá tã îgĩ ʼbá íyíkâ drí tã âʼbã-âʼbã îgĩzó lãmbé ró îpálé ûrû fê lậlị̂-lậlị̂ rú Yésũ rî drị̃lị́ ʼá, õzõ óõtírĩ gólâ rî îpá fê lậlị̂-lậlị̂ drị̃ị̂ ûrû rî. Gólâ kĩ, tã îgĩ ʼbá ĩîgĩ kĩ, |scNÕÔ YÉSŨ NÃZÃRÉTÃ LÉ ʼBÁ RÓ KÚMÚ Ạ́NGỊ́|d |scYÚDẠ̃ YÍ KÂ RÓ RÎ ĨʼDÎ|d
43019020	Ĩtí rî, îgĩzó lâ tị̂ nâ nõ yî sĩ: ʼdĩî tị̂ Yúdạ̃ yí kâ sĩ, tị̂ Rómã lé ʼbá kâ sĩ, gõʼdá kpá tị̂ Gị̃rị́kị̃ kâ sĩ, tãlâ õjílã dũû rĩ ʼbá ĩyî lậvũlị́ lạ́tị̂ ʼásĩ rî ʼbá yî ũzị̂ ró ĩyî bê.
43019021	Gõʼdá drẽ ãkpãkãʼdã íîpá Yésũ drẽ kô fê lậlị̂-lậlị̂ drị̃ị̂ rî, drị̃-ʼbá ạ́ngị́ Yúdạ̃ yí kâ ʼdĩ ʼbá yî zị̂ ĩyî bê tã îgĩlí trá ʼdĩ rî, gólĩyî drí ngãzó tã âtálé Pĩlátõ drí gbórókõ ãmbá sĩ kĩ, "Íîgĩí kô Kúmú ãmákâ Yúdạ̃ yí kâ! Íîgĩ kĩ, 'Ãgô ʼdĩ âʼbã tã kĩ nĩ rî, yí ãâʼdô kúmú Yúdạ̃ yí kâ.' "
43019022	Gõʼdá nĩngá sĩ, Pĩlátõ drí gãzó dó, gõʼdá gólâ drí tã âtázó kĩ nĩ rî, "Tã îgĩlí trá rî, íîgĩ trá, õjílã jã ʼbá lâ yû."
43019023	Gõʼdá ạ̃jú ʼbũ ʼbá ʼdĩ ʼbá yî ndẽ ĩyî bê Yésũ rî îpâ-îpâ fê lậlị̂-lậlị̂ drị̃ị̂ ndrĩ rî, gólĩyî drí âgõzó ítá gólâkâ rĩʼá âkólâ yí rú ĩví lésĩ ró ãcê rî âtrõzó ôsĩlí lãfálâ cãlé ĩyî lãfálé ʼásĩ ãlô-ãlô sû cé. Gõʼdá gólĩyî ôsĩí ĩyî ítá Yésũ kâ drílâ rĩʼá sõlâ ʼálé lésĩ rî kô, tãlâ ítá rî gógó ʼdĩ óʼdî drị́ sĩ, lârâkô lâ ngĩî, sũsũ ró gõʼdá ị̂cû võ lâ yû. Ạ̃jú ʼbũ ʼbá sû ʼdĩ ʼbá yî ndrê ítá ʼdĩ sũsũ lâ bê rî, drílĩyî tã ị̂ʼbị̃zó kĩ, rĩʼá tãndí ró ĩyî drí gõmárĩ vũzó ĩʼdî tãlâ ítá rî ʼdĩ trõzó. Tã rî ʼdĩ âʼdô ĩtí ʼdĩ, tãlâ úlị́ ãzâ Ôvârí drí âtálé búkũ íyíkâ ʼá ãʼdô ró bê pạ̃tị́ị̃. Gólâ kĩ, "Gólĩyî drí ítá ámákâ lânjízó ĩyî lãfálé ʼásĩ gõʼdá ítá sõlé ʼálé lésĩ rî vũzó gõmárĩ sĩ." Lôngó 22.18
43019025	Gõʼdá ạ̃jú ʼbũ ʼbá ʼdĩ ʼbá yî õtírĩ rĩî tã ĩyíkâ ʼdĩ ʼbá yî lôʼélé ndrĩ ʼdî rî, õjílã ãzâ ʼbá yî ĩyíkâ kpá rĩʼá ĩyî âdréʼá fê lậlị̂-lậlị̂ Yésũ rî îpázó drị̃ lâ ʼdĩ lạ̃gạ́tị́ ĩtí. Õjílã ʼdî ʼbá yî lãfálé rî rĩʼá Yésũ rî ândré Mãríyã yî ậmvúpị̃ lâ bê, gõʼdá kpá Mãríyã gólâ Kĩlópã rî õkó ró rî bê, gõʼdá kpá Mãríyã gólâ ânĩ ʼbá jạ̃rị́bạ̃ zị̃lị́ Mãgãdálã rî lésĩ rî ʼdó ĩyî bê âdréʼá nĩngá.
43019026	Gõʼdá ĩtí rî, Yésũ drí lị̃fị́ jãzó ândré lâ yî ngálâ lãjóʼbá gólâ drí lẽlé rõô rî bê. Gõʼdá drílâ tã âtázó íyî ândré drí kĩ, "Ámâ ândré, ngbãângbânõ ámâ rû-lẽ-ãzíyã nô õndrê ánî vó, õzõ ánî mvá ágó ró rî kâtí."
43019027	Gõʼdá drílâ kpá lị̃fị́ jãzó lãjóʼbá íyíkâ lẽlé rõô ʼdĩ ngálâ, gõʼdá kpá tã âtázó lãjóʼbá rî ʼdĩ drí kĩ, "Ámâ rû-lẽ-ãzíyã, ámâ ândré gõʼdá trá rĩʼá ʼdĩ, ngbãângbânõ ní ndrê vó lâ, õzõ ánî ândré kâtí." Gõʼdá tã ʼdî ʼbá yî vósĩ ndrĩ rî, lãjóʼbá ʼdĩ drí Yésũ rî ândré rî trõzó ʼbãlé rĩlí yí bê õzõ íyî ândré kâtí.
43019028	Tã ʼdî ʼbá yî vósĩ rî, Yésũ nị̃ trá kĩ, yí ndẽ lôsĩ tíbê íyî átá drí lẽlé yí drí ʼẽlé rî trá ndrĩ. Ĩtí rî, gólâ drí tã âtázó kĩ, "Mâ lị̃mvû lôvó ró." Gõʼdá gólâ âtâ tã ʼdî bê rî, úlị́ tíbê îgĩlí búkũ Ôvârí kâ ʼá rî drí âcázó pạ̃tị́ị̃.
43019029	Tákõ õjílã gólâ rî îpá ʼbá fê lậlị̂-lậlị̂ drị̃ị̂ ʼdĩ ʼbá yî âtrõ ĩyî õdrá ạ̃ʼdị́ trá kpãâ ĩyî lạ̃gạ́tị́ nĩngá. Gõʼdá Yésũ âtâ bê tã kĩʼá nĩ rî, yî ãʼdô lị̃mvû lôvó ró rî, ạ̃jú ʼbũ ʼbá ʼdĩ ʼbá yî ãlô rî drí ngãzó ngá cõfõ-cõfõ õzõ cõfó kâtí rî êrẽlé fê mvá sị́lị́ sõlé õdrá rî ʼdĩ ʼá îjõlé ʼbãlé Yésũ tị́.
43019030	Gõʼdá Yésũ âmbê õdrá rî ʼdĩ bê rî, gólâ drí tã âtázó kĩ, "Lôsĩ má drí ânĩʼá ʼẽlâ rî ndẽ rû trá!" Gõʼdá ĩtí rî, kôrô gólâ drí lôvó-lôvó âyézó. Gõʼdá drị̃ lâ drí âʼdézó ãlẽʼbẽ ạ́gạ́sị́ drị̃ ʼá.
43019031	Gõʼdá ʼdĩî vósĩ rî, kậyị̂ ị̃drú rî tí rî rĩʼá kậyị̂ rãtáã kâ ʼî, âʼdó kô tãndí ró õjílã ãvõ drí rĩzó fê lậlị̂-lậlị̂ drị̃ị̂ cãlé bũúũ kậyị̂ rãtáã kâ ʼdĩ ʼá. Gõʼdá bê trá ĩtí rî, drị̃-ʼbá ạ́ngị́ Yúdạ̃ yí kâ drí ĩyî ngãzó nĩlí Pĩlátõ ngálâ gólâ rî îjílí, gólâ õʼbã ró tã, ạ̃jú ʼbũ ʼbá gólâkâ drí õnĩ ró ĩyî nĩʼá Yésũ yî îpálé ngá ôpá ʼbá rị̃ ʼdî ʼbá yí bê ʼdĩ pá lâ yî ôṇõlé vólé, tãlâ gólĩyî õôdrã ró bê ʼwãâ, gõʼdá óõʼbã ró ãvõ lâ ĩyî bê ʼbú ʼá drẽ ãkpãkãʼdã ị̃tú fí kô.
43019032	Gõʼdá ạ̃jú ʼbũ ʼbá Pĩlátõ kâ ârí ĩyî bê tã Pĩlátõ drí ʼbãlé gólĩyî drí kĩʼá nĩ rî, gólĩyî õcâ Yésũ yî pá ôṇõlé ʼdĩ rî, gólĩyî drí îtõzó ãgô gólĩyî îpálé Yésũ rî gãrã drị̃ ʼá rị̃ ʼdî ʼbá yî pá lâ ĩyî ôṇõlé sị́sị́.
43019033	Gõʼdá âcâ ĩyî bê Yésũ rú tí kpá yĩ õcâ ró Yésũ rî pá ôṇõlé rî, ʼdĩî gõʼdá Yésũ drã íyîngá trá ạ̃kû ró. Gõʼdá gbõ drílĩyî âyézó lâ.
43019034	ʼDĩî vósĩ, ạ̃jú ʼbũ ʼbá ãlô rî drí ngãzó Yésũ rî gãrã ʼdị̃lị́ ạ̃jú sĩ, kôrô ãrí drí âdãzó kpãkã ãlô lị̃mvû bê lãzé ʼdị̃lị́ ʼdĩ ʼásĩ, tã âʼdâ ró kĩ, Yésũ drã trá pạ̃tị́ị̃.
43019035	Mâ rî gógó rî, má ndrê tã ʼdî ʼbá yî trá cú ámâ lị̃fị́ sĩ. Má âtâ tã pạ̃tị́ị̃ ʼî kĩ, tã ʼdî ʼbá yî ʼê rû trá ndrĩ. Má îgĩ tã lâ nõ ãnî drí, nĩ lẽ ró tã bê Yésũ ʼá.
43019036	Tã ʼdî ʼbá yî ʼê rû ĩtí ʼdĩ, tãlâ tã gólĩyî îgĩlí búkũ Ôvârí kâ ʼá rî ʼbá yî, ãʼdô ró bê pạ̃tị́ị̃ ró kĩ nĩ rî, "Gólĩyî ṇõó fã lâ kô ãlôwálâ"
43019037	gõʼdá kpá kĩ nĩ rî, "Gólĩyî âʼdô õjílã gólâ tíbê gãrã lâ ʼdị̃lị́ rî ndrẽʼá" rî.
43019038	Gõʼdá ʼdĩî vósĩ, ãgô ãzâ rú lâ Yõsépã Ãrãmãtáyã lé ʼbá ró rî drí ngãzó nĩlí Pĩlátõ rî îjílí Yésũ rî ãvõ tãsĩ, yí ãâtrõ ró nĩʼá ʼbãlâ. Gõʼdá Yõsépã rî ʼdĩ rĩʼá kpá õjílã gólâ tã lẽ ʼbá trá kĩʼá nĩ rî, Yésũ ʼdíyî pã ʼbá ʼî rî ĩʼdî. Gõʼdá tã lẽlẽ gólâkâ rĩʼá lậpị̂-lậpị̂ lâ ró, tãlâ gólâ rĩʼá ũrị̃ ró drị̃-ʼbá ạ́ngị́ Yúdạ̃ yí kâ drí. Gõʼdá ũrị̃ gólâkâ ʼdĩ ʼásĩ ndrĩ rî, gólâ drí fĩî ậtũzó ânĩzó Pĩlátõ ngálâ Pĩlátõ rî îjílí Yésũ rî ãvõ tãsĩ, yí ãâtrõ ró fê lậlị̂-lậlị̂ drị̃ị̂ sĩ nĩʼá ʼbãlâ ũgị́ ʼá. Ĩtí Pĩlátõ drí tã-drị̃ lẽzó gólâ drí. Gõʼdá drílâ gõzó Yésũ rî ãvõ âtrõlé fê lậlị̂-lậlị̂ drị̃ị̂ sĩ vũdrị́ nĩʼá ʼbãlâ ũgị́ ʼá.
43019039	Gõʼdá ãgô rû bê Nĩkõdímã rî drí kpá ânĩzó Yõsépã rî pãlé Yésũ rî ãvõ njị̃njị̃ sĩ. Nĩkõdímã ʼdĩ rĩʼá drị̃-ʼbá ạ́ngị́ Yúdạ̃ yí kâ tíbê sị́sị́ ânĩ ʼbá kírî ró ngạ́cị̂ bê Yésũ rî îjílí rî ĩʼdî. Gõʼdá Nĩkõdímã âtrõ ãlókõ ãvõ ʼbã kâ kpãâ. Ãlókõ ãvõ ʼbã kâ gólâ drí âtrõlé ʼdĩ rĩʼá cú ãmbá.
43019040	Gõʼdá gólĩyî drí Yésũ rî ãvõ njị̃zó âjílí ʼbú ũgị́ ró rî ʼálâ. Tólâ rî, drílĩyî ãlókõ ãvõ ʼbã kâ ʼdĩ ị̂nị́zó Yésũ rî ãvõ rú, gõʼdá drílĩyî gólâ rî gõzó ítá tãndí sĩ, âʼdô lãʼbí gólĩyíkâ rî vó ró.
43019041	Ũgị́ gólâ Yésũ rî ãvõ ʼbãzó ʼá lâ ʼdĩ rĩʼá ãnyî võ Yésũ rî îpázó fê lậlị̂-lậlị̂ drị̃ị̂ rî lạ̃gạ́tị́. Ũgị́ ʼdĩ rî drẽ rĩʼá óʼdí ró, óʼbãá ãvõ ãzãkã drẽ ʼá lâ kô. Ũgị́ rî ʼdĩ lạ̃gạ́tị́ lâ rĩʼá sũsũ ró.
43019042	Nĩngá sĩ, Yõsépã yî drí Yésũ rî ãvõ trõzó ʼwãâʼwâ, tãlâ ị̃tú âbí fĩʼá rû êdézó kậyị̂ rãtáã kâ rî tãsĩ. Ĩtí, drílĩyî Yésũ rî ãvõ trõzó ʼbãlé ũgị́ ãnyî võ lâ drí sũlị́ sũsũ ʼdî ʼá. Gõʼdá gólĩyî drí gõzó kúnị́ úngû ạ́ngị́ lîlílí âʼbãlé kpạ̃ạ́kũ ũgị́ rî ʼdĩ tị́.
43020001	Gõʼdá nĩngá sĩ rî, kậyị̂ Yúdạ̃ yí kâ rãtáã kâ vósĩ rî, kậyị̂ Gímã kâ sĩ ãkpãkãʼdã cị̃ị́nó, Mãríyã Mãgãdálã lé ʼbá ró gõʼdá ãzí-ãzí lâ yí bê drí ngãzó nĩlí ĩyî ũgị́ Yésũ rî ãvõ ʼbãzó rî ʼálâ. Gõʼdá gólĩyî câ bê tólâ rî, Mãríyã drí võ ndrẽzó ũgị́ tị́ ʼálâ rî, gõʼdá ũgị́ tị́ trá rĩʼá hûwậ, kúnị́ úngû lîlílí ʼbãlé kpạ̃ạ́kũ tị̂ lâ rî ólîlî trá vólé.
43020002	Ĩtí rî, Mãríyã drí ngãzó âcálé ãnyî ũgị́ tị́, gõʼdá gólâ ị̂ndrị̂ bê võ ũgị́ ʼálâ rî, Yésũ rî ãvõ gõʼdá trá yû tólâ. Gõʼdá nĩngá sĩ, Mãríyã yî drí ngãzó pá sõlé ngú ʼá rãlé gõlé vólé võ gólĩyî drí ânĩzó ʼálâ sĩ rî ʼálâ. Gõʼdá Mãríyã câ bê tólâ rî, drílâ Sĩmónã Pétẽrõ rî ûsúzó lãjóʼbá ãlô Yésũ kâ rĩʼá lẽlâ rõô rî bê. Gõʼdá Mãríyã drí tã yí drí ndrẽlé trá ʼdĩ âtázó gólĩyî drí kĩ, "Ówũ, nĩ õtírĩ ãníkâ rĩî rĩlí nõtí nõ rî, ótrõ íyîngá kúmú ãmákâ Yésũ rî ãvõ trá vólé ũgị́ ʼbãzó lâ rî ʼásĩ. Mã nị̃ị́ kô ngãtá âjî yî trá ángô lé yã rî."
43020003	Tólâ sĩ, Pétẽrõ yî lãjóʼbá ʼdĩ bê drí ĩyî ngãzó ûrû pá sõlé ngú ʼá rãlé Yésũ rî lóʼdé drị̃ ʼálâ, nĩʼá tã rû ʼê ʼbá trá ʼdĩ ndrẽlé.
43020004	Gõʼdá lãjóʼbá gólâ Yésũ drí lẽlé rõô nõ rî râ íyíkâ gõʼdá kôrô Pétẽrõ rî lậvũlị́, gõʼdá gólâ câ nĩ sị́sị́ lóʼdé drị̃ ʼálâ Pétẽrõ drí sĩ.
43020005	Gõʼdá drílâ ậndị̃zó võ ị̂ndrị́lị́ ũgị́ ʼálâ rî, drílâ ítá mvẽêmvê gõlé Yésũ rî ãvõ rú rî ndrẽzó nyé tũ vũdrị́ võ ãlô ʼá, õzõ gõrẽ lâ Yésũ rî ãvõ rú rî tí. Gõʼdá gólâ fí cú ũgị́ ʼálâ kô.
43020006	Gõʼdá Pétẽrõ drí íyíkâ âcázó vólé lésĩ ró kôrô fĩlí ũgị́ ʼálâ. Gõʼdá gólâ fî bê rî, gólâ drí kpá ítá mvẽêmvê Yésũ rî ãvõ gõzó ʼá lâ rî ndrẽzó tũ võ ãlô ʼá, Yésũ rî ãvõ gõʼdá trá ʼá lâ yû.
43020007	Pétẽrõ drí kpá ítá gólâ ômbélé Yésũ rî ãvõ rî drị̃ rú rî ndrẽzó rĩʼá kpá nyé tũ võ ãlô ʼá drị̃lị́ lâ lésĩ, âʼdó kô kpãkã ãlô ítá gõlé gólâ rî ãvõ rú rî yí bê.
43020008	Gõʼdá lãjóʼbá gólâ tíbê Yésũ drí lẽlé rõô gõʼdá rã ʼbá cãlé sị́sị́ ũgị́ tị́ ʼálâ rî drí kpá fĩzó ũgị́ ʼálâ Pétẽrõ ngálâ. Gõʼdá gólâ drí kpá ítá ʼdĩ ʼbá yî ndrẽzó cú ĩtí Yésũ rî ãvõ ãkó. Gõʼdá ĩtí rî, tã lâ ʼdĩ drí fĩzó gólâ drị̃ị̂, gõʼdá gólâ drí kpá tã lẽzó kĩ, Yésũ lîdrî trá õdrã ʼásĩ.
43020009	Sị́sị́ gólĩyî lẽé tã ʼwãâ kô kĩʼá nĩ rî, Yésũ lîdrî trá õdrã ʼásĩ rî, tãlâ tã gólâ îgĩlí búkũ Ôvârí kâ ʼá rî fí drẽ zãâ gólĩyî drị̃ị̂ kô.
43020010	ʼDĩî vósĩ rî, Pétẽrõ yî drí ngãzó gõlé võ drílĩyî ârázó ʼálâ sĩ rî ʼálâ lãjóʼbá Yésũ kâ lẽlé rõô ʼdĩ bê.
43020011	Gõʼdá nĩngá sĩ, Mãríyã Mãgãdálã drí ngãzó gõlé Yésũ rî lóʼdé drị̃ ʼálâ, gõʼdá âdrélé ãkpã ĩvĩ lóʼdé drị̃ ʼá tólâ, rĩʼá ãwó ngõlé. Gõʼdá gólâ drẽ zãâ ãwó ngõʼá rî, gólâ drí ậndị̃zó võ ị̂ndrị́lị́ ũgị́ Yésũ rî ãvõ ʼbãzó nõ ʼálâ kpá óʼdí.
43020012	Tólâ rî, kôrô drílâ mãlãyíkã rị̃ ndrẽzó ítá lậgû-lậgû bê rĩʼá ĩyî võ Yésũ rî ãvõ ʼbãzó rî ʼá, ãlô drị̃lị́ lésĩ, gõʼdá ãzâ rî íyíkâ pálé lésĩ.
43020013	Nĩngá sĩ, mãlãyíkã rị̃ ʼdî ʼbá yî drí tã îjízó gólâ tị́ kĩ, "Ãmâ îzó, ní rî ãwó ngõlé nõ ãʼdô tãsĩ yã?" Gõʼdá Mãríyã drí tã-drị̃ lôgõzó gólĩyî drí kĩ nĩ rî, "Ãyẽ, ótrõ íyîngá Kúmú tãndí ãmákâ nõ ãvõ lâ trá ũgị́ ʼásĩ vólé, má nị̃ị́ kô, ngãtá ótrõ ĩyî trá ʼbãlé ãʼdô ʼá yã rî! Ĩʼdî má drí rĩzó ãwó lâ ngõlé nõ."
43020014	Gõʼdá Mãríyã õtírĩ kpá úlị́ ʼdĩ âtá ĩtí mãlãyíkã ʼdî ʼbá yî drí rî, kôrô gólâ drí íyî jãzó võ ndrẽlé dîrî. Gõʼdá gólâ jâ yî bê rî, kôrô drílâ Yésũ rî ndrẽzó âdréʼá tólâ cú ĩtí Yésũ rî nị̃ ãkó.
43020015	Gõʼdá nĩngá sĩ, Yésũ drí gõzó tã îjílí tị́ lâ kĩ, "Õkó nõ, ní rî ãwó ngõlé ãʼdô tãsĩ yã? Ní ndã ãʼdî ĩʼdî yã?" Gõʼdá Mãríyã ị̂sũ íyíkâ kĩ, ʼdĩî âʼdô õjílã gólâ rĩ ʼbá võ ʼdî vó lâ ndrẽlé rî ĩʼdî. Tólâ rî, kôrô Mãríyã drí tã-drị̃ jãzó Yésũ drí kĩ, "Ãmbá, õzõ ní õtrõ kúmú ámákâ Yésũ rî ãvõ nĩ rî, ní âʼdâ võ ní drí ʼbãzó lâ ʼá lâ rî má drí, tãlâ má nĩ ró bê nĩʼá âtrõlâ ʼbãlé võ tãndí ʼá."
43020016	Gõʼdá ĩtí rî, Yésũ drí gólâ rî zị̃zó kĩ, "Mãríyã." Gõʼdá Mãríyã ârî lạ̃zị́ Yésũ drí zị̃lị́ ʼdĩ bê rî, kôrô Mãríyã ní drí ngãzó trẽlé tã bê kĩ, "Tã îmbá ʼbá ámákâ!" Gõʼdá drílâ drị́ dõzó Yésũ rú.
43020017	Gõʼdá Yésũ drí tã âtázó drílâ, "Ní rî drị́ dõlé má rú kô, Mãríyã, ní âyê mâ, tãlâ má cá drẽ kô ûrú ʼálâ ámâ átá ngálâ. Ní nĩ gõlé võ ámâ ậdrúpị̃ yî drí rĩzó rî ʼálâ, ní âtâ tã gólĩyî drí kĩ, mâ trá ãnyî ʼẽʼá gõlé ûrú ʼálâ Ôvârí ãmâ átá ró ãní bê rî ngálâ."
43020018	Ĩtí rî, kôrô Mãríyã drí úlị́ Yésũ drí âtálé yí drí ʼdĩ ârízó, gõʼdá drílâ ngãzó rãlé gõlé kpá óʼdí lãjóʼbá Yésũ kâ rî ʼbá yî ngálâ. Gõʼdá gólâ câ bê gólĩyî ngálâ rî, gólâ drí tã âtázó ãyĩkõ sĩ lãjóʼbá Yésũ kâ ʼdĩ ʼbá yî drí kĩ, "Má ndrê kúmú ãmákâ Yésũ trá! Gólâ lîdrî trá õdrã ʼásĩ, gõʼdá gólâ bê rĩʼá lédrẽ-lédrẽ ró." Gõʼdá nĩngá sĩ rî, drílâ kpá úlị́ Yésũ kâ âtálé yí drí ʼdĩ ʼbá yî âʼdázó gólĩyî drí.
43020019	Kậyị̂ ãlôlâ Yésũ drí lîdrízó õdrã ʼásĩ ʼdî lạ̃njạ́túlị́ lâ ʼdĩ sĩ rî, lãjóʼbá gólâkâ rî ʼbá yî drí rû êʼbézó ĩyî ndrĩ jó ʼá, ĩyî tị̂ âʼbãlé kpạ̃ạ́kũ jó ʼá ũrị̃ drị̃-ʼbá ạ́ngị́ Yúdạ̃ yí kâ rî ʼbá yí kâ drí sĩ, tãlâ gólĩyî ị̂sũ ĩyíkâ tã kĩ, drị̃-ʼbá ạ́ngị́ Yúdạ̃ yí kâ ʼdĩ ʼbá yî âʼdô ạ̃jú ʼbũ ʼbá ĩyíkâ âjóʼá ânĩlí ĩyî ûrúlị́. Gõʼdá nyĩî ró, Yésũ drí âfõzó gólĩyî lãfálé cú ĩtí ạ́tị̃ njị̃ ãkó. Gõʼdá Yésũ drí nî-bê-yã fẽzó gólĩyî drí úlị́ nõ ʼbá yî sĩ kĩ, "Tã ạ̃ʼdị́ ãâʼdô ãní bê."
43020020	Gõʼdá gólâ fẽ nî-bê-yã bê gólĩyî drí rî, gólâ drí kpá ạ̃lị́bị́ íyî gãrã ʼá íyî drị́ yí bê rî âʼdázó gólĩyî drí. Gõʼdá lãjóʼbá ʼdĩ ʼbá yî drí âʼdózó ndrĩ ãyĩkõ ró rõô, tãlâ gólĩyî ndrê kúmú ĩyíkâ Yésũ trá lédrẽ-lédrẽ ró kpá óʼdí.
43020021	ʼDĩî vósĩ, Yésũ drí tã âtázó kpá óʼdí gólĩyî drí kĩ nĩ rî, "Tã ạ̃ʼdị́ ãâʼdô ãní bê. Õzõ ámâ átá drí ámâ âjórẽ trá ânĩlí ãngó nõ ʼá ãnî lị̃fị́ îmbálé rî tí rî, ngbãângbânõ má jô kpá ãnî nĩʼá õjílã lị̃fị́ îmbá bê."
43020022	Gõʼdá nĩngá sĩ rî, Yésũ drí drị́-ãcê Ôvârí kâ fẽzó drílĩyî lôvó-lôvó íyíkâ võzó gólĩyî drị̃ị̂ õmbĩ kâ sĩ. Vó lâ sĩ rî, gólâ kĩ gólĩyî drí rî, "Mbârâkã Líndrí Tãndí Ôvârí kâ rî kâ õrî ãní bê.
43020023	Má fẽ kpá mbârâkã ãnî drí õjílã âyézó tã õnjí gólĩyíkâ rî ʼbá yî ʼásĩ. Õzõ nĩ ãâyê tã õnjí õjílã ãzâ kâ trá rî, gõʼdá Ôvârí âʼdô kpá tã õnjí õjílã rî gógó ʼdĩ kâ âyéʼá. Õzõ nĩ ãâyê tã õnjí õjílã rî ʼdĩ kâ kô rî, Ôvârí âyé tã õnjí gólâkâ kpá kô." Gõʼdá Yésũ âtálé bê úlị́ ʼdĩ ʼbá yî ndrĩ ndẽlé rî, kôrô gólâ drí gólĩyî âyézó.
43020024	Kậyị̂ gólâ Yésũ drí íyî âʼdázó lãjóʼbá íyíkâ yî drí rî sĩ, lãjóʼbá gólâkâ ãzâ ãlô rú bê Tómã Lạ̃tị́gó rî yûʼdạ́wạ́ ãzí-ãzí lâ yî lãfálé.
43020025	Gõʼdá Tómã âcâ bê vólé lésĩ rî, lãjóʼbá ãzí lâ yî drí tã ʼdî âtázó gólâ drí kĩ nĩ rî, "Kúmú ãmákâ Yésũ bê rĩʼá lédrẽ-lédrẽ ró, mã ndrê gólâ trá." Gõʼdá lé ĩtí rî, Tómã gâ vólé dó tã lẽlé úlị́ íyî ãzí-ãzí yî drí âtálé yí drí ʼdĩ ʼá. Gólâ kĩ gólĩyî drí rî, "Õzõ má õndrê ạ̃lị́bị́ gólâ rî îpázó drị́ ʼá gõʼdá kpá gólâ rî gãrã ʼdị̃lị́ ạ̃jú sĩ ʼdî ạ̃lị́bị́ lâ ámâ lị̃fị́ sĩ kô, gõʼdá õzõ má õdõ kpá ámâ drị́-mvá sĩ kô rî, má lẽé tã gbõ té kô úlị́ ãnî drí âtálé má drí ʼdĩ ʼá."
43020026	Gõʼdá kậyị̂ njị̂-drị̃-lâ-rị̃ vósĩ rî, lãjóʼbá Yésũ kâ rî ʼbá yî êʼbê rû kpá trá óʼdí jó ãlô-ãlô lâ ʼdĩ ʼá ĩyî tị̂ âʼbãlé kpạ̃ạ́kũ. Kậyị̂ rî ʼdĩ ʼá rî, Tómã gõʼdá bê gólĩyí bê jó ʼá tólâ. Gólĩyî âʼbã bê gbõ lé ạ́tị̃ kpạ̃ạ́kũ rî, nyĩî ró Yésũ drí âfõzó gólĩyî lãfálé ândálé kpá óʼdí gõʼdá âdrélé gólĩyî ândrá. Nĩngá sĩ, drílâ nî-bê-yã ʼẽzó gólĩyî drí kĩ nĩ rî, "Tã ạ̃ʼdị́ ãâʼdô ãní bê."
43020027	Gõʼdá nĩngá sĩ rî, gólâ drí íyî jãzó Tómã ngálâ gõʼdá Tómã rî zị̃lị́ kĩ, "Tómã, ní ânĩ ạ̃lị́bị́ ámâ drị́ ágálé ʼá nõ ʼbá yî ndrẽlé. Ní ânĩ dõlâ cú ánî drị́-mvá sĩ. Ní ndrê kpá ạ̃lị́bị́ ámâ gãrã ʼá nõ, ní gõ ró kpá dõlâ ánî drị́ sĩ, tãlâ ní lẽ ró tã bê. Ní âyê tã gólâ rĩzó tã ị̂sũlị́ rị̃ rị̃ ʼdî vólé. Gõʼdá ĩtí rî, ní lẽ tã pị̃pị̂sị́lị́ ãlô sĩ ngbãângbânõ kĩ, mâ bê rĩʼá lédrẽ-lédrẽ ró!"
43020028	Gõʼdá nĩngá sĩ, Tómã drí tã-drị̃ lôgõzó Yésũ drí kĩ, "Ãwô, Kúmú! Má lẽ tã trá ní ʼá ngbãângbânõ. Gõʼdá má nị̃ kpá trá kĩ nĩ rî, nî rĩʼá Kúmú ámákâ ĩʼdî! Pạ̃tị́ị̃ ró, nî rĩʼá Ôvârí ĩʼdî!"
43020029	Gõʼdá nĩngá sĩ, Yésũ drí tã-drị̃ lôgõzó Tómã drí kĩ nĩ rî, "Tómã, ní lẽ tã ngbãângbânõ kĩʼá nĩ rî, mâ bê lédrẽ-lédrẽ ró nõ, tãlâ ní ndrê mâ trá ánî lị̃fị́ sĩ rî drí sĩ yã? Má âtâ ní drí, rĩʼá tãndí ró rõô ạ̃tị́ ʼá tólâ õjílã gólĩyî tã lẽ ʼbá kĩ mâ bê lédrẽ-lédrẽ ró, gõʼdá cú ĩtí gólĩyî ndré mâ kô rî ʼbá yî drí."
43020030	Yésũ ʼê tã lârâkô ãzâ ʼbá yî trá rõô lãjóʼbá íyíkâ rî ʼbá yî lị̃fị́ drị̃ lâ yî ʼá, gõʼdá íîgĩí kô ndrĩ ʼdó búkũ nô ʼá nõngá.
43020031	Gõʼdá gólâ fínyáwá îgĩlí nõ, íîgĩ trá, tãlâ õjílã õlẽ ró ĩyî tã bê kĩ, Yésũ rĩʼá Ôvârí rî mvá ʼî. Õjílã gólâ tíbê tã lẽ ʼbá trá Yésũ ʼá kĩʼá nĩ rî, Yésũ ĩʼdî ʼdíyî pã ʼbá Ôvârí drí âjólé trá, gõʼdá gólâ Ôvârí rî mvá ʼî rî, gólâ âʼdô âʼdóʼá cú lédrẽ-lédrẽ ạ̃dũkũ ãkó rî bê tã lẽlẽ gólâkâ ʼdĩ sĩ.
43021001	Gõʼdá kậyị̂ ãzâ sĩ, Yésũ drí kpá íyî âʼdázó óʼdí lãjóʼbá íyíkâ njị̂-drị̃-lâ-rị̃ rî ʼbá yî drí ị̃ʼbị̂ ʼẽrẽ îmbá sĩ lị̃mvû ândrê zị̃lị́ Gãlĩláyã rî ʼá.
43021002	Nĩnĩ gólĩyíkâ ị̃ʼbị̂ ʼẽlé îmbá sĩ ʼdî rî, tã lâ âʼdô trá nõtí. Lãjóʼbá njị̂-drị̃-lâ-ngâ-rị̃ ʼdî ʼbá yî rú lâ ĩyî, Sĩmónã Pétẽrõ, Tómã, Nãtãnélẽ ʼbãlé bê Kánã lé ʼbá ró Gãlĩláyã ʼálâ rî, Zẽbẽdáyõ rî mvá yî Yãkóbã gõʼdá Yõwánĩ bê, gõʼdá kpá lãjóʼbá rị̃ ãzâ ʼbá yí bê, rĩʼá ĩyî ndrĩ ʼdó võ ãlô ʼá.
43021003	Pétẽrõ drí ngãzó tã âtálé lãjóʼbá ãzí íyíkâ njị̂-kázíyá ʼdĩ ʼbá yî drí kĩ, "Má lẽ ámákâ trá nĩʼá ị̃ʼbị̂ ʼẽlé lị̃mvû ândrê nã ʼálâ." Gõʼdá lãjóʼbá ãzí gólâkâ ʼdĩ ʼbá yî drí tã-drị̃ lôgõzó gólâ drí kĩ, "Mã âʼdô nĩʼá ní bê, mã nĩ ró kpá ị̃ʼbị̂ ʼẽlé." Gõʼdá ĩtí rî, gólĩyî drí ngãzó nĩlí cãlé lị̃mvû ândrê ʼdĩ tị́ ʼá tólâ. Gõʼdá gólĩyî câ bê tólâ rî, drílĩyî nĩzó kõlóngbõ sĩ lị̃mvû ândrê ʼdĩ drị̃ị̂ sĩ ị̃ʼbị̂ ʼẽ bê ngạ́cị̂ gị̃rị̃, gõʼdá gólĩyî ûsú ị̃ʼbị̂ ãlôlâ kô.
43021004	Gõʼdá võ drị̃ drí ʼbãrẽ põwã rî ʼá, drílĩyî Yésũ rî ndrẽzó âdréʼá ãnyî ʼáʼá lé drị̃ lésĩ lị̃mvû ândrê ʼdĩ tị́, gõʼdá gólĩyî nị̃ị́ kô kĩ nĩ rî, ʼdĩî âʼdô Yésũ ĩʼdî, tãlâ ngá ậwú drẽ dódó õjílã ndrẽzó nị̃lị́ tõ rî kô.
43021005	Gõʼdá nĩngá sĩ, kôrô Yésũ drí tã îjízó gólĩyî tị́ kĩ, "Ámâ ậdrúpị̃ yî, nĩ ûrû ị̃ʼbị̂ fí té trá yã?" Gõʼdá drílĩyî tã-drị̃ lôgõzó Yésũ drí kĩ, "ʼÉʼẽ, mã rú ãlôwálâ kó kô."
43021006	Gõʼdá ĩtí rî, Yésũ drí tã-drị̃ jãzó gólĩyî drí kĩ, "Nĩ ʼbê drẽ îmbá ãníkâ ʼdĩ gõlé drị́-ágó drị̃ ʼálâ ró." Gõʼdá gólĩyî drí gõzó îmbá ĩyíkâ ʼdĩ ʼbẽlé, õzõ Yésũ drí âtálé trá rî kâtí. Ĩtí, tã lârõ ró rî, drílĩyî ị̃ʼbị̂ rũzó dũû îmbá ĩyíkâ ʼdĩ ʼá. Gõʼdá nĩngá sĩ, gólĩyî ngâ bê îmbá âsélé gõlé kõlóngbõ ʼálâ rî, gólĩyî âsê gõʼdá kpị̃ị̂, tãlâ ị̃ʼbị̂ ʼdê trá dũû ʼá lâ.
43021007	Gõʼdá lãjóʼbá gólâ Yésũ drí lẽlé rõô rî ndrê bê ị̃ʼbị̂ ĩyî drí âsélé dũû ʼdĩ rî, kôrô gólâ drí nị̃zó lâ kĩ, õjílã âdré ʼbá ʼáʼá lésĩ ʼdî Yésũ ĩʼdî. Gõʼdá gólâ drí tã âtázó ʼwãâ Pétẽrõ drí kĩ, "Wũû, ãgô rĩ ʼbá âdrélé nã Kúmú ãmákâ Yésũ ĩʼdî!" Gõʼdá Pétẽrõ ârílí bê tã kĩʼá nĩ rî, ãgô rĩ ʼbá âdrélé ʼáʼá lé drị̃ lésĩ nâ kúmú ĩyíkâ Yésũ ĩʼdî rî, ʼwãâ ró gólâ drí ítá íyíkâ ũrûkậ ʼbá yî drílâ ângílí trá vólé ị̃ʼbị̂ ʼẽzó rî âtrõzó sõlé yí rú, gõzó wãlé lị̃mvû ândrê ʼdĩ ʼá gbõjõ yãlé nĩzó Kúmú Yésũ ngálâ lị̃mvû tị́ ʼálâ íyî ãzí-ãzí yî âyélé kõlóngbõ ʼá lị̃mvû ândrê ʼdĩ ʼá tólâ.
43021008	Gõʼdá ãzí-ãzí lâ yî drí ĩyíkâ ânĩzó kõlóngbõ sĩ, ị̃ʼbị̂ tíbê drílĩyî rũlị́ îmbá ʼá dũû ʼdĩ âsélé kpá fõzó ĩʼdí bê lâ ʼáʼá ʼálâ Yésũ ngálâ. Võ gólĩyî drí ị̃ʼbị̂ rũzó ʼdĩ jẽé ʼáʼá lé drị̃ rú sĩ kô.
43021009	Gõʼdá gólĩyî câ bê ʼáʼá lésĩ rî, gólĩyî drí gõzó ârílí kõlóngbõ ʼásĩ, gólĩyî drí lạ̃sị́ ãndrã-ãndrã ndrẽzó cú ị̃ʼbị̂ bê drị̃ lâ ʼá lôʼbíʼá, gõʼdá kpá ãmbãtã bê.
43021010	Gõʼdá kôrô Yésũ drí tã âtázó gólĩyî drí kĩ nĩ rî, "Nĩ âjî ị̃ʼbị̂ ãnî drí rũlị́ ʼdĩ ũrûkậ ʼbá yî nõlé."
43021011	Gõʼdá Pétẽrõ ârî tã ʼdî bê rî, kôrô gólâ drí ngãzó fĩlí kõlóngbõ ʼálâ kpá óʼdí, gõʼdá gólĩyî drí îmbá tị̂ rũzó lãjóʼbá ãzí ʼdĩ ʼbá yí bê âsélé ĩví ʼálâ lị̃mvû lésĩ. Gõʼdá gólĩyî âsê îmbá bê cú ĩví ʼálâ rî, gólĩyî drí ị̃ʼbị̂ tãndí ûsúzó ʼá lâ dũû, ndrĩ ʼdó rĩʼá kámá-ãlô-nyâʼdî-rị̃-drị̃-lâ-ngâ-mûdrị́-drị̃-lâ-nâ (153). Ị̃ʼbị̂ tãndí ãmbâ-ãmbâ lâ âʼdô bê gbõ lé dũû îmbá ʼdĩ ʼá rî, îmbá ʼdĩ ôkí kô ãlôlâ. Gõʼdá Pétẽrõ drí ị̃ʼbị̂ ʼdĩ ũrûkậ ʼbá yî âtrõzó fẽlé Yésũ drí.
43021012	ʼDĩî vósĩ, Yésũ drí tã âtázó gólĩyî drí kĩ, "Nĩ ânĩ ngá nyãlé." Nĩngá sĩ rî, gólĩyî îjí tã kĩʼá nĩ rî, gólâ ãʼdî ĩʼdî yã rî kô, tãlâ gólĩyî trá ndrĩ lârõ-lârõ ró, tãlâ gólĩyî nị̃ trá kĩ, ʼdĩî Kúmú Yésũ gólâ drã ʼbá trá, gõʼdá lîdrí ʼbá kpá trá õdrã ʼásĩ rî ĩʼdî.
43021013	Nĩngá sĩ, gólĩyî ânĩ bê ĩyî ndrĩ rĩlí vũdrị́ rî, Yésũ drí ngãzó nĩʼá ị̃ʼbị̂ lôʼbí ʼbá trá gõʼdá ãmbãtã lâ bê ʼdĩ trõlé fẽlé gólĩyî drí nyãlé.
43021014	ʼDĩî rĩʼá Yésũ rî rû âʼdâ-âʼdâ ândâlâ nâ lâ lãjóʼbá íyíkâ drí lîdrî-lîdrî gólâkâ õdrã ʼásĩ rî vósĩ rî ĩʼdî.
43021015	Gõʼdá gólĩyî nyâ bê ĩyî ngá ndrĩ ndẽlé rî, Yésũ drí ngãzó tã âtálé Pétẽrõ drí kĩ, "Sĩmónã Pétẽrõ Yõwánĩ rî mvá, ní lẽ mâ lậvũlị́ kôrô yã?" Gõʼdá Pétẽrõ drí tã-drị̃ lôgõzó gólâ drí kĩ, "Ãwô Kúmú, ní nị̃ trá kĩ, má lẽ nî trá." Gõʼdá ĩtí rî, Yésũ drí tã âtázó kĩ, "Õzõ ãʼdô bê trá ĩtí rî, ʼdõvó ní ndrê kạ́bị̃lị́kị̃ ámákâ vó lâ."
43021016	ʼDĩî vósĩ, Yésũ drí Pétẽrõ rî îjízó kpá óʼdí ʼwãâ ró kĩ, "Pétẽrõ, tã pạ̃tị́ị̃ ró, ní lẽ mâ trá yã?" Pétẽrõ drí tã-drị̃ lôgõzó kĩ, "Kúmú, ní nị̃ trá tãndí ró kĩ, má lẽ nî trá." Gõʼdá Yésũ drí gõzó kpá tã âtálé kĩ, "Õzõ ní õlẽ mâ trá pạ̃tị́ị̃ rî, ʼdõvó ní ndrê kạ́bị̃lị́kị̃ ámákâ vó lâ tãndí ró."
43021017	Gõʼdá Yésũ drí tã îjî ãlô-ãlô ʼdĩ îjízó kpá óʼdí Pétẽrõ tị́ ândâlâ nâ lâ ró kĩ, "Pétẽrõ, pạ̃tị́-pạ̃tị̃ ró, ní lẽ mâ fí trá yã?" Tã îjî ʼdĩ ʼbã Pétẽrõ gõʼdá trá âʼdólé tã ị̂sũ ró kpá ĩzã ró, tãlâ Yésũ îjî tã îjî ãlô-ãlô ʼdĩ trá ândâlâ nâ gólâ tị́. Gõʼdá ĩtí Pétẽrõ drí tã-drị̃ lôgõzó kpá kĩ, "Kúmú, ní nị̃ tã trá ndrĩ. Ní nị̃ trá kĩ, má lẽ nî fí trá pị̃pị̂sị́lị́ ãlô sĩ!" Gõʼdá Yésũ drí gõzó kpá tã âtálé kĩ, "Õzõ pạ̃tị́-pạ̃tị̃ ró ní õlẽ mâ trá rî, ʼdõvó ní ndrê kạ́bị̃lị́kị̃ ámákâ ʼdĩ ʼbá yî vó lâ yî tãndí ró."
43021018	Nĩngá sĩ, Yésũ drí tã âtázó Pétẽrõ drí zãâ bạ̃dị̃ kĩ, "Pạ̃tị́-pạ̃tị̃ ró, má âtâ ní drí, Pétẽrõ, kậyị̂ ní drí ʼbãzó drẽ ãgô ãnjî ró lị̃fị́ bê rî, ánî nyãányâ, ní rî trá ítá áníkâ sõlé ní rú, gõʼdá ní rî kpá trá lậmúlị́ lạ́tị̂ ní drí lẽlé rî yî ʼásĩ. Gõʼdá ní õtírĩ cãâ ãrãkã ró rî, õjílã ãzâ âʼdô ánî drị́ rũʼá nĩ lâsélé nĩzó võ gólâ ní drí lẽlé nĩzó ʼálâ kô rî ʼálâ."
43021019	Gõʼdá Yésũ âtâ úlị́ mãnĩgõ ʼdî Pétẽrõ drí ĩtí ʼdĩ rî, ãʼdô ró bê gólâ rî lị̃fị́ îmbálé õdrã lârâkô gólâ ʼẽ ʼbá âʼdólé gólâ drí ị̃zạ́tú rî tãsĩ. ʼDĩî rî âʼdálé kĩ, gólâ Pétẽrõ ị̂njị̃ Ôvârí trá. Õzõ Pétẽrõ rî ãzí-ãzí yî õndrê gólâ trá fĩî ậtũʼá õdrã lârâkô ĩtí ʼdĩ ʼá rî, gólĩyî âʼdô Ôvârí rî rú lûyị́ʼá. Gõʼdá nĩngá sĩ, Yésũ drí tã âtázó Pétẽrõ drí kpá kĩ, "Ní ârî úlị́ ámákâ, gõʼdá ní ʼdê má vó pị̃pị̂sị́lị́ ãlô sĩ."
43021020	Gõʼdá ĩtí rî, Pétẽrõ drí gõzó lị̃fị́ jãlé vólé, drílâ lị̃fị́ ʼbẽzó lãjóʼbá gólâ tíbê Yésũ drí lẽlé rõô rî rú. Lãjóʼbá rî gógó ʼdĩ rĩʼá ânĩʼá vólé gólĩyî vó. Lãjóʼbá rî ʼdĩ kpá ĩʼdî tíbê íyî ậtị̃ ʼbá Yésũ rú kậyị̂ gólĩyî drí rĩzó ngá nyãnyã ạ̃dũkũ nyãlé Yésũ yí bê drẽ ãkpãkãʼdã úfú drẽ Yésũ kô, gõʼdá kpá tã îjí ʼbá kĩʼá nĩ rî, "Kúmú, ãʼdî âʼdô ánî drị́-bã fẽʼá nĩ yã rî."
43021021	Gõʼdá Pétẽrõ ndrê lãjóʼbá ʼdĩ bê rî, Pétẽrõ drí tã îjízó Yésũ tị́ kĩ, "Kúmú, ãʼdô tã âʼdô gõʼdá âʼdóʼá nĩ lãjóʼbá rĩ ʼbá ânĩlí nã bê, áâʼdô kpá gólâ rî fũʼá yã?"
43021022	Gõʼdá Yésũ drí tã-drị̃ lôgõzó Pétẽrõ drí kĩ, "Má âtâ kpá óʼdí ní drí, Pétẽrõ, ní ʼê tã má drí âtálé ní drí ʼẽlé rî ĩʼdî. ʼDĩî âʼdó kô tã áníkâ ĩʼdî, õzõ má õlẽ gólâ õdrã kô bũúũ kậyị̂ má drí ʼẽzó âgõlé rî tú rî. Tã áníkâ bê ʼá lâ yã? Nî rî gógó, ní ârî úlị́ ámákâ ĩʼdî."
43021023	Úlị́ ʼdĩ ʼbá yî tãsĩ rî, tã ârí ʼbá Yésũ kâ rî ʼbá yî drí tã ị̂sũzó kĩ, Yésũ õkĩ, lãjóʼbá yí drí lẽlé rõô ʼdĩ õdrãá kô. Tákõ úlị́ Yésũ drí âtálé Pétẽrõ drí ʼdĩ ífí lâ âʼdó íyîngá ĩtí kô. Ífí lâ kĩ íyîngá, õzõ yí Yésũ õlẽ lãjóʼbá ʼdĩ drí rĩlí lédrẽ-lédrẽ ró bũúũ kậyị̂ yî rî gógó Yésũ drí âgõzó ãngó nõ ʼá rî sĩ rî, ʼdĩî âʼdó kô tã Pétẽrõ kâ ĩʼdî.
43021024	Lãjóʼbá gólâ Yésũ drí lẽlé rõô ʼdĩ îgĩ tã nô nĩ, gõʼdá gólâ ndrê tã ʼdî ʼbá yî trá rû ʼẽrẽ ʼá ndrĩ. Gólâ îgĩ nô tã pạ̃tị́-pạ̃tị̃ ʼî. Ãmâ tã ârí ʼbá gólĩyî sị́sị́-lésĩ rî yî nị̃ gólâ trá, gólâ ị̃tú vósĩ cé rî íyíkâ zãâ tã mbị̂ pạ̃tị́-pạ̃tị̃ rî âtálé ĩʼdî.
43021025	Nõô trá úlị́ ạ̃dũkũ îgĩlí búkũ nõ ʼá rî ĩʼdî. Yésũ ʼê tã ãzâ ʼbá yî trá dũûdû ãngó nõ ʼá nõngá, tíbê má drí îgĩlí búkũ nô ʼá kô rî. Õzõ tí má õró tã rî ʼdĩ ʼbá yî îgĩî ndrĩ rî, õjílã ndrĩ ãngó ʼá rî îcá kô njị̃lâ, tãlâ búkũ lâ âʼdô ʼbãʼá ạ́ngị́ ró lậvũlị́ kôrô. Ĩʼdî ʼdĩ.
44001001	Kúmú Tĩyõfílẽ, úlị́ gólĩyî má drí îgĩlí ní drí búkũ drị̃-káká ámákâ rî ʼá rî âʼdô ĩyî trá ndrĩ tã gólĩyî Yésũ drí îtõlé ʼẽlé gõʼdá kpá tã gólĩyî gólâ drí îtõzó õjílã lị̃fị́ îmbálé ĩʼdî sĩ lâ rî yî ĩʼdî,
44001002	cãlé bũúũ kậyị̂ gólâ Ôvârí drí gólâ rî trõzó ûrú ʼálâ rî ʼá. Gõʼdá ãkpãkãʼdã Ôvârí trõó drẽ gólâ ûrú ʼálâ kô rî, Líndrí Tãndí Ôvârí kâ drí gólâ rî ʼbãzó tã âʼdálé lãjóʼbá gólâkâ gólâ drí njĩlí trá sị́sị́ tã gólĩyî Ôvârí drí lẽlé gólĩyî drí ʼẽlé rî yî tãsĩ.
44001003	Yésũ rî õdrã gõʼdá kpá gólâ rî lîdrî-lîdrî vólé drị̃ ʼásĩ, gólâ rî trá ị̃nyạ́kú drị̃ị̂ nõngá kậyị̂ nyâʼdî-rị̃ íyî nyãányâ âʼdálé lãjóʼbá íyíkâ rî ʼbá yî drí ândâlâ dũû, tãlâ ʼdĩî gólĩyî ũnị̃ ró dódó kĩ, pạ̃tị́ị̃ yî rĩʼá lédrẽ-lédrẽ ró. Lãjóʼbá ʼdĩ ʼbá yî ndrê ĩyî gólâ trá, gõʼdá gólâ rî trá rĩʼá tã ũrûkậ ʼbá yî âtálé gólĩyî drí tã gólâ Ôvârí drí õjílã ʼbãzó âʼdólé kũmũ íyíkâ zẽlé rî tãsĩ.
44001004	Nĩngá sĩ, kậyị̂ ãzâ sĩ, Yésũ yî êʼbê rû bê ngá nyãlé lãjóʼbá íyíkâ rî ʼbá yí bê rî, drílâ tã ʼbãzó gólĩyî drí kĩ nĩ rî, "Mĩ rî drẽ tãkõ Yẽrõsãlémã ʼá nõngá fínyáwá, gõʼdá nĩ tẽ ró Líndrí Tãndí gólâ ámâ átá drí tã lâ ʼbãlé trá sị́sị́ kĩ, yí ãâʼdô âfẽʼá lâ mbârâkã sõlé ãnî ʼá rî.
44001005	Sị́sị́ rî, Yõwánĩ ʼê bãbãtízĩ íyíkâ õjílã drí lị̃mvû sĩ, gõʼdá kậyị̂ fínyáwá vólé drị̃ ʼásĩ rî, Ôvârí âʼdô íyíkâ bãbãtízĩ ʼẽʼá ãnî drí Líndrí Tãndí íyíkâ sĩ."
44001006	Gõʼdá kậyị̂ ãzâ sĩ, lãjóʼbá Yésũ kâ ûsû ĩyî rû bê óʼdí gólâ bê rî, drílĩyî gólâ rî îjízó kĩ nĩ rî, "Kúmú ãmákâ, nõô trá ĩʼdî ngbãângbânõ kậyị̂ gólâ ní drí ʼbãlé âʼdózó kúmú ạ́ngị́ ãmákâ ró, gõʼdá õjílã ãmákâ Ĩsĩrãʼélẽ kâ ʼbãlé ʼbạ̃drị̃ ãmákâ trõlé õjílã lídí drị́gạ́ sĩ rî ĩʼdî yã?"
44001007	Gõʼdá gólâ kĩ gólĩyî drí rî, "Ámâ átá cé ĩʼdî élê âʼdô âʼdóʼá nĩ drị́-ãcê bê kậyị̂ tã ʼdî ʼbá yî drí ʼẽzó âʼdólé rî ʼbãʼá nĩ. Îcá kô ãnî drí kậyị̂ tã rî ʼdĩ ʼbá yî drí ʼẽzó rû ʼẽlé rî nị̃lị́.
44001008	Gõʼdá nĩ ârî drẽ tã nô. Líndrí Tãndí Ôvârí kâ âʼdô âʼdéʼá ãnî drị̃ị̂ mbârâkã sõlé ãnî ʼá, tãlâ nĩ nĩ ró bê âʼdólé lị̃fị́ drị̃ ʼbá ró má drí, tã ámákâ âʼdálé õjílã Yẽrõsãlémã ʼá rî drí nõngá, gõʼdá võ ũrûkậ ʼbá yî Yũdạ́yạ̃ kâ ʼásĩ ndrĩ, gõʼdá ʼbạ̃drị̃ zị̃lị́ Sãmárĩyã rî ʼálâ, nĩngá sĩ rî, õjílã ʼbạ̃drị̃ ãzâ ʼbá yí kâ drí ndrĩ."
44001009	Gõʼdá Yésũ âtálé bê úlị́ ʼdĩ ʼbá yî ndrĩ rî, Ôvârí drí gólâ rî trõzó nĩzó ûrú ʼálâ nyé kûlûndúndû ró. ʼDĩî lãjóʼbá gólâkâ rî ʼbá yî lị̃fị́ drị̃ lâ yî ʼá. Nĩngá sĩ, mbãrãsãsã drí gólâ rî lîmózó lậpị́lị́, gõʼdá gólĩyî îcá kô gólâ rî ndrẽlé kpá óʼdí.
44001010	Yésũ õtírĩ rĩî nĩlí ʼbũû ʼálâ rî, gólĩyî zãâ rĩʼá gólâ rî vó ndrẽʼá. Nĩngá sĩ ʼwãâ, ãgô ãzâ ʼbá yî rị̃ sõ ĩyî ítá mvẽêmvê kpírí-kpírí ʼî, drílĩyî âgázó âdrélé gólĩyî gãrã drị̃ ʼá.
44001011	Gõʼdá õjílã rị̃ ʼdî ʼbá yî drí ngãzó tã âtálé kĩ nĩ rî, "Ãnî õjílã Gãlĩláyã kâ nõ ʼbá yî, nĩ ị̂sũ tã kô. Yésũ rî gólâ ãnî drí ndrẽlé trá tõ nĩrĩ ʼá ʼbũû ʼálâ nã, kậyị̂ ãzâ sĩ, gólâ âʼdô âgõʼá kpá óʼdí ãngó nõ ʼá, kpá nyé õzõ lạ́tị̂ gólâ ãnî drí gólâ rî ndrẽzó trá nĩrĩ ʼá vólé ʼdĩ tí. Gõʼdá ngbãângbânõ, nĩ rî âdrélé rĩʼá võ ndrẽlé ʼbũû ʼálâ ró kô. Tã ndẽ rû trá!"
44001012	Tã rî ʼdĩ âʼdô trá únị́ gólâ fê dõ kâ zị̃lị́ õlívĩ rî bê rî drị̃ ʼálâ, võ rî ʼdĩ jẽé kô, âʼdô ʼbãʼá õzõ áyágá ãlô kâtí Yẽrõsãlémã rú sĩ. Tólâ sĩ, lãjóʼbá Yésũ kâ ʼdĩ ʼbá yî drí ngãzó gõlé fĩlí jạ̃rị́bạ̃ Yẽrõsãlémã kâ rî ʼálâ.
44001013	Gólĩyî mbã trá nĩlí jó ʼálé ûrú lésĩ gólĩyî drí rĩzó rĩlí rî ʼá lâ. Lãjóʼbá Yésũ kâ ʼdĩ ʼbá yî rú lâ yî rĩʼá ĩʼdî nõ: Pétẽrõ, Yõwánĩ, Yãkóbã, Ãndĩríyã, Fílĩpõ, Tómã, Bãtõlõméyõ, Mãtáyõ, Yãkóbã Ãlãpáyã, Sĩmónã, gõʼdá Yúdạ̃ Yãkóbã.
44001014	Gólĩyî rî trá rû êʼbélé võ ãlô ʼá rãtáã ʼẽlé kpãkã ãlô pị̃pị̂sị́lị́ ãlô sĩ õkó gólĩyî rĩ ʼbá lậmúlị́ Yésũ yí bê rî ʼbá yí bê, gõʼdá Mãríyã Yésũ rî ândrê ró rî, gõʼdá Yésũ rî ậdrúpị̃ yí bê.
44001015	Nĩngá sĩ, kậyị̂ ãzâ sĩ, õjílã gólĩyî tã lẽ ʼbá trá Yésũ ʼá rî ʼbá yî drí ngãzó rû êʼbélé tũ võ ãlô ʼá. Gólĩyî rĩʼá õzõ kámá-ãlô-drị̃-lâ-nyâʼdî-trá kâtí. Nĩngá sĩ, Pétẽrõ drí ngãzó âdrélé ûrû tã âtálé gólĩyî drí kĩ nĩ rî,
44001016	"Ámâ ậdrúpị̃ yî ámâ îzó yí bê, îcâ trá úlị́ Ôvârí kâ gólĩyî îgĩlí trá tã îgĩ-îgĩ íyíkâ ʼá nõ drí rû ʼẽlé Yúdạ̃ drí. Ạ̃kû ró ạ̃kû ró nã rî, Líndrí Tãndí gólâkâ ʼbã kúmú Dạ̃wúdị̃ trá tã âtálé tã ʼẽ ʼbá rû ʼẽlé ạ̃tị́ ʼálâ võ Yúdạ̃ kâ lãjóʼbá ró rî tãsĩ, Yúdạ̃ gólâ ạ̃jú ʼbũ ʼbá yî âtrõ ʼbá Yésũ rî rũlị́ rî,
44001017	kpálé Yésũ njĩlí bê Yúdạ̃ rî gógó ʼdĩ trá nĩ lãjóʼbá ró lôsĩ ʼẽlé ãmâ ãzí-ãzí ró rî."
44001018	(Pétẽrõ rî rĩʼá úlị́ ʼdĩ ʼbá yî âtálé Yúdạ̃ rî õdrã tãsĩ, tãlâ ófẽlé bê lãfâ gólâ Yésũ rî gĩ kâ ró Yúdạ̃ drí rî, gõʼdá drílâ ạ́mvú gĩzó ĩʼdî sĩ lâ. Nĩngá sĩ, kậyị̂ ãzâ sĩ, Yúdạ̃ drí drãzó ạ́mvú rî ʼdĩ ʼá tólâ. Gólâ ʼdê vũdrị́ gõʼdá ʼâ lâ drí fũzó kpẽérẽ, fĩî lâ drí ậtũzó ạ̃drũ ị̃nyạ́kú drị̃ị̂.
44001019	Õjílã ndrĩ gólĩyî rĩ ʼbá Yẽrõsãlémã ʼálâ rî ʼbá yî drí Yúdạ̃ rî õdrã tã ʼdî ârízó. Gõʼdá gólĩyî drí ạ́mvú rî ʼdĩ rú lâ zị̃zó tị̂ ĩyíkâ rî sĩ kĩ, |iÃkélẽ Dámã|r, tã ífí lâ kĩ, Ạ́mvú Ãrí kâ.)
44001020	Nĩngá sĩ, Pétẽrõ drí tã âtázó kpá óʼdí Yúdạ̃ rî tãsĩ kĩ, "Íîgĩ trá ạ̃kû ró Lôngó Dạ̃wúdị̃ kâ ʼá kĩ nĩ rî, 'Jó gólâkâ õrî ngbôrôngólô tãkó ĩtí õjílã ãzâ ãkó ʼá lâ.' Lôngó 69.25 Gõʼdá íîgĩ kpá trá tólâ lôngó ãzâ rî ʼá kĩ, 'Óõʼbã õjílã ãzâ võ íyíkâ lôsĩ ʼẽ kâ rî ʼá.' Lôngó 109.8
44001021	"Ĩtí tãlâ úlị́ ʼdĩ ʼbá yî tãsĩ rî, má âtâ ãnî drí kĩ nĩ rî, îcâ trá ãmâ drí õjílã ãzâ njĩzó âʼdólé ãmá bê, gólâ âʼdó ʼbá lị̃fị́ drị̃ ʼbá ró Yésũ rî lîdrî-lîdrî õdrã ʼásĩ rî tãsĩ. Îcâ trá ãmâ drí õjílã ãzâ âʼdó ʼbá ãmâ lậmû-ãzí ró kậyị̂ ndrĩ ãmâ drí lậmúzó Kúmú ãmákâ Yésũ bê ị̃tú gólâ Yõwánĩ drí gólâ rî îbábátízãzó rî ʼá cãlé bũúũ kậyị̂ Ôvârí drí gólâ rî trõzó vólé ûrú ʼálâ rî ʼá rî njĩʼá ĩʼdî."
44001023	Ĩtí rî, õjílã rû êʼbé ʼbá ʼdĩ ʼbá yî drí tã ị̂sũ ĩyíkâ ạ̃dũkũ lâ trõzó ʼbãlé õjílã rị̃ rú. ʼDĩî rĩʼá Mãtíyã gõʼdá ãzâ lâ gbõ Yõsépã Sábã rî mvá ró rĩʼá zị̃lâ kpá Yúsẽtũ rî.
44001024	Nĩngá sĩ, drílĩyî ngãzó rãtáã ʼẽlé Ôvârí drí kĩ, "Kúmú ãmákâ, ní nị̃ tã ị̂sũ õjílã kâ ndrĩ gólĩyî pị̃pị̂sị́lị́ ʼásĩ rî ʼbá yî nĩ. Ĩtí rî, ní âʼdâ ãmâ drí gólĩyî rị̃ nô ʼbá yî lãfálé ʼásĩ ní drí njĩlí trá
44001025	lôsĩ lãjóʼbá Yésũ kâ rî kâ ʼẽlé Yúdạ̃ rî võ ʼá rî, tãlâ Yúdạ̃ âyê lôsĩ ʼdî trá, gõʼdá nĩzó võ gólâ ní drí nị̃lị́ cé nî rî ʼá."
44001026	Nĩngá sĩ, gólĩyî drí gõmárĩ vũzó ĩʼdî õjílã ãlô rî njĩzó. Gõʼdá ĩtí rî, gõmárĩ drí Mãtíyã rî vũzó ĩʼdî âʼdólé lôfílí lãjóʼbá Yésũ kâ ró Yúdạ̃ rî võ ʼá. Gõʼdá gólĩyî âʼdô trá lãjóʼbá ró mûdrị́-drị̃-lâ-ngâ-rị̃ Mãtíyã sĩ.
44002001	Kậyị̂ kãrámã Pẽnĩtãkósĩtĩ rî kâ âcâ bê rî, õjílã gólĩyî ndrĩ tã lẽ ʼbá trá Yésũ ʼá rî ʼbá yî drí rû êʼbézó võ ãlô ʼá Yẽrõsãlémã ʼálâ.
44002002	Nĩngá sĩ, ʼwãâ drílĩyî ngá ạ̃yị́ ãmbá ârízó ûrú lésĩ, ʼũʼũ lâ âʼdô trá õzõ ĩlî gólâ vị̃ ʼbá mbârâkã sĩ rî kâtí. Gõʼdá õjílã ârî ngá ạ̃yị́ rî ʼdĩ trá võ gólĩyî drí rĩzó rĩlí rî ʼásĩ ndrĩ.
44002003	Gõʼdá gólĩyî drí ngá gólĩyî âʼdó ʼbá õzõ lạ̃sị́ lãndrâ mbẽlẽ-mbẽlẽ rî kâtí rî ndrẽzó lãfálé cãʼá nĩzó rĩlí ãlô-ãlô gólĩyî drị̃ị̂ sĩ cé tị̂tị̂.
44002004	Nĩngá sĩ, Líndrí Tãndí Ôvârí kâ drí ânĩzó mbârâkã íyíkâ fẽlé gólĩyî drí, gõʼdá drílâ gólĩyî ʼbãzó rĩʼá úlị́ âtálé ãlô-ãlô tị̂ lídí gólĩyî drí nị̃lị́ ạ̃kû lâ sĩ kô rî ʼbá yî sĩ.
44002005	Jạ̃rị́bạ̃ Yẽrõsãlémã kâ ʼá tólâ rî, õjílã Yúdạ̃ yí kâ gólĩyî ânĩ ʼbá trá ʼbạ̃drị̃ dũû ngĩíngî ʼásĩ Ôvârí rî îrátãlé rî ʼbá yî kpá bê rĩʼá ĩyî dũû.
44002006	Gõʼdá õjílã ârílí bê úlị́ tã lẽ ʼbá ʼdĩ ʼbá yî drí rĩʼá âtálâ tị̂ ngĩíngî sĩ ʼdî ʼbá yî rî, drílĩyî ngãzó rû êʼbélé âcálé õjílã ị́tị́lị́lị́ ró. Ĩtí rî, õjílã ị́tị́lị́lị́ rî ʼdĩ ʼbá yî nị̃ị́ tã rû ʼẽ ʼbá ʼdĩ kô, tãlâ tã lẽ ʼbá Yésũ ʼá rî ʼbá yî lãfálé ʼásĩ ãlô-ãlô rĩʼá úlị́ âtáʼá tị̂ õjílã rĩ ʼbá úlị́ rî ʼdĩ ârílí rî ʼbá yí kâ sĩ.
44002007	Tãlâ tã rî ʼdĩ tãsĩ, õjílã tị̂ drí ậʼdị́zó ndrúndrú. Gõʼdá drílĩyî ngãzó rĩʼá tã âtálé ĩyî lãfálé ʼásĩ kĩ nĩ rî, "Nõô íyíkâ âʼdó ʼbá tã lârâkô ʼî yã? Õjílã gólĩyî rĩ ʼbá úlị́ âtálé nõngá nõ, gólĩyî rĩʼá ĩyî ndrĩ Gãlĩláyã lé ʼbá ʼî.
44002008	Îcâ ángô tí ró gólĩyî drí úlị́ âtázó tị̂ ãmâ nyãányâ kâ rî ʼbá yî sĩ yã?
44002009	Nõngá rî, ãmâ bê rĩʼá ʼbạ̃drị̃ ngĩíngî nõ ʼbá yî ʼásĩ, Pãrãtíyã, Mẽdíyã, Ẽlámã, Mõsõpõtámĩyã, Yũdạ́yạ̃, Kãpãdõsíyã, Pónĩtõ, Ásĩyã, Fãrĩgíyã, Pãmbĩlíyã, Mạ́sị̃rị̃, Kẽrétẽ, Sãwõdíyã, gõʼdá kpá võ gạ̃rạ̃ drị̃ ãzâ Líbĩyã kâ rî ãnyî jạ̃rị́bạ̃ Kĩrénẽ kâ rî rú, gõʼdá Rómã lésĩ rî, rĩʼá ãmâ gólĩyî pạ̃tị́ị̃ Yúdạ̃ ró rî, gõʼdá gólĩyî rû jã ʼbá trá Ôvârí rî ị̂njị̃lị́ âʼdâ tã Yúdạ̃ yí kâ ró rî ʼbá yî. Ãmâ õjílã ndrĩ ʼbạ̃drị̃ tị̂ ngĩíngî nõ ʼbá yí kâ nõ, ârî õjílã rî ʼdĩ ʼbá yî trá rĩʼá úlị́ âtáʼá ĩyî tị̂ ngĩíngî ãmâ nyãányâ kâ sĩ tã ạ́ngị́ Ôvârí drí ʼẽlé trá rî ʼbá yî tãsĩ."
44002012	Ĩtí rî, õjílã ndrĩ õʼbí ʼdĩ ʼbá yî, tị̂ lâ yî drí ậʼdị́zó tã rî ʼdĩ drí sĩ, gõʼdá tã ʼdî drí gólĩyî drị̃ lîjãzó. Gõʼdá gólĩyî drí ngãzó rĩʼá tã îjílí ĩyî võ ʼásĩ kĩ nĩ rî, "Tã ífí tã lârâkô rĩ ʼbá rû ʼẽlé nõ kâ ãʼdô ʼî yã?"
44002013	Gõʼdá õjílã ãzâ ʼbá yî drí úlị́ ʼdásí âtázó tã lẽ ʼbá Yésũ ʼá rî ʼbá yî drí kĩ nĩ rî, "Ãyẽ, ngá õdrá õcî gólĩyî kpá nĩ nô íyíkâ ãʼdô ʼî."
44002014	Nĩngá sĩ, Pétẽrõ yî drí ngãzó âdrélé ûrû lãjóʼbá Yésũ kâ ũrûkậ mûdrị́-drị̃-lâ-ngâ-ãlô rî ʼbá yí bê. Gõʼdá drílâ ngãzó úlị́ âtálé ngbạ́lạ́-ngbạ́lạ́ õjílã ị́tị́lị́lị́ ʼdĩ ʼbá yî drí kĩ nĩ rî, "Ãnî, ãmâ õjílã Yúdạ̃ yí kâ rî ʼbá yî, gõʼdá kpá ãnî ãzâ ʼbá yî gólĩyî rĩ ʼbá nõngá Yẽrõsãlémã ʼá rî yî, nĩ ârî drẽ tã má ngáá nõlé, tãlâ má ngî ró tã ãnî drí ârílí ʼdĩ ífí lâ ãnî drí mbị̂mbị̂.
44002015	Nĩ âtâ tã kĩʼá nĩ rî, õdrá õcî ãmâ nĩ õjílã nô ʼbá yí bê ãʼdô tãsĩ yã? Drẽ rĩʼá ị̃tú-pá njị̂-drị̃-lâ-sû ʼî cị̃ị́nó. Õdrá îcâ kpá bê õjílã cĩlí ãkpãkãʼdã cị̃ị́nó ĩtí yã? Tã rî ʼdĩ âʼdó ĩtí kô. Líndrí Tãndí Ôvârí kâ ʼbã ãmâ nĩ úlị́ âtálé tị̂ ʼdĩ ʼbá yî sĩ ĩtí.
44002016	Tã rî ʼdĩ kpá rĩʼá õzõ tã gólâ tã ậngũ ʼbá Ôvârí kâ Yõwélẽ rî drí ậngũlị́ trá ạ̃kû ró nãtí kĩ nĩ rî,
44002017	'Ôvârí âtâ kĩ, "Kậyị̂ ạ̃dũkũ rî ʼbá yî sĩ, má âʼdô Líndrí Tãndí ámákâ lôfíʼá õjílã gólĩyî rĩ ʼbá rû ị̂ʼbũlị́ má drí rî ʼá, võ ʼásĩ ndrĩ. Nĩngá sĩ, ãnî mvá õkó gõʼdá ãgô ró rî ʼbá yî âʼdô ĩyî úlị́ má drí fẽlé gólĩyî drí rî ʼbá yî âtáʼá õjílã ãzâ ʼbá yî drí. Má âʼdô ãgô ãnjî gõʼdá kpá ãgô ãrãkã ãníkâ rî ʼbá yî ʼbãʼá âbĩ-âbĩ âbĩlí tã ámákâ nị̃zó ʼẽlé.
44002019	Gõʼdá má âʼdô kpá ngá gólĩyî tị̂ drí ậʼdị́zó drí lâ sĩ rî yî ʼbãʼá âʼdólé ị̃nyạ́kú drị̃ị̂ nõngá, gõʼdá kpá ʼbũû ʼálâ. Nĩ ndrê drẽ, ãrí âʼdô âʼdóʼá gõʼdá lạ̃sị́ gõʼdá õcĩkã ậnị́ ʼbá gúndrị̃-gúndrị̃ ị̃nyạ́kú drị̃ lîmólé rî.
44002020	Gõʼdá ʼbũû ʼálâ rî, ị́nị́rị́kúwạ́ âʼdô ậsị́ʼá ạ̃mvũ ị̃tú lị̃fị́ ʼá, gõʼdá párá lị̃fị́ âʼdô rû jãʼá âʼdólé kãâkâ ró õzõ ãrí kâtí. Tã rî ʼdĩ ʼbá yî âʼdô âʼdóʼá sị́sị́, gõʼdá vó lâ sĩ rî, kậyị̂ ạ́ngị́ rî gógó má drí ʼẽzó âgõlé âcálé ị̃nyạ́kú drị̃ị̂ nõngá tã õjílã kâ kĩlí rî drí âʼdózó.
44002021	Gõʼdá gólĩyî ndrĩ ámâ zị̃ ʼbá ĩyî pãlé rî yî, má âʼdô gólĩyî pãʼá pạ̃tị́ị̃ ró, tãlâ gólĩyî ãʼdô ró lédrẽ-lédrẽ ạ̃dũkũ ãkó rî bê." ' Yõwélẽ 2.28-32
44002022	"Ãnî õjílã ãmákâ Ĩsĩrãʼélẽ kâ, nĩ ârî úlị́ ámákâ Yésũ gólâ Nãzãrétã lé ʼbá ró rî tãsĩ nô ʼbá yî, tã âʼdâ-âʼdâ Ôvârí kâ ãnî drí rî kĩ, Yésũ ĩʼdî gólâ yí drí âjólé ãnî drí ʼdíyî pã ʼbá ró, tã lârâkô gólâ yí drí Yésũ rî ʼbãzó ʼẽlâ õjílã pãlé rî ʼbá yî sĩ. Yésũ rî gógó ʼê tã lârâkô ʼdĩ ʼbá yî ãnî lãfálé ʼá nõngá, gõʼdá mĩ nị̃ tã rî ʼdĩ ʼbá yî trá dódó.
44002023	Gõʼdá Ôvârí nị̃ tã gólâ ãnî drí ʼẽʼá ʼẽlâ Yésũ drí rî trá sị́sị́, gõʼdá ĩʼdî gólâ drí tã lâ lẽzó ãnî drí kĩ, nĩ õʼê tã rî ʼdĩ ʼbá yî Yésũ drí. Ĩtí rî, Ôvârí drí gólâ rî âyézó ãnî drị́gạ́, gõʼdá ãnî drí Yésũ rî gógó fẽzó õjílã tã ʼbãʼbã Músạ̃ kâ rî ʼbá yî ị̂njị̃ ʼbá kôʼdáwá rî ʼbá yî drị́gạ́ îpálé fê lậlị̂-lậlị̂ drị̃ị̂, ĩtí rî, gõʼdá ãnî drí gólâ rî fũzó.
44002024	Gõʼdá Ôvârí îngâ gólâ trá ngá lãzé õdrã kâ gólâ rî ị̂mvú ʼbá trá rî ʼásĩ, gõʼdá gólâ rî ʼbãzó lîdrílí, tãlâ õdrã îcá kô tã trõlé gólâ drị́gạ́ sĩ.
44002025	Rĩʼá õzõ tã gólâ kúmú ạ́ngị́ Dạ̃wúdị̃ drí âtálé ạ̃kû ró nã sĩ Yésũ rî tãsĩ rî tí, kĩ nĩ rî, 'Má ndrê nî Ôvârí Yãkóvã rĩʼá ãnyî má bê kậyị̂ vósĩ cé, tãlâ nî rĩʼá ãnyî má bê rî drí, ngá ãzâ îcá kô ámâ îkpókpólõlé, gõʼdá kpá ámâ ʼbãlé âʼdólé ũrị̃ ró.
44002026	Tãlâ tã rî ʼdĩ tãsĩ rî, ámâ pị̃pị̂sị́lị́ ậʼdị̂ trá ndrúndrú, gõʼdá má lûyị̂ nî ãyĩkõ ãmbá sĩ. Má âʼdô rĩʼá lị̃fị́ ʼbãʼbã sĩ ámâ ãvõ tãsĩ,
44002027	tãlâ õzõ má õdrã trá rî, nî Ôvârí õzó kô ámâ ãvõ âyé ṇãlé lóʼdé ʼá. Mí nị̃ trá mâ rĩʼá rû ị̂ʼbũ ʼbá tãndí áníkâ rî ĩʼdî.
44002028	Ní âʼdâ lạ́tị̂ lîdrî kâ õdrã ʼásĩ rî trá má drí. Mâ rĩʼá ãyĩkõ ró, tãlâ nî rĩʼá má bê.' Lôngó 16.8-11
44002029	"Ámâ ậdrúpị̃ yî ámâ îzó yí bê, má âtâ tã ãnî drí ãmâ ạ́ʼbị́yạ́ kúmú ạ́ngị́ Dạ̃wúdị̃ rî tãsĩ ãndrõ nô trậ. Gólâ drã trá ạ̃kû ró nã sĩ, óʼbã ãvõ lâ trá ʼbú ʼá, gõʼdá gólâ rî lóʼdé rĩʼá nõngá ãnyî ãmá bê.
44002030	Mã nị̃ trá Dạ̃wúdị̃ âtâ úlị́ ʼdĩ ʼbá yî tã ậngũ ʼbá ró, tãlâ gólâ nị̃ tã Ôvârí drí tã lâ ʼbãlé trá yí drí rî trá. Mĩ ndrê drẽ, Ôvârí ʼbã tã trá lãtrítrí ró kĩ nĩ rî, 'Má âʼdô õjílã ãlô ánî ózõwá yî lãfálé ʼásĩ rî ʼbãʼá âʼdólé kúmú ạ́ngị́ ró õzõ ní tí.'
44002031	Dạ̃wúdị̃ ndrê tã gólâ Ôvârí drí ʼẽʼá ʼẽlâ ạ̃tị́ ʼá tólâ rî trá. Tãlâ tã rî ʼdĩ tãsĩ, gólâ drí úlị́ nõ ʼbá yî âtázó kĩ nĩ rî, 'Ôvârí âyé ámâ ãvõ kô ṇãlé lóʼdé ʼá', ʼdĩî Dạ̃wúdị̃ rî úlị́ ʼdĩ âtálé lîdrî-lîdrî õjílã gólâ Ôvârí drí njĩlí trá ãmâ pã ʼbá ró õdrã ʼásĩ rî tãsĩ.
44002032	Mĩ ndrê drẽ, Yésũ ĩʼdî gólâ Ôvârí drí ʼẽlé lîdrílí õdrã ʼásĩ rî. Ãmâ ndrĩ lãjóʼbá ró rî ʼbá yî ndrê gólâ rî trõtrõ nyé kûlûndúndû ró nĩzó gõlé ûrú ʼálâ rî trá ãmâ lị̃fị́ nyãányâ sĩ.
44002033	Gõʼdá ʼdĩî vósĩ, Ôvârí drí gólâ rî trõzó ʼbãlé íyî drị́-ágó drị̃ị̂ kúmú ró. Ôvârí âjô Líndrí Tãndí íyíkâ Yésũ drí õzõ gólâ drí tã lâ ʼbãlé trá ạ̃kû ró nã sĩ rî kâtí kĩ nĩ rî, yí âʼdô âjóʼá lâ rî tí. Gõʼdá ngbãângbânõ rî, gólâ âjô Líndrí Tãndí íyíkâ ʼdĩ trá ãmâ drí, õzõ ãnî drí ndrẽlé trá gõʼdá kpá ârílí rî tí.
44002034	Mã nị̃ trá kĩ nĩ rî, kúmú gólâ nĩ ʼbá cú kûlûndúndû ró rî âʼdó kô rĩʼá kúmú ạ́ngị́ Dạ̃wúdị̃ ĩʼdî, tãlâ gólâ âtâ trá ʼdíyî pã ʼbá ãmákâ tãsĩ kĩ nĩ rî, 'Ôvârí Yãkóvã âtâ trá Kúmú ámákâ drí kĩ, "Ní rî mâ lạ̃gạ́tị́ ámâ drị́-ágó drị̃ lésĩ kúmú ró drị́-ãcê bê.
44002035	Gõʼdá má âʼdô ạ̃jú-ʼbá-ãzí áníkâ rî ʼbá yî ʼbãʼá rĩlí ánî pá zẽlé." ' Lôngó 110.1
44002036	Nĩngá sĩ, ʼdõvó ãnî ndrĩ õjílã ámákâ Ĩsĩrãʼélẽ kâ ũnị̃ tã pạ̃tị́ị̃ ró kĩ nĩ rî, Yésũ nõ gólâ ãnî drí îpálé trá fê lậlị̂-lậlị̂ drị̃ị̂ rî ĩʼdî, gólâ ĩʼdî Ôvârí drí njĩlí ʼdíyî pã ʼbá ró rî. Gólâ kpá ĩʼdî õjílã gólâ Ôvârí drí ʼbãlé kúmú ró ãngó drị̃lị́ ndrĩ rî ĩʼdî. Tã ámákâ ãnî drí rî ạ̃dũkũ lâ ĩʼdî ʼdĩ."
44002037	Gõʼdá õjílã dũû ʼdĩ ʼbá yî ârílí bê úlị́ Pétẽrõ kâ ʼdĩ ʼbá yî rî, úlị́ ʼdĩ ʼbá yî drí gólĩyî ʼbãzó tã ị̂sũ ró rõô. Nĩngá sĩ, gólĩyî rúʼbạ́ drí âdãzó sõlĩ, gõʼdá drílĩyî ngãzó rúʼbạ́ lôʼbãlé Pétẽrõ drí lãjóʼbá Yésũ kâ ãzâ ʼbá yí bê kĩ nĩ rî, "Ãmâ ậdrúpị̃ yî, mã âʼdô gõʼdá ãʼdô ʼẽʼá ĩʼdî yã?"
44002038	Ĩtí rî, Pétẽrõ drí tã-drị̃ lâ lôgõzó gólĩyî drí kĩ nĩ rî, "Nĩ âdĩ drị̃ vólé tã õnjí ãníkâ rî ʼbá yî ʼásĩ, gõʼdá íîbábátízã ró ãnî bê, tãlâ nĩ âʼdô ró bê õjílã Yésũ Krístõ kâ ró. Nĩngá sĩ, Ôvârí âʼdô tã õnjí ãníkâ rî ʼbá yî âyéʼá, gõʼdá Líndrí Tãndí íyíkâ fẽzó ãnî drí,
44002039	tãlâ ạ̃kû ró nã sĩ, gólâ âtâ tã trá kĩ nĩ rî, yí ãâʼdô Líndrí Tãndí íyíkâ âfẽʼá õjílã ãmákâ gólĩyî yí drí ậzị́lị́ rî yî drí ndrĩ, ãnî ngbãângbânõ nõngá nõ ʼbá yî drí ãnî mvá yí bê, gõʼdá kpá gólĩyî rĩ ʼbá jẽjẽ ró rî ʼbá yí bê."
44002040	Nĩngá sĩ, Pétẽrõ drí tã ãzâ ʼbá yî âtázó dũû õjílã ʼdî ʼbá yî drí Yésũ rî tãsĩ Yésũ rî âʼdálé ʼdíyî pã ʼbá ró gólĩyî drí, gõʼdá gólĩyî ârî ró ĩyî tã Yésũ kâ bê. Gõʼdá drílâ kpá rû lôʼbãzó gólĩyî rú úlị́ âtâ sĩ kĩ nĩ rî, "Nĩ ʼbã Yésũ õpâ ãnî lâṇõ gólâ ʼẽ ʼbá âʼdólé tã õnjí ʼbá yî drí rî ʼásĩ."
44002041	Gõʼdá ĩtí, õjílã dũû ʼdĩ ʼbá yî drí úlị́ Pétẽrõ kâ ʼdĩ ʼbá yî ârízó, gõʼdá gólĩyî îbábátízãzó. Kậyị̂ rî ʼdĩ sĩ, õjílã tã lẽ ʼbá trá Yésũ ʼá rî rĩʼá ĩyî õzõ kútũ-nâ kâtí, gõʼdá gólĩyî drí rû êʼbézó kpãkã ãlô gólĩyî tã lẽ ʼbá trá Yésũ ʼá rî ʼbá yí bê.
44002042	Gõʼdá õjílã rî ʼdĩ ʼbá yî drí rĩzó rĩʼá tã kậkậrậ gólĩyî lãjóʼbá Yésũ kâ drí rĩzó gólĩyî îmbálé ĩʼdî sĩ lâ rî ʼbá yî ârílí ãyĩkõ sĩ. Gõʼdá gólĩyî ndrĩ drí rĩzó rû êʼbélé kpãkã ãlô võ ãlô ʼá kậyị̂ vósĩ cé. Gólĩyî rî trá ngá ãlô ró ngá lẽlẽ sĩ ãzí-ãzí yí bê, ngá nyãlé kpãkã ãlô, gõʼdá Ôvârí rî ị̂njị̃lị́ rãtáã ʼẽʼẽ sĩ.
44002043	Kậyị̂ rî ʼdĩ ʼbá yî sĩ, Ôvârí ʼbã lãjóʼbá Yésũ kâ ʼdĩ ʼbá yî trá rĩʼá tã lârâkô dũû tị̂ drí ậʼdị́zó drílĩyî sĩ rî ʼẽlé. Tãlâ tã ʼdî tãsĩ rî, õjílã ãzâ ʼbá yî dũû drí gólĩyî rõzó.
44002044	Gõʼdá gólĩyî ndrĩ tã lẽ ʼbá Yésũ ʼá rî ʼbá yî drí rĩzó zãâ rû êʼbélé kpãkã ãlô, gõʼdá gólĩyî drí rĩzó ngá ậmúlị́ ĩyî vó ʼásĩ ngá-tị̂ ĩyíkâ rî ʼbá yî sĩ.
44002045	Kậyị̂ ãzâ ʼbá yî sĩ, gólĩyî rî trá ngá-tị̂ ĩyíkâ rî ʼbá yî ʼbãlé gĩlí vólé, gõʼdá ậdị̂ lãfálé lâ cãzó fẽlé gólĩyî ĩzã ró rî ʼbá yî drí, tãlâ gólĩyî ãʼdô ró ĩyî bê cú ngá gólĩyî drí âʼdózó ãkó lâ rî ʼbá yí bê.
44002046	Kậyị̂ vósĩ cé, gólĩyî rî trá zãâ rû êʼbélé ạ̃ʼdị́-drị̃ jó ạ́ngị́ Ôvârí kâ rî kâ ʼá ngá ãlô ró. Gólĩyî rî kpá rĩʼá ngá nyãlé kpãkã ãlô ĩyî drí ʼbã ʼásĩ drị̃-bạ́lạ́yị̂ ró ãyĩkõ sĩ.
44002047	Gólĩyî rî kpá Ôvârí rî lûyị́lị́. Gõʼdá õjílã ị́tị́lị́lị́ ị̂njị̃ ĩyî gólĩyî õjílã tãndí ró. Gõʼdá kậyị̂ vósĩ cé, Ôvârí rĩʼá õjílã pãʼá tã õnjí ĩyíkâ ʼásĩ, gõʼdá gólĩyî lôfílí tã lẽ ʼbá ãzí yî lãfálé.
44003001	Kậyị̂ ãzâ sĩ, Pétẽrõ yî Yõwánĩ bê drí nĩzó jó ạ́ngị́ Ôvârí kâ rî ʼálâ, ị̃tú-pá nâ sĩ lạ̃njạ́túlị́ bê, tãlâ ʼdĩî rĩʼá ị̃tú-pá rãtáã ʼẽ kâ Ôvârí drí rî ĩʼdî.
44003002	Gõʼdá gólĩyî câ bê ạ́tị̃ ãzâ ndõgõ ạ̃ʼdị́-drị̃ kâ jó ạ́ngị́ Ôvârí kâ rî kâ gólâ rĩʼá zị̃lâ Sũ-ãkĩ ʼdî tị́ rî, drílĩyî õjílã ãzâ ʼbá yî ûsúzó rĩʼá ĩyî ãgô ãzâ gólâ rĩ ʼbá õṇõ ró rî njị̃ʼá. Útị̂ ãgô ʼdĩ kó õṇõ ró ĩtí. Kậyị̂ vósĩ cé, órî trá ãgô rî ʼdĩ njị̃lị́ gõʼdá ʼbãlé võ rî ʼdĩ ʼá rĩlí ậdị̂ zị̃lị́ õjílã gólĩyî rĩ ʼbá nĩlí jó ạ́ngị́ Ôvârí kâ ʼdĩ ʼálâ rî yî tị́ sĩ.
44003003	Gõʼdá ãgô õṇõ ró ʼdĩ ndrélé bê Pétẽrõ yî Yõwánĩ bê rĩʼá ĩyî ânĩʼá jó ạ́ngị́ Ôvârí kâ ʼdĩ ʼálâ rî, drílâ ngãzó ậdị̂ zị̃lị́ gólĩyî tị́ sĩ.
44003004	Ĩtí rî, Pétẽrõ yî Yõwánĩ bê drí ngãzó rĩʼá ĩyî gólâ rî ndrẽlé dĩí, gõʼdá Pétẽrõ drí ngãzó tã âtálé kĩ nĩ rî, "Ní ndrê võ ãmâ ngáá nõlé."
44003005	Nĩngá sĩ, ãgô õṇõ ró ʼdĩ drí võ ndrẽzó gólĩyî ngálâ lị̃fị́ ʼbãʼbã bê. Gólâ ị̂sũ íyíkâ kĩ nĩ rî, ãwô-ʼdĩ, gólĩyî âʼdô ĩyî trá ʼẽʼá ậdị̂ fẽlé yí drí.
44003006	Gõʼdá Pétẽrõ drí tã âtázó kĩ nĩ rî, "Âʼdó kô ngá gólâ ậdị̂ ró rî ĩʼdî má drí ʼẽʼá fẽlâ ní drí. Gõʼdá võ lâ ʼá rî, má âʼdô ngá gólâ âʼdó ʼbá má bê rî fẽʼá ĩʼdî. Má âtâ tã ní drí nõ mbârâkã gólâ Yésũ Krístõ gólâ Nãzãrétã lésĩ rî kâ sĩ, ʼdõvó ní ngâ ûrû gõʼdá ậcị́ tõlé."
44003007	Gõʼdá Pétẽrõ ní drí õṇõ ʼdî drị́-ágó lâ rũzó ạ̃ngbũ, ãʼdô ró bê gólâ rî ʼbãlé ngãlé âdrélé ûrû. Gõʼdá ʼwãâ õṇõ ʼdî pá lâ yî gõʼdá pá lị̃fị́ lâ yí bê drí âmbázó.
44003008	Gõʼdá drílâ ngãzó âdrélé ûrû íyî pá nyãányâ drị̃ị̂, gõʼdá ngãlé rĩʼá lậmúlị́. Drílâ ngãzó Ôvârí rî lûyị́lị́ ãyĩkõ ãmbá sĩ. Gõʼdá drílĩyî ngãzó nĩlí ʼdũwạ̃ Pétẽrõ yí bê jó ạ́ngị́ Ôvârí kâ ʼdĩ ʼálâ Ôvârí rî lûyị́lị́. Gõʼdá ãyĩkõ drí sĩ rî, ãgô rî ʼdĩ drí ngãzó nĩʼá lậmú bê gõʼdá kpá lôwã bê.
44003009	Gõʼdá õjílã ndrĩ gólĩyî âʼdó ʼbá tólâ jó ạ́ngị́ Ôvârí kâ nã ʼálâ rî ʼbá yî ndrê ĩyî bê ãgô rî ʼdĩ rĩʼá lậmúʼá gõʼdá kpá rĩʼá Ôvârí rî lûyị́ʼá rî,
44003010	drílĩyî gólâ rî nị̃zó kĩ, gólâ ĩʼdî ãgô õṇõ ró gólâ rĩ ʼbá rĩlí ãnyî ạ́tị̃ tị́ kậyị̂ vósĩ cé rĩʼá ậdị̂ zị̃lị́ õjílã tị́ sĩ rî ĩʼdî. Gõʼdá õjílã ʼdî ʼbá yî tị̂ lâ yî drí ậʼdị́zó ndrúndrú, tãlâ tã lârâkô gólâ rû ʼẽ ʼbá trá ãgô ʼdĩ drí rî tãsĩ.
44003011	Nĩngá sĩ, õjílã tị̂ lâ yî drí ậʼdị́lị́ trá ndrúndrú ʼdĩ ʼbá yî ndrê ĩyî ãgô rî ʼdĩ trá âdréʼá ãnyî Pétẽrõ yî lạ̃gạ́tị́ Yõwánĩ bê jó bị́lị́ gólâ zị̃lị́ jó bị́lị́ kúmú Sólõmõ kâ rî ʼá. Ĩtí, õjílã dũû drí ngãzó rãlé gólĩyî ngáá tólâ.
44003012	Gõʼdá Pétẽrõ ndrélé bê õjílã tị́lị́lị́ rû êʼbéʼá rî, drílâ ngãzó tã âtálé gólĩyî drí kĩ nĩ rî, "Õjílã ámákâ Ĩsĩrãʼélẽ kâ, ãnî tị̂ ậʼdị̂ tã nô tãsĩ ãʼdô drí sĩ yã? Gõʼdá nĩ rî ãmâ ndrẽlé dĩí ĩtí ãʼdô tãsĩ yã? Nĩ rî ị̂sũlâ kĩ nĩ rî, mã êdê ãgô rî nõ mbârâkã ãmákâ sĩ ngãtá rĩrĩ ãmákâ mbị̂ Ôvârí lị̃fị́ rî sĩ yã? Âʼdó kô rĩʼá ĩtí.
44003013	Nõô tã gólâ Yésũ drí ʼẽlé trá rî ĩʼdî. Gólâ rĩʼá rû ị̂ʼbũ ʼbá Ôvârí gólâ ãmâ ạ́ʼbị́yạ́ Ãbãrãyámã, Ĩsákã, Yãkóbã, gõʼdá kpá ũrûkậ ʼbá yî drí rõlé rî kâ. Ôvârí ʼbã Yésũ rî lậnjị̃ trá tákányĩ ĩʼdî, drílâ mbârâkã fẽzó Yésũ drí âʼdózó ngá-tị̂ ãmbá dũû nõ drị̃lị́ ndrĩ. Gõʼdá âʼdólé bê trá ĩtí rî, nĩ âṇõ gólâ rî ạ̃lị̃ trá drị́-ãcê ʼbá drí gõʼdá gólâ rî gãzó dó kúmú Pĩlátõ ândrá, gbõ lé Pĩlátõ lẽ tã bê drị́ âyézó Yésũ rú sĩ rî.
44003014	Yésũ rĩʼá õjílã tãndí ró gólâ tã Ôvârí kâ ʼẽ ʼbá rî ĩʼdî, gõʼdá nĩ gã gólâ trá dó Pĩlátõ ândrá, gõʼdá Pĩlátõ rî îjízó ãvõ fũ ʼbá ãzákôlâ ʼdĩ înjílí ĩʼdî Yésũ rî gógó võ lâ ʼá.
44003015	Yésũ gólâ nõ ãnî drí ʼẽlé drãlé ʼdĩ, gólâ ĩʼdî rĩʼá ãlô gólâ õjílã ʼẽ ʼbá âʼdólé lédrẽ-lédrẽ ró zãâ gbạ́dú rî. Gólâ rî õdrã vósĩ, Ôvârí ʼbã gólâ trá lîdrílí õdrã ʼásĩ. Ãmâ nyãányâ ndrê gólâ trá kpá óʼdí cú ãmâ lị̃fị́ sĩ.
44003016	Rĩʼá mbârâkã Yésũ rî ʼdĩ kâ, gólâ ãgô õṇõ ró ãnî drí ndrẽlé trá ndrĩ nô ʼbã ʼbá âʼdólé dódó ʼdĩ. Gólâ lẽ tã trá Yésũ ʼá. Tã rî ʼdĩ tãsĩ, Yésũ drí fãfã fẽzó gólâ drí ngãzó ậcị́ tõlé, õzõ ãnî drí ndrẽlé nõ tí.
44003017	"Ámâ ậdrúpị̃ yî, má nị̃ tã gólĩyî ãnî drí ʼẽlé drị̃-ʼbá ãníkâ rî ʼbá yí bê Yésũ rú gólâ rî ạ̃lị̃ âṇõzó drãlé rî trá, gõʼdá nĩ ʼê tã rî ʼdĩ ʼbá yî ĩtí ʼdĩ rî, tãlâ mĩ nị̃ị́ kô kĩ nĩ rî, rĩʼá gólâ Ôvârí drí ʼẽʼá âjólâ ãngó nõ ʼá ʼdíyî pã ʼbá ró rî ĩʼdî.
44003018	Gõʼdá ạ̃kû ró nã sĩ, Ôvârí ʼbã tã ậngũ ʼbá íyíkâ rî ʼbá yî trá tã ậngũlị́ kĩ nĩ rî, ʼdíyî pã ʼbá rî ʼdĩ âʼdô lâṇõ ûsúʼá gõzó drãlé. Gõʼdá ngbãângbânõ rî, yí âyê tã rî ʼdĩ trá âʼdólé õzõ ʼdĩî kâtí.
44003019	"Ãnî ámâ ậdrúpị̃ yî, tã rî ʼdĩ ʼbá yî tãsĩ rî, má lôʼbã rúʼbạ́ ãnî drí, nĩ âdĩ drị̃ tã õnjí ãníkâ rî ʼbá yî ʼásĩ, gõʼdá rû jãlé úlị́ Ôvârí kâ rî ʼbá yî ârílí gõʼdá ị̂njị̃lị́ ĩʼdî, tãlâ Ôvârí õjĩ ró bê tã õnjí ãníkâ vólé ngbá.
44003020	Ôvârí âʼdô Yésũ rî gógó gólâ drí njĩlí ạ̃kû ró nã sĩ ʼdíyî pã ʼbá ró rî âjóʼá ãnî ngálâ, tãlâ gólâ õsõ ró mbârâkã íyíkâ bê ãnî ʼá õjílã íyíkâ ró.
44003021	Yésũ bê ʼbũû ʼálâ, rĩʼá tólâ bũúũ kậyị̂ tíbê gólâ drí ngá ʼẽzó ndrĩ óʼdí ró õzõ sị́sị́ rî kâtí rî. Ạ̃kû ró nã sĩ, Ôvârí ʼbã tã ậngũ ʼbá íyíkâ rî ʼbá yî rĩʼá tã rî ʼdĩ ʼbá yî ngĩlí.
44003022	Tã âʼdálâ ró, Músạ̃ âtâ tã Yésũ rî tãsĩ kĩ nĩ rî, 'Ôvârí Yãkóvã âʼdô õjílã ãzâ ãnî ʼásĩ ʼẽʼá âʼdólé tã ậngũ ʼbá ró má tí. Îcâ trá ãnî drí tã cé tị̂tị̂ tã ậngũ ʼbá rî ʼdĩ drí âtálé ãnî drí rî ârílí ʼẽlé,
44003023	tãlâ gólĩyî gólâ rî ârí ʼbá kôʼdáwá rî, Ôvârí âʼdô gólĩyî trõʼá vólé õjílã íyíkâ rî ʼbá yî lãfálé sĩ ûfúlị́.' ʼDĩî úlị́ Músạ̃ kâ ĩʼdî.
44003024	Gõʼdá má âtâ kpá óʼdí ãnî drí drị̃ âdĩlí tã õnjí ãníkâ rî ʼbá yî ʼásĩ, tãlâ Sãmõwélẽ gõʼdá tã ậngũ ʼbá ũrûkậ ʼbá yí bê ndrĩ, gólĩyî tã âtî-âtî Ôvârí kâ âtá ʼbá trá rî ậngũ ĩyî tã trá tã gólĩyî Yésũ drí ʼẽʼá ʼẽlâ kậyị̂ ãmákâ nõ ʼbá yî ʼá rî tãsĩ.
44003025	"Ĩtí rî, îcâ trá ãnî drí ãnî drị̃ âdĩlí tã õnjí ʼásĩ, tãlâ tã gólĩyî Ôvârí drí tã lâ ʼbãlé trá ʼẽlé tã ậngũ ʼbá íyíkâ rî ʼbá yî sĩ ạ̃kû ró nã rî kpá rĩʼá ãnî drí, gõʼdá tã-drị̃ lẽlẽ gólâ Ôvârí drí ʼbãlé ạ̃kû ró nã sĩ ãnî ạ́ʼbị́yạ́ yí bê rî rĩʼá kpá ãnî drí. Gólâ âtâ trá Ãbãrãyámã drí kĩ nĩ rî, 'Má âʼdô ánî ózõwá yî ʼbãʼá ândrâ-tãndĩ fẽlé õjílã ãngó drị̃ kâ drí ndrĩ.'
44003026	Má âtâ tã ãnî drí kĩ nĩ rî, Yésũ ĩʼdî rĩʼá gólâ Ôvârí drí njĩlí lãjóʼbá íyíkâ ró gõʼdá gólâ rî âjózó ãnî drí sị́sị́ tã õnjí ãníkâ âyélé, tãlâ Yésũ õsõ ró mbârâkã íyíkâ ãnî ʼá rĩzó tã mbị̂ ʼẽlé ĩʼdî õjílã íyíkâ ró."
44004001	Pétẽrõ yî Yõwánĩ bê õtírĩ rĩî tã ʼdî ʼbá yî âtálé õjílã drí rî, drị̃-ʼbá lãʼbí ʼẽ kâ ũrûkậ ʼbá yî drí âcázó Sạ̃dúsị̃ ũrûkậ ʼbá yí bê, gõʼdá kpá drị̃-ʼbá lómígówá jó ạ́ngị́ Ôvârí kâ rî ʼbá yí kâ lómígówá íyíkâ ũrûkậ ʼbá yí bê.
44004002	Gólĩyî rĩʼá ạ̃wạ̃ ró, tãlâ úlị́ gólĩyî Pétẽrõ yî drí rĩzó õjílã îmbálé kĩʼá nĩ rî, Yésũ õlîdrî trá õdrã ʼásĩ rî tãsĩ, tãlâ úlị́ ʼdĩ ʼbá yî âʼdâ tã lîdrî-lîdrî õjílã kâ õdrã ʼásĩ rî trá rĩʼá tã pạ̃tị́ị̃ ʼî.
44004003	Âʼdólé bê trá ĩtí rî, drílĩyî Pétẽrõ yî Yõwánĩ bê rũzó ʼbãlé gạ̃nị́mạ̃ ʼá ậʼdú kõlé tólâ ngạ́cị̂ ãlô, tãlâ trá rĩʼá lạ̃njạ́túlị́ drị̃ lésĩ ró, gõʼdá ị̃tú-pá îcá kô tã kĩ ʼbá ậzị́zó ndrĩ tã gólĩyíkâ kĩlí kậyị̂ rî ʼdĩ sĩ.
44004004	Gõʼdá kpálé bê ĩtí rî, õjílã gólĩyî tíbê úlị́ Pétẽrõ kâ ârí ʼbá trá rî ĩyî lãfálé sĩ rî, õjílã dũû âdĩ ĩyî drị̃ trá tã õnjí ĩyíkâ ʼásĩ tã lẽlé Yésũ ʼá. Bê trá ĩtí rî, õjílã gólĩyî tã lẽ ʼbá trá Yésũ ʼá rî yî drí âcázó õzõ kútũ-njị̂ kâtí.
44004005	Cị̃ị́nó lâ sĩ, tã kĩ ʼbá Yúdạ̃ yí kâ ʼdĩ ʼbá yî drí rû êʼbézó kpãkã ãlô võ ãlô ʼá tólâ Yẽrõsãlémã ʼálâ tã Pétẽrõ yí kâ kĩlí.
44004006	Gõʼdá Ánãsĩ gólâ âʼdô trá sị́sị́ nã sĩ ãmbá drị̃-ʼbá Yúdạ̃ yí kâ rî ʼbá yí kâ rĩʼá gólĩyí bê, gõʼdá õjílã âʼdó ʼbá kpá bê rî yî rĩʼá Kãyífã, Yõwánĩ, Ãlẽkẽzándã gõʼdá õjílã ãzâ ʼbá yî ʼbã ʼálé Ánãsĩ kâ rî ʼásĩ âʼdó ʼbá kpá drị̃-ʼbá lãʼbí ʼẽ kâ ró rî ʼbá yí bê.
44004007	Nĩngá sĩ, gólĩyî drí Pétẽrõ yî ậzị́zó âdrélé ĩyî ândrá kpãkã ãlô ãgô gólâ õṇõ ró êdélé trá rî bê. Gólĩyî îjî Pétẽrõ yî trá kĩ nĩ rî, "Ãnî, nĩ êdê ãgô õṇõ ró nõ ángô tí yã? Ãʼdî fẽ mbârâkã ãnî drí drị́-ãcê bê tã ʼdî ʼẽzó rî nĩ yã?"
44004008	Nĩngá sĩ, Pétẽrõ drí tã lôgõzó mbârâkã Líndrí Tãndí Ôvârí kâ sĩ kĩ nĩ rî, "Drị̃-ʼbá õjílã ãmákâ rî yí kâ gõʼdá sị́sị́-lésĩ ãmákâ rî ʼbá yí bê,
44004009	nĩ rî rĩʼá ãmâ îjílí nõ tã tãndí ãmákâ ʼẽlé ãgô õṇõ ró nõ ʼẽzó âʼdólé dódó rî tãsĩ yã?
44004010	ʼDõvó nĩ lẽ bê trá tã nị̃lị́ tã lâ ʼdĩ tãsĩ rî, má âtâ ãnî drí gõʼdá kpá õjílã ãmákâ Ĩsĩrãʼélẽ kâ drí ndrĩ kĩ nĩ rî, rĩʼá drị́-ãcê Yésũ Krístõ Nãzãrétã lé ʼbá ró rî kâ ĩʼdî ãgô õṇõ ró nõ pã ʼbá âʼdólé dódó gõʼdá kpá gólâ rî ʼbãlé âdrélé nõngá ãnî ândrá ãndrõ õjílã ndị̂ndị̂ ró nõ. Yésũ ĩʼdî ãlôlâ gólâ ãnî drí îpálé drãlé fê lậlị̂-lậlị̂ drị̃ị̂ rî, gõʼdá Ôvârí ʼê gólâ trá lîdrílí õdrã ʼásĩ.
44004011	"Ãnî drị̃-ʼbá õjílã ãmákâ rî ʼbá yí kâ, nĩ ârî drẽ úlị́ ámákâ nõ. Gólâ rĩʼá ĩʼdî kó ãlô ậjû ró tã îgĩzó tã lâ sĩ búkũ Ôvârí kâ ʼá kĩʼá nĩ rî, 'Ậjû gólâ jó ʼdị̃ ʼbá drí gãlé dó rî âʼdô gõʼdá trá ậjû tãndí ró tã lâ drí lâzélé rõô jó ʼdị̃zó rî ĩʼdî.' Lôngó 118.22
44004012	Ĩtí rî, má lẽ ãnî drí nị̃lâ dódó kĩ nĩ rî, gólâ cé ĩʼdî ãlô gólâ îcá ʼbá ãmâ õjílã mvá pãlé rû îzã gõʼdá kpá õdrã ãmákâ rî ʼbá yî ʼásĩ tãlâ tã õnjí ãmákâ sĩ, Ôvârí âfẽé drị́-ãcê tã ʼdî ʼẽzó õjílã ãzãkã drí kó kô."
44004013	Nĩngá sĩ, tã kĩ ʼbá gólĩyî rû êʼbé ʼbá ʼdĩ ʼbá yî tị̂ lâ yî drí ậʼdị́zó, tãlâ úlị́ gólĩyî Pétẽrõ yî drí âtálé Yõwánĩ bê ngbạ́ngậ lâ ró ũrị̃ ãkó ʼdĩ yî sĩ, tãlâ gólĩyî nị̃ trá kĩ nĩ rî, Pétẽrõ yî Yõwánĩ bê õjílã tãkó ʼî, zị́ ĩyî tã kô. Gólĩyî ndrê ĩyî Pétẽrõ yî Yõwánĩ bê kĩ nĩ rî, gólĩyî âʼdô rĩʼá Yésũ rî ãzí-ãzí ʼî, tãlâ tã ʼẽʼẽ gólĩyíkâ rĩʼá nyé õzõ Yésũ kâ rî tí.
44004014	Gõʼdá ãgô gólâ õṇõ ró pãlé trá rî rĩʼá âdréʼá tólâ dódó Pétẽrõ gõʼdá Yõwánĩ yí bê. Tã rî ʼdĩ sĩ, gólĩyî îcá gõʼdá kô tã õnjí ãzãkã âtálé úlị́ Pétẽrõ kâ âtálé trá ʼdĩ rú.
44004015	Nĩngá sĩ, drílĩyî Pétẽrõ yî gõʼdá ãgô õṇõ ró rî bê lôfõzó vólé ĩví ʼálâ jó rû êʼbê kâ ʼdĩ ʼásĩ. Gõʼdá gólĩyî drí ngãzó rĩʼá tã ị̂ʼbị̃lị́ ĩyî võ ʼásĩ kĩ nĩ rî,
44004016	"Mã âʼdô ãʼdô ʼẽʼá ĩʼdî õjílã ʼdî ʼbá yî drí yã? Tã pạ̃tị́ị̃ ró, õjílã ndrĩ rĩ ʼbá rĩlí ĩyî Yẽrõsãlémã ʼá nõngá rî ʼbá yî nị̃ trá kĩ nĩ rî, gólĩyî ʼê tã tị̂ drí ậʼdị́zó ʼdĩ nĩ, gõʼdá mã gãá tị̂ lâ kô.
44004017	Gõʼdá mã ʼbã tã gólĩyî drí, gólĩyî õzó kô tã âtá Yésũ rî tãsĩ ãlôwálâ õjílã ãzãkã drí, tãlâ tã rî ʼdĩ õzó lậʼbú õjílã rõô drí kô."
44004018	Gõʼdá nĩngá sĩ, tã kĩ ʼbá ʼdĩ ʼbá yî drí ngãzó Pétẽrõ yî ậzị́lị́ Yõwánĩ bê âgõlé jó ʼálâ. Nĩngá sĩ, drílĩyî tã ʼbãzó Pétẽrõ yî drí, gólĩyî ĩîmbâ õjílã kô óʼdí Yésũ rî tãsĩ ngãtá cé Yésũ rî rú zị̃lị́ ĩʼdî õjílã drí yã rî.
44004019	Gõʼdá Pétẽrõ yî drí ngãzó ûrû Yõwánĩ bê tã-drị̃ gólĩyíkâ ʼdĩ lôgõlé kĩ nĩ rî, "ʼDõvó nĩ njĩ drẽ, tã gólâ ángô rî ĩʼdî Ôvârí drí ndrẽlé tãndí ró rî, tã ãníkâ ârílí ĩʼdî, ngãtá tã Ôvârí kâ ârílí ĩʼdî.
44004020	Ãmâ drí rî, mã îcá kô tị̂ cĩlí gạ́ tã gólĩyî ãmâ drí ndrẽlé trá Yésũ drí ʼẽlé gõʼdá kpá tã gólĩyî ãmâ drí ârílí trá gólâ drí rĩʼá âtálâ rî ʼbá yî drị̃ị̂."
44004021	Gõʼdá ĩtí rî, tã kĩ ʼbá ʼdĩ ʼbá yî nị̃ị́ gõʼdá lạ́tị̂ lâṇõ fẽzó Pétẽrõ yî drí rî kô, tãlâ õjílã trá ndrĩ rĩʼá ĩyî Ôvârí rî lûyị́ʼá ĩʼdî ãgô õṇõ ró ʼbãlé trá âʼdólé dódó ʼdĩ tãsĩ. Tã rî ʼdĩ tãsĩ rî, gólĩyî drí cé úlị́ ĩyíkâ ãlô ʼdĩ ʼbá yî âtázó ĩʼdî ngbálí-ngbálí óʼdí Pétẽrõ yî drí Yõwánĩ bê, gõʼdá drị́ yĩzó gólĩyî rú sĩ.
44004022	Pétẽrõ yî Yõwánĩ bê ʼê ĩyî trá tã lârâkô ạ́ngị́ ʼî, tãlâ ãgô õṇõ ró ʼbãlé âʼdólé dódó ʼdĩ, ndrô lâ rĩʼá kôrô nyâʼdî-rị̃ drị̃ị̂ sĩ.
44004023	Gõʼdá óyĩlí bê drị́ Pétẽrõ yî rú sĩ Yõwánĩ bê rî, drílĩyî ngãzó gõlé ãzí-ãzí lâ yî ngálâ, gõʼdá tã gólâ drị̃-ʼbá Yúdạ̃ yí kâ ʼdĩ ʼbá yî drí âtálé trá ʼdĩ ngĩlí gólĩyî drí.
44004024	Nĩngá sĩ, õjílã ãzâ ʼbá yî ârílí bê ĩyî tã ʼdî ĩtí rî, gólĩyî drí ngãzó ndrĩ Ôvârí rî lûyị́lị́ kpá rãtáã ʼẽlé kpãkã ãlô kĩ, "Kúmú ãmákâ gólâ ãmâ drị̃lị́ ãngó nõ ʼá rî, ní ʼbã ãmâ nĩ ʼbũû bê, ị̃nyạ́kú bê, lị̃mvû ândrê bê, gõʼdá ngá ndrĩ gólĩyî âʼdó ʼbá ʼá lâ rî ʼbá yí bê.
44004025	Gõʼdá ní nị̃ tã ãmákâ trá. Nî ĩʼdî tã nô âtá ʼbá sị́sị́ úlị́ ífí sĩ ãmâ ạ́ʼbị́yạ́ Dạ̃wúdị̃ drí, gólâ âʼdó ʼbá tã áníkâ ʼẽ ʼbá ró rî. Líndrí Tãndí áníkâ ʼbã gólâ trá tã âtálé kĩ nĩ rî, 'Kúmú ạ́ngị́ ʼbạ̃drị̃ kâ rî ʼbá yî âʼdô ĩyî trá ạ̃wạ̃ ró Kúmú ãmákâ Ôvârí rú. Gólĩyî drí rû êʼbézó ãlô tã õnjí ị̂ʼbị̃lị́ kpị̃ị̂ ạ̃wạ̃ ʼẽlé gólâ rú lõʼwâ ãkó. Gólĩyî lẽ trá kpá õmbã ʼẽlé ʼdíyî pã ʼbá gólâ Ôvârí drí ʼẽʼá âjólâ ãngó nõ ʼá rî rú.' Lôngó 2.1-2
44004027	"Gõʼdá ngbãângbânõ rî, úlị́ Dạ̃wúdị̃ kâ ʼdĩ ʼê rû trá, tãlâ kúmú ạ́ngị́ Ẽródẽ gõʼdá drị̃-ʼbá ị̃nyạ́kú drị̃ kâ Põnĩtíyõ Pĩlátõ drí tã ị̂ʼbị̃zó jạ̃rị́bạ̃ nô ʼá nõngá õjílã lídí Rómã lésĩ rî ʼbá yí bê gõʼdá kpá õjílã Ĩsĩrãʼélẽ kâ bê Yésũ rú, lãjóʼbá áníkâ gólâ ní drí âjólé ʼdíyî pã ʼbá ró ãngó nõ ʼá rî.
44004028	Õzõ kpálé gólĩyî ĩʼdî õjílã tã ị̂ʼbị̃ ʼbá tã õnjí ʼdĩ ʼbá yî ʼẽzó rî, ní ʼbã tã rî ʼdĩ ʼbá yî nĩ âʼdólé, tãlâ ʼdĩî rĩʼá tã gólâ ní drí lẽlé trá rî ĩʼdî, gõʼdá nî trá cú mbârâkã lâ bê drílâ rû ʼẽzó.
44004029	"Kúmú ãmákâ Ôvârí, mí nị̃ tã õnjí gólĩyî õjílã ãmákâ sị́sị́-lésĩ rî ʼbá yî drí lẽlé ʼẽʼá ʼẽlâ ãmâ rú rî trá, tãlâ ãmâ drí tã Yésũ kâ pẽzó õjílã drí rî sĩ. Ãmâ rĩʼá lãjóʼbá áníkâ ĩʼdî, ní âfẽ mbârâkã ãmâ drí úlị́ áníkâ nõ ʼbá yî âtázó õjílã drí Yésũ rî tãsĩ cú ĩtí ũrị̃ ãkó.
44004030	Ní âʼdâ ánî mbârâkã õjílã drí tã ʼẽʼẽ gólâ nõ sĩ. Ní ʼbã ãmâ ngá lãzé ʼbá pãlé âʼdólé dódó, gõʼdá kpá tã lârâkô ãzâ ʼbá yî ʼẽlé drị́-ãcê gólâ lãjóʼbá tãndí áníkâ Yésũ kâ sĩ."
44004031	Gõʼdá gólĩyî ndẽlé bê rãtáã rî, võ gólĩyî drí rû êʼbézó ʼá lâ ʼdĩ drí rû îyázó gbị̃ gbị̃ gbị̃. Gõʼdá nĩngá sĩ, Líndrí Tãndí Ôvârí kâ drí mbârâkã fẽzó gólĩyî drí rõô, gõʼdá gólĩyî drí ngãzó rĩʼá tã âtî-âtî Ôvârí kâ pẽlé õjílã drí cú ĩtí ũrị̃ ãkó.
44004032	Ĩtí rî, kậyị̂ rî ʼdĩ ʼbá yî sĩ, õjílã ndrĩ gólĩyî tã lẽ ʼbá Yésũ ʼá rî drí rĩzó ĩyî ngá ãlô ró, tã ị̂sũ gólĩyíkâ kpá ãlô. Gõʼdá gólĩyî kárá lẽ trá ngá ʼẽlé võ ãlô ʼá. Gõʼdá õjílã ãzâ yûʼdạ́wạ́ ãlô gólĩyî lãfálé sĩ ngá gólĩyî íyî nyãányâ kâ lậpị́lị́ cé íyî ífífí drí. Gólĩyî ndrĩ rî trá ĩyî ậmúlị́ ĩyî lãfálé ʼásĩ.
44004033	Lãjóʼbá rî ĩyî trá mbârâkã ãmbá sĩ kárá tã îyálé õjílã drí kĩ nĩ rî, Kúmú Yésũ lîdrî trá õdrã ʼásĩ. Gõʼdá Ôvârí rî trá ândrâ-tãndĩ fẽlé gólĩyî drí tákányĩ.
44004034	Ĩtí rî, gólĩyî âʼdó ʼbá trá gólĩyî lãfálé ʼá ạ́mvú yí bê gõʼdá kpá jó yí bê rî ʼbá yî trá rĩʼá ĩyî njãâ ʼbãlâ ĩyî gĩlí vólé gõʼdá lãfâ lâ trõlé fẽlé lãjóʼbá drí lânjílí õjílã gólĩyî ĩzã bê rî ʼbá yî lãfálé ʼásĩ âʼdô ĩzã gólĩyíkâ rî ʼbá yî vó ró. Gõʼdá ĩtí rî, õjílã ãzãkã trá yûʼdạ́wạ́ ĩzã ró gólĩyî lãfálé ʼásĩ.
44004036	Ãgô ãzâ rú bê Yõsépã rî ʼê tã ʼdî nĩ té ĩtí. Gólâ rĩʼá ʼbạ̃súrú Lạ́vị̃ kâ rî ʼásĩ, gõʼdá útị̂ gólâ ʼbạ̃drị̃ zị̃lị́ Sãyĩpãrásĩ rî ʼálâ. Gõʼdá gólâ kpá ĩʼdî tíbê lãjóʼbá drí zị̃lị́ kpá Bãrãnábã rî. Ĩtõ lâ kĩ nĩ rî, õjílã gólâ rĩ ʼbá mbârâkã sõlé ãzí-ãzí ʼá rî.
44004037	Yõsépã Bãrãnábã rî gógó gî ạ́mvú íyíkâ ãzâ vólé gõʼdá lãfâ lâ trõzó fẽlé lãjóʼbá drí, ãʼdô ró bê õjílã ĩzã ró rî ʼbá yî pãzó ĩʼdî sĩ lâ.
44005001	Gõʼdá ãgô ãzâ bê rú lâ Ãnãníyã, gõʼdá õkó lâ rî rú íyíkâ rĩʼá Sãfírã. Ãnãníyã ndrê tã Bãrãnábã kâ ʼẽlé ạ́mvú íyíkâ gĩzó vólé gõʼdá ậdị̂ lâ trõzó fẽlé ngbá tã lẽ ʼbá gólĩyî ngá ãkó lé ʼbá ró rî ʼbá yî drí rî trá. Gõʼdá kậyị̂ ãzâ sĩ rî, Ãnãníyã yî kpạ̃rạ̃tị́ õkó lâ bê drí kpá ngãzó ạ́mvú ĩyíkâ ãzâ ʼbãlé gĩlí vólé, tãlâ tã lẽ ʼbá gólĩyî ĩzã ró rî ʼbá yî pãzó lãfâ lâ sĩ. Tákõ tã ị̂sũ gólĩyíkâ bê rĩʼá ngĩî, gólĩyî trõ lãfâ rî ʼdĩ ũrûkậ lâ lậpị́lị́ ị̃nị́nị̂ ró ĩyî drí, gõʼdá ãʼdô ró cé ũrûkậ lâ trõzó ĩʼdî fẽlé lãjóʼbá drí õjílã ĩzã ró rî ʼbá yî pãzó ĩʼdî sĩ lâ. Nĩngá sĩ rî, Ãnãníyã drí lãfâ ʼdĩ ũrûkậ lâ trõzó cé ĩʼdî fẽlé Pétẽrõ drị́gạ́ nĩʼá lânjílâ ngá ãkó lé ʼbá yî drí.
44005003	Nĩngá sĩ, Pétẽrõ nị̃ tã Ãnãníyã kâ ʼẽlé ʼdĩ trá. Ĩʼdî Pétẽrõ drí tã âtázó Ãnãníyã drí kĩ nĩ rî, "Ãnãníyã, ní âdô õnjõ ʼî. Ní âyê tã ị̂sũ õnjí Sãtánã kâ fĩlí ánî pị̃pị̂sị́lị́ îzãlé ĩtí ãʼdô tãsĩ yã? Tã ní drí ʼẽlé ʼdĩ rĩʼá tã õnjí ʼî. Tã ʼdî rĩʼá tã Sãtánã kâ ʼî, gólâ ʼbã nî nĩ ãndrõ õnjõ âdólé Líndrí Tãndí Ôvârí kâ drí kĩ, lãfâ ạ́mvú ʼdĩ kâ gĩzó vólé rî, ní fẽ trá ndrĩ ngá ãkó lé ʼbá yí drí, gõʼdá ní drí ũrûkậ lâ trõzó ánîngá lậpị́lị́ ánî nyãányâ drí ʼdĩ.
44005004	Sị́sị́ rî, ạ́mvú ʼdĩ trá áníkâ ĩʼdî, gõʼdá ní gílí bê vólé rî, lãfâ lâ trá kpá áníkâ ĩʼdî ngá gólĩyî ní drí lẽlé rî ʼbá yî ʼẽzó ĩʼdî sĩ lâ. Gõʼdá ní ị̂sũ tã tã õnjí nõ ʼẽzó ãʼdô tãsĩ yã? Ní rí ʼdĩ kô õnjõ âdólé ʼdĩ cé ãmâ lãjóʼbá Yésũ kâ rî yî drí, ní rî õnjõ ʼdî âdólé ʼdĩ kpá Ôvârí rî nyãányâ drí!"
44005005	Ĩtí, Ãnãníyã, ní drí rĩrĩ úlị́ nõ ârílí rî ʼá rî, ní drí ngãzó ʼdẽlé gbũ ị̃nyạ́kú drị̃ị̂ ãvõ ró kĩní-kínî. Gõʼdá ánî drãdrã ʼdî ũrị̃ lâ drí fĩzó rõô õjílã gólĩyî tã lâ ârí ʼbá trá rî ʼbá yî rú. Gólĩyî âʼdô trá ũrị̃ ró mbârâkã Ôvârí kâ ʼdĩ tãsĩ.
44005006	Nĩngá sĩ, ãgô mvá ãzâ ʼbá yî drí ânĩzó ãvõ lâ gõlé ítá sĩ gõʼdá njị̃zó lâ vólé ʼbãlé ʼbú ʼá.
44005007	Gõʼdá ị̃tú-pá lậvũ trá nâ rî kâtí, õkó lâ Sãfírã drí gõzó âcálé Pétẽrõ ngálâ, gõʼdá gólâ nị̃ị́ drẽ tã gólâ rû ʼẽ ʼbá ágó lâ drí rî kô.
44005008	Nĩngá sĩ, Pétẽrõ drí tã âtázó Sãfírã drí kĩ nĩ rî, "Ní âtâ drẽ má drí lãfâ gólâ ạ́mvú gĩzó vólé rî vó lâ trá ĩʼdî rĩʼá ndrĩ má drị́gạ́ nõ yã?" Ĩtí rî, Sãfírã ní drí tã kõzó kĩ, "Ãwô, lãfâ vó ạ́mvú gĩzó rî rĩʼá ndrĩ ĩʼdî ʼdĩ."
44005009	Gõʼdá nĩngá sĩ, Pétẽrõ drí ngãzó gólâ rî îjílí kĩ nĩ rî, "Ãnî ánî ágó bê, nĩ dĩ mãnĩ Líndrí Tãndí Ôvârí kâ âdózó ãʼdô tãsĩ yã? Ní ndrê trá, õjílã gólĩyî ánî ágó rî ãvõ trõ ʼbá ʼbãlé ʼbú ʼá rî trá rĩʼá ânĩʼá ĩyî jó tị́lị́-tị̂ ʼá nõ. Gólĩyî âʼdô kpá ánî ãvõ njị̃ʼá ngbãângbânõ vólé nĩʼá ʼbãlâ ʼbú ʼá."
44005010	Nĩngá sĩ ʼwãâ, Sãfírã ní drí ngãzó ʼdẽlé vũdrị́ Pétẽrõ ândrá gõʼdá kpá drãlé. Gõʼdá ãgô mvá ʼdĩ ʼbá yî âfílí bê jó ʼálâ rî, gólĩyî drí ãvõ lâ ndrẽzó ậyị́ʼá tólâ ndrạ̃ạ̃. Nĩngá sĩ, ãgô mvá ʼdĩ ʼbá yî drí ãvõ lâ njị̃zó vólé nĩʼá ʼbãlâ kpá ʼbú ʼá ágó lâ rî lóʼdé gãrã drị̃ ʼá.
44005011	Nĩngá sĩ, ũrị̃ drí fĩzó õjílã ndrĩ kạ̃nị́sạ̃ kâ ʼá rõô, gõʼdá kpá õjílã ũrûkậ ʼbá yî ndrĩ tã ʼdî ârí ʼbá trá rî yí bê.
44005012	Kậyị̂ rî ʼdĩ ʼbá yî sĩ, lãjóʼbá Yésũ kâ ʼê ĩyî tã lârâkô gólĩyî õjílã tị̂ drí ậʼdị́zó drí lâ yî sĩ rî trá dũû, õzõ gólĩyî drí Ôvârí rî îjízó ĩyî pãlé ʼẽlâ rî kâtí. Gõʼdá tã lẽ ʼbá Yésũ ʼá rî ʼbá yî rî ĩyî trá kárá rû êʼbélé võ ãlô ʼá ạ̃ʼdị́-drị̃ jó ạ́ngị́ Ôvârí kâ rî kâ ʼá.
44005013	Gbõ lé õjílã tã lẽ ʼbá Yésũ ʼá kô rî ʼbá yî ʼbã ĩyî bê lậnjị̃ gólĩyî rú rî, gõʼdá gólĩyî rĩʼá ũrị̃ ró rû êʼbélé võ ãlô ʼá õjílã ʼdî ʼbá yí bê.
44005014	Gõʼdá âʼdô bê kpálé ĩtí rî, tólâ kậyị̂ rî ʼdĩ ʼbá yî ʼá rî, ãgô õkó ãzâ ʼbá yí bê dũû, drílĩyî kpá tã lẽzó Kúmú Yésũ ʼá, gõʼdá gólĩyî drí ĩyî lôfízó õjílã tã lẽ ʼbá Yésũ ʼá rî ʼbá yî lãfálé.
44005015	Nĩngá sĩ, tãlâ tã lârâkô lãjóʼbá Yésũ kâ rî ʼbá yî drí rĩʼá ʼẽlâ rî ʼbá yî tãsĩ rî, õjílã drí ngãzó rĩʼá ngá lãzé ʼbá ĩyíkâ lôjílí lôʼbãlé ĩyî ndríí lạ́tị̂ lãjóʼbá yí kâ rĩʼá trõlâ ĩʼdî rî gãrã drị̃ lâ ʼásĩ gbãrãkã drị̃ị̂ sĩ gbũrũkũ yí bê, ãʼdô ró bê, õzõ Pétẽrõ õtírĩ lậvũû rî, gólâ õdõ ró ngbãâ gólĩyî dõdõ ngãtá gbõ ngbãâ gólâ rî líndrí õgõ ró ngá lãzé ʼbá ũrûkậ ʼbá yî drị̃ị̂ sĩ, gólĩyî tã ị̂sũ bê kĩ, ãâʼdô ngá lãzé ʼbá ʼdĩ ʼbá yî ʼbãʼá âʼdólé dódó.
44005016	Nĩngá sĩ, õjílã tị́lị́lị́ drí ânĩzó ʼbạ̃drị̃ mvá gólĩyî ãnyî Yẽrõsãlémã rú rî lésĩ rĩʼá ngá lãzé ʼbá ĩyíkâ lôjílí gõʼdá kpá gólĩyî líndrí õnjí bê rî ʼbá yí bê. Ĩtí rî, gólĩyî âʼdô trá ndrĩ ʼdó dódó.
44005017	Gõʼdá nĩngá sĩ, tã drí ʼdẽzó Kãyífã drị̃-ʼbá drị̃-ʼbá Yúdạ̃ yí kâ rî kâ ʼá õjílã gólâkâ rĩʼá zị̃lâ Sạ̃dúsị̃ rî ʼbá yí bê lãjóʼbá Yésũ kâ ʼdĩ ʼbá yî rú, tãlâ tã ʼẽʼẽ lãjóʼbá ʼdĩ ʼbá yí kâ tã lâ âgî trá gólĩyî lị̃fị́.
44005018	Nĩngá sĩ, gólĩyî drí lãjóʼbá Yésũ kâ ʼdĩ ʼbá yî ûrúzó ômbélé ʼbãlé gạ̃nị́mạ̃ ʼá.
44005019	Gõʼdá mãlãyíkã Ôvârí kâ drí ânĩzó ngạ́cị̂ sĩ ạ́tị̃ gạ̃nị́mạ̃ kâ ʼdĩ ʼbá yî njị̃lị́ hõwé-hõwéẽ, gõʼdá lãjóʼbá ʼdĩ ʼbá yî lôfõzó vólé. Gõʼdá mãlãyíkã ʼdî drí tã âtázó gólĩyî drí kĩ nĩ rî,
44005020	"Mĩ nĩ ạ̃ʼdị́-drị̃ jó ạ́ngị́ Ôvârí kâ rî kâ ʼálâ, gõʼdá nĩ âtâ ró tã lédrẽ-lédrẽ óʼdí Yésũ ʼá nõ tãsĩ ndrĩ õjílã drí."
44005021	Nĩngá sĩ, lãjóʼbá Yésũ kâ ʼdĩ ʼbá yî drí úlị́ ʼdĩ ârízó. Gõʼdá cị̃ị́nó lâ sĩ, gólĩyî drí ngãzó nĩlí ạ̃ʼdị́-drị̃ jó ạ́ngị́ Ôvârí kâ rî kâ ʼálâ rĩlí õjílã îmbálé tólâ. Gõʼdá kpá ị̃tú-pá rî ʼdĩ sĩ, drị̃-ʼbá õjílã Yúdạ̃ yí kâ rî kâ ʼdĩ ʼbá yî drí ngãzó õjílã Yúdạ̃ yí kâ sị́sị́-lésĩ rî ʼbá yî ậzị́lị́ ndrĩ rû êʼbélé ĩyî ãlô võ tã kĩ kâ ʼá. Nĩngá sĩ, drílĩyî ngãzó lómígówá jõlé ĩyî nĩlí lãjóʼbá ʼdĩ ʼbá yî ậdrị̃lị́ âjílí ĩyî drí gạ̃nị́mạ̃ lésĩ.
44005022	Gõʼdá lómígówá ʼdĩ ʼbá yî cálé bê ĩyî gạ̃nị́mạ̃ ʼálâ rî, gólĩyî ûsú lãjóʼbá ʼdĩ ʼbá yî tólâ kôʼdáwá. Ĩtí rî, gólĩyî drí ngãzó gõlé gõʼdá tã âtálé tã kĩ ʼbá ʼdĩ ʼbá yî drí kĩ nĩ rî,
44005023	"Mã cálé bê gạ̃nị́mạ̃ ʼá tólâ rî, mã ûsû ạ́tị̃ áâʼbã trá ngạ́rạ́-ngạ́rạ́, gõʼdá lómígówá lâ yî rĩʼá ĩyî lị̃fị́ ngíyá ró ạ́tị̃ ʼdî ndrẽʼá. Gõʼdá mã njị̃lị́ bê ạ́tị̃ lâ ʼdĩ rî, mã ûsú õjílã ãzãkã jó ʼá tólâ kô."
44005024	Gõʼdá drị̃-ʼbá lómígówá jó ạ́ngị́ Ôvârí kâ rî kâ rî ʼbá yí kâ gõʼdá drị̃-ʼbá õjílã Yúdạ̃ yí kâ rî kâ ʼdĩ ʼbá yî ârílí bê úlị́ ʼdĩ ʼbá yî rî, ĩtõ lâ fí gólĩyî drị̃ị̂ kô, gõʼdá gólĩyî tị̂ drí ậʼdị́zó kĩ, "Ãʼdô tã âʼdô nĩ yã?"
44005025	Nĩngá sĩ, õjílã ãzâ drí ngãzó ânĩlí gõʼdá tã âtálé kĩ nĩ rî, "Nĩ ndrê drẽ, õjílã gólĩyî ãnî drí ʼbãlé trá gạ̃nị́mạ̃ ʼá rî ʼbá yî ĩyîngá rĩʼá ĩyî ạ̃ʼdị́-drị̃ jó ạ́ngị́ Ôvârí kâ rî kâ ʼálâ õjílã lị̃fị́ îmbáʼá ĩyî tólâ."
44005026	Gõʼdá nĩngá sĩ, gólĩyî ârílí bê ĩyî tã ʼdî rî, drị̃-ʼbá lómígówá kâ rî drí ngãzó lómígówá íyíkâ yí bê gõʼdá nĩlí lãjóʼbá Yésũ kâ ʼdĩ ʼbá yî ậdrị̃lị́ âjílí tã kĩ ʼbá ʼdĩ ʼbá yî drí. ʼDĩî, gólĩyî ậdrị̃ị́ lãjóʼbá Yésũ kâ ʼdĩ ʼbá yî mbârâkã sĩ kô, tãlâ gólĩyî rĩʼá ũrị̃ ró kĩ, õjílã ãâʼdô ngãʼá õmbã ró, õzõ yĩ õlôʼê lãjóʼbá ʼdĩ ʼbá yî lârâkô lâ ĩyî trá rî, gõʼdá õjílã ãâʼdô kpá ĩyî lûvũʼá kúnị́ mvá sĩ.
44005027	Gõʼdá nĩngá sĩ, lómígówá ʼdĩ ʼbá yî drí ngãzó lãjóʼbá Yésũ kâ ʼdĩ ʼbá yî ậdrị̃lị́ gõʼdá gólĩyî ʼbãlé âdrélé tã kĩ ʼbá yî ândrá. Nĩngá sĩ, Kãyífã drí tã âtázó õmbã sĩ lãjóʼbá ʼdĩ ʼbá yî drí kĩ,
44005028	"Sị́sị́ nã sĩ, mã ʼbã tã trá ãnî drí ngbálí-ngbálí âʼdó kô tã Yésũ rî tãsĩ rî îmbálé õjílã drí. Gõʼdá ngbãângbânõ, tã rî ʼdĩ võ lâ ʼá rî, tã îmbâ ãníkâ lậʼbû trá õjílã Yẽrõsãlémã kâ drí ndrĩ, gõʼdá nĩ lẽ nô ãmâ rú îzãlé õdrã Yésũ kâ ʼdĩ tãsĩ. Nĩ ʼê tã õnjí ʼdĩ ĩtí ãʼdô tãsĩ yã?"
44005029	Nĩngá sĩ, Pétẽrõ yî lãjóʼbá ãzâ ʼbá yí bê, drílĩyî ngãzó tã-drị̃ lôgõlé gólĩyî drí kĩ nĩ rî, "Ãmbá ãmákâ, mã lẽ trá tíkó tã áníkâ ârílí. Gõʼdá õzõ tã áníkâ ʼdĩ õʼbã ãmâ tã Ôvârí kâ rî gãlé dó rî, gõʼdá rĩʼá mbị̂ ãmâ drí lậnjị̃ ʼbãzó Ôvârí rú, âʼdó kô õjílã mvá rú.
44005030	Gõʼdá ãnî nyãányâ tãsĩ rî, ãnî ĩʼdî gólĩyî Yésũ rî îpá ʼbá fê lậlị̂-lậlị̂ drị̃ị̂ drãlé õdrã ãnyĩ kâ ró rî sĩ, gõʼdá Ôvârí rî ĩʼdî gólâ Yésũ rî ʼbã ʼbá lîdrílí õdrã ʼásĩ rî, âʼdô trá kpá Ôvârí rî gógó ʼdĩ ĩʼdî gólâ ãmâ ạ́ʼbị́yạ́ yî drí rĩʼá ị̂njị̃lâ rî.
44005031	Gõʼdá Ôvârí ʼbã lậnjị̃ trá Yésũ rú gólâ rî ʼbãzó rĩlí yî Ôvârí rî drị́-ágó drị̃ lésĩ ró ʼbũû ʼálâ drị́-ãcê bê Kúmú ãmákâ ró, gõʼdá kpá ʼdíyî pã ʼbá ró. Gõʼdá ãmâ rî gógó nyãányâ lâ yî tãsĩ rî, mã rî tã nô ʼbá yî âtálé õjílã ãmákâ Ĩsĩrãʼélẽ kâ drí, tãlâ gólĩyî ũnị̃ ró bê, gólâ ʼdíyî pã ʼbá ʼî, gõʼdá gólĩyî ãâdĩ ró ĩyî drị̃ tã õnjí ĩyíkâ rî ʼbá yî ʼásĩ, tãlâ gólâ ãâyê ró tã õnjí gólĩyíkâ bê. Mã îcâ trá tã ʼdî ʼbá yî âtálé, tãlâ tã gólĩyî Yésũ drí ʼẽlé rî ʼbá yî rĩʼá ndrĩ ãmâ lị̃fị́ drị̃ ʼá. Gõʼdá Líndrí Tãndí gólâ Ôvârí drí âjólé gólĩyî tã íyíkâ ârí ʼbá rî yî drí kpá rĩʼá lị̃fị́ drị̃ ʼbá ró tã pạ̃tị́ị̃ âʼdálé gólĩyî drí."
44005033	Gõʼdá nĩngá sĩ, tã kĩ ʼbá ârílí bê ĩyî úlị́ ʼdĩ ʼbá yî rî, gólĩyî drí ngãzó õmbã ró lậvũlị́ kôrô. Ĩtí rî, gólĩyî lẽ trá lãjóʼbá Yésũ kâ ʼdĩ ʼbá yî ûfúlị́.
44005034	Gõʼdá tã kĩ ʼbá ãzâ ãlô drí ngãzó âdrélé ûrû võ tã kĩ kâ ʼdĩ ʼá. Tã kĩ ʼbá rî ʼdĩ rú lâ Gãmãlélẽ, gólâ rĩʼá Pạ̃rúsị̃ gólâ tã ʼbãʼbã Ôvârí kâ rî ʼbá yî îmbá ʼbá ʼî õjílã drí, gõʼdá õjílã cé tị̂tị̂ ị̂njị̃ ĩyî gólâ trá. Gõʼdá nĩngá sĩ, drílâ tã ʼbãzó lómígówá ʼdĩ ʼbá yî drí kĩ nĩ rî, gólĩyî õtrõ lãjóʼbá Yésũ kâ ʼdĩ ʼbá yî tãkõ fínyáwá ĩví ʼálâ.
44005035	ʼDĩî vósĩ, drílâ ngãzó tã âtálé tã kĩ ʼbá ãzí ʼdĩ ʼbá yî drí kĩ nĩ rî, "Ãnî õjílã ámâ ãzí-ãzí yî ró Ĩsĩrãʼélẽ kâ nõ ʼbá yî, nĩ ị̂sũ tã dódó tã gólâ ãnî drí ʼẽʼá ʼẽlâ ãgô nõ ʼbá yî drí rî tãsĩ, tãlâ nĩ õzó tã ányâ ʼẽê kô.
44005036	Nĩ ị̂sũ tã tã gólâ Túdạ̃ kâ rî tãsĩ, gólâ sị́sị́ tã âmã ʼbá kĩ nĩ rî, yí ãʼdô õjílã tã lâ drí lâzélé kôrô rî ĩʼdî. Gólâ ngâ rû jãlé ạ̃jú ʼbũlị́ kúmú ʼbạ̃drị̃ nô kâ bê. Ĩtí rî, õjílã dũû ʼdẽ ʼbá gólâ vósĩ ạ̃jú ʼbũ ʼbá ró rî rĩʼá õzõ kámá-sû kâtí. Gõʼdá úfúlị́ bê gólâ rî gógó trá rî, gólĩyî ʼdẽ ʼbá trá gólâ vósĩ rî ʼbá yî drí rû lâpẽzó, gõʼdá tã rî ʼdĩ drí âʼdózó gbõ tã gólâ cú ĩtí ífí ãkó rî ró.
44005037	"Gõʼdá tã ʼdî vósĩ rî, Yúdạ̃ gólâ õjílã Gãlĩláyã kâ ró rî drí kpá drị̃ îngázó kậyị̂ gólâ rĩzó õjílã lãlé rú lâ yî îgĩ-îgĩ bê rî sĩ. Õjílã dũû ʼdê ĩyî kpá trá gólâ vósĩ ạ̃jú ʼbũlị́ kúmú ʼbạ̃drị̃ nô kâ bê. Gõʼdá ódrí kpá gólâ rî fũzó. Nĩngá sĩ, gólĩyî ʼdẽ ʼbá trá gólâ vósĩ rî ʼbá yî drí kpá rû lâpẽzó ĩyî.
44005038	Bê trá ĩtí rî, ãʼdô tã õjílã nô ʼbá yí kâ tãsĩ nõngá rî, má âtâ ãnî drí, nĩ ʼê tã õnjí ãnî drí lẽlé ʼẽlé rî gólĩyî drí kôʼdáwá. Nĩ âyê gólĩyî nĩlí drị̃-bạ́lạ́yị̂ ró. Tãlâ õzõ tã ị̂sũ gólĩyíkâ ʼdĩ ʼbá yî gõʼdá tã ʼẽʼẽ gólĩyíkâ rî yí bê ãʼdô cé tã gólĩyíkâ rî ĩʼdî rî, tã rî gógó yî âʼdô âʼdóʼá kpá cú ĩtí ífí ãkó, õzõ tã Túdạ̃ yí kâ Yúdạ̃ bê rî kâtí.
44005039	Gõʼdá õzõ tã rî gógó ãʼdô ĩyî Ôvârí kâ ĩʼdî rî, îcá kô gólĩyî lôgálé, tãlâ nĩ âʼdô ãnî nyãányâ ûsúʼá ạ̃jú ʼbũʼá Ôvârí bê."
44005040	Nĩngá sĩ, tã kĩ ʼbá ʼdĩ ʼbá yî drí úlị́ Gãmãlélẽ kâ kĩzó nĩ rî, úũfû lãjóʼbá Yésũ kâ ʼdĩ ʼbá yî kôʼdáwá rî tã-drị̃ lâ lẽzó. Ĩtí, drílĩyî lãjóʼbá ʼdĩ ʼbá yî ậzị́zó lôfílí gõlé jó ʼálâ. Gõʼdá nĩngá sĩ, lãjóʼbá rî ʼdĩ ʼbá yî ʼbãzó cãlé ônjóróʼbí sĩ, gõʼdá tã ʼbãzó gólĩyî drí kĩ, gólĩyî ãâtâ ĩyî tã kó kô óʼdí Yésũ rî tãsĩ, gõʼdá gólĩyî âyézó.
44005041	Nĩngá sĩ, lãjóʼbá Yésũ kâ ʼdĩ ʼbá yî drí âfõzó ĩví ʼálâ võ tã kĩ kâ rî ʼásĩ. Gólĩyî trá ãyĩkõ ró, tãlâ gólĩyî ûsû lâṇõ trá tã Yésũ kâ tãsĩ. Gõʼdá Ôvârí ndrê gólĩyî kpá trá îcâ-îcâ ró lâṇõ ûsúlị́ tã Yésũ kâ tãsĩ.
44005042	Gõʼdá tã ʼdî ʼbá yî vósĩ, lãjóʼbá ʼdĩ ʼbá yî rî ĩyî trá zãâ rĩlí kậyị̂ vósĩ cé rĩʼá tã îmbálé õjílã drí Yésũ rî tãsĩ ạ̃ʼdị́-drị̃ jó ạ́ngị́ Ôvârí kâ rî kâ ʼá gõʼdá kpá õjílã drí ʼbã ʼásĩ. Gólĩyî ʼbã õjílã trá tã nị̃lị́ kĩ, Yésũ ãâʼdô ĩʼdî ʼdíyî pã ʼbá ró gólâ Ôvârí drí tã lâ ʼbãlé trá âjólé sị́sị́ rî.
44006001	Kậyị̂ rî ʼdĩ ʼbá yî sĩ, tã lẽ ʼbá Yésũ kâ âʼdólé bê trá ĩyî lîzóʼá rõô rî, tã lẽ ʼbá gólĩyî lãfálé sĩ âʼdó ʼbá ĩyî õjílã Yúdạ̃ yí kâ ró rĩ ʼbá ĩyî Gị̃rị́kị̃ tị̂ âtálé ĩʼdî rî ʼbá yî, drílĩyî ngãzó rĩʼá tã gĩlí gólĩyî Yúdạ̃ ró rĩ ʼbá cé Ị́bũrũ tị̂ âtálé ĩʼdî rî ʼbá yî rú. Gólĩyî kĩ nĩ rî, "Ạ̃yị́zị́ ãmákâ rî ʼbá yî rí ĩyî gõʼdá ngá nyãnyã gólĩyíkâ gólâ rĩʼá lânjílâ kậyị̂ vósĩ cé ạ̃yị́zị́ drí ndrĩ rî ûsúlị́ kô."
44006002	Ĩtí rî, lãjóʼbá mûdrị́-drị̃-lâ-ngâ-rị̃ ʼdî ʼbá yî drí ngãzó ĩyî tã lẽ ʼbá Yésũ kâ rî ʼbá yî ậzị́lị́ rû êʼbélé võ ãlô ʼá. Gõʼdá drílĩyî tã âtázó tã lẽ ʼbá ʼdĩ ʼbá yî drí kĩ nĩ rî, "Rĩʼá fí dó ãmâ drí ngãzó lôsĩ tã âtî-âtî Ôvârí kâ âtâ kâ õjílã drí rî âyézó gõʼdá ngãzó nĩlí rĩʼá lôsĩ ngá nyãnyã lânjî kâ ʼẽlé ĩʼdî yã?
44006003	ʼDĩî võ lâ ʼá rî, ãmâ ậdrúpị̃ yî, rĩʼá tãndí ró ãnî drí îcázó õjílã njị̂-drị̃-lâ-rị̃ njĩlí ãnî lãfálé sĩ, gólĩyî ãnî drí nị̃lị́ trá kĩ, Líndrí Tãndí Ôvârí kâ bê ĩyî ʼá rî ʼbá yî gõʼdá kpá âʼdó ʼbá ĩyî tã nị̃nị̃ bê rõô rî. Ĩtí rî, mã âʼdô gólĩyî ʼbãʼá lôsĩ ʼdî ʼẽlé.
44006004	Gõʼdá ãmâ rî gógó nyãányâ lâ tãsĩ rî, lôsĩ ãmákâ ãʼdô ró zãâ rãtáã ʼẽʼẽ ĩʼdî, gõʼdá úlị́ Ôvârí kâ rî ʼbá yî âtâ-âtâ lâ ĩʼdî õjílã drí."
44006005	Ĩtí rî, õjílã ndrĩ drí tã ʼdî drị̃ lâ lẽzó ĩʼdî gõʼdá gólĩyî drí ngãzó õjílã tãndí njị̂-drị̃-lâ-rị̃ rî ʼbá yî njĩlí. Õjílã rî ʼdĩ ʼbá yî lãfálé rî, gólĩyî njĩ Sĩtĩfánõ gólâ tã lẽ ʼbá trá Yésũ ʼá rõô pị̃pị̂sị́lị́ ãlô sĩ gõʼdá Líndrí Tãndí Ôvârí kâ bê yí ʼá dũû rî kpá trá. Gõʼdá gólĩyî njị̂-kázíyá njĩlí Sĩtĩfánõ bê rî ʼbá yî rĩʼá: Fílĩpõ ãzâ, Põrõkárõ, Nĩkõnórã, Tímõnõ, Pãrãmónã gõʼdá Nĩkólã.
44006006	Nĩngá sĩ, õjílã ʼdî ʼbá yî drí õjílã ĩyî drí njĩlí trá njị̂-drị̃-lâ-rị̃ ʼdî ʼbá yî ậzị́zó ʼbãlé lãjóʼbá ʼdĩ ʼbá yî ândrá. Gõʼdá lãjóʼbá ʼdĩ ʼbá yî drí drị́ ʼbãzó gólĩyî drị̃ị̂, ãʼdô ró bê gólĩyî ʼbãlé ngá lânjí ʼbá ró õjílã ạ̃yị́zị́ ró rî ʼbá yî drí. Gõʼdá drílĩyî rãtáã ʼẽzó ngá lânjí ʼbá rî ʼdĩ ʼbá yî tãsĩ Ôvârí drí, tãlâ gólâ õpâ ró gólĩyî lôsĩ rî ʼdĩ ʼẽrẽ lâ ʼá.
44006007	Gõʼdá nĩngá sĩ, kậyị̂ rî ʼdĩ ʼbá yî sĩ, õjílã ị́tị́lị́lị́ drí ngãzó rĩʼá tã lẽlé úlị́ Ôvârí kâ ʼá. Ĩʼdî ĩtí, tã lẽ ʼbá Yésũ ʼá rî ʼbá yî drí lîzózó âcálé dũû Yẽrõsãlémã ʼálâ. Gõʼdá drị̃-ʼbá lãʼbí ʼẽ kâ rî ʼbá yî dũû drí kpá tã lẽzó tã âtî-âtî tãndí Ôvârí kâ ʼdĩ ʼá.
44006008	Gõʼdá Ôvârí rî trá ândrâ-tãndĩ fẽlé rõô Sĩtĩfánõ drí gõʼdá kpá rĩʼá mbârâkã fẽlé gólâ drí tã dũû tị̂ drí ậʼdị́zó rî ʼẽzó õjílã dũû ândrá.
44006009	Nĩngá sĩ, õjílã Yúdạ̃ yí kâ ũrûkậ ʼbá yî drí ngãzó ĩyî rĩʼá tị̂ ânyálé gólâ bê mbârâkã Ôvârí drí fẽlé drílâ rî tãsĩ. Gólĩyî rĩʼá õjílã jạ̃rị́bạ̃ gólĩyî zị̃lị́ Sĩrénẽ gõʼdá Ãlẽkẽzãndĩríyã rî ʼbá yí kâ, gólĩyî rî trá lãʼbí Yúdạ̃ yí kâ ʼẽlé ndrĩ. Õjílã rî ʼdĩ ʼbá yî drí ngãzó fĩlí ĩyî õjílã ũrûkậ ʼbạ̃drị̃ gólĩyî zị̃lị́ Sĩlísĩyã gõʼdá Ásĩyã bê rî ʼbá yí kâ lãfálé tị̂ ânyálé Sĩtĩfánõ bê.
44006010	Gõʼdá Líndrí Tãndí Ôvârí kâ ʼbã Sĩtĩfánõ trá âʼdólé tã nị̃nị̃ bê îcálé tã trõlé õjílã rî ʼdĩ ʼbá yî tị́ sĩ.
44006011	Ĩtí, õjílã ʼdî ʼbá yî drí ngãzó nĩlí õjílã ãzâ ʼbá yî lị̃fị́ lâ yî gĩlí, tãlâ õnjõ âdólé Sĩtĩfánõ rú tã âtálé kĩ nĩ rî, "Mã ârî ãgô nõ gbórókõ lâ trá rĩʼá Ôvârí yî lôʼdáʼá ãmâ ạ́ʼbị́yạ́ Músạ̃ bê."
44006012	Ĩtí rî, úlị́ ʼdĩ ʼbá yî drí sĩ rî, õjílã Yẽrõsãlémã kâ gõʼdá gólĩyî sị́sị́-lésĩ rî ʼbá yî gõʼdá lãʼbí îmbá ʼbá gólĩyíkâ rî ʼbá yí bê drí ngãzó ĩyî ạ̃wạ̃ ró Sĩtĩfánõ bê. Gõʼdá nĩngá sĩ, tã rî ʼdĩ tãsĩ rî, gólĩyî drí ngãzó ârálé ạ̃wạ̃ sĩ Sĩtĩfánõ ngálâ gõʼdá gólâ rî rũlị́ âjílí võ tã kĩ kâ rî ʼálâ drị̃-ʼbá Yúdạ̃ yí kâ ậzị́lị́ tã kĩ ʼbá ró rî ʼbá yî ândrá.
44006013	Nĩngá sĩ, gólĩyî drí tã âtázó õjílã ũrûkậ ʼbá yî drí lạ́tị̂ gólâ ángô rî ĩʼdî gólâ rî mõndrã fẽzó õnjõ sĩ yã. Gõʼdá gólĩyî kĩ nĩ rî, "Kậyị̂ vósĩ cé, ãgô nõ rî zãâ tã õnjí âtálé ĩʼdî jó ạ́ngị́ Ôvârí kâ rú gõʼdá kpá tã ʼbãʼbã Ôvârí kâ gólĩyî Músạ̃ drí lôpélé ạ̃tị́ ʼálâ ãmâ drí rî ʼbá yî rú.
44006014	Mã ârî gólâ trá gólâ õtírĩ âtálâ kĩʼá nĩ rî, Yésũ õjílã Nãzãrétã kâ ró rî ãâʼdô jó ạ́ngị́ Ôvârí kâ rî ûfúʼá gõʼdá kpá lãʼbí gólĩyî Músạ̃ drí îmbálé trá ãmâ drí rî ʼbá yî ôjáʼá vólé."
44006015	Ĩtí rî, õjílã gólĩyî rĩ ʼbá rĩlí võ tã kĩ kâ ʼá rî ʼbá yî drí ngãzó ĩyî võ ndrẽlé Sĩtĩfánõ ngálâ, tãlâ tã gólâ drí ʼẽʼá âtálâ rî ârílí, gõʼdá gólĩyî ndrê gólâ rî nị̃lị́ trá rĩʼá lậgúʼá õzõ mãlãyíkã nị̃lị́ kâtí.
44007001	Nĩngá sĩ, drị̃-ʼbá drị̃-ʼbá Yúdạ̃ yí kâ rî ʼbá yí kâ drí ngãzó tã îjílí Sĩtĩfánõ tị́ kĩ nĩ rî, "Úlị́ gólĩyî õjílã nô ʼbá yî drí rĩʼá âtálâ ní rú nõ ʼbá yî pạ̃tị́ị̃ yã?"
44007002	Gõʼdá Sĩtĩfánõ drí ngãzó tã ʼdî lôgõlé gólâ drí kĩ nĩ rî, "Ãmbá ámákâ, mõndrã õjílã ʼdî ʼbá yí kâ má rú ʼdĩ âʼdó kô tã pạ̃tị́ị̃ ʼî. Ámâ ậdrúpị̃ yî gõʼdá ãnî sị́sị́-lésĩ rî ʼbá yí bê, nĩ ârî drẽ úlị́ ámákâ nõ ʼbá yî. Ạ̃kû ró nã sĩ rî, Ôvârí gólâ âʼdó ʼbá mbârâkã bê ngá ãmbá nõ ʼbá yî drị̃ị̂ sĩ ndrĩ rî âʼdâ íyî nyãányâ trá ãmâ ạ́ʼbị́yạ́ Ãbãrãyámã drí õzõ ãnî drí nị̃lị́ trá rî kâtí. Kậyị̂ rî ʼdĩ sĩ, Ãbãrãyámã rî trá rĩlí ʼbạ̃drị̃ gólâ rĩʼá zị̃lâ Mõsõpõtámĩyã rî ʼálâ, ʼdĩî gólâ nĩí drẽ kô rĩlí Hãránã ʼálâ.
44007003	Gõʼdá nĩngá sĩ, Ôvârí âʼdálé bê íyî nyãányâ trá Ãbãrãyámã drí rî, Ôvârí drí ngãzó tã âtálé Ãbãrãyámã drí kĩ nĩ rî, 'Ní ngâ ʼbạ̃drị̃ nô ʼásĩ õjílã ánî átá kâ rî ʼbá yî lãfálé sĩ nĩlí ʼbạ̃drị̃ gólâ má drí ʼẽʼá âʼdálâ ní drí ạ̃tị́ ʼálâ nã ʼá.'
44007004	"Ĩtí rî, Ãbãrãyámã yî ãtî-drị̃ íyíkâ rî ʼbá yí bê drí ngãzó nĩlí ʼbạ̃drị̃ rî ʼdĩ ʼásĩ nĩlí rĩlí Hãránã ʼálâ. Võ rî ʼdĩ ʼálâ rî, átá lâ drí drãzó. Gõʼdá átá lâ rî õdrã vólé drị̃ ʼásĩ rî, Ôvârí drí gólâ rî âjózó Hãránã ʼá tólâ sĩ ânĩlí rĩlí ʼbạ̃drị̃ Kãnánã kâ gólâ ãmâ drí âʼdózó ngbãângbânõ ʼálâ nõ ʼá.
44007005	Gõʼdá kậyị̂ rî ʼdĩ ʼbá yî sĩ rî, Ôvârí fẽé võ drị̃ mvá ãzãkã gbúrúwạ́ lâ âʼdólé Ãbãrãyámã rî nyãányâ kâ ró rî kô. Gõʼdá Ôvârí ʼbã tã lâ trá gólâ drí kĩ, yí ãâʼdô fẽʼá lâ gólâ drí kậyị̂ ãzâ sĩ ị̃zạ́tú âʼdólé ʼbạ̃drị̃ gólĩyî nyãányâ kâ ró gólâ rî ózõwá yí bê. Ôvârí õtírĩ tã ʼdî ʼbãâ ĩtí rî, ʼdĩî Ãbãrãyámã drẽ cú ĩtí ʼdĩyímvá ãkó.
44007006	Gõʼdá sị́sị́ kậyị̂ rî ʼdĩ drí sĩ rî, Ôvârí âtâ tã kpá kĩ nĩ rî, 'Ánî ózõwá yî âʼdô nĩʼá rĩlí ĩyî ngá ãwã ró ʼbạ̃drị̃ ãtrâ ʼá. Gõʼdá õjílã ʼbạ̃drị̃ ʼdî kâ âʼdô gólĩyî ʼbãʼá lôsĩ ĩyíkâ ʼẽlé rạ̃gị́ị̃ ró gõʼdá áâʼdô rĩʼá gólĩyî ʼẽlé õnjí ró ndrô kámá-sû sĩ.
44007007	Gõʼdá nĩngá sĩ, má âʼdô lâṇõ fẽʼá õjílã gólĩyî ʼbạ̃drị̃ ʼdî kâ gólĩyî ánî ózõwá yî ʼbã ʼbá trá rạ̃gị́ị̃ ró rî ʼbá yî drí. Nĩngá sĩ, ánî ózõwá yî âʼdô âfõʼá vólé ʼbạ̃drị̃ ʼdî ʼásĩ ânĩlí ʼbạ̃drị̃ gólâ má drí ʼẽʼá fẽlâ gólĩyî drí nõ ʼálâ, gõʼdá gólĩyî âʼdô ámâ ị̂njị̃ʼá ʼbạ̃drị̃ nô ʼá.'
44007008	"Nĩngá sĩ, Ôvârí drí tã âtázó Ãbãrãyámã drí õjílã gólâkâ ãgô ãmbá ró rî ʼbá yî gõʼdá kpá ãgô mvá ró rî ʼbá yí bê ʼdẽlé ĩyî bãsã ʼá lãmbé tã-drị̃ lẽlẽ Ôvârí yí kâ Ãbãrãyámã bê rû-lẽ-ãzí ró rî ró. ʼDĩî vólé drị̃ lâ ʼásĩ, Ãbãrãyámã drí íyî mvá Ĩsákã rî tị̃zó, gõʼdá Ĩsákã rî gógó âjízó ʼdẽlé bãsã ʼá, ʼdĩî drẽ kậyị̂ gólâ rî tị̃zó rî rĩʼá cé njị̂-drị̃-lâ-nâ. Gõʼdá vó lâ sĩ, Ĩsákã drí Yãkóbã rî tị̃zó gõʼdá âjízó lâ kpá ʼdẽlé bãsã ʼá. Gõʼdá vó lâ sĩ, Yãkóbã drí ʼdĩyímvá tị̃zó mûdrị́-drị̃-lâ-ngâ-rị̃ âʼdó ʼbá ĩyî ạ́ʼbị́yạ́ ró ʼbạ̃súrú ãmákâ mûdrị́-drị̃-lâ-ngâ-rị̃ rî ʼbá yí kâ ró rî, gõʼdá Yãkóbã drí kpá gólĩyî âjízó ndrĩ ʼdẽlé bãsã ʼá.
44007009	"Nĩngá sĩ, Yãkóbã rî mvá rú bê Yõsépã rî, tã lâ drí âgízó ậdrúpị̃ lâ yî lị̃fị́. Gõʼdá gólĩyî drí ngãzó gólâ rî gĩlí vólé õjílã gólĩyî gólâ rî trõ ʼbá rạ̃gị́ị̃ ró Mạ́sị̃rị̃ ʼálâ rî yî drí. Gõʼdá Ôvârí bê rĩʼá kárá Yõsépã bê ândrâ-tãndĩ fẽlé gólâ drí.
44007010	Gõʼdá nĩngá sĩ, Ôvârí drí kpá gólâ rî pãzó ĩzã gólâkâ rî ʼbá yî ʼásĩ ndrĩ, gõʼdá Ôvârí ʼbã gólâ trá tã nị̃nị̃ bê, tãlâ kúmú Mạ́sị̃rị̃ kâ ãʼdô ró tãndí ró gólâ bê. Gõʼdá kúmú ʼdĩ ʼbã Yõsépã trá âʼdólé drị́-ãcê bê Mạ́sị̃rị̃ drị̃lị́ gõʼdá kpá âʼdólé ngá cé tị̂tị̂ ʼbã íyíkâ ʼá rî vó lâ ndrẽ ʼbá lâ ró.
44007011	"ʼDĩî vósĩ, lõfó õnjí tẽtẽ drí ʼdẽzó Mạ́sị̃rị̃ ʼásĩ ndrĩ gõʼdá kpá ʼbạ̃drị̃ Kãnánã kâ nõ bê gõʼdá õjílã ʼbãlé ndrĩ rû îzãlé kôrô. Gõʼdá tãlâ lõfó ʼdĩ tãsĩ rî, ãmâ ạ́ʼbị́yạ́ gólĩyî âʼdó ʼbá Kãnánã ʼálâ rî ʼbá yî îcá ĩyî gõʼdá ngá-ĩyínyâ ãzãkã ûsúlị́ kô.
44007012	Gõʼdá Yãkóbã ârílí bê tã kĩʼá nĩ rî, ạ̃drúgú ãâʼdô bê Mạ́sị̃rị̃ ʼálâ rî, drílâ íyî mvá yî jõzó Mạ́sị̃rị̃ ʼá tólâ nĩʼá ạ̃drúgú âgílí tólâ sĩ.
44007013	Gõʼdá gólĩyî ândálé bê ĩyî rû nĩʼá ạ̃drúgú gĩlí kpá óʼdí Mạ́sị̃rị̃ ʼálâ rî, Yõsépã drí gólĩyî ʼbãzó íyî nị̃lị́ gólĩyî ậdrúpị̃ ró, gõʼdá gólâ drí kpá íyî ậdrúpị̃ yî ʼdĩ ʼbá yî âʼdázó kúmú Mạ́sị̃rị̃ kâ ʼdĩ drí.
44007014	ʼDĩî vósĩ, Yõsépã drí kpá tã âtízó ậdrúpị̃ lâ yî sị́lị́ átá lâ Yãkóbã drí tólâ, gólâ ãânĩ ró Mạ́sị̃rị̃ ʼálâ õjílã íyíkâ ʼbã kâ rî ʼbá yí bê ndrĩ. Õjílã Yõsépã kâ ndrĩ rĩʼá nyâʼdî-nâ-drị̃-lâ-ngâ-mûdrị́-drị̃-lâ-ngâ-njị̂.
44007015	Ĩtí rî, Yãkóbã yî drí ngãzó nĩlí Mạ́sị̃rị̃ ʼálâ. Gõʼdá vólé drị̃ lâ ʼásĩ, Yãkóbã drí drãzó ãkpãkãʼdã Mạ́sị̃rị̃ ʼá tólâ. Gõʼdá gólâ rî mvá yî drí ãvõ lâ trõzó ʼbạ̃drị̃ Kãnánã kâ ʼálâ ʼbãlé ũgị́ ʼá, võ gólâ Ãbãrãyámã drí gĩlí trá ậdị̂ sĩ ạ̃kû ró rî ʼálâ. Gõʼdá vó lâ sĩ, Yãkóbã rî mvá yî ôdrã ĩyî kpá trá ʼdó ndrĩ Mạ́sị̃rị̃ ʼá tólâ. Gõʼdá mvá lâ yî drí gólĩyî ãvõ trõzó Sẽkémẽ ʼálâ gõʼdá ʼbãlé ũgị́ ãzâ ʼá.
44007017	"Gõʼdá nĩngá sĩ, kậyị̂ gólâ Ôvârí drí tã ʼbãʼbã íyíkâ ândrâ-õnjĩ kâ Ãbãrãyámã drí rî ʼẽzó vó lâ âtílí rî âcâ bê trá ãnyî rî, ʼdĩî ãmâ ạ́ʼbị́yạ́ yî lîzô trá dũû Mạ́sị̃rị̃ ʼálâ.
44007018	Gõʼdá kúmú ãzâ gólâ Yõsépã rî tã nị̃ ʼbá kô rî ĩʼdî rĩʼá drị́-ãcê bê Mạ́sị̃rị̃ drị̃ị̂ sĩ ndrĩ.
44007019	Kúmú rî ʼdĩ âdô ãmâ ạ́ʼbị́yạ́ yî trá mãnĩ sĩ, gõʼdá dị̂ gólĩyî drị̃ kpá trá ʼbãlé ĩzã nị̃lị́. Gõʼdá kúmú rî ʼdĩ ʼbã gólĩyî trá rĩʼá ĩyî mvá õdẽ ró rî ʼbá yî trõlé ʼbãlé âyélé õmã ʼálâ, tãlâ õôdrã ró ĩyî bê vólé.
44007020	"Nĩngá sĩ, kậyị̂ rî ʼdĩ ʼbá yî sĩ, Músạ̃ rî tị̃zó. Gólâ rĩʼá mvá sũsũ tãndí ʼî Ôvârí lị̃fị́. Ândrê lâ yî trõó gólâ kô vũlị́ âyélé õmã ʼálâ. Íîmbâ gólâ zãlô cãlé párá nâ átá lâ drí jó ʼá.
44007021	ʼDĩî vósĩ, gólâ rî trõzó lậpị́lị́ õmã ʼá, gõʼdá mvá ãnjó kúmú Mạ́sị̃rị̃ kâ rî kâ drí gólâ rî ûsúzó, gõʼdá drílâ trõzó lâ ʼbã ʼálâ, ãʼdô ró yí drí vó lâ ndrẽlé mvá ró íyî nyãányâ drí.
44007022	Ĩtí rî, Músạ̃ drí gõzó tã nị̃nị̃ gólâ õjílã Mạ́sị̃rị̃ kâ rî ʼbá yí kâ ị̂lị́zó ĩʼdî nị̃lị́ ndrĩ. Gólâ âʼdô trá cú mbârâkã bê úlị́ âtâ-âtâ ʼá gõʼdá kpá tã ʼẽʼẽ ʼá.
44007023	"Gõʼdá nĩngá sĩ, gólâ rî ndrô âʼdólé bê trá nyâʼdî-rị̃ rî, drílâ tã ị̂sũzó nĩzó nĩʼá õjílã íyíkâ Ĩsĩrãʼélẽ kâ ró rî ʼbá yî lômílí.
44007024	Gõʼdá gólâ cálé bê võ rî ʼdĩ ʼá tólâ rî, gólâ drí õjílã Mạ́sị̃rị̃ kâ ndrẽzó rĩʼá õjílã Ĩsĩrãʼélẽ kâ cãʼá, gõʼdá gólâ drí ngãzó gbõ õjílã ãzí íyíkâ Ĩsĩrãʼélẽ kâ ró ʼdĩ pãlé, gõʼdá gólâ rî gógó õjílã Mạ́sị̃rị̃ kâ ró nõ rũzó cãlé kpãdí-kpãdí tã-võ lôgõ ró, gõʼdá õjílã ʼdî drí drãzó.
44007025	Gólâ ị̂sũ íyíkâ kĩ nĩ rî, õjílã íyíkâ rî ʼbá yî âʼdô nị̃ʼá lâ kĩ, yí âʼdô ĩʼdî gólâ Ôvârí drí lẽlé ʼẽʼá gólĩyî pãlé ĩzã ĩyíkâ rî ʼbá yî ʼásĩ rî ĩʼdî. Gõʼdá gólĩyî nị̃ị́ tã lâ kô ĩtí.
44007026	"Gõʼdá kậyị̂ tã ʼdî kâ rî vósĩ rî, gólâ ndrélé bê õjílã Ĩsĩrãʼélẽ kâ rû fũʼá ĩyî rî, gólâ ngâ trá rû cẽlé gõʼdá tã ạ̃ʼdị́ ʼbãlé ĩʼdî gólĩyî lãfálé ʼá. Gõʼdá gólâ kĩ nĩ rî, 'Ãnî, nĩ ârî drẽ tã má ngáá nõlé, ãnî ʼdó ậdrúpị̃ ãzí ró. Gõʼdá nĩ rî rû fũlị́ ãnî lãfálé ʼásĩ ãʼdô tãsĩ yã?'
44007027	Gõʼdá gólâ ạ̃wạ̃ îtõ ʼbá rî ngâ íyíkâ kôrô Músạ̃ rî zẽlé zẽzẽ vólé, gõʼdá ngãzó tã âtálé kĩ nĩ rî, 'Nî, ãʼdî ʼbã nî nĩ tã kĩ ʼbá ró ãmâ drị̃lị́ tã ãmákâ rî kĩlí nĩ yã?
44007028	Ní lẽ nõ kpá ámâ fũlị́ õzõ ní drí Mạ́sị̃rị̃ lé ʼbá nã fũrị̃ ậgị́ rî kâtí yã?'
44007029	"Gõʼdá Músạ̃ ârílí bê tã îjî ʼdĩ rî, ũrị̃ drí gãzó rú lâ, gõʼdá gólâ drí ngãzó rãlé vólé Mạ́sị̃rị̃ ʼásĩ nĩlí rĩlí ʼbạ̃drị̃ Mĩdĩyánã kâ rî ʼálâ ngá ãwã ró. ʼDĩî vósĩ rî, drílâ õkó gĩzó gõzó mvá tị̃lị́ rị̃ tólâ.
44007030	"Ndrô nyâʼdî-rị̃ Músạ̃ drí ʼẽlé trá Mĩdĩyánã ʼálâ rî vósĩ rî, kậyị̂ ãzâ sĩ, gólâ nĩ trá õmã ʼálâ ãnyî únị́ ạ́ngị́ zị̃lị́ Sĩnáyĩ rî rú. Gõʼdá tólâ rî, Ôvârí drí rû âʼdázó gólâ drí lạ̃sị́ lãndrâ rĩ ʼbá kõlé fê rú rî ʼá.
44007031	Gõʼdá Músạ̃ ndrélé bê lạ̃sị́ rî ʼdĩ rî, tị̂ lâ drí ậʼdị́zó. Gõʼdá nĩngá sĩ, gólâ drí ngãzó rû êsélé ãnyî lạ̃sị́ rî gógó ʼdĩ rú, tãlâ yí õndrê ró bê dódó tã ífí lâ nị̃zó. Gõʼdá drílâ Ôvârí rî gbórókõ ârízó úlị́ âtáʼá gólâ drí kĩ nĩ rî,
44007032	'Mâ rĩʼá Ôvârí gólâ rĩ ʼbá ánî ạ́ʼbị́yạ́ Ãbãrãyámã, Ĩsákã gõʼdá Yãkóbã yî vó ndrẽ ʼbá ró rî ĩʼdî.' Nĩngá sĩ, Músạ̃ drí ngãzó rĩʼá lẽlé ũrị̃ drí, gõʼdá gólâ îcá kô fĩî ậtũlị́ rĩzó võ ndrẽlé lạ̃sị́ lãndrâ rĩ ʼbá kõlé ʼdĩ ngálâ ãlôlâ.
44007033	"Ĩtí rî, Ôvârí drí ngãzó tã âtálé gólâ drí kĩ nĩ rî, 'Võ ní drí âdrézó ʼá lâ ʼdĩ rĩʼá võ mâ Ôvârí kâ ĩʼdî. Ĩtí rî, ní ângî káʼbókã áníkâ pá ʼá ʼdĩ vólé.
44007034	Músạ̃, ní ârî drẽ, ámâ nyãányâ ndrê trá pạ̃tị́ị̃ kĩ, õjílã ámákâ rĩʼá ĩzã nị̃ʼá rõô Mạ́sị̃rị̃ ʼálâ, gõʼdá má ârî ãwó gólĩyíkâ trá, ĩʼdî má drí ânĩzó ûrú lésĩ ãngó nõ ʼá, tãlâ gólĩyî pãlé ĩzã gólĩyíkâ ʼdĩ ʼbá yî ʼásĩ. Ĩtí rî, Músạ̃, ní ngâ, má jô ró nî gõlé ʼbạ̃drị̃ Mạ́sị̃rị̃ kâ rî ʼálâ.'
44007035	"Ĩtí rî, ámâ ậdrúpị̃ yî, má âtâ ãnî drí kĩ nĩ rî, rĩʼá Músạ̃ rî gógó ĩʼdî gólâ õjílã drí gãlé trá dó kĩzó nĩ rî, 'Ãʼdî ʼbã nî nĩ tã kĩ ʼbá ró ãmâ drị̃lị́ tã ãmákâ kĩlí yã?' Rĩʼá gólâ ĩʼdî Ôvârí drí âjólé trá gólĩyî drí, âʼdólé drị́-ãcê bê gólĩyî drị̃lị́ gõʼdá kpá gólĩyî pãlé ĩzã gólĩyíkâ rî ʼbá yî ʼásĩ. Ôvârí ʼbã tã ʼdî ʼbá yî Músạ̃ drí kậyị̂ tíbê gólâ drí íyî âʼdázó Músạ̃ drí võ lạ̃sị́ drí kõzó fê rú rî ʼálâ rî sĩ.
44007036	"Nĩngá sĩ, Músạ̃ drí ʼdẽzó sị́sị́ õjílã Ôvârí kâ lôfõlé vólé ʼbạ̃drị̃ Mạ́sị̃rị̃ kâ rî ʼásĩ tã ʼẽʼẽ gólĩyî tị̂ drí ậʼdị́zó rî ʼbá yî sĩ ʼbạ̃drị̃ ʼdî ʼálâ gõʼdá kpá lị̃mvû ândrê zị̃lị́ Lị̃mvû Kãâ rî ʼálâ, gõʼdá gólâ drí rĩzó zãâ rĩlí tã gólĩyî tị̂ drí ậʼdị́zó drílâ sĩ rî ʼẽlé gólĩyî pãzó õmã ʼálâ ndrô nyâʼdî-rị̃ sĩ.
44007037	Gõʼdá rĩʼá kpá Músạ̃ ĩʼdî gólâ tã âtá ʼbá õjílã Ĩsĩrãʼélẽ kâ drí kĩ nĩ rî, 'Ôvârí âʼdô ãzákôlâ ʼdĩ ʼẽʼá ãnî ózõwá yî lãfálé ʼásĩ âʼdólé úlị́ Ôvârí kâ lôpé ʼbá ró má tí.'
44007038	Músạ̃ rî ʼdĩ âʼdô kpá trá õjílã Ĩsĩrãʼélẽ kâ bê kậyị̂ gólâ gólĩyî drí rĩzó kpãkã ãlô õmã ʼálâ ãnyî únị́ ạ́ngị́ zị̃lị́ Sĩnáyĩ rî rú rî ʼá. Nĩngá rî, Ôvârí drí tã âtázó gólâ drí ãmâ ạ́ʼbị́yạ́ yí bê, gõzó tã ʼbãʼbã íyíkâ lédrẽ-lédrẽ âfẽ ʼbá õjílã drí rî ʼbá yî trõzó fẽlé drílâ, tãlâ gólâ õlôpê ró kpá tã ʼbãʼbã rî ʼdĩ ʼbá yî bê ãmâ drí ʼẽlé.
44007039	"Gõʼdá Músạ̃ âʼdô bê drẽ ãkpã únị́ ạ́ngị́ Sĩnáyĩ drị̃ ʼálâ rî, ãmâ ạ́ʼbị́yạ́ yî lẽé ĩyî gólâ rî tẽlé kô. Ĩtí rî, gólĩyî drí gólâ rî gãzó dó. Gólĩyî ị̂sũ tã trá, ãʼdô ró nĩzó gõlé Mạ́sị̃rị̃ ʼálâ.
44007040	Ĩtí rî, drílĩyî tã âtázó Ãrónã Músạ̃ rî ậdrúpị̃ drí kĩ nĩ rî, 'Gõʼdá Músạ̃, ánî ậdrúpị̃ ró gólâ ãmâ âtrõ ʼbá Mạ́sị̃rị̃ lésĩ rî, mã nị̃ị́ tã gólâ âʼdó ʼbá gólâ bê tólâ rî kô. Âʼdólé bê trá ĩtí rî, ní âʼdô drị̃-ʼbá ãmákâ ró gólâ rî võ ʼá. Ní êdê ôvârí ãmâ drí ậdị̂ ʼásĩ, tãlâ mã njị̃ ró bê kpãâ ʼbãlé ãmâ ândrá ãmâ pãlé gõgõ ãmákâ Mạ́sị̃rị̃ ʼálâ rî sĩ.'
44007041	Ĩtí rî, gólĩyî drí Ãrónã rî ʼbãzó ôvârí líndrí ãbãrãdãgõ êdélé ị́tị́ jõrã lârâkô kâtí. Gõʼdá gólĩyî drí rĩzó kõrõnyã zãlé fẽlé drílâ gõʼdá kpá kãrámã lâ ʼẽzó, tãlâ ôvârí ãbãrãdãgõ gólĩyî nyãányâ drí êdélé trá ʼdĩ tãsĩ.
44007042	"Gõʼdá Ôvârí rĩʼá õmbã ró gólĩyí bê tã rî ʼdĩ tãsĩ. Ĩʼdî drílâ gólĩyî gãzó dó gõzó gólĩyî âyélé rĩʼá ị̃tú, párá gõʼdá ị̃ʼbị̂ʼbị̂wạ́ yî îrátãlé ĩʼdî. Gólĩyî tã âʼdô trá õzõ tã ậngũ ʼbá Ôvârí kâ Ãmósẽ drí îgĩlí trá rî kâtí kĩʼá nĩ rî, 'Ãnî õjílã Ĩsĩrãʼélẽ kâ, âʼdó mâ ĩʼdî kô ãnî drí rĩzó kõrõnyã lị̃lị́ zãlé drílâ õmã ʼálâ ndrô nyâʼdî-rị̃ sĩ rî.
44007043	ʼDĩî võ lâ ʼá rî, nĩ njị̃ mãsámã bị́ ró rî kpãâ gũgũ ʼdị̃zó ĩʼdî sĩ lâ líndrí ró ôvârí ãbãrãdãgõ ãníkâ zị̃lị́ Mõlékã rî drí, gõʼdá nĩ njị̃ ôvârí ãbãrãdãgõ líndrí zị̃lị́ Rẽpánã gólâ pãlé fê ʼásĩ ị̃ʼbị̂ʼbị̂wạ́ lârâkô ró rî kpá kpãâ. Nĩ êdê ôvârí ãbãrãdãgõ lârâkô ʼdĩ ʼbá yî nĩ, gõʼdá ãnî drí rĩzó gólĩyî îrátãlé. Nĩngá sĩ, tã ʼdî tãsĩ rî, má âʼdô ãnî drõʼá vólé nĩlí gõʼdá rĩlí ãtíʼbá ró ʼbạ̃drị̃ ãwã ʼá Bãbĩlónã ũgû ʼálâ.' Ãmósẽ 5.25-27 Ĩtí rî, ãnî õjílã gólĩyî kậyị̂ ngbãângbânõ kâ rî ʼbá yî kpá rĩʼá ãndõtô ró õzõ ãnî ạ́ʼbị́yạ́ yí kâtí.
44007044	"Kậyị̂ ãmâ ạ́ʼbị́yạ́ yî drí rĩzó rĩlí õmã ʼálâ rî sĩ, gólĩyî rĩʼá cú líndrí ʼdị̃lị́ ítá ʼásĩ gũgũ ró rî bê Ôvârí rî ị̂njị̃zó ʼá lâ, tãlâ ʼdĩî únị̃ ró kĩʼá nĩ rî, Ôvârí ãâʼdô bê ĩyí bê. Éêdê gũgũ rî ʼdĩ õzõ Ôvârí drí âtálé trá Músạ̃ drí rî kâtí, âʼdô cú lârâkô lâ gólâ Ôvârí drí âʼdálé gólâ drí rî vó ró.
44007045	Vó lâ ʼásĩ, ãmâ ạ́ʼbị́yạ́ yî drí gũgũ rî ʼdĩ lôpézó ạ̃tị́lị́ ĩyî mvá yî drí. Gõʼdá vó lâ sĩ, mvá lâ yî ʼdĩ ʼbá yî drí ngá gólĩyî gũgũ ʼdî kâ ʼdĩ ʼbá yî trõzó ânĩzó drị̃-ʼbá gólĩyíkâ Yásõwã yí bê âcálé ʼbạ̃drị̃ gólâ nõ Ôvârí drí õjílã lâ lâdrólé nĩ gólĩyî drí nõ ʼá. Gõʼdá gũgũ rî ʼdĩ rî trá âcálé bũúũ kậyị̂ gólĩyî ãmâ ạ́ʼbị́yạ́ Dạ̃wúdị̃ kâ rî ʼbá yî tú.
44007046	"Gõʼdá tã Dạ̃wúdị̃ rî ʼdĩ kâ sû trá Ôvârí rú. Ĩtí rî, Dạ̃wúdị̃ drí ngãzó Ôvârí rî îjílí, tãlâ tã-drị̃ lẽlé yí drí jó ʼdị̃zó õjílã Ĩsĩrãʼélẽ kâ drí Ôvârí rî ị̂njị̃zó ʼá lâ.
44007047	Gõʼdá Sólõmõ, Dạ̃wúdị̃ rî mvá ĩʼdî gólâ Ôvârí drí ʼbãlé jó rî ʼdĩ ʼdị̃lị́ yí Ôvârí drí rî.
44007048	"Gõʼdá má âtâ drẽ tã ãnî drí, õzõ Ôvârí õʼbã õjílã kpálé võ íyî ị̂njị̃zó ʼá lâ rî ʼbá yî êdélé ĩtí rî, gólâ rí rĩlí jó gólĩyî õjílã mvá drí ʼdị̃lị́ nĩ rî ʼbá yî ʼá kô, tãlâ Ôvârí rĩʼá ãmbá kôrô. ʼDĩî rĩʼá nyé õzõ úlị́ gólâkâ tã ậngũ ʼbá Ĩsáyã drí âtálé trá ạ̃kû ró nã sĩ rî kâtí kĩʼá nĩ rî,
44007049	'ʼBũû rĩʼá kị́tị̃ kũmũ ámákâ rî kâ ĩʼdî má drí rĩzó drị̃ lâ kúmú ạ́ngị́ ró tã kĩlí gõʼdá ị̃nyạ́kú drị̃ nô íyíkâ má drí õzõ tókpóró kâtí má drí ámâ pá tõzó gá drị̃ lâ. Ĩtí rî, âʼdô îcáʼá ángô tí ró ãnî õjílã mvá drí jó ʼdị̃zó má drí yã? Âʼdô îcáʼá ángô tí ró ãnî drí võ êdézó má drí lôvózó ʼá lâ yã?
44007050	Nĩ îcá kô võ êdélé má drí. Mâ rĩʼá gólâ ngá lôʼbã ʼbá kậkậrậ ndrĩ ãkí ãkó rî ĩʼdî.' " Ĩsáyã 66.1-2
44007051	Gõʼdá nĩngá sĩ, Sĩtĩfánõ drí tã âtázó kĩ, "Ámâ ậdrúpị̃ yî, nĩ ârî drẽ úlị́ ámákâ nõ ʼbá yî! Ãnî rĩʼá õjílã gólĩyî drị̃ lâ yî drí âmbálé âmbâ rî ʼbá yî ĩʼdî! Ãnî ĩʼdî rĩʼá gólĩyî úlị́ Ôvârí kâ ị̂njị̃ ʼbá kôʼdáwá rî. Ãnî rĩʼá nyé õzõ ãnî ạ́ʼbị́yạ́ yí kâtí. Ãnî gõʼdá ãnî ạ́ʼbị́yạ́ yí bê, nĩ rî trá rĩʼá Líndrí Tãndí Ôvârí kâ gãlé kárá dó.
44007052	Ãnî ạ́ʼbị́yạ́ yî fẽ lâṇõ tã ậngũ ʼbá Ôvârí kâ rî ʼbá yî drí ndrĩ, gõʼdá gólĩyî ûfû õjílã gólĩyî tã îyá ʼbá kĩʼá nĩ rî, Ôvârí âʼdô õjílã mbị̂mbị̂ ʼdíyî pã ʼbá ró rî âjóʼá ị̃nyạ́kú nõ drị̃ị̂ rî kpá trá. Nĩngá sĩ, kậyị̂ rî ʼdĩ ʼbá yî sĩ, ʼdíyî pã ʼbá drí âcázó, gõʼdá ãnî drí tã âʼbãzó gólâ rú, gõʼdá gólâ rî fũzó vólé.
44007053	Kpálé mĩ nị̃ tã ʼbãʼbã Ôvârí kâ gólâ mãlãyíkã yî drí âʼdálé ãnî ạ́ʼbị́yạ́ yî drí rî trá rî, nĩ ị̂njị̃ị́ kôʼdáwá."
44007054	Úlị́ Sĩtĩfánõ kâ ʼdĩ ʼbá yî fî bê tã kĩ ʼbá Yúdạ̃ yí kâ ʼdĩ ʼbá yî drị̃ị̂ rî, gólĩyî drí ngãzó õmbã ró kôrô sị́-gílí cĩlí ĩyî gólâ rú.
44007055	Gõʼdá nĩngá rî, Líndrí Tãndí Ôvârí kâ drí fĩzó mbârâkã bê Sĩtĩfánõ ʼá gólâ rî ʼbãlé võ ndrẽlé ʼbũû ʼálâ gõʼdá lậgû-lậgû Ôvârí kâ rî ndrẽlé, gõʼdá Yésũ rĩʼá âdréʼá Ôvârí rî drị́-ágó drị̃ị̂.
44007056	Nĩngá sĩ, Sĩtĩfánõ drí tã âtázó kĩ, "Nĩ ndrê, má ndrê ạ́tị̃ rĩzó fĩlí ʼbũû ʼálâ rî trá hậ. Gõʼdá tólâ rî, Yésũ gólâ Ôvârí drí âjólé trá ãmâ pã ʼbá ró rî rĩʼá âdréʼá gõlé Ôvârí rî drị́-ágó drị̃ lésĩ ró."
44007057	Gõʼdá õjílã tã kĩ kâ ʼdĩ ʼbá yî drí ngãzó ĩyî rĩʼá ôtrélé ĩyî ûrû, gõʼdá kpá drị́ ʼbãzó kpạ̃ạ́kũ ĩyî bị́-ʼbálé ʼásĩ, tãlâ yĩ õzó úlị́ Sĩtĩfánõ kâ ʼdĩ ʼbá yî ârí kôʼdáwá. Vó lâ sĩ, gólĩyî drí ngãzó ndrĩ ûrû rãlé Sĩtĩfánõ ngálâ.
44007058	Gõʼdá drílĩyî gólâ rî rũzó ạ̃ngbũ gõʼdá gólâ rî trõzó mbârâkã sĩ vólé jạ̃rị́bạ̃ ʼásĩ. Nĩngá sĩ, gólĩyî drí gólâ rî lûvũzó kúnị́ mvá sĩ fũlị́ vólé. Gólĩyî õtírĩ rĩî Sĩtĩfánõ rî lûvũlị́ rî, drílâ ngãzó lạ̃zị́ zị̃lị́ rãtáã sĩ kĩ nĩ rî, "Yésũ Kúmú ámákâ rî, ní trõ ámâ líndrí." Nĩngá sĩ, gólâ drí ʼãʼî tị̃zó vũdrị́ gõʼdá tã âtázó kĩ, "Kúmú ámákâ, ní âyê õjílã nô ʼbá yî tã õnjí nõ ʼásĩ. Ní fẽ lâṇõ gólĩyî drí tã lâ tãsĩ kô." Gõʼdá gólâ âtâ bê úlị́ ạ̃dũkũ nô rî, kôrô gólâ drí lôvó-lôvó âyézó ậʼdị́zó. Õjílã gólĩyî rĩ ʼbá Sĩtĩfánõ rî lûvũlị́ kúnị́ mvá sĩ rî ʼbá yî, sị́sị́ gólĩyî ângî ítá ạ́ngị́ ĩyíkâ trá vólé trõlé fẽlé ágámvá ãzâ rú bê Sóõlõ rî drí sũzó rú lâ ʼá ĩyî drí.
44008001	Sĩtĩfánõ rî õdrã tã drí sũzó ágámvá Sóõlõ ʼdĩ rú. Kậyị̂ gólâ Sĩtĩfánõ drí drãzó rî sĩ, gólĩyî tã lẽ ʼbá Yésũ ʼá Yẽrõsãlémã ʼálâ rî ʼbá yî drí ngãzó rĩʼá lâṇõ ûsúlị́ rõô. Nĩngá sĩ, õjílã dũû gólĩyî lãfálé sĩ rî drí ngãzó lậʼbúlị́ vólé ʼbạ̃drị̃ dãdã gólĩyî Yũdạ́yạ̃ kâ gõʼdá kpá Sãmárĩyã kâ rî ʼbá yî ʼásĩ ngá pãlé lâṇõ rî ʼdĩ ʼásĩ. Gõʼdá lãjóʼbá Yésũ kâ rî ʼbá yî lâkî ĩyíkâ nĩ ãkpã Yẽrõsãlémã ʼálâ.
44008002	Kpálé lâṇõ âʼdô bê rõô tólâ rî, õjílã ũrûkậ rĩ ʼbá Ôvârí rî ị̂njị̃lị́ rî ʼbá yî drí fĩî zãzó gõzó nĩlí Sĩtĩfánõ rî ãvõ trõlé ʼbãlé ʼbú ʼá. Gólĩyî ʼê Sĩtĩfánõ rî ĩzã rõô lúlũ ʼbẽʼbẽ sĩ.
44008003	Gõʼdá Sóõlõ drí ngãzó nĩlí rĩʼá õjílã tã lẽ ʼbá Yésũ ʼá rî lôndã bê. Õzõ gólâ ũûsû gólĩyî trá rî, ĩyíkâ kôrô rũlị́ ãgô õkó bê ndrĩ tílílí ĩyî drí ʼbã ʼásĩ, gõʼdá gólĩyî âmbézó lôʼbãlé gạ̃nị́mạ̃ ʼá. ʼDĩî lạ́tị̂ gólâ Sóõlõ drí rĩʼá jũlâ ʼẽzó kạ̃nị́sạ̃ îzãlé rî ĩʼdî.
44008004	Tã lẽ ʼbá Yésũ kâ rî ʼbá yî lậʼbúlị́ bê ĩyî trá ʼbạ̃drị̃ mvá ãzâ ʼbá yî ʼásĩ rî, gólĩyî drí rĩzó zãâ tã âtî-âtî Yésũ rî tãsĩ rî âtálé õjílã drí.
44008005	Gõʼdá nĩngá sĩ, Fílĩpõ ní drí ngãzó nĩlí jạ̃rị́bạ̃ ạ́ngị́ zị̃lị́ Sãmárĩyã rî ʼálâ rĩlí tólâ, rĩʼá tã âtálé õjílã drí Yésũ rî tãsĩ kĩ, Yésũ ãâʼdô ʼdíyî pã ʼbá gólâ Ôvârí drí âjólé trá ʼbũû lésĩ rî ĩʼdî.
44008006	Nĩngá sĩ, õjílã tị́lị́lị́ drí ngãzó ĩyî bị́ îgálé úlị́ Fílĩpõ kâ ʼdĩ ʼbá yî ârílí dódó, tãlâ gólĩyî ndrê gólâ trá rĩʼá tã tị̂ drí ậʼdị́zó rî ʼbá yî ʼẽʼá.
44008007	Gólâ lâdrô líndrí õnjí rî ʼbá yî vólé õjílã gólĩyî líndrí õnjí rî ʼdĩ ʼbá yî drí ômbélé trá rî ʼbá yî ʼásĩ. Gõʼdá líndrí õnjí lôkpô ĩyî cú ôtrê-ôtrê bê ûrû ngbạ́lạ́-ngbạ́lạ́. Dró ʼdĩî drị̃ị̂ sĩ rî, Fílĩpõ drí kpá õjílã tị́lị́lị́ gólĩyî õṇõ ró rî ʼbá yî gõʼdá kpá õjílã gólĩyî pá lâ yî drí ôdrãlé rî ʼbá yí bê êdézó.
44008008	Ĩtí rî, ãyĩkõ drí cĩzó õjílã jạ̃rị́bạ̃ ʼdî kâ ʼdĩ ʼbá yî rú tã rî ʼdĩ ʼbá yî tãsĩ.
44008009	Ãgô ãzâ bê rĩʼá ójó ʼî jạ̃rị́bạ̃ ʼdî ʼá, gólâ rî rú rĩʼá Sĩmónã. Gõʼdá gólâ rî trá rĩʼá tã tị̂ drí rĩzó ậʼdị́lị́ rî ʼbá yî ʼẽlé õjõ íyíkâ ʼdĩ sĩ õjílã drí ndrô dũû sĩ. Gólâ ʼbã yî âʼdólé õjílã ãmbá ró.
44008010	Tãlâ tã rî ʼdĩ tãsĩ rî, õjílã ndrĩ jạ̃rị́bạ̃ ʼdî kâ rî trá kárá rĩʼá úlị́ Sĩmónã kâ rî ʼbá yî ârílí ĩʼdî dódó. Gõʼdá gólĩyî âtâ tã trá kĩ nĩ rî, "Ãgô nõ rĩʼá mbârâkã bê ãmbá tã lârâkô ʼẽzó! Ókĩzõ ʼdĩî mbârâkã Ôvârí kâ ĩʼdî!"
44008011	Ĩtí rî, gólĩyî drí úlị́ gólâkâ rî ʼbá yî ârízó tãndí ró, tãlâ õjõ ãmbá gólâkâ rĩʼá ʼẽlâ gólĩyî lãfálé ʼá rõô ʼdĩ tãsĩ.
44008012	Fílĩpõ ãâtâ tã âtî-âtî tãndí kũmũ Ôvârí kâ tãsĩ gõʼdá kpá Yésũ Krístõ rî tãsĩ õjílã Sãmárĩyã kâ drí rî, gõʼdá gólĩyî tã lẽ ʼbá Yésũ ʼá úlị́ gólâkâ ʼdĩ tãsĩ rî, drílâ gólĩyî îbábátízãzó ãgô ró rî ʼbá yî õkó bê ndrĩ.
44008013	Ĩtí rî, Sĩmónã rî ʼdĩ lẽ tã kpá trá úlị́ Fílĩpõ kâ ʼdĩ ʼbá yî ʼá, gõʼdá Fílĩpõ ní drí kpá gólâ rî îbábátízãzó. Nĩngá sĩ, gõʼdá Sĩmónã ní drí ngãzó rĩʼá rĩlí kárá Fílĩpõ bê, gõʼdá ánî tị̂ drí rĩzó ậʼdị́lị́ tã lârâkô gólĩyî Fílĩpõ drí rĩʼá ʼẽlâ rî ʼbá yî drí sĩ.
44008014	Gõʼdá lãjóʼbá Yésũ kâ Yẽrõsãlémã ʼálâ rî ʼbá yî ârílí bê tã kĩ nĩ rî, õjílã Sãmárĩyã kâ lẽ ĩyî tã trá úlị́ Ôvârí kâ ʼá rî, gólĩyî drí Pétẽrõ yî Yõwánĩ bê jõzó nĩlí õjílã Sãmárĩyã kâ ʼdĩ ʼbá yî ngáá tólâ.
44008015	Gõʼdá Pétẽrõ yî Yõwánĩ bê câ ĩyî bê tólâ rî, gólĩyî ûsû Fílĩpõ îbábátízã gólĩyî tã Yésũ kâ lẽ ʼbá rî yî trá rú Yésũ Krístõ kâ rî sĩ, gõʼdá Líndrí Tãndí Ôvârí kâ âcá drẽ kô fĩlí gólĩyî ʼá mbârâkã bê. Nĩngá sĩ, gólĩyî drí ngãzó rãtáã ʼẽlé Ôvârí rî îjílí Líndrí Tãndí íyíkâ ʼbãlé fĩlí õjílã ʼdî ʼbá yî ʼá mbârâkã bê.
44008017	Gõʼdá nĩngá sĩ, gólĩyî drí ĩyî drị́ ʼbãzó õjílã rî ʼdĩ ʼbá yî drị̃ị̂, gõʼdá Líndrí Tãndí Ôvârí kâ drí fĩzó gólĩyî ʼá.
44008018	Nĩngá sĩ, Sĩmónã rî ʼdĩ ndrê bê kĩʼá nĩ rî, Líndrí Tãndí Ôvârí kâ fî trá õjílã ʼdî ʼbá yî ʼá drị́ ʼbãʼbã Pétẽrõ yí kâ Yõwánĩ bê gólĩyî drị̃ị̂ rî sĩ rî, gólâ drí ngãzó ậdị̂ âtrõlé ʼẽʼá fẽlâ gólĩyî drí tã âtâ-âtâ bê kĩ nĩ rî,
44008019	"Nĩ âfẽ mbârâkã ʼdî kpá má drí, tãlâ õzõ má õʼbã ámâ drị́ trá õjílã ãzá ʼdĩ drị̃ị̂ rî, Líndrí Tãndí Ôvârí kâ õfî ró kpá bê gólâ ʼá."
44008020	Nĩngá sĩ, Pétẽrõ drí tã lôgõzó gólâ drị̃ị̂ kĩ nĩ rî, "Ngã tí ní fî gbõ lạ̃sị́ ândrê rạ̃ʼdạ̃ rî ʼá ậdị̂ áníkâ ʼdĩ bê! Ní ị̂sũ áníkâ kĩ, órî mbârâkã Ôvârí drí fẽlé õjílã drí rî gĩlí gĩgĩ ậdị̂ sĩ yã?
44008021	Lôsĩ Ôvârí kâ nõ âʼdó kô rĩʼá áníkâ ĩʼdî. Ní îcá kô ûsúlâ, tãlâ tã ị̂sũ áníkâ rĩʼá ị̂sũlâ rî âʼdó kô mbị̂ Ôvârí rî lị̃fị́ drị̃ ʼá.
44008022	ʼDõvó ãʼdô bê trá ĩtí rî, ní âyê tã õnjí ró rî ʼbá yî vólé, gõʼdá ní îjî Ôvârí rãtáã ʼá, gólâ ãâyê ró nî bê tã ị̂sũ õnjí ĩtí ʼdĩ ʼbá yî ʼásĩ,
44008023	tãlâ má nị̃ trá kĩ, nî rĩʼá âgî-âgî ró, gõʼdá tã õnjí áníkâ ômbê nî kpá trá njírí-njírí."
44008024	Ĩtí rî, Sĩmónã ní drí ngãzó rû lôʼbãlé Pétẽrõ yî drí Yõwánĩ bê kĩ, "Ãyẽ! Nĩ ʼê rãtáã Ôvârí drí ámâ tãsĩ, tãlâ gólâ õzó kô tã gólĩyî ãnî drí âtálé trá ʼdĩ ʼbá yî ʼbãâ âʼdólé má drí!"
44008025	Gõʼdá ʼdĩî vósĩ rî, Pétẽrõ yî Yõwánĩ bê drí ngãzó ĩyî tã âtî-âtî Kúmú Yésũ rî tãsĩ rî îmbálé õjílã drí. Gõʼdá gólĩyî ndẽ bê tã drílĩyî rĩʼá îmbálâ ʼdĩ rî, drílĩyî ngãzó gõlé Yẽrõsãlémã ʼálâ Fílĩpõ yí bê. Ậcị́ ʼdĩ ʼá rî, gólĩyî nĩ kpá zãâ nĩʼá âdré bê ʼbạ̃drị̃ mvá dũû ʼbạ̃drị̃ Sãmárĩyã kâ ʼá rî ʼbá yî ʼásĩ tã âtî-âtî tãndí Yésũ kâ âtá bê õjílã drí võ ʼdî ʼbá yî ʼásĩ ndrĩ.
44008026	Nĩngá sĩ, mãlãyíkã Ôvârí kâ drí ngãzó tã âtálé Fílĩpõ drí kĩ nĩ rî, "Ní ngâ nĩlí drị́-ágó drị̃ ʼálâ ró kôrô lạ́tị̂ gólâ nĩzó Yẽrõsãlémã ʼásĩ Gázã ʼálâ rî ʼásĩ." Õjílã lậmû lạ́tị̂ rî ʼdĩ drị̃ sĩ nĩzó Mạ́sị̃rị̃ ʼálâ. Õjílã yûʼdạ́wạ́ ʼbã bê lạ́tị̂ rî ʼdĩ drị̃ị̂.
44008027	Gõʼdá nĩngá sĩ, Fílĩpõ ní drí tã ʼdî ʼẽzó té ĩtí. Ní drí ngãzó nĩlí tólâ, gõʼdá ní drí ãgô ãzâ Sõdánĩ lésĩ rî ûsúzó nyĩî ró lạ́tị̂ rî ʼdĩ drị̃ị̂. Ãgô rî ʼdĩ rĩʼá õjílã ãmbá õkó gólâ kúmú ạ́ngị́ rĩ ʼbá Sõdánĩ ʼálâ rî kâ rî ĩʼdî. Gólâ rî nĩ sũlị́ ậdị̂ kậkậrậ ndrĩ õkó gólâ kúmú ạ́ngị́ ró ʼdĩ kâ rú. Gólâ câ kpá trá Yẽrõsãlémã ʼálâ Ôvârí rî ị̂njị̃lị́ tólâ kậyị̂ ãzâ sĩ.
44008028	Gõʼdá ngbãângbânõ rî, gólâ trá gõʼá yí drí ʼbạ̃drị̃ ʼálâ ãrãbíyã íyíkâ õsánĩ drí rĩʼá sẽlâ nĩ rî ʼá. Gõʼdá gólâ õtírĩ rĩî nĩlí ãrãbíyã ʼdî ʼá rî, gólâ rĩʼá úlị́ Ôvârí kâ gólĩyî tã ậngũ ʼbá Ĩsáyã drí îgĩlí trá rî zị̃ʼá.
44008029	Gõʼdá nĩngá rî, Líndrí Tãndí Ôvârí kâ drí tã âtázó Fílĩpõ drí kĩ nĩ rî, "Mí nĩ ãnyî ãrãbíyã ʼdî rú sĩ."
44008030	Ĩtí rî, Fílĩpõ drí ngãzó rãlé nĩlí ãnyî ãrãbíyã ʼdî rú ʼálâ. Gõʼdá gólâ drí ãgô ãmbá ãrãbíyã ʼdî ʼá ʼdĩ gbórókõ lâ ârízó, rĩʼá tã gólâ tã ậngũ ʼbá Ĩsáyã drí îgĩlí trá rî ʼbá yî zị̃ʼá. Nĩngá sĩ, drílâ tã îjízó kĩ, "Mí nị̃ tã ífí gólâ ní drí rĩʼá zị̃lâ nõ ʼbá yî trá yã?"
44008031	Gõʼdá ãgô ãmbá ʼdĩ drí tã-drị̃ lôgõzó kĩ nĩ rî, "Má âʼdô îcáʼá nị̃lâ ángô tí ró cú ĩtí õjílã ãzâ drí ĩtõ lâ ngĩ ãkó má drí yã?" Gõʼdá Fílĩpõ lẽ tã-drị̃ bê trá ĩtõ lâ ngĩzó gólâ drí rî, kôrô gólâ drí Fílĩpõ rî ậzị́zó mbãlé rĩlí íyî gãrã drị̃ ʼá ãrãbíyã ʼálâ íyî âjílí.
44008032	Úlị́ gólĩyî ãgô ʼdĩ drí rĩʼá zị̃lâ búkũ Ôvârí kâ ʼásĩ rî rĩʼá ĩʼdî nõ ʼbá yî, "Ãgô rî nõ rî trá rĩlí õzõ kạ́bị̃lị́kị̃ gólâ ódrí trõlé fũlị́ rî kâtí, gõʼdá gólâ âʼdô kpá trá õzõ kạ́bị̃lị́kị̃ gólâ õzõ óõtírĩ rĩî ʼbí lâ rẽlé rî ânẽé kô rî kâtí. Té ĩtí, gólâ âtá úlị́ kôʼdáwá.
44008033	Úgû gólâ trá gũgũ gõʼdá ókí tã gólâkâ mbị̂mbị̂ ró kô. Úfúlị́ bê gólâ trá vólé ãngó nõ ʼásĩ ʼwãâʼwâ ró mvá tị̃ ãkó ró rî. Mvá yû gólâ rî tã lôpélé sị́sị́ ʼálâ." Ĩsáyã 53.7-8 ʼDĩî ʼbá yî rĩʼá úlị́ gólĩyî ãgô ʼdĩ drí rĩʼá zị̃lâ rî ʼbá yî ĩʼdî.
44008034	Nĩngá sĩ, ãgô ãmbá ʼdĩ drí tã âtázó Fílĩpõ drí kĩ nĩ rî, "Ĩsáyã íyíkâ ãʼdî ĩʼdî rĩʼá tã âtálé úlị́ nõ ʼbá yî tãsĩ yã? Gólâ rî tã âtálé nõ íyî nyãányâ tãsĩ ngãtá õjílã ãzákôlâ ʼdĩ tãsĩ yã?"
44008035	Gõʼdá nĩngá sĩ, Fílĩpõ drí ngãzó rĩʼá úlị́ ífí gólĩyî Ĩsáyã kâ Yésũ rî tãsĩ rî ʼbá yî ngĩlí, gõʼdá drílâ kpá tã âtî-âtî tãndí Yésũ rî tãsĩ rî âtázó ãgô rî ʼdĩ drí.
44008036	Gõʼdá gólĩyî õtírĩ rĩî nĩlí ĩyî lạ́tị̂ drị̃ị̂ sĩ rî, gólĩyî drí âcázó ãpãpã ãzâ ʼá. Gõʼdá ãgô ãmbá ʼdĩ ndrê bê ãpãpã rî ʼdĩ rî, drílâ tã âtázó kĩ, "Ní ndrê drẽ, lị̃mvû rĩʼá nõ. Ĩtí rî, ngá ãzâ bê ʼẽ ʼbá ámâ lôgálé îbábátízãlé lị̃mvû nõ ʼá nõngá yã?"
44008037	(Gõʼdá Fílĩpõ drí tã lôgõzó gólâ drí kĩ, "Õzõ ní õlẽ tã trá Yésũ ʼá pị̃pị̂sị́lị́ ãlô sĩ rî, áâʼdô ánî îbábátízãʼá." Gõʼdá ãgô rî ʼdĩ drí tã lôgõzó kĩ, "Má lẽ tã trá kĩ nĩ rî, Yésũ Krístõ rĩʼá Ôvârí rî mvá ʼî."
44008038	Nĩngá sĩ, ãgô ʼdĩ drí tã ʼbãzó õsánĩ rĩ ʼbá ãrãbíyã gólâkâ sẽlé rî ʼbá yî drí âdrézó té nĩngá. Gõʼdá gólĩyî Fílĩpõ bê drí ngãzó nĩlí fĩlí lị̃mvû ʼá, gõʼdá Fílĩpõ drí ãgô rî ʼdĩ îbábátízãzó lị̃mvû ãpãpã rî ʼdĩ kâ sĩ.
44008039	Gõʼdá gólĩyî âfõlé bê ĩyî lị̃mvû ʼásĩ rî, Líndrí Tãndí Ôvârí kâ drí Fílĩpõ rî trõzó vólé, gõʼdá ãgô rî ʼdĩ ndré gólâ gõʼdá kô ãlôlâ. Lé rî, ãgô rî ʼdĩ drí nĩzó zãâ ạ̃tị́lị́ ậcị́ íyíkâ ʼdĩ ʼá ãyĩkõ sĩ rõô.
44008040	Gõʼdá Fílĩpõ ní drí ánî ífífí ûsúzó, nî trá gĩâ võ zị̃lị́ Ãzótõ rî ʼálâ. Ĩtí, ní drí ngãzó tólâ sĩ gõʼdá nĩlí ʼbạ̃drị̃ âʼdó ʼbá ãnyî rî ʼbá yî ʼásĩ ndrĩ tã âtî-âtî tãndí Yésũ rî tãsĩ rî âtá bê õjílã drí bũúũ ní drí cãzó jạ̃rị́bạ̃ zị̃lị́ Sẽsãréyã rî ʼálâ.
44009001	Sóõlõ drẽ kpá zãâ lạ́tị̂ ãzâ lôndãʼá lâṇõ fẽzó õjílã tã lẽ ʼbá Yésũ ʼá rî ʼbá yî drí, tãlâ gólâ âtâ tã kĩ nĩ rî, yí õlẽ trá gólĩyî ûfúlị́ vólé. Gõʼdá nĩngá sĩ, gólâ ârílí bê kĩ, tã lẽ ʼbá ũrûkậ ʼbá yî õrâ ĩyî trá jẽjẽ ró jạ̃rị́bạ̃ zị̃lị́ Dãmãsékẽ rî ʼálâ rî, gólâ drí ngãzó nĩlí drị̃-ʼbá drị̃-ʼbá Yúdạ̃ yí kâ rî ʼbá yí kâ ngálâ,
44009002	tãlâ gólâ rî îjílí wárãgã ʼdíyî âʼdâ kâ îgĩlí yí drí trõlé yí drị́gạ́ nĩzó Dãmãsékẽ ʼálâ íyî âʼdázó drị̃-ʼbá jó õjílã Yúdạ̃ yí kâ drí rĩzó tã Ôvârí kâ ârílí rî ʼbá yí kâ rî ʼbá yî drí, gólĩyî îjílí íyî pãlé õjílã gólĩyî ʼdẽ ʼbá trá Kúmú Yésũ lạ́tị̂ ró rî vósĩ Dãmãsékẽ ʼá tólâ rî ûsúlị́, ãʼdô ró bê yí drí îcázó ûrúlâ ĩyî, ãgô ró rî ʼbá yî õkó bê ndrĩ, tãlâ yí trõ ró bê lôgõlé vólé Yẽrõsãlémã ʼálâ ʼbãlé gạ̃nị́mạ̃ ʼá.
44009003	Nĩngá sĩ, Sóõlõ yî drí ậcị́ îngázó nĩzó Dãmãsékẽ ʼálâ wárãgã ʼdî bê. Gõʼdá gólĩyî bê lạ́tị̂ drị̃ị̂ ãnyî cãzó Dãmãsékẽ ʼálâ rî, ʼwãâ võ îʼĩ ndrạ̃ạ̃ kạ̃ʼdậ-kạ̃ʼdậ ûrú lésĩ drí võ gólĩyî gãrã drị̃ ʼásĩ rî îʼĩzó ngbángbá.
44009004	Gõʼdá ĩtí rî, Sóõlõ drí ngãzó ʼdẽlé ạ̃drũ vũdrị́ ị̃nyạ́kú drị̃ị̂ võ îʼĩ ʼdî drí sĩ. Gõʼdá gólâ drí gbórókõ ârízó rĩʼá úlị́ âtáʼá gólâ drí ʼbũû lésĩ kĩ nĩ rî, "Sóõlõ! Sóõlõ! Ní rî rĩʼá lâṇõ õnjí fẽlé má drí rõô nõtí ãʼdô tãsĩ yã?"
44009005	Nĩngá sĩ, Sóõlõ drí ngãzó tã îjílí tã rõrõ sĩ kĩ nĩ rî, "Kúmú, nî ãʼdî ĩʼdî yã?" Ĩtí, gbórókõ rî ʼdĩ drí tã-drị̃ lôgõzó kĩ nĩ rî, "Mâ Yésũ ĩʼdî, mâ gólâ ní drí rĩʼá lâṇõ fẽlé drílâ rî ĩʼdî.
44009006	Gõʼdá ngbãângbânõ rî, ní ngâ ûrû nĩlí fĩlí Dãmãsékẽ ʼálâ, tãlâ áâʼdâ ró lôsĩ má drí ʼbãlé ní drí ʼẽlé má drí rî tã lâ ní drí."
44009007	Gõʼdá võ rî ʼdĩ ʼá rî, õjílã Sóõlõ bê rî ʼbá yî rĩʼá ĩyî âdréʼá njũrũ ũrị̃ drí sĩ, tãlâ gólĩyî ârî gbórókõ lûʼû trá cú ĩtí tã ífí lâ nị̃ ãkó gõʼdá kpá õjílã gbórókõ lâ drí lûʼúlị́ ʼdĩ ndrẽ ãkó.
44009008	Gõʼdá nĩngá sĩ, Sóõlõ drí ngãzó ạ̃vũ âdrélé ûrû íyî lị̃fị́ njị̃lị́. Gõʼdá lị̃fị́ lâ njị̃ rû bê rî, lị̃fị́ lâ ndré võ gõʼdá kô. Tã rî ʼdĩ tãsĩ rî, ãzí-ãzí lâ yî drí gõzó gólâ rî drị́ rũlị́ sẽlé kũdũ-kũdũ âjílí fĩlí Dãmãsékẽ ʼálâ.
44009009	Gõʼdá Sóõlõ drí rĩzó tólâ kậyị̂ nâ võ ndrẽ ãkó. Kậyị̂ nâ rî ʼdĩ ʼbá yî sĩ rî, gólâ rî cú ĩtí ʼálé ʼãʼí ró.
44009010	Tã lẽ ʼbá Yésũ ʼá ãzâ bê rĩʼá Dãmãsékẽ ʼá tólâ rú lâ Ãnãníyã. Kúmú Yésũ drí rû âʼdázó gólâ drí õzõ âbĩ-âbĩ kâtí, gõʼdá gólâ rî zị̃lị́ kĩ nĩ rî, "Ãnãníyã!" Gõʼdá gólâ drí ngãzó tã kõlé kĩ nĩ rî, "Kúmú, mâ rĩʼá nõ."
44009011	Nĩngá sĩ, Yésũ drí ngãzó tã âtálé gólâ drí kĩ nĩ rî, "Mí ngâ ûrû gõʼdá nĩlí lạ́tị̂ gólâ rĩʼá zị̃lâ Lạ́tị̂ Mbị̂ rî ʼálâ. Mí nĩ nĩʼá ãgô ãzâ Tãrásõ lé ʼbá ró zị̃lị́ Sóõlõ rî ûsúlị́. Gólâ rĩʼá Yúdạ̃ drí jó ʼálâ, gõʼdá gólâ rĩʼá ngbãângbânõ rãtáã ʼẽʼá má drí.
44009012	Má âʼdâ tã trá gólâ drí âbĩ-âbĩ ʼá, gólâ ndrê nî Ãnãníyã trá rĩʼá ânĩʼá jó gólâ drí rĩzó ʼdĩ ʼálâ, gõʼdá ánî drị́ ʼbãlé gólâ drị̃ị̂, ãʼdô ró bê gólâ drí võ ndrẽzó kpá óʼdí."
44009013	Gõʼdá nĩngá sĩ, Ãnãníyã drí ngãzó tã-drị̃ lôgõlé kĩ nĩ rî, "Kúmú, má ârî ãgô ʼdĩ tã lâ trá õjílã dũû sị́lị́ sĩ. Gólĩyî âtâ kĩ nĩ rî, gólâ ʼbã lâṇõ ʼdẽlé õjílã ãmákâ Yẽrõsãlémã ʼálâ rî ʼbá yî drị̃ị̂ ûfû-ûfû lâ yî sĩ rõô.
44009014	Gõʼdá ngbãângbânõ rî, ókĩ nĩ rî, drị̃-ʼbá Yúdạ̃ yí kâ rî ʼbá yî îgĩ tã trá fẽlé gólâ drị́gạ́, tãlâ gólâ drí âtrõlé ânĩzó nõngá õjílã gólĩyî ndrĩ rĩ ʼbá ánî ị̂njị̃lị́ rî ʼbá yî ûrúlị́ ʼbãlé gạ̃nị́mạ̃ ʼá."
44009015	Gõʼdá nĩngá sĩ, Yésũ drí tã âtázó gólâ drí kĩ, "Ní ị̂sũ tã kô. Mí nĩ! Gólâ rĩʼá ãgô gólâ má drí njĩlí trá rû ị̂ʼbũlị́ má drí rî ĩʼdî, tãlâ gólâ õpẽ ró tã âtî-âtî ámákâ bê gólĩyî ngá ãwã ró rî yî drí kúmú lâ yí bê ndrĩ gõʼdá kpá õjílã Ĩsĩrãʼélẽ kâ rî ʼbá yî drí.
44009016	Má âʼdô rû îzã tíbê õjílã drí ʼẽlé gólâ rú ámâ tãsĩ rî âʼdáʼá nĩ gólâ drí."
44009017	Ĩtí rî, Ãnãníyã drí úlị́ Yésũ kâ ʼdĩ ʼbá yî ârízó, gõʼdá ngãzó nĩlí ʼbã gólâ Sóõlõ drí rĩzó ʼá lâ rî ndãlé. Gõʼdá gólâ ûsû ʼbã ʼdî bê rî, drílâ fĩzó jó ʼálâ Sóõlõ rî ûsúlị́. ʼDĩî vósĩ rî, gólâ drí ngãzó drị́ ʼbãlé Sóõlõ drị̃ị̂, gõʼdá drílâ tã âtázó kĩ nĩ rî, "Sóõlõ ámâ ãzí-ãzí, Kúmú Yésũ âjô mâ trá nĩ ní ngálâ. Gólâ ĩʼdî gólâ ní drí ûsúlị́ lạ́tị̂ ʼá rî. Gólâ âjô mâ trá ánî ʼbãlé võ ndrẽlé kpá óʼdí, tãlâ Líndrí Tãndí Ôvârí kâ õfî ró kpá ní ʼá mbârâkã bê."
44009018	Nĩngá sĩ ʼwãâ, ngá ãzâ ʼbá yî ókĩzõ ị̃ʼbị̂ õʼbõrõkõ ʼî rî kâtí rî ʼbá yî drí rĩzó rĩʼá lôʼdélé Sóõlõ rî lị̃fị́ ʼásĩ, gõʼdá gólâ drí ngãzó rĩʼá võ ndrẽlé kpá óʼdí. Gõʼdá nĩngá sĩ, gólâ drí ngãzó ûrû, gõʼdá Ãnãníyã drí gólâ rî îbábátízãzó.
44009019	Gõʼdá ʼdĩî vósĩ, Sóõlõ drí nyãsá nyãzó gõʼdá rúʼbạ́ lâ drí âmbázó âgõlé võ lâ ʼá óʼdí. Nĩngá sĩ, Sóõlõ drí rĩzó tã lẽ ʼbá Yésũ ʼá rî ʼbá yí bê kậyị̂ fínyáwá sĩ Dãmãsékẽ ʼálâ.
44009020	Gõʼdá nĩngá sĩ, Dãmãsékẽ ʼá tólâ rî, Sóõlõ drí ngãzó nĩlí jó tã Ôvârí kâ ârî kâ rî ʼbá yî ʼásĩ kậyị̂ vósĩ cé, tãlâ yí ngî ró tã bê Yésũ ʼdíyî pã ʼbá ró rî tãsĩ õjílã drí ngbálí-ngbálí kĩ nĩ rî, pạ̃tị́ị̃ ró, Yésũ ĩʼdî rĩʼá Ôvârí rî mvá ʼî.
44009021	Nĩngá sĩ, õjílã ndrĩ gólĩyî tã gólâkâ ngĩlí ʼdĩ ʼbá yî ârí ʼbá rî ʼbá yî, tị̂ lâ yî drí ậʼdị́zó ndrú. Gõʼdá gólĩyî drí rĩzó tã âtálé ĩyî võ ʼásĩ kĩ nĩ rî, "Ãgô rî nõ, gólâ âʼdó gólâ rĩ ʼbá õjílã gólĩyî rĩ ʼbá Yésũ rî ị̂njị̃lị́ Yẽrõsãlémã ʼálâ rî ûfúlị́ rî ĩʼdî kô yã? Gõʼdá gólâ drí ânĩzó nõngá nõ kpá tã lẽ ʼbá Yésũ ʼá gólĩyî nõngá rî ʼbá yî ûrúlị́ trõlé fẽlé drị̃-ʼbá Yúdạ̃ yí kâ rî ʼbá yí kâ drí yã?"
44009022	Gõʼdá tã ị̂sũ õjílã ʼdî ʼbá yí kâ rî âʼdô bê kpá trá lé rị̃ rị̃ ĩtí ró rî, Sóõlõ drí rĩzó tã âtî-âtî tãndí Yésũ kâ pẽlé dódó ĩtí mbârâkã sĩ, tãlâ ʼdĩî õjílã gólĩyî tã lẽ ʼbá trá úlị́ gólâkâ ʼá gólĩyî lãfálé ʼá rî ʼbá yî õlîzô ró bê âcálé dũû. Gõʼdá gólâ rî trá tã pẽlé õjílã Yúdạ̃ yí kâ gólĩyî rĩ ʼbá Dãmãsékẽ ʼálâ rî yî drí kĩ nĩ rî, Yésũ ĩʼdî rĩʼá ʼdíyî pã ʼbá gólâ Ôvârí drí âjólé ãngó nõ ʼá rî. Ĩtí rî, gólĩyî îcá kô tị̂ ânyálé úlị́ gólâkâ ʼdĩ ʼbá yî ʼá.
44009023	Gõʼdá kậyị̂ dũû vósĩ, õjílã ũrûkậ Yúdạ̃ yí kâ Dãmãsékẽ ʼálâ rî ʼbá yî drí rû êʼbézó ĩyî võ ãlô ʼá tã ị̂ʼbị̃lị́ Sóõlõ rî fũzó bê vólé.
44009024	Gõʼdá nĩngá sĩ, Sóõlõ drí tã gólĩyíkâ ị̂ʼbị̃lị́ ʼdĩ tã lâ ârízó. Gólĩyî rî rĩlí ị̃tú ngạ́cị̂ gị̃rị̃ ạ́tị̃ ãgã jạ̃rị́bạ̃ kâ rî tị́ gólâ rî tẽlé fũlị́, õzõ gólâ õtírĩ ʼẽê âfõlé nĩlí rî.
44009025	Âʼdólé bê trá ĩtí rî, ngạ́cị̂ ãlô sĩ, tã ârí ʼbá ũrûkậ gólâkâ rî ʼbá yî drí ngãzó nĩlí gólâ rî pãlé fõlé vólé jạ̃rị́bạ̃ ʼdî âyélé. Gólĩyî njị̃ gólâ ívõ ạ́ngị́ sĩ trõlé îngálé îrílí bãgó sĩ kôrô ũpị̃ ãgã kâ drị̃ị̂ sĩ vũdrị́ ʼálâ ãgã ʼdî ũgúlị́ lésĩ.
44009026	Gõʼdá nĩngá sĩ, Sóõlõ drí nĩzó cãlé Yẽrõsãlémã ʼálâ. Tólâ rî, gólâ lẽ trá fĩlí tã lẽ ʼbá Yésũ kâ tólâ nã ʼbá yî lãfálé lâ yî ʼá, gõʼdá tã lẽ ʼbá ʼdĩ ʼbá yî gã ĩyî dó tã lẽlé kĩ nĩ rî, pạ̃tị́ị̃ gólâ õlẽ tã trá Yésũ ʼá. Ĩtí rî drí sĩ, gólĩyî drí âʼdózó ndrĩ zãâ ũrị̃ ró gólâ drí sĩ.
44009027	Tã ʼdî tãsĩ rî, Bãrãnábã drí ngãzó nĩlí gólâ rî pãlé tã âtálé lãjóʼbá Yésũ kâ rî ʼbá yî drí gólâ rî tãsĩ. Bãrãnábã drí tã ngĩzó gólĩyî drí gólâ rî tãsĩ, tãlâ tã gólâ Yésũ drí rû âʼdázó gólâ drí lạ́tị̂ ʼá gõʼdá kpá tã Yésũ drí âtálé gólâ drí rî tãsĩ. Gõʼdá Bãrãnábã ngî tã kpá gólĩyî drí kĩ nĩ rî, Sóõlõ ĩîyâ tã âtî-âtî tãndí Yésũ rî tãsĩ rî trá dódó cú ĩtí ũrị̃ ãkó Dãmãsékẽ ʼálâ. Tãlâ úlị́ Bãrãnábã kâ ʼdĩ ʼbá yî tãsĩ rî, gólĩyî drí tã-drị̃ lẽzó Sóõlõ drí âʼdózó tã ârí ʼbá Yésũ kâ ró.
44009028	Ĩtí Sóõlõ drí fĩzó lãjóʼbá Yésũ kâ rî ʼbá yî lãfálé, gõʼdá gólĩyî drí rĩzó rĩʼá lậmúlị́ võ Yẽrõsãlémã kâ rî ʼbá yî ʼásĩ ndrĩ, tã âtî-âtî tãndí Yésũ rî tãsĩ rî pẽlé drị̃-bạ́lạ́yị̂ ró õjílã drí ũrị̃ ãkó.
44009029	Gõʼdá ĩtí rî, Sóõlõ rî kpá rĩʼá tã pẽlé õjílã Yúdạ̃ yí kâ gólĩyî rĩ ʼbá Gị̃rị́kị̃ tị̂ âtálé ĩʼdî rî ʼbá yî drí. Gólâ rî trá kárá rĩʼá tị̂ ânyálé gólĩyí bê tã Yésũ kâ tãsĩ. Tãlâ tã ʼdî tãsĩ rî, drílĩyî rĩzó lạ́tị̂ tãndí lôndãlé gólâ rî fũzó bê vólé, gólâ õzó lãʼbí Yúdạ̃ yí kâ îzãâ.
44009030	Nĩngá sĩ, tã lẽ ʼbá Yésũ ʼá rî ʼbá yî drí tã ʼbãlé ʼẽzó Sóõlõ rî fũlị́ ʼdĩ ârízó. Gõʼdá nĩngá sĩ, gólĩyî drí ngãzó Sóõlõ rî trõlé âjílí jạ̃rị́bạ̃ Sẽsãréyã kâ rî ʼálâ, gõʼdá gólâ rî ʼbãzó kõlóngbõ ạ́ngị́ ʼá jõlé tólâ sĩ nĩlí jạ̃rị́bạ̃ gólâkâ zị̃lị́ Tãrásõ rî ʼálâ.
44009031	Gõʼdá kậyị̂ rî ʼdĩ ʼbá yî sĩ rî, õjílã ndrĩ gólĩyî tã lẽ ʼbá Yésũ ʼá rî ʼbá yî rî ĩyî trá rĩlí cú ĩtí õjílã ãzãkã rĩ ʼbá lâṇõ fẽlé gólĩyî drí rî ãkó ʼbạ̃drị̃ gólĩyî zị̃lị́ Yũdạ́yạ̃, Gãlĩláyã, gõʼdá kpá Sãmárĩyã rî ʼá. Gõʼdá Líndrí Tãndí Ôvârí kâ sõ mbârâkã trá gólĩyî ʼá gõʼdá kpá õjílã dũû ãzâ ʼbá yî ʼẽzó tã lẽlé tã âtî-âtî tãndí Yésũ rî tãsĩ rî ʼá. Gõʼdá Líndrí Tãndí ʼdĩ ʼê kpá tã nị̃nị̃ gólĩyíkâ Yésũ rî tãsĩ rî mbãlé nĩʼá ạ̃tị́ ʼálâ. Ĩtí rî, gólĩyî drí rĩzó zãâ rĩʼá Ôvârí rî ị̂njị̃lị́ rĩrĩ gólĩyíkâ rî ʼbá yî sĩ.
44009032	Gõʼdá kậyị̂ rĩrĩ kâ lâṇõ ãkó ʼdĩ ʼbá yî sĩ rî, Pétẽrõ kpã jạ̃rị́bạ̃ ʼálé Yúdạ̃ yí kâ rî ʼbá yî trá ndrĩ. Kậyị̂ ãlô sĩ, gólâ drí ngãzó nĩlí tã lẽ ʼbá Yésũ ʼá gólĩyî rĩ ʼbá Lídã ʼálâ rî ʼbá yî lômílí.
44009033	Nĩngá sĩ, jạ̃rị́bạ̃ rî ʼdĩ ʼá rî, gólâ drí ãgô ãzâ rú bê Ãyĩnéyã rî ûsúzó pá lâ yî ôdrã-ôdrã ndrô njị̂-drị̃-lâ-nâ sĩ, gólâ tó ậcị́ kô ngãtá ngbãâ íyî îngálé ûrû gbãrãkã drị̃ị̂ sĩ.
44009034	Gõʼdá Pétẽrõ ndrê gólâ bê rî, Pétẽrõ drí tã âtázó kĩ, "Ãyĩnéyã, Yésũ Krístõ ʼbã nî trá âʼdólé dódó. Mí ngâ ûrû gbãrãkã drị̃ áníkâ ʼdĩ êdélé ãʼdô ró bê dódó." Gõʼdá ʼwãâ Ãyĩnéyã drí ngãzó ạ̃vũ ûrû gbãrãkã drị̃ íyíkâ êdélé.
44009035	Gõʼdá tólâ sĩ, õjílã dũû Lídã kâ gõʼdá kpá õjílã fạ́fạ̃ Sãrónã kâ rî ʼbá yí kâ bê drí gólâ rî ndrẽzó lậmúʼá. Tãlâ tã tị̂ drí ậʼdị́zó ʼdĩ drí sĩ rî, gólĩyî drí tã lẽzó tã âtî-âtî tãndí Kúmú Yésũ rî tãsĩ rî ʼá.
44009036	Gõʼdá nĩngá sĩ, õkó ãzâ kạ̃nị́sạ̃ kâ bê rĩʼá jạ̃rị́bạ̃ Yópã kâ rî ʼá. Õkó rî ʼdĩ rú lâ Tãbítã. Gólâ rî trá kárá rĩʼá tã ʼẽʼẽ tãndí ʼẽlé ĩʼdî õjílã drí gõʼdá kpá rĩʼá õjílã ngá ãkó rî ʼbá yî pãlé.
44009037	Gõʼdá Pétẽrõ drẽ bê zãâ Lídã ʼálâ rî, ngá lãzé drí õkó rî ʼdĩ ʼẽzó rõô, gõʼdá drílâ drãzó. Nĩngá sĩ, õjílã drí lũmvû dãzó ãvõ lâ ʼdĩ rú, gõʼdá njị̃zó lâ ʼbãlé jó ʼálé ûrú lésĩ gá ãzí drị̃ị̂ rî ʼá drílâ ʼbã ʼá.
44009038	Võ gólâ Yópã ʼdĩ rĩʼá ãnyî Lídã rú. Ĩtí rî, õjílã kạ̃nị́sạ̃ kâ drí ãgô rị̃ jõzó nĩlí Lídã ʼálâ võrã bê Pétẽrõ vó, tãlâ gólĩyî ârî trá kĩ, gólâ ãâʼdô bê Lídã ʼá tólâ. Gõʼdá ãgô rị̃ ʼdî ʼbá yî câ ĩyî bê tólâ rî, drílĩyî tã âtázó Pétẽrõ drí kĩ nĩ rî, "Õzõ ĩîcâ trá ní drí rî, ní ânĩ drẽ ʼwãâ ãmâ ngáá nõlé."
44009039	Ĩtí rî, Pétẽrõ drí ngãzó nĩlí Yópã ʼálâ. Gõʼdá gólâ câ bê tólâ rî, õjílã drí gólâ rî trõzó jó ʼálé gá ãzí drị̃ị̂ ûrú lésĩ ãvõ bê ʼdĩ ʼálâ. Gõʼdá ạ̃yị́zị́ dũû drí rĩzó ĩyî îfílí gbãâ gólâ rú sĩ tólâ ĩzã ʼẽʼá ĩyî rõô, gõʼdá kpá ítá gólĩyî Tãbítã drí lôsélé trá drẽ Tãbítã rî gógó drí âʼdózó lị̃fị́ bê rî âtrõzó âʼdálé Pétẽrõ rî drí ndrẽlé.
44009040	Gõʼdá nĩngá sĩ, Pétẽrõ ní drí ngãzó õjílã ndrĩ lôfõlé ĩví ʼálâ jó rî ʼdĩ ʼásĩ vólé. Gõʼdá ní drí ʼãʼî tị̃zó vũdrị́ gõʼdá rãtáã ʼẽzó Ôvârí drí. ʼDĩî vósĩ, gólâ drí rû jãzó gõlé ãvõ ʼdî ngálâ tã âtálé kĩ, "Tãbítã, ní ngâ ûrû." Nĩngá sĩ, Tãbítã ãvõ ró ʼdĩ drí lị̃fị́ njị̃zó. Gõʼdá gólâ ndrê Pétẽrõ bê rî, drílâ ngãzó rĩlí ûrû õdó drị̃ị̂.
44009041	Nĩngá sĩ, Pétẽrõ drí drị́ lâ rũzó îngálé, tãlâ gólâ ĩîcâ ró bê âdrélé ûrû. Gõʼdá Pétẽrõ drí ạ̃yị́zị́ ʼdĩ ʼbá yî ậzị́zó, gõʼdá kpá õjílã ãzâ ʼbá yî kạ̃nị́sạ̃ kâ rî ʼbá yí bê Tãbítã rî âʼdázó gólĩyî drí, gõʼdá trá rĩʼá lédrẽ-lédrẽ ró.
44009042	Gõʼdá nĩngá sĩ, tã tị̂ drí ậʼdị́zó ʼdĩ drí lûʼúzó lậʼbúlị́ õjílã Yópã kâ drí ndrĩ. Gõʼdá õjílã dũû gólĩyî lãfálé ʼásĩ rî ʼbá yî drí tã lẽzó Kúmú Yésũ ʼá.
44009043	Ĩtí rî, Pétẽrõ drí ʼẽzó lâ tólâ kậyị̂ dũû, rĩʼá rĩlí ãgô ãzâ rú bê Sĩmónã rî bê.
44010001	Ãgô ãzâ bê rú lâ Kõrõnálĩyã, gólâ rî rĩlí jạ̃rị́bạ̃ gólâ Sẽsãréyã rî ʼálâ. Gólâ rĩʼá ạ̃jú ʼbũ ʼbá Rómã kâ ĩʼdî, gólâ kpá ĩʼdî drị̃-ʼbá ʼî ạ̃jú ʼbũ ʼbá nyâʼdî-njị̂ zị̃lị́ ĩyî ạ̃jú ʼbũ ʼbá Ĩtálĩyã kâ rî ʼbá yî drị̃lị́.
44010002	Gólâ âʼdó kô rĩʼá õjílã Yúdạ̃ yí kâ ʼî, gõʼdá gólâ rî trá Ôvârí rî ị̂njị̃lị́ õjílã íyíkâ ʼbã kâ bê ndrĩ rãtáã ʼẽʼẽ sĩ. Gõʼdá gólâ rî trá kpá kárá rĩʼá ngá ãkó lé ʼbá Yúdạ̃ yí kâ rî ʼbá yî pãlé.
44010003	Gõʼdá kậyị̂ ãlô sĩ, gólâ drí rĩrĩ Ôvârí rî îrátãlé rî ʼá, ʼwãâ mãlãyíkã Ôvârí kâ drí rû âʼdázó gólâ drí tã âʼdâ ró, gõʼdá gólâ rî zị̃lị́ kĩ nĩ rî, "Kõrõnálĩyã."
44010004	Gõʼdá Kõrõnálĩyã ârî íyî rú bê rî, drílâ ngá ndrẽzó dĩí mãlãyíkã ʼdî ngálâ. Gõʼdá gólâ trá ũrị̃ ró rõô. Gõʼdá gólâ drí ngãzó tã îjílí kĩ, "Ãmbá, ãʼdô ʼî yã?" Gõʼdá mãlãyíkã drí tã lôgõzó kĩ nĩ rî, "Ôvârí rĩʼá ãyĩkõ ró rãtáã áníkâ sĩ gõʼdá kpá ngá pãpã áníkâ ngá ãkó lé ʼbá drí rî tãsĩ. Gõʼdá gólâ lẽ ní drí tã íyíkâ nị̃lị́ dódó.
44010005	Ĩtí rî, mí ngâ lãjóʼbá áníkâ rî ʼbá yî jõlé Yópã ʼálâ, nĩʼá ãgô ãzâ zị̃lị́ Sĩmónã Pétẽrõ rî ậdrị̃lị́ ânĩlí ní ngálâ tã Ôvârí kâ âʼdálé ní drí.
44010006	Gólâ bê rĩʼá ãgô ãzâ rú bê Sĩmónã gólâ íyíkâ ínyíríkó êdé ʼbá ró rî drí ʼbã ʼálâ. ʼBã gólâkâ ʼdĩ rĩʼá ãnyî lị̃mvû ândrê rú."
44010007	Gõʼdá nĩngá sĩ, mãlãyíkã ʼdî drí Kõrõnálĩyã rî âyézó. Nĩngá sĩ, Kõrõnálĩyã drí lãjóʼbá íyíkâ rị̃ rî ʼbá yî ậzị́zó kpá ạ̃jú ʼbũ ʼbá ãzâ ãlô gólâ rĩ ʼbá ngá ʼẽlé gólâ drí gõʼdá kpá gólâ Ôvârí rî ị̂njị̃ ʼbá ró rî bê.
44010008	Nĩngá sĩ, gólâ drí ngãzó tã mãlãyíkã ʼdî kâ âtálé gólâ drí ʼdĩ ngĩlí õjílã gólĩyî nâ gólâ drí ậzị́lị́ ʼdĩ ʼbá yî drí, gõʼdá drílâ gólĩyî jõzó nĩlí Pétẽrõ rî ậzị́lị́ ânĩlí Yópã lésĩ.
44010009	Kậyị̂ ʼdĩ vósĩ rî, lãjóʼbá Kõrõnálĩyã kâ âʼdô ĩyî bê trá ãnyî ʼẽʼá cãlé Yópã rú ị̃tú gạ̃gạ̃lị́gạ̃ sĩ rî, Pétẽrõ drí ngãzó nĩʼá mbãlé jó drị̃ bê sãlãrã rî drị̃ị̂ ʼálâ rĩlí rãtáã ʼẽlé tólâ.
44010010	Gõʼdá rãtáã vósĩ rî, lõfó drí gólâ rî ʼẽzó, gõʼdá gólâ lẽ nyãsá nyãlé. Gõʼdá áâ drẽ nyãsá lâʼdíʼá gólâ drí rî, tã drí rû âʼdázó gólâ drí tã âʼdâ ró.
44010011	Tã âʼdâ rî ʼdĩ ʼá rî, gólâ ndrê ngá ạ́ngị́ õzõ ítá bị́ kâtí, âríʼá ʼbũû lésĩ. Ítá rî ʼdĩ rî ânĩlí ókĩzõ úûrû tị̂ lâ sû rî ʼbá yî trá ʼdó ûrû.
44010012	Gõʼdá ítá rî ʼdĩ ʼá rî, rĩʼá kõrõnyã lârâkô ʼî dũû, ngá lédrẽ-lédrẽ dị̃ ʼbá dị̃dị̃ rî ʼbá yî, gõʼdá ãríwá yí bê.
44010013	Gõʼdá nĩngá sĩ, gbórókõ drí ậʼúzó tã âtálé gólâ drí kĩ nĩ rî, "Pétẽrõ, ní ngâ ûrû, ní ûfû ró ngá nõ ʼbá yî, tãlâ ní nyâ ró gólĩyî bê, má fẽ gólĩyî nĩ ní drí ngá nyãnyã ró."
44010014	Nĩngá sĩ, Pétẽrõ drí ngãzó tã-drị̃ lôgõlé kĩ nĩ rî, "Kó kô, Kúmú, má îcá kô ʼdĩî ʼẽlé. Má nyá drẽ kó ngá ãzãkã gólâ tã ʼbãʼbã Ôvârí kâ drí ʼbãlé trá õnjí ró ãmâ õjílã Yúdạ̃ yí kâ drí nyãlé rî kôʼdáwá."
44010015	Gõʼdá gbórókõ ʼdî drí ʼũzó kpá óʼdí kĩ nĩ rî, "Ngá gólĩyî Ôvârí drí rĩʼá zị̃lâ tãndí ró õjílã mvá drí nyãlé rî ʼbá yî, ní zị̂ kô õnjí ró."
44010016	Tã rî ʼdĩ ʼê rû trá ĩtí ândâlâ nâ. Gõʼdá ítá ʼdĩ drí ngãzó gõlé ʼbũû ʼálâ.
44010017	Nĩngá sĩ, Pétẽrõ drẽ rĩʼá tã âʼdâ rû âʼdá ʼbá yî drí ʼdĩ ĩtõ lâ ị̂sũʼá rî, gõʼdá õjílã gólĩyî Kõrõnálĩyã drí âjólé rî ʼbá yî drí ʼbã gólâ Sĩmónã kâ ʼdĩ ûsúzó gõzó cãlé âdrélé tị́ lâ.
44010018	Nĩngá rî, drílĩyî lạ̃zị́ zị̃zó gõzó tã îjílí kĩ nĩ rî, "Ũmú ãzâ zị̃lị́ Sĩmónã Pétẽrõ rî bê rĩʼá nõngá yã?"
44010019	ʼDĩî Pétẽrõ drẽ zãâ rĩʼá jó-drị̃ ʼálâ rĩʼá tã ị̂sũʼá tã ʼdî tãsĩ, ĩtí Líndrí Tãndí Ôvârí kâ drí tã âtázó gólâ drí kĩ nĩ rî, "Ní ârî drẽ mâ. Õjílã nâ âcâ ĩyî trá rĩʼá ĩyî ánî lôndãʼá.
44010020	Ĩtí rî, mí ngâ ûrû, ârílí vũdrị́ ʼálâ gólĩyî ngálâ. ʼDĩî vósĩ, mĩ nĩ gólĩyí bê. Ámâ nyãányâ ʼbã gólĩyî nĩ ânĩlí. Bê trá ĩtí rî, ʼdõvó ní gã kô nĩlí gólĩyí bê. Mí nĩ!"
44010021	Nĩngá sĩ, Pétẽrõ drí ngãzó nĩlí õjílã ʼdî ʼbá yî ngálâ gõʼdá tã âtálé gólĩyî drí kĩ nĩ rî, "Mâ ĩʼdî õjílã gólâ ãnî drí rĩʼá lôndãlâ rî. Nĩ ânĩ má ngálâ ãʼdô tãsĩ yã?"
44010022	Gõʼdá õjílã ʼdî ʼbá yî drí tã-drị̃ ʼdî lôgõzó kĩ nĩ rî, "Drị̃-ʼbá ạ̃jú ʼbũ ʼbá Rómã kâ rî kâ rú bê Kõrõnálĩyã rî âjô ãmâ lãjóʼbá íyíkâ rî nĩ ní ngálâ. Gólâ rĩʼá õjílã tãndí ʼî, gõʼdá gólâ ị̂njị̃ Ôvârí ị̂njị̃-ị̂njị̃, gõʼdá õjílã Yúdạ̃ yí kâ ndrĩ ʼbã lậnjị̃ trá gólâ rú. Mãlãyíkã Ôvârí kâ ãzâ âtâ tã nĩ gólâ drí tã ʼbãzó ánî ậzị́zó ânĩlí yí drí ʼbã ʼálâ, tãlâ yí ãârî ró tã ní drí ʼẽʼá âtálâ yí drí Ôvârí kâ ró rî."
44010023	Gõʼdá nĩngá sĩ, Pétẽrõ drí gólĩyî ậzị́zó ʼbã ʼálâ, gõʼdá drílâ ngá nyãnyã fẽzó gõʼdá kpá võ ậyị̂ kâ êdézó gólĩyî drí ậʼdú kõzó ʼá lâ. Cị̃ị́nó lâ sĩ rî, Pétẽrõ yî drí ngãzó nĩlí õjílã ʼdî ʼbá yí bê. Gõʼdá tã lẽ ʼbá Yésũ kâ ũrûkậ ʼbá yî Yópã ʼálâ rî ʼbá yî drí nĩzó ĩyî ʼdũwạ̃ gólĩyí bê.
44010024	Gõʼdá kậyị̂ ãzâ rî sĩ, drílĩyî cãzó Sẽsãréyã ʼálâ. Tólâ rî, Kõrõnálĩyã yî trá rĩʼá gólĩyî tẽʼá. Gólâ ậzị̂ õjílã íyíkâ trá gõʼdá íyî ãzí-ãzí yí bê rû êʼbélé ĩyí bê võ ãlô ʼá Pétẽrõ yî drị̃ tẽlé.
44010025	Gõʼdá Pétẽrõ yî âcâ bê âfílí ạ̃ʼdị́-drị̃ ʼá rî, Kõrõnálĩyã drí ngãzó rû ûsúlị́ gólâ bê nĩngá, gõʼdá drílâ ʼãʼî tị̃zó vũdrị́ Pétẽrõ rî ị̂njị̃zó.
44010026	Gõʼdá Pétẽrõ drí Kõrõnálĩyã rî drị́ rũzó îngálé âdrélé ûrû, gólâ kĩ nĩ rî, "Ní ngâ ûrû, Kõrõnálĩyã. Ní tị̃ ʼãʼî má ândrá vũdrị́ ĩtí kô, tãlâ mâ kpá cé rĩʼá õjílã mvá ʼî õzõ ní tí."
44010027	Gõʼdá nĩngá sĩ, Pétẽrõ yî drí rĩzó rĩʼá tã ngĩlí Kõrõnálĩyã bê, gõʼdá gólĩyî fî bê Kõrõnálĩyã drí jó ʼálâ rî, gõʼdá gólâ drí õjílã ndrẽzó dũû êʼbê rû ĩyî trá jó ʼá tólâ.
44010028	Nĩngá sĩ, gólâ drí tã âtázó õjílã rî ʼdĩ ʼbá yî drí kĩ nĩ rî, "Ãnî ndrĩ, nĩ nị̃ trá kĩ, lãʼbí Yúdạ̃ yí kâ rî rí ãmâ âyélé rû êʼbélé ãnî õjílã lídí bê ngãtá fĩlí ãnî drí ʼbã ʼásĩ kô. Gõʼdá Ôvârí âʼdâ tã trá má drí kĩ, õjílã lídí âʼdó ĩyî kô õnjí ró yí lị̃fị́.
44010029	Gõʼdá nĩngá sĩ, lãjóʼbá áníkâ rî ʼbá yî îjílí bê mâ ânĩlí ní ngálâ rî, má gãá kô dó ânĩlí, gõʼdá má ângâ trá ʼwãâ kôrô ânĩlí. Gõʼdá nõô rî, má lẽ trá ârílâ dódó cú ní tị̂ sĩ tã gólâ Ôvârí kâ ró ní drí tị̂ jõzó má vó ânĩʼá âtálâ ní drí rî."
44010030	Gõʼdá Kõrõnálĩyã drí tã âtázó kĩ nĩ rî, "Kậyị̂ sû lậvũ ʼbá trá nã sĩ ị̃tú-pá nâ lạ̃njạ́túlị́ sĩ rî, má rî trá rãtáã ʼẽʼá Ôvârí drí má drí ʼbã ʼá nõngá. Gõʼdá nyĩî ró, ãgô ãzâ gólâ sõ ítá lậgû-lậgû ʼî drí âgázó má ândrá íyî âʼdálé má drí.
44010031	Ãgô rî ʼdĩ âtâ úlị́ trá má drí kĩ nĩ rî, 'Kõrõnálĩyã, Ôvârí ârî rãtáã áníkâ trá, gõʼdá ngá pãpã áníkâ rĩʼá ʼẽlâ õjílã ngá ãkó lé ʼbá drí rî, tã lâ sû trá gólâ rú.
44010032	Ĩtí rî, ní jô lãjóʼbá áníkâ rî ʼbá yî Yópã ʼálâ, tãlâ gólĩyî ạ̃ậzị̂ ró bê ãgô ãzâ zị̃lị́ Sĩmónã Pétẽrõ rî ânĩlí ní ngálâ. Gólâ bê rĩʼá Sĩmónã ãzâ gólâ rĩ ʼbá ínyíríkó êdélé rî drí ʼbã ʼálâ lị̃mvû rú ʼálâ.'
44010033	Ĩtí, ʼwãâ má drí lãjóʼbá ámákâ rî ʼbá yî jõzó nĩʼá ánî ậdrị̃lị́, gõʼdá nî rĩʼá õjílã tãndí ʼî ãmâ drí, ní drí ângázó ânĩlí rî sĩ. Ngbãângbânõ rî, ãmâ ndrĩ, mã êʼbê rû trá nõngá Ôvârí ândrá, gõʼdá mã lẽ úlị́ gólĩyî Kúmú Ôvârí drí fẽlé ní drí âtálé ãmâ drí rî ârílí."
44010034	Gõʼdá nĩngá sĩ, Pétẽrõ drí ngãzó rĩʼá tã ngĩlí gólĩyî drí kĩ nĩ rî, "Tã pạ̃tị́ị̃ ró, ngbãângbânõ rî, gõʼdá má nị̃ trá kĩ, Ôvârí ndrê ʼbạ̃súrú ndrĩ ʼdó ngá ãlô ró yí lị̃fị́.
44010035	Gõʼdá gólâ rĩʼá ãyĩkõ ró õjílã ãzákôlâ ʼbạ̃súrú ãzákôlâ ʼásĩ gólâ íyî ị̂njị̃ ʼbá gõʼdá tã tãndí ʼẽ ʼbá rî bê.
44010036	Nĩ nị̃ trá ngbãângbânõ tã âtî-âtî tãndí gólâ Ôvârí drí âjólé ãmâ õjílã Ĩsĩrãʼélẽ kâ drí. Tã âtî-âtî tãndí ʼdĩ kĩ, õmbã Ôvârí kâ ãmâ rú rî ậʼdị̂ trá, tãlâ gólâ âjô Yésũ Krístõ trá drãlé ãmâ pãlé tã õnjí ãmákâ ʼásĩ. Gõʼdá ngbãângbânõ rî, ãmâ tã sû trá Ôvârí rú tã Yésũ kâ ʼdĩ tãsĩ. Yésũ ĩʼdî rĩʼá Kúmú ãmbá ʼî ʼbạ̃súrú drị̃lị́ ndrĩ kậkậrậ.
44010037	Gõʼdá mĩ nị̃ tã gólĩyî Yésũ drí ʼẽlé trá ʼbạ̃drị̃ Yúdạ̃ yí kâ ʼásĩ rî ʼbá yî kpá trá ndrĩ. Gólâ îtõ rĩʼá tã rî ʼdĩ ʼbá yî ʼẽlé sị́sị́ ʼbạ̃drị̃ Gãlĩláyã kâ ʼálâ kậyị̂ gólâ Yõwánĩ drí rĩzó tã bãbãtízĩ kâ âtálé õjílã drí rî sĩ.
44010038	Gõʼdá mĩ nị̃ kpá trá kĩ, Ôvârí âjô Líndrí Tãndí íyíkâ trá gõʼdá kpá mbârâkã íyíkâ bê Yésũ Nãzãrétã lé ʼbá ró rî drí, tãlâ gólâ ĩîcâ ró bê nĩʼá lậmú bê tã tãndí ʼẽ bê õjílã drí, gõʼdá kpá õjílã gólĩyî Sãtánã drí rĩʼá îkpókpólõlâ rî ʼbá yî pã bê. Yésũ ʼê tã rî ʼdĩ ĩtí, tãlâ Ôvârí bê rĩʼá gólâ bê mbârâkã fẽlé gólâ drí tã ʼdî ʼbá yî ʼẽzó.
44010039	"Ãmâ lãjóʼbá Yésũ kâ rî ʼbá yî ndrê tã gólĩyî gólâ drí ʼẽlé rî trá ʼbạ̃drị̃ ãmákâ õjílã Yúdạ̃ yí kâ rî ʼbá yí kâ ʼásĩ rî trá ndrĩ ãmâ lị̃fị́ sĩ. Mã âʼdô îcáʼá ngbãângbânõ tã âtálé mbị̂mbị̂ gólâ rî tãsĩ. Úfû gólâ, gólâ rî îpâ-îpâ sĩ fê lậlị̂-lậlị̂ drị̃ị̂.
44010040	Gõʼdá kậyị̂ nâ sĩ rî, Ôvârí drí gólâ rî îngázó õdrã ʼásĩ, gõʼdá õjílã ũrûkậ ʼbá yî ʼẽzó gólâ rî ndrẽlé ĩyî lị̃fị́ sĩ.
44010041	Gõʼdá âʼdó kô õjílã ndrĩ ndrê ĩyî gólâ trá, cé rĩʼá ãmâ gólĩyî Ôvârí drí njĩlí trá sị́sị́ tã nô pẽlé õjílã drí rî ʼbá yî ĩʼdî. Mã ndrê gólâ trá, gõʼdá mã nyâ ngá, gõʼdá mã mvû ngá kpá trá gólĩyí bê gólâ rî lîdrî-lîdrî õdrã ʼásĩ rî vósĩ.
44010042	Kậyị̂ rî ʼdĩ ʼbá yî sĩ rî, gólâ âtâ tã ãmâ drí tã âtî-âtî íyíkâ âtázó õjílã drí gõʼdá õjílã ʼbãlé nị̃lâ kĩ, rĩʼá yî rî gógó ĩʼdî gólâ Ôvârí drí njĩlí tã õjílã ndrĩ gólĩyî ôdrã ʼbá trá rî ʼbá yî gõʼdá kpá gólĩyî drẽ lédrẽ-lédrẽ ró rî ʼbá yí kâ kĩlí.
44010043	Ạ̃kû ró nã sĩ, tã ậngũ ʼbá ndrĩ gólĩyî Ôvârí kâ rî ʼbá yî rã ĩyî tã gólâkâ trá. Tã lâ kĩ, gólĩyî ndrĩ tã lẽ ʼbá trá gólâ ʼá rî ʼbá yî, Ôvârí âʼdô tã õnjí gólĩyíkâ rî ʼbá yî âyéʼá."
44010044	Ĩtí rî, Pétẽrõ õtírĩ rĩî drẽ úlị́ âtálé rî, Líndrí Tãndí Ôvârí kâ drí fĩzó gólĩyî ndrĩ nĩngá rĩ ʼbá ĩyî úlị́ rî ʼdĩ ʼbá yî ârílí rî ʼbá yî ʼásĩ.
44010045	Gõʼdá õjílã Yúdạ̃ yí kâ tã lẽ ʼbá trá gõʼdá ânĩ ʼbá ĩyî kpãâ Pétẽrõ yí bê Yópã lésĩ rî ʼbá yî, tị̂ lâ yî drí ậʼdị́zó, tãlâ Ôvârí fẽ Líndrí Tãndí íyíkâ kpá trá gólĩyî âʼdó ʼbá kô õjílã Yúdạ̃ yí kâ ró rî ʼbá yî drí.
44010046	Gólĩyî ârî ĩyî õjílã lídí ʼdĩ ʼbá yî trá îtõʼá tã âtálé tị̂ lârâkô ãzâ drílĩyî âtâ-âtâ lâ nị̃lị́ kô sị́sị́ lâ sĩ rî ʼbá yî sĩ, gõʼdá gólĩyî kpá rĩʼá ĩyî Ôvârí rî lûyị́ʼá. Gõʼdá Pétẽrõ drí ngãzó tã âtálé tã lẽ ʼbá gólĩyî ânĩ ʼbá kpãâ yí bê rî ʼbá yî drí kĩ,
44010047	"Nĩ ndrê drẽ, Líndrí Tãndí Ôvârí kâ fî trá õjílã nô ʼbá yî ʼá kpá õzõ drílâ fĩrĩ sị́sị́ ãmâ ʼá rî kâtí. ʼDõvó âʼdô bê trá ĩtí rî, îcá kô õjílã ãzãkã ãlôlâ drí ãmâ lôgálé gólĩyî îbábátízãlé."
44010048	Gõʼdá nĩngá sĩ, Pétẽrõ drí tã ʼbãzó õjílã Kõrõnálĩyã kâ ʼdĩ ʼbá yî îbábátízãzó, âʼdólé õjílã Yésũ Krístõ kâ ró. Gõʼdá õjílã ʼdî ʼbá yî drí gólâ rî îjízó, tãlâ gólâ õrî ró drẽ ĩyí bê kậyị̂ fínyáwá sĩ, gõʼdá gólâ drí tã-drị̃ lâ lẽzó.
44011001	Gõʼdá nĩngá sĩ, lãjóʼbá Yésũ kâ Yũdạ́yạ̃ ʼá gõʼdá kpá tã lẽ ʼbá ãzâ ʼbá yí bê ârî ĩyî tã trá kĩ nĩ rî, õjílã lídí ãzâ ʼbá yî lẽ ĩyî tã trá tã âtî-âtî Yésũ kâ ʼá.
44011002	Gõʼdá Pétẽrõ nĩlí bê gõlé Yẽrõsãlémã ʼálâ rî, gólĩyî tã ị̂sũ gólĩyíkâ drí âʼdólé kĩ õjílã lídí õʼdê zãlô bãsã ʼá gõʼdá drílĩyî âʼdózó õjílã Ôvârí kâ ró rî ʼbá yî drí ngãzó tị̂ ânyálé Pétẽrõ bê.
44011003	Gólĩyî îjî Pétẽrõ kĩ, "Mí rî ũmú õjílã ʼdẽ ʼbá bãsã ʼá kô rî ʼbá yí kâ ró gõʼdá kpá rĩlí ngá nyãlé gólĩyí bê ãʼdô tãsĩ yã? ʼDĩî rĩʼá tã ányâ ʼî."
44011004	Nĩngá sĩ, Pétẽrõ drí ngãzó tã gólĩyî ndrĩ rû ʼẽ ʼbá trá rî ʼbá yî ngĩlí ãkí ãkó ómvórẽ lâ lésĩ gólĩyî drí.
44011005	Pétẽrõ ngî tã kĩ nĩ rî, "Mâ trá Yópã ʼálâ. Gõʼdá kậyị̂ ãlô sĩ, má õtírĩ rãtáã ndẽê rî, tã drí rû âʼdázó má drí tã âʼdâ ró. Tã âʼdâ rî ʼdĩ ʼá rî, má drí ngá ãzâ õzõ ítá bị́ ạ́ngị́ kâtí rî ndrẽzó âʼdéʼá vũdrị́ ʼbũû lésĩ, ítá rî ʼdĩ rî âʼdélé vũdrị́ ókĩzõ úrû gãrã tị̂ lâ sû rî ʼbá yî trá rũrũ rî kâtí. Gõʼdá drílâ âʼdézó ãnyî má lạ̃gạ́tị́.
44011006	Gõʼdá má drí ngãzó võ ndrẽlé dódó ítá bị́ rî ʼdĩ ʼá. Má drí kõrõnyã tị̂ lârâkô ndrĩ õmã kâ gõʼdá ʼbã kâ bê gõʼdá ngá gólĩyî dị̃ ʼbá dị̃dị̃ rî ʼbá yí bê gõʼdá ãríwá yí bê ndrẽzó ʼdó ítá bị́ rî ʼdĩ ʼá.
44011007	Nĩngá sĩ, má drí gbórókõ ârízó. Gbórókõ ʼdî âtâ tã kĩ nĩ rî, 'Pétẽrõ, mí ngâ ûrû gõʼdá ní ûfû ngá ʼdĩ ʼbá yî nyãlé.'
44011008	"Ĩtí rî, má gã dó, má kĩ nĩ rî, 'Kúmú, má lẽé kô ngá ʼdĩ ʼẽlé. Má nyá drẽ kô ngá ãzãkã gólâ tã ʼbãʼbã gólâ Ôvârí kâ drí ʼbãlé trá õnjí ró nyãlé rî kô.'
44011009	Nĩngá sĩ, gbórókõ ʼdî drí kpá ậʼúzó óʼdí ʼbũû lésĩ kĩ nĩ rî, 'Ngá gólĩyî Ôvârí drí zị̃lị́ trá tãndí ró õjílã mvá drí nyãlé rî ʼbá yî, ní zị̂ kô õnjí ró.'
44011010	"Tã ʼdî ʼê rû trá ândâlâ nâ, gõʼdá ngá rî ʼdĩ ʼbá yî drí ngãzó gõlé ûrú ʼálâ.
44011011	"Nĩngá sĩ, ʼwãâ ãgô ãzâ ʼbá yî zãlô nâ, drílĩyî ânĩzó ĩyî ʼbã gólâ má drí rĩzó rĩlí rî ʼá. Áâjô gólĩyî má ngálâ ʼdĩ Sẽsãréyã lésĩ.
44011012	Gõʼdá Líndrí Tãndí Ôvârí kâ drí tã âtázó má drí, tãlâ mã õnĩ ró ãgô rî ʼdĩ ʼbá yí bê, gólâ kĩ má drí rî, má õgã kôʼdáwá nĩlí gólĩyí bê. Ĩtí rî, má drí ngãzó nĩlí gólĩyí bê, gõʼdá ãmâ ậdrúpị̃ gólĩyî tã lẽ ʼbá ró njị̂-kázíyá nõ ʼbá yî nĩ ĩyî kpá kpãâ ãmá bê. ʼDĩî vósĩ, ãmâ drí cãzó Kõrõnálĩyã võrã jõ ʼbá má drí ânĩzó rî drí ʼbã ʼálâ gõʼdá fĩlí drílâ jó ʼálâ.
44011013	"Gõʼdá Kõrõnálĩyã rî ʼdĩ âtâ tã ãmâ drí kĩ, yí ndrê mãlãyíkã Ôvârí kâ trá rĩʼá âdréʼá yí drí ʼbã ʼá tã âtáʼá kĩ nĩ rî, 'Ní jô lãjóʼbá áníkâ rî ʼbá yî Yópã ʼálâ, nĩʼá ãgô ãzâ rĩʼá zị̃lâ Sĩmónã Pétẽrõ rî ậzị́lị́ ânĩlí ní ngálâ,
44011014	tãlâ gólâ ãâtâ ró bê tã gólâ ángô tí rî ĩʼdî ãnî pãzó lâṇõ tã õnjí kâ ʼásĩ õjílã áníkâ ʼbã kâ rî ʼbá yí bê ndrĩ.'
44011015	"Ĩtí rî, má drí ngãzó tã âtálé gólĩyî drí, gõʼdá má õtírĩ drẽ rĩî úlị́ âtálé rî, Líndrí Tãndí Ôvârí kâ drí ânĩzó fĩlí gólĩyî ʼá nyé õzõ drílâ fĩrĩ ãmâ ʼá sị́sị́ rî tí.
44011016	Gõʼdá úlị́ gólĩyî kúmú ãmákâ Yésũ kâ kĩʼá nĩ rî, 'Yõwánĩ ʼê bãbãtízĩ íyíkâ õjílã drí rî lũmvû sĩ, gõʼdá Ôvârí âʼdô bãbãtízĩ ʼẽʼá ãnî drí Líndrí Tãndí íyíkâ sĩ' rî ʼbá yî drí âgázó má drị̃ị̂.
44011017	Nĩngá sĩ, mã ndrê kĩ, Ôvârí fẽ Líndrí Tãndí íyíkâ trá õjílã lídí ʼdĩ ʼbá yî drí, té õzõ gólâ drí âfẽrẽ lâ trá sị́sị́ ãmâ drí kậyị̂ gólâ ãmâ drí tã lẽzó tã âtî-âtî tãndí Kúmú ãmákâ Yésũ Krístõ rî tãsĩ rî ʼá rî tí. Má âʼdô îcáʼá lôsĩ Ôvârí kâ lôgálé ángô tí ró yã?"
44011018	Tólâ sĩ, õjílã gólĩyî rĩ ʼbá tị̂ ânyálé Pétẽrõ bê sị́sị́ ʼdĩ ʼbá yî ârílí bê ĩyî úlị́ ʼdĩ ʼbá yî rî, gólĩyî drí tị̂ ânyâ-ânyâ Pétẽrõ bê ʼdĩ âyézó. Tã ʼdî võ lâ ʼá rî, gólĩyî drí ngãzó rĩʼá Ôvârí rî lûyị́lị́ kĩ, "Ngbãângbânõ rî, mã ndrê trá kĩ, Ôvârí fẽ lạ́tị̂ trá õjílã lídí ró rî ʼbá yî drí drị̃ âdĩzó vólé tã õnjí ĩyíkâ rî ʼbá yî ʼásĩ, tãlâ gólĩyî õrî ró ĩyî lédrẽ-lédrẽ ró zãâ gbạ́dú ạ̃dũkũ ãkó!"
44011019	Kậyị̂ lâṇõ drí ʼdẽzó tã lẽ ʼbá drị̃ị̂ Sĩtĩfánõ rî õdrã vósĩ rî sĩ, tã lẽ ʼbá Yésũ ʼá dũû lậʼbû ĩyî trá vólé Yẽrõsãlémã ʼásĩ. Gólĩyî ʼásĩ, ãzâ ʼbá yî nĩ trá cãlé gĩâ Fõnísĩyã ʼálâ, gõʼdá ũrûkậ ʼbá yî Sãyĩpãrásĩ ʼálâ, gõʼdá ũrûkậ ʼbá yî ĩyíkâ Ãnĩtĩyókã ʼálâ ró. Gõʼdá võ rî ʼdĩ ʼbá yî ʼásĩ rî, gólĩyî âtâ tã âtî-âtî Yésũ rî tãsĩ rî trá cé õjílã Yúdạ̃ yí kâ drí.
44011020	ʼDĩî vósĩ rî, tã lẽ ʼbá Yésũ ʼá ãzâ ʼbá yî gólĩyî âʼdó ʼbá Sãyĩpãrásĩ lé ʼbá ró gõʼdá Kĩrénẽ lé ʼbá ró rî ʼbá yí bê drí rãzó Ãnĩtĩyókã ʼálâ. Gõʼdá gólĩyî câ bê tólâ rî, gólĩyî drí tã âtî-âtî tãndí Yésũ rî tãsĩ rî âtázó õjílã Yúdạ̃ yí kâ drí gõʼdá kpá gólĩyî ʼbạ̃súrú ãzâ kâ võ rî ʼdĩ ʼá rî ʼbá yî drí.
44011021	Nĩngá sĩ, Ôvârí drí mbârâkã fẽzó gólĩyî drí lôsĩ íyíkâ ʼdĩ ʼẽzó, gõʼdá ĩtí rî, õjílã dũû drí tã lẽzó tã âtî-âtî tãndí Kúmú Yésũ rî tãsĩ ʼdî ʼá. ʼDĩî rĩʼá õjílã Yúdạ̃ yí kâ gõʼdá kpá gólĩyî õjílã lídí ró rî ʼbá yí bê.
44011022	Gõʼdá ʼdĩî vósĩ rî, õjílã kạ̃nị́sạ̃ kâ Yẽrõsãlémã ʼálâ rî ʼbá yî drí tã ʼdî ârízó, ĩtí gólĩyî drí Bãrãnábã rî jõzó nĩlí Ãnĩtĩyókã ʼálâ tã rî ʼdĩ mbị̂mbị̂ lâ ârílí.
44011023	Bãrãnábã rĩʼá õjílã tãndí ʼî. Gólâ trá cú rĩʼá mbârâkã Líndrí Tãndí Ôvârí kâ rî kâ bê dũû lậvũlị́ kôrô. Ĩtí rî, gólâ lẽ tã trá tã âtî-âtî tãndí Kúmú Yésũ rî tãsĩ rî ʼá pị̃pị̂sị́lị́ ãlô sĩ. Nĩngá sĩ, gõʼdá gólâ câ bê trá Ãnĩtĩyókã ʼálâ rî, gólâ ndrê trá kĩ, Ôvârí fẽ ândrâ-tãndĩ trá tã lẽ ʼbá Yésũ ʼá rî ʼbá yî drí rõô. Tã ʼdî tãsĩ rî, gólâ rĩʼá ãyĩkõ ró ãmbá, gõʼdá gólâ drí õjílã rî ʼdĩ ʼbá yî lị̃fị́ lâ yî îmbázó rĩlí zãâ õjílã Kúmú Yésũ kâ ró pị̃pị̂sị́lị́ ãlô sĩ. Gõʼdá nĩngá sĩ rî, õjílã dũû ãzâ ʼbá yî drí tã lẽzó kpá tã âtî-âtî tãndí Kúmú Yésũ rî tãsĩ ʼdî ʼá.
44011025	Gõʼdá nĩngá sĩ rî, Bãrãnábã lẽ lôsĩ Ôvârí kâ ʼẽ ãzí ûsúlị́. Gõʼdá tã rî ʼdĩ tãsĩ rî, gólâ drí ngãzó Ãnĩtĩyókã ʼásĩ nĩlí lậvũlị́ jẽjẽ ró Tãrásõ ʼálâ Sóõlõ rî lôndãlé.
44011026	Gõʼdá gólâ ûsúlị́ bê Sóõlõ rî, drílâ Sóõlõ rî ậdrị̃zó kpãâ ânĩlí Ãnĩtĩyókã ʼálâ lôsĩ ʼẽ ʼbá ãzí gólâkâ ró. Gõʼdá gólĩyî kpạ̃rạ̃tị́ drí fĩzó ĩyî õjílã kạ̃nị́sạ̃ kâ ʼá tólâ ndrô ãlô sĩ rĩʼá õjílã dũû îmbálé. Gõʼdá âʼdô trá Ãnĩtĩyókã ʼá tólâ, õjílã kạ̃nị́sạ̃ kâ zị̃zó ĩyî sị́sị́ lâ ró "'krístõ ʼbá"' rî.
44011027	Gõʼdá kậyị̂ ʼdĩ ʼbá yî sĩ rî, tã ậngũ ʼbá ũrûkậ Ôvârí kâ ró rî ʼbá yî drí ânĩzó ĩyî Yẽrõsãlémã lésĩ nĩlí Ãnĩtĩyókã ʼálâ.
44011028	Gõʼdá Líndrí Tãndí Ôvârí kâ drí õjílã ãlô gólĩyî ʼásĩ zị̃lị́ Ágãbã rî ʼẽzó âdrélé ûrû tã âtálé kĩ, lõfó õnjí tẽtẽ ãâʼdô ʼdẽʼá ãngó drị̃ ʼásĩ ndrĩ. Ĩtí rî, gõʼdá õjílã kạ̃nị́sạ̃ Ãnĩtĩyókã ʼálâ rî kâ ârílí bê ĩyî úlị́ Ágãbã kâ ʼdĩ rî, drílĩyî tã lẽzó ậdị̂ ãmbá ĩyî nyãányâ kâ fẽlé õzõ gólĩyî drí îcálé fẽlé rî tí, ãʼdô ró bê ĩyî ậdrúpị̃ yî ʼbạ̃drị̃ Yũdạ́yạ̃ kâ ʼálâ rî ʼbá yî pãzó ĩʼdî sĩ lâ. Gõʼdá nĩngá sĩ, gólĩyî drí ậdị̂ rî ʼdĩ ûʼdúzó êʼbélé võ ãlô ʼá gõʼdá trõlé fẽlé Bãrãnábã yî drị́gạ́ Sóõlõ bê, tãlâ gólĩyî õtrõ ró ậdị̂ rî ʼdĩ fẽlé õjílã ãmbâ-ãmbâ kạ̃nị́sạ̃ kâ Yẽrõsãlémã ʼálâ rî ʼbá yî drí. Lõfó õnjí tẽtẽ rî ʼdĩ ʼdê trá kậyị̂ gólâ Kãlõdíyã drí ʼbãzó drẽ kúmú ạ́ngị́ Rómã kâ ró rî sĩ.
44012001	Bãrãnábã yî Sóõlõ bê drẽ ĩyî rĩʼá zãâ Ãnĩtĩyókã ʼálâ rî, kúmú ạ́ngị́ Ẽródẽ Ãgãrípã drí ngãzó rĩʼá lâṇõ fẽlé rõô drị̃-ʼbá kạ̃nị́sạ̃ kâ Yẽrõsãlémã ʼálâ rî ʼbá yî drí.
44012002	Gólâ ʼbã tã trá õjílã drí Yãkóbã, Yõwánĩ rî ậdrúpị̃ ró rî fũzó vólé lị́gú mbẽlẽsõ sĩ.
44012003	Gõʼdá gólâ ndrê bê trá kĩ, tã ʼdî ũsû trá drị̃-ʼbá Yúdạ̃ yí kâ rî ʼbá yî rú rî, gólâ drí kpá ngãzó tã õnjí ãzâ ʼẽlé. Gólâ ʼbã tã lómígówá íyíkâ rî ʼbá yî drí nĩzó Pétẽrõ rî rũlị́. Pétẽrõ rî rũrũ ʼdî âʼdô trá kậyị̂ kãrámã lậvũ-lậvũ kôrô rî kâ rî sĩ.
44012004	Gõʼdá úrúlị́ bê Pétẽrõ trá rî, gólâ rî trõzó ʼbãlé gạ̃nị́mạ̃ ʼá gõʼdá lómígówá mûdrị́-drị̃-lâ-njị̂-kázíyá drí rĩzó ĩyî gólâ rî vó ndrẽlé, ʼdĩî gólĩyî rĩʼá sû sû ị̃tú-pá vósĩ cé. Kúmú ạ́ngị́ Ẽródẽ lẽ trá gólâ rî fũlị́ õjílã ândrá gímã lãfálé kãrámã lậvũ-lậvũ kôrô kâ rî vólé drị̃ lâ ʼásĩ.
44012005	Ĩtí, gólâ drí Pétẽrõ rî âyézó ômbê-ômbê ró gạ̃nị́mạ̃ ʼá. Gõʼdá õjílã kạ̃nị́sạ̃ kâ ĩyíkâ zãâ rĩʼá Ôvârí rî îjíʼá rãtáã ʼẽʼẽ sĩ Pétẽrõ rî pãlé.
44012006	Gõʼdá ngạ́cị̂ gólâ sị́sị́ kậyị̂ gólâ Ẽródẽ drí tã lẽzó ʼẽzó Pétẽrõ rî fũlị́ rî sĩ rî, Pétẽrõ rĩʼá ậʼdú kõʼá gạ̃nị́mạ̃ ʼá lómígówá rị̃ gólâ rî ômbézó gạ́ rú lâ yî nyãrĩ kãgãʼdã sĩ rî lãfálé. ʼDĩî lómígówá ãzâ ʼbá yî ĩyíkâ rĩʼá ạ́tị̃ gólâ gạ̃nị́mạ̃ kâ rî vó lâ ndrẽʼá.
44012007	Gõʼdá ʼwãâ mãlãyíkã Ôvârí kâ drí rû âʼdázó, gõʼdá ngá îʼĩ drí võ îwázó kãʼdâ-kãʼdâ jó ʼálé rî gạ̃nị́mạ̃ kâ ʼdĩ ʼásĩ. Gõʼdá mãlãyíkã ʼdî drí ngãzó Pétẽrõ rî ôlólé ậʼdú ʼásĩ. Gõʼdá mãlãyíkã rî ʼdĩ drí tã âtázó Pétẽrõ drí kĩ nĩ rî, "Mí ngâ drẽ ʼwãâ ûrû." Gõʼdá nĩngá sĩ rî, nyãrĩ kãgãʼdá-kágáʼdâ gólâ rî ômbézó ʼdĩ ʼbá yî drí rû înjízó gólâ rî drị́ ômbê ʼásĩ.
44012008	Gõʼdá mãlãyíkã ʼdî drí tã âtázó kĩ nĩ rî, "Ní ômbê gásĩ ítá áníkâ ʼdĩ kâ, gõʼdá ní sõ ró káʼbókã áníkâ ʼdĩ ʼbá yî ní pá." Gõʼdá Pétẽrõ ní drí tã âtálé ʼdĩ ʼẽzó té ĩtí. Gõʼdá nĩngá sĩ rî, mãlãyíkã drí tã âtázó kĩ nĩ rî, "Ní sõ ítá áníkâ ạ́ngị́ ʼdĩ, gõʼdá ní ânĩ mã nĩ ró ní bê."
44012009	Ĩtí, Pétẽrõ drí ngãzó ʼdẽlé mãlãyíkã ʼdî vó fõlé vólé gạ̃nị́mạ̃ ʼásĩ. Gõʼdá ʼdĩî gólâ nị̃ị́ kô ngãtá tã gólâ mãlãyíkã ʼdî drí rĩʼá ʼẽlâ ʼdĩ rĩʼá tã pạ̃tị́ị̃ ʼî yã rî. Pétẽrõ ị̂sũ íyíkâ kĩ nĩ rî, yí ãâʼdô rĩʼá âbĩʼá.
44012010	Gõʼdá gólĩyî ngâ bê âfõlé rî, gólĩyî nĩ sị́sị́ kôrô jó tị́lị́-tị̂ gạ̃nị́mạ̃ gólâ Pétẽrõ rî ômbézó ʼá lâ rî tị́ sĩ. Gõʼdá nĩngá sĩ rî, gólĩyî drí nĩzó kôrô jó tị́lị́-tị̂ ãzâ lómígówá ãzâ ʼbá yî drí kpá rĩzó âdrélé rî ʼálâ. Ạ̃dũkũ lâ ró rî, gólĩyî drí âcázó ạ́tị̃ tị̂ ậdị̂ ró ãgã ạ́ngị́ bẽlé bẽ ạ̃ʼdị́-drị̃ gạ̃nị́mạ̃ kâ rî kâ tị́, gõʼdá fõlé vólé nĩʼá jạ̃rị́bạ̃ ʼálâ. Ạ́tị̃ rî gógó ʼdĩ rĩʼá ậdị̂ njị̃njị̃ ró rî ʼásĩ. Bê kpálé ĩtí rî, ạ́tị̃ rî ʼdĩ drí rû njị̃zó hõwéẽ, tãlâ ʼdĩî gólĩyî drí îcázó cú fõlé ĩví ʼálâ gõʼdá nĩlí lạ́tị̂ ạ́ngị́ jạ̃rị́bạ̃ kâ rî ʼásĩ. Nĩngá sĩ, nyĩî ró, mãlãyíkã ʼdî drí ậvị̃zó Pétẽrõ lạ̃gạ́tị́ sĩ.
44012011	Nĩngá sĩ, Pétẽrõ nị̃ tã âʼdó ʼbá yí drí ʼdĩ trá, gõʼdá ĩʼdî gólâ drí tã âtázó kĩ nĩ rî, "Ngbãângbânõ rî, má nị̃ trá pạ̃tị́ị̃ kĩ, Ôvârí âjô mãlãyíkã íyíkâ trá ámâ pãlé Ẽródẽ drị́gạ́ sĩ, gõʼdá kpá rû îzã gólâ drị̃-ʼbá gólĩyî Yúdạ̃ yí kâ rî ʼbá yî drí ʼẽʼá ʼẽlâ má drí rî ʼbá yî ʼásĩ."
44012012	ʼDĩî vósĩ, Pétẽrõ nị̃ bê trá kĩ, pạ̃tị́ị̃ Ôvârí pâ yî trá rî, gólâ drí ngãzó nĩlí Yõwánĩ ãzâ gólâ kpá rĩʼá zị̃lâ Márãkõ rî ândrê lâ Mãríyã drí ʼbã ʼálâ. Gõʼdá ʼdĩî õjílã dũû kạ̃nị́sạ̃ kâ êʼbê rû ĩyî trá tólâ, gõʼdá rĩʼá ĩyî rúʼbạ́ lôʼbãʼá Ôvârí drí Pétẽrõ rî pãzó bê.
44012013	Gõʼdá Pétẽrõ drí ngãzó ạ́tị̃ tị̂ ạ̃ʼdị́-drị̃ ʼdî kâ gãlé kõwã-kõwã, gõʼdá ízámvá ãzâ gólâ rĩ ʼbá lôsĩ ʼẽlé ʼbã ʼdî ʼá zị̃lị́ Ródã rî drí ngãzó ânĩlí ạ́tị̃ tị̂ ʼálâ õjílã ạ́tị̃ tị̂ gã ʼbá ʼdĩ nị̃lị́.
44012014	Gõʼdá Pétẽrõ zị̂ lạ̃zị́ bê rî, ízámvá rî ʼdĩ drí ngãzó gólâ rî gbórókõ nị̃lị́. Gõʼdá ãyĩkõ drí cĩzó ízámvá rî ʼdĩ rú rõô, drílâ ngãzó rãlé gõlé tã lâ âtálé õjílã ãzâ ʼbá yî drí cú ĩtí drẽ ạ́tị̃ njị̃ ãkó. Gólâ kĩ gólĩyî drí rî, "Pétẽrõ ĩʼdî rĩʼá âdréʼá ĩví ʼá tólâ."
44012015	Ĩtí rî, õjílã ʼdî ʼbá yî drí ngãzó tã âtálé ízámvá rî ʼdĩ drí kĩ, "Nî lîfõ-lîfõ." Gõʼdá ízámvá ʼdĩ drí njũzó zãâ rĩʼá tã âtálé õjílã rî ʼdĩ ʼbá yî drí kĩ, "Tã pạ̃tị́ị̃ ró, Pétẽrõ ĩʼdî rĩʼá âdréʼá tólâ." Gõʼdá gólĩyî drí tã lôgõzó kĩ nĩ rî, "ʼDĩî âʼdó Pétẽrõ ĩʼdî kô, ʼdĩî rĩʼá mãlãyíkã gólâ rĩ ʼbá gólâ rî vó ndrẽlé rî ĩʼdî."
44012016	Gõʼdá ʼdĩî Pétẽrõ íyíkâ drẽ zãâ rĩʼá ạ́tị̃ tị̂ gãʼá. Ạ̃dũkũ lâ ró rî, gólĩyî drí ạ́tị̃ ʼdî njị̃zó gõʼdá Pétẽrõ rî ndrẽzó, gõʼdá tị̂ lâ yî drí ậʼdị́zó ndrú.
44012017	Gõʼdá nĩngá sĩ, Pétẽrõ drí ngãzó drị́ îngálé îyálé gólĩyî drí, tãlâ gólĩyî õrî ró bê njũrũ. Gõʼdá drílâ ngãzó tã gólâ Ôvârí drí íyî âtrõzó vólé gạ̃nị́mạ̃ ʼásĩ rî ngĩlí gólĩyî drí. Gõʼdá gólâ drí kpá tã âtázó gólĩyî drí kĩ nĩ rî, "Mĩ ngî tã rî nõ drị̃-ʼbá ãmákâ Yãkóbã drí gõʼdá kpá ãmâ ãzí-ãzí yî drí." Nĩngá sĩ, gólâ drí ngãzó nĩlí võ ãzâ ʼbá yî ʼásĩ.
44012018	Gõʼdá võ âfõ bê ậwúlị́ rî, gạ̃nị́mạ̃ ʼálâ rî, lómígówá ʼdĩ ʼbá yî trá ʼdó ũrị̃ ândrê bê, tãlâ gólĩyî ûsú Pétẽrõ jó ʼálé ĩyíkâ rî ʼá kôʼdáwá. Gólĩyî nị̃ị́ tã gólâ rû ʼẽ ʼbá Pétẽrõ drí rî kô.
44012019	Nĩngá sĩ, Ẽródẽ drí tã ʼbãzó gólĩyî drí nĩlí Pétẽrõ rî ndãlé, gõʼdá gólĩyî ûsú gólâ kôʼdáwá. Ĩtí rî, Ẽródẽ drí gólĩyî tị̂ trị̃zó rõô tã îjî-îjî sĩ. Gõʼdá nĩngá sĩ, drílâ tã ʼbãzó ãʼdô ró gólĩyî ûfúzó vólé. Tólâ sĩ, Ẽródẽ drí ngãzó nĩlí vólé ʼbạ̃drị̃ Yũdạ́yạ̃ kâ ʼdĩ ʼásĩ nĩlí rĩlí Sẽsãréyã ʼálâ.
44012020	ʼDĩî vósĩ rî, kúmú ạ́ngị́ Ẽródẽ rî fĩî drí gĩzó õjílã Tírã kâ rî ʼbá yî rú Sĩdónã bê. Nĩngá sĩ, õjílã jạ̃rị́bạ̃ rị̃ ʼdî ʼbá yí kâ drí ngãzó nĩlí ĩyî Ẽródẽ rî ngálâ ạ̃wạ̃ gólâ ʼá ʼdĩ, sị́ lâ ậʼdị́lị́. Sị́sị́ lâ ró rî, gólĩyî gî õjílã gólâ rĩ ʼbá ʼbã kúmú ạ́ngị́ Ẽródẽ kâ vó lâ ndrẽlé rî lị̃fị́ lâ, tãlâ gólâ õpâ ró bê ĩyî rû êʼbê ĩyíkâ ʼdĩ vó lâ rãlé. Õjílã rî ʼdĩ ʼbá yî îjî ĩyî tã gólâ tị́ tã ạ̃ʼdị́ ʼbãzó ĩʼdî gólĩyî lãfálé Ẽródẽ bê, tãlâ ãʼdô ró îcâ-îcâ ró õjílã ĩyíkâ drí ạ̃drúgú gĩzó ʼbạ̃drị̃ Ẽródẽ kâ nõ ʼásĩ.
44012021	Ĩtí rî, kúmú Ẽródẽ drí ngãzó kậyị̂ rû êʼbê kâ ʼdĩ îyálé trậ. Gõʼdá kậyị̂ rî ʼdĩ tú rî, gólâ drí ngãzó ítá íyíkâ kũmũ kâ sõlé, gõʼdá nĩzó rĩlí kị́tị̃ íyíkâ kũmũ kâ rî drị̃ị̂. Gõʼdá nĩngá sĩ, drílâ tã âtázó õjílã drí ndrĩ.
44012022	Gõʼdá nĩngá sĩ, õjílã ârílí bê úlị́ gólâkâ ʼdĩ ʼbá yî rî, gólĩyî drí ngãzó gólâ rî ị̂njị̃lị́ rõô kĩ nĩ rî, "Nõô âʼdó kô rĩʼá õjílã mvá ʼî úlị́ âtáʼá, gólâ rĩʼá ôvârí ʼî."
44012023	Nĩngá sĩ, mãlãyíkã Ôvârí kâ drí ânĩzó ʼwãâ gólâ rî ʼbãlé âʼdólé ngá lãzé ró, ị̃ʼbû drí gólâ rî nyãzó kôrô drãlé ĩndí-ĩndí ró ạ̃wạ̃lạ̃kạ̃ íyíkâ ʼdĩ bê, tãlâ gólâ âyê õjílã íyî lûyị́lị́ ĩʼdî, õzõ Ôvârí kâtí cú ĩtí, tã âtá ãkó gólĩyî drí kĩ nĩ rî, rĩʼá cé Ôvârí ĩʼdî õjílã drí lûyị́lị́.
44012024	Kậyị̂ ʼdĩ ʼbá yî sĩ rî, tã âtî-âtî tãndí Ôvârí kâ rî drí lậʼbúzó. Gõʼdá õjílã dũû drí tã lẽzó ʼá lâ. Tã lẽ ʼbá Yésũ ʼá rî ʼbá yî drí âcázó âʼdólé dũû.
44012025	Gõʼdá tólâ sĩ, Bãrãnábã yî Sóõlõ bê ndẽ ĩyî lôsĩ ĩyíkâ Yẽrõsãlémã ʼálâ rî bê rî, gólĩyî drí ngãzó gõlé Ãnĩtĩyókã ʼálâ. Gõʼdá gólĩyî drị̃ Yõwánĩ zị̃lị́ Márãkõ ʼdĩ kpãâ ĩyí bê.
44013001	Ãnĩtĩyókã gólâ ʼbạ̃drị̃ Sírĩyã kâ rî ʼálâ rî ʼá rî, õjílã kạ̃nị́sạ̃ kâ rî ʼbá yî lãfálé rî, tã ậngũ ʼbá Ôvârí kâ ũrûkậ ʼbá yî bê rĩʼá ĩyî gõʼdá kpá lị̃fị́ îcí ʼbá úlị́ Ôvârí kâ sĩ rî ʼbá yí bê. Rú lâ yî rĩʼá Bãrãnábã gõʼdá Sĩmónã gólâ zị̃lị́ Nĩgérẽ rî, gõʼdá Lũkị́yạ̃ õjílã Kĩrénẽ kâ ró rî, gõʼdá kpá Mãnéyã gólâ âʼdó ʼbá trá lậmû-ãzí kúmú Ẽródẽ Ãnĩtípã kâ ró ʼdĩmvã gólĩyíkâ ʼá rî, gõʼdá ãzâ lâ drí âʼdózó Sóõlõ ĩʼdî.
44013002	Gõʼdá kậyị̂ ãzâ sĩ, õjílã kạ̃nị́sạ̃ kâ õtírĩ ĩyî rĩî Ôvârí Yãkóvã rî îrátãlé, gõʼdá kpá rĩzó ʼálé ʼãʼí ró ngá nyã ãkó rî, Líndrí Tãndí Ôvârí kâ drí tã âtázó gólĩyî drí kĩ, "Mĩ nã Bãrãnábã yî Sóõlõ bê lôsĩ ʼẽ ʼbá ámákâ ró, tãlâ gólĩyî õlậmû ró võ ʼásĩ ndrĩ lôsĩ gólâ má drí ʼbãlé gólĩyî drí rî ʼẽlé ĩʼdî."
44013003	Ĩtí, õjílã kạ̃nị́sạ̃ kâ ʼdĩ ʼbá yî drí tã ʼdî drị̃ lâ lẽzó. Gõʼdá kậyị̂ ãzâ sĩ, drílĩyî rĩzó kpá óʼdí ĩyî ʼálé ʼãʼí ró gõʼdá rãtáã ʼẽzó, gõʼdá drílĩyî drị́ ʼbãzó Bãrãnábã yî drị̃ị̂ Sóõlõ bê ândrâ-tãndĩ ró, gõʼdá gólĩyî jõzó nĩlí ậcị́ gólĩyíkâ ʼdĩ ʼá lôsĩ Ôvârí kâ ʼẽlé.
44013004	Nĩngá sĩ, Líndrí Tãndí Ôvârí kâ jólé bê Bãrãnábã yî Sóõlõ bê nĩlí rî, gólĩyî drí ngãzó nĩlí jạ̃rị́bạ̃ Sạ̃lũsị́yạ̃ kâ lị̃mvû ândrê gãrã drị̃ ʼá rî ʼálâ. Gõʼdá tólâ sĩ rî, gólĩyî drí ngãzó nĩlí kõlóngbõ sĩ ʼbạ̃drị̃ zị̃lị́ Sãyĩpãrásĩ rî ʼálâ.
44013005	Ĩtí rî, gólĩyî drí cãzó jạ̃rị́bạ̃ zị̃lị́ Sãlámĩ rî ʼálâ, gõʼdá rĩlí ĩyî rĩʼá úlị́ Ôvârí kâ pẽ bê jó gólĩyî õjílã Yúdạ̃ yí kâ drí rĩzó tã Ôvârí kâ ârílí tólâ nã ʼbá yî ʼásĩ. Gõʼdá Yõwánĩ Márãkõ nĩ ʼbá kpãâ gólĩyí bê rî bê, rĩʼá gólĩyî pãlé lôsĩ ʼẽʼẽ sĩ.
44013006	Nĩngá sĩ, ʼbạ̃drị̃ Sãyĩpãrásĩ ʼdĩ ʼá tólâ rî, gólĩyî drí ngãzó nĩlí pá sĩ Sãlámĩ ʼásĩ cãlé bũúũ jạ̃rị́bạ̃ Páfõ rî ʼálâ. Nĩngá rî, gólĩyî drí ójó õnjõ ʼbá ãzâ kĩ ʼbá nĩ rî, yí ãâʼdô tã ậngũ ʼbá Ôvârí kâ ĩʼdî rî ûsúzó. Gólâ rĩʼá õjílã Yúdạ̃ yí kâ ʼî rú lâ Bãrã-Yásõwã. Gólâ rî rú ãzâ kpá rĩʼá Ẽlímã, tã ífí lâ drí âʼdólé kĩ, ójó rî.
44013007	Gólâ rĩʼá lậmû-ãzí kúmú Rómã lé ʼbá kâ gólâ rĩ ʼbá ʼbạ̃drị̃ ʼdî drị̃lị́ rî kâ. Kúmú rî ʼdĩ rú lâ rĩʼá Sẽrãgíyã Póõlõ, gólâ rĩʼá ãgô tã nị̃ ʼbá ʼî. Gõʼdá nĩngá sĩ, kúmú rî gógó ʼdĩ drí ngãzó Bãrãnábã yî Sóõlõ bê ậzị́lị́ ânĩlí yí ngálâ tã âtî-âtî tãndí Ôvârí kâ ʼdĩ ngĩlí yí drí.
44013008	Gõʼdá ójó rî ʼdĩ drí ngãzó Bãrãnábã yî tị̂ ânyálé Sóõlõ bê, tãlâ ãʼdô ró bê kúmú ʼdĩ õzó kô tã lẽlẽ íyíkâ ʼbãâ tã âtî-âtî tãndí Yésũ rî tãsĩ ʼdî ʼá.
44013009	Gõʼdá nĩngá sĩ, Sóõlõ gólâ zị̃lị́ kpá Póõlõ rî drí võ ndrẽzó mbị̂ ójó rî ʼdĩ ngálâ tã ị̂sũ õnjí ójó ʼdĩ kâ nị̃zó, tãlâ Líndrí Tãndí Ôvârí kâ sõ mbârâkã trá Sóõlõ ʼá.
44013010	Gõʼdá drílâ tã âtázó ójó rî ʼdĩ drí kĩ nĩ rî, "Nî Sãtánã rî mvá nõ! Nî rĩʼá ạ̃jú-ʼbá-ãzí tã ndrĩ âʼdó ʼbá tãndí rî kâ ʼî. Nî rĩʼá õjílã âdó ʼbá ʼî, gõʼdá rĩzó ậdị̂ gólĩyíkâ nyãlé! Ní rî kárá rĩʼá tã âtî-âtî tãndí Ôvârí kâ rî ôjálé ʼbãlé âʼdólé õnjõ ró!
44013011	Ngbãângbânõ rî, má âtâ ní drí kĩ, Ôvârí Yãkóvã rî drị́ ʼẽʼá lâṇõ fẽlé ní drí. Gólâ âʼdô ánî ʼbãʼá âʼdólé lị̃fị́ ãkó, tãlâ ní õzó ngá ãzãkã ndrẽê kôʼdáwá ãlôwálâ tãkõ." Nĩngá sĩ, ʼwãâ võ drí ậnị́zó ạ̃mvũ ójó rî ʼdĩ lị̃fị́. Gõʼdá drílâ ngãzó nĩʼá õjílã ậnjú bê ãʼdô ró íyî sẽlé, tãlâ gólâ trá kũdũ-kũdũ ró.
44013012	Gõʼdá nĩngá sĩ, kúmú rî ʼdĩ ndrélé bê tã rî ʼdĩ rû ʼẽʼá rî, gólâ rî tị̂ ậʼdị̂ trá mbârâkã ʼdî tãsĩ drílâ tã lẽzó. Gõʼdá ĩtí rî, drílâ rû jãzó tã lẽlé tã âtî-âtî tãndí Yésũ rî tãsĩ ʼdî ʼá.
44013013	Gõʼdá tólâ sĩ, Póõlõ yî drí ngãzó ĩyî ãzí-ãzí yí bê lị̃mvû ândrê drị̃ mbãlé kõlóngbõ sĩ Páfõ rî âyézó ʼáʼá lé drị̃ ãzâ rî lésĩ nĩzó Pẽrógã gólâ âʼdó ʼbá jạ̃rị́bạ̃ ró ʼbạ̃drị̃ zị̃lị́ Pãmbĩlíyã kâ rî ʼálâ. Nĩngá sĩ, Yõwánĩ Márãkõ âyê gólĩyî tólâ, gõʼdá ngãzó gõlé Yẽrõsãlémã ʼálâ.
44013014	Gõʼdá Póõlõ yî Bãrãnábã bê drí ngãzó Pẽrógã rî âyélé nĩzó zãâ cãlé Ãnĩtĩyókã ãzâ gólâ âʼdó ʼbá ãnyî ʼbạ̃drị̃ zị̃lị́ Pĩsĩdíyã rú rî ʼálâ. Gõʼdá kậyị̂ gólâ rãtáã Yúdạ̃ yí kâ kâ sĩ rî, gólĩyî drí ngãzó nĩlí jó tã Ôvârí kâ ârî kâ rî ʼálâ, gõʼdá rĩlí ĩyî vũdrị́ ãâʼdâ ró ĩyî tã bê kĩ, yĩ lẽ õjílã lị̃fị́ îmbálé.
44013015	Gõʼdá tã ʼbãʼbã gólâ Músạ̃ drí îgĩlí gõʼdá kpá tã îgĩ gólĩyî tã ậngũ ʼbá Ôvârí kâ rî ʼbá yî drí îgĩlí rî ʼbá yî zị̃zị̃ lâ vósĩ rî, drị̃-ʼbá gólĩyî jó tã Ôvârí kâ ârî kâ ʼálâ ʼdĩ ʼbá yí kâ drí ngãzó Póõlõ yî Bãrãnábã bê ậzị́lị́ ânĩlí tã pẽlé ĩyî drí. Gólĩyî kĩ, "Ãmâ ậdrúpị̃ yî, õzõ nĩ ãʼdô cú úlị́ ãzâ bê mbârâkã sõlé õjílã ʼá rî, mã lôʼbã rúʼbạ́ ãnî drí, nĩ âtâ."
44013016	Gõʼdá nĩngá sĩ, Póõlõ drí ngãzó ûrû, gõʼdá íyî drị́ îngázó ûrû, tãlâ gólĩyî õrî ró bê njũrũ tã ârílí yí tị́ sĩ, gõʼdá gólâ kĩ gólĩyî drí rî, "Ãnî õjílã ãmákâ Ĩsĩrãʼélẽ kâ gõʼdá kpá ãnî õjílã lídí ró gólĩyî Ôvârí rî ị̂njị̃ ʼbá rî yî, nĩ ârî tã má sị́lị́ sĩ nô.
44013017	Mĩ nị̃ trá dódó kĩ, Ôvârí gólâ ãmâ õjílã Ĩsĩrãʼélẽ kâ drí rĩʼá ị̂njị̃lâ rî, gólâ ĩʼdî ãmâ ạ́ʼbị́yạ́ yî njĩ ʼbá âʼdólé õjílã íyíkâ ró rî. Kậyị̂ gólĩyî drí ʼbãzó drẽ rĩʼá ngá ãwã ró Mạ́sị̃rị̃ ʼálâ rî, gólâ ʼê gólĩyî trá lûtị́lị́ âcálé dũû õrĩ mbârâkã bê rî ró. Gõʼdá tólâ sĩ, gólâ drí gólĩyî âtrõzó vólé Mạ́sị̃rị̃ ʼásĩ mbârâkã íyíkâ sĩ.
44013018	Gõʼdá ʼdĩî vósĩ rî, gólĩyî âʼdô bê kpálé ârîmâ ãkó rî, gólâ rî trá ʼâ ạ̃ʼdị́ bê gólĩyî tãsĩ ndrô nyâʼdî-rị̃ sĩ, ʼdĩî gólĩyî drí rĩzó drẽ rĩlí õmã ʼálâ võ ʼãʼí ʼá, nĩʼá võ kpã bê nĩngá kô nĩngá rî.
44013019	Nĩngá sĩ, gólâ ʼê gólĩyî tã trõlé vólé ạ̃wạ̃ sĩ ʼbạ̃súrú gólĩyî njị̂-drị̃-lâ-rị̃ rĩ ʼbá rĩlí ʼbạ̃drị̃ zị̃lị́ Kãnánã rî ʼálâ rî ʼbá yî drị́gạ́ sĩ, tãlâ yí fẽ ró ʼbạ̃drị̃ rî ʼdĩ gólĩyî nyãányâ kâ ró.
44013020	Tã ʼdî ʼbá yî ʼê rû trá ndrĩ ĩtí ndrô kámá-sû-nyâʼdî-rị̃-drị̃-lâ-ngâ-mûdrị́ sĩ. "Gõʼdá Ôvârí drí tã kĩ ʼbá ãzâ ʼbá yî lôʼbãzó ãlô-ãlô gólĩyî drị̃lị́ íyî lị̃fị́ ró bũúũ âcálé kậyị̂ tã ậngũ ʼbá gólâkâ Sãmõwélẽ kâ rî sĩ.
44013021	Nĩngá sĩ, kậyị̂ Sãmõwélẽ drí âʼdózó drẽ gólĩyî drị̃lị́ tã ậngũ ʼbá ró rî, gólĩyî drí gólâ rî îjízó, tãlâ Ôvârí õʼbã ró bê õjílã ãzâ âʼdólé kúmú ạ́ngị́ ró ĩyî drị̃lị́ ndrĩ. Ĩtí, Ôvârí drí ámâ rú-ãzí Sóõlõ Kísĩ rî mvá ró rî njĩzó âʼdólé kúmú ạ́ngị́ ró gólĩyî drị̃lị́. Sóõlõ rî ʼdĩ rĩʼá ʼbạ̃súrú Bẽnjĩmónã kâ ʼásĩ, gõʼdá gólâ rî trá õjílã Ĩsĩrãʼélẽ kâ drị̃lị́ ndrô nyâʼdî-rị̃ sĩ.
44013022	Gõʼdá ʼdĩî vósĩ, Ôvârí drí Sóõlõ rî nãzó vólé, tãlâ Sóõlõ ârí tã Ôvârí kâ kô, gõʼdá drílâ Dạ̃wúdị̃ rî ʼbãzó ĩʼdî âʼdólé kúmú ạ́ngị́ ró. Tã Dạ̃wúdị̃ kâ ʼbã Ôvârí âʼdólé ãyĩkõ ró, gõʼdá drílâ úlị́ nõ ʼbá yî âtázó Dạ̃wúdị̃ rî tãsĩ. Gólâ kĩ nĩ rî, 'Dạ̃wúdị̃ Yésẽ rî mvá rî tã ʼbã mâ trá âʼdólé ãyĩkõ ró. Tãlâ gólâ rî trá tã gólĩyî má drí lẽlé rî ʼẽlé ĩʼdî ndrĩ.'
44013023	"Ámâ ậdrúpị̃ yî, má lẽ tã âtálé ãnî drí Dạ̃wúdị̃ rî ózõwá gólâ âʼdó ʼbá ãmbá ró rî tãsĩ. Rú lâ Yésũ. Gólâ ĩʼdî rĩʼá Ôvârí drí âjólé õjílã Ĩsĩrãʼélẽ kâ pãlé tã õnjí gólĩyíkâ rî ʼbá yî ʼásĩ, õzõ gólâ drí tã lâ ʼbãlé trá ạ̃kû ró nã ʼbá yî sĩ rî kâtí rî ĩʼdî.
44013024	Gõʼdá drẽ sị́sị́ Yésũ îtõó tã ʼẽʼẽ íyíkâ tã pẽpẽ kâ ị̃nyạ́kú drị̃ị̂ rî kô rî, Yõwánĩ ngâ trá rĩʼá tã pẽlé õjílã Ĩsĩrãʼélẽ kâ drí kĩ nĩ rî, gólĩyî ãâdĩ drị̃ tã õnjí gólĩyíkâ rî ʼbá yî ʼásĩ, gõʼdá nĩngá sĩ, yí îbábátízã ró gólĩyî bê.
44013025	ʼDĩî vósĩ, gõʼdá Yõwánĩ âʼdólé bê ʼẽʼá tã ʼẽʼẽ ʼbãlé yí drí ʼẽlé rî ndẽlé rî, gólâ kĩ õjílã drí rî, 'Nĩ ị̂sũ ãníkâ bê rî, mâ ãʼdî ĩʼdî yã? Má âʼdó kô rĩʼá ʼdíyî pã ʼbá ãnî drí rĩʼá tẽlâ rî ĩʼdî. Nĩ ârî drẽ, õjílã ãzâ rĩʼá ânĩʼá nõngá ʼdíyî pã ʼbá ró ámâ vólé drị̃ ʼásĩ. Ãmbã gólâkâ rî lậvũ kôrô ámákâ rî drị̃ị̂ sĩ. Má îcá kô zị̃lị́ õjílã tãndí ró ngbãâ káʼbókã gólâkâ pá ʼá rî ângílí vólé.'
44013026	"Ĩtí, má âtâ ãnî drí ámâ ậdrúpị̃ yî, ãnî Ãbãrãyámã rî ózõwá yî ró rî yî, gõʼdá kpá ãnî õjílã lídí ró rĩ ʼbá Ôvârí rî ị̂njị̃lị́ rî ʼbá yî, ãmâ ĩʼdî rĩʼá gólĩyî Ôvârí drí ʼbãlé tã õjílã pã kâ tã õnjí ʼásĩ nõ âjózó drílĩyî rî ʼbá yî ĩʼdî.
44013027	Tãlâ õjílã Yẽrõsãlémã kâ drị̃-ʼbá ĩyíkâ rî ʼbá yí bê nị̃ị́ kô kĩ nĩ rî, Yésũ ĩʼdî rĩʼá ʼdíyî pã ʼbá gólâ Ôvârí drí âjólé trá ãngó nõ drị̃ị̂ rî ĩʼdî. Gólĩyî rî trá tã âtî-âtî tãndí gólâ tã ậngũ ʼbá yî drí îgĩlí ĩyî trá ạ̃kû ró nã ʼbá yî sĩ rî zị̃lị́ kậyị̂ rãtáã kâ vósĩ cé. Ãʼdô kpálé ĩtí rî, tã ífí tã âtî-âtî tãndí ʼdĩ kâ fí gólĩyî drị̃ị̂ kô. Ĩʼdî tãlâ gólĩyî rĩʼá cú ĩtí tã lâ nị̃ ãkó, gólĩyî drí Yésũ rî ạ̃lị̃ âṇõzó fũlị́. Ĩtí rî, gólĩyî drí úlị́ tã ậngũ ʼbá ʼdĩ ʼbá yí kâ ʼdĩ ʼẽzó âʼdólé tã pạ̃tị́ị̃ ró.
44013028	Kpálé gólĩyî ûsúlị́ bê tã õnjí Yésũ drí ʼẽlé trá tã kĩzó gólâ rú gólâ rî fũzó tã lâ tãsĩ kôʼdáwá rî, gólĩyî drí kúmú Pĩlátõ rî îjízó, tãlâ Yésũ rî ʼbãlé úfû ró bê.
44013029	"Tólâ sĩ, gólĩyî drí tã ndrĩ gólĩyî tã ậngũ ʼbá drí âtálé trá kĩʼá nĩ rî, âʼdô âʼdóʼá Yésũ rú rî ʼẽzó. Ạ̃dũkũ lâ ró rî, gólĩyî drí gólâ rî îpázó fê lậlị̂-lậlị̂ drị̃ị̂ drãlé vólé. ʼDĩî vósĩ, gólĩyî drí ãvõ lâ trõzó vólé fê lậlị̂-lậlị̂ drị̃ị̂ sĩ, gõʼdá nĩzó ʼbãlâ ũgị́ gólâ rĩzó ãvõ ʼbãlé rî ʼá.
44013030	Gõʼdá Ôvârí ʼê gólâ kpá trá lîdrílí vólé õdrã rî ʼdĩ ʼásĩ.
44013031	Vó lâ ʼásĩ, gólĩyî nĩ ʼbá trá sị́sị́ lâ sĩ gólâ bê ʼbạ̃drị̃ Gãlĩláyã kâ rî ʼásĩ jạ̃rị́bạ̃ Yẽrõsãlémã kâ rî ʼálâ rî ndrê ĩyî gólâ trá kpá óʼdí kậyị̂ dũû sĩ. Ngbãângbânõ õjílã rî ʼdĩ ʼbá yî trá rĩʼá tã âtáʼá õjílã Ĩsĩrãʼélẽ kâ drí ndrĩ tã rî ʼdĩ tãsĩ.
44013032	"Gõʼdá ãʼdô ãmâ tãsĩ rî, mã ânĩ trá tã âtî-âtî tãndí Ôvârí ngá lésĩ nô âtálé ãnî drí, tãlâ mĩ nị̃ ró bê kĩ, tã gólâ Ôvârí drí âtálé trá ãmâ ạ́ʼbị́yạ́ yî drí kĩ nĩ rî, yí âʼdô ʼẽʼá lâ rî,
44013033	gõʼdá ngbãângbânõ rî, gólâ ʼê trá ãmâ gólĩyî ózõwá yî drí. Gólâ ʼbã Yésũ trá lîdrílí õdrã ʼásĩ. Úlị́ rî Ôvârí kâ ʼdĩ trá rĩʼá îgĩ-îgĩ lâ ró Lôngó rị̃ lâ ró Yésũ rî tãsĩ rî ʼá. Lôngó rî rĩʼá nõtí, 'Ãndrõ nô ʼásĩ rî, õjílã âʼdô tã nị̃ʼá. Nî rĩʼá ámâ mvá ʼî lôsĩ ámákâ ʼẽlé.' Lôngó 2.7
44013034	Nĩngá sĩ, Ôvârí âtâ úlị́ nõ ʼbá yî trá ạ̃kû ró nã ʼbá yî sĩ Yésũ rî lîdrî-lîdrî õdrã ʼásĩ rî tãsĩ kĩ nĩ rî, gólâ rî ãvõ õṇá kôʼdáwá. Gólâ kĩ, 'Tã pạ̃tị́ị̃ ró, tã tãndí gólĩyî má drí tã lâ ʼbãlé trá Dạ̃wúdị̃ drí kĩ nĩ rî, má âʼdô ʼẽʼá lâ gólâ rî ózõwá yî drí rî, má âʼdô ʼẽʼá lâ ãnî drí.' Ĩsáyã 55.3 Tã tãndí ʼdĩ rĩʼá ĩʼdî nõ, Yésũ lîdrî trá õdrã ʼásĩ lédrẽ-lédrẽ ró âʼdólé tã êdé ʼbá ró õjílã lãfálé Ôvârí bê rî ʼá.
44013035	Tã rî ʼdĩ tãsĩ, Dạ̃wúdị̃ drí kpá úlị́ âtázó Ôvârí drí kĩ nĩ rî, 'Ní îcá kô rû ị̂ʼbũ ʼbá tãndí áníkâ rúʼbạ́ ĩnyĩrĩkõ lâ âyélé ṇãlé lóʼdé ʼá.' Lôngó 16.10
44013036	Úlị́ ʼdĩ ʼbá yî îcá kô âʼdólé Dạ̃wúdị̃ rî tãsĩ, tãlâ mã nị̃ trá kĩ nĩ rî, Dạ̃wúdị̃ ʼê trá tã gólâ Ôvârí drí lẽlé trá gólâ drí ʼẽlé drẽ gólâ rĩʼá lédrẽ-lédrẽ ró rî ĩʼdî. ʼDĩî vósĩ, gólâ drí drãzó, gõʼdá gólâ rî ãvõ trõzó ʼbãlé ạ́ʼbị́yạ́ lâ yî lạ̃gạ́tị́, gõʼdá gólâ rî ãvõ drí ṇãzó ṇãṇã.
44013037	Gõʼdá rĩʼá Yésũ ĩʼdî gólâ Ôvârí drí ʼẽlé lîdrílí õdrã ʼásĩ rî. Gólâ rî ãvõ ĩʼdî gólâ ṇã ʼbá kôʼdáwá lóʼdé ʼá rî. Ĩʼdî ĩtí, úlị́ Dạ̃wúdị̃ kâ ʼdĩ ʼbá yî rĩʼá Yésũ rî tãsĩ. Âʼdó kô yî Dạ̃wúdị̃ rî tãsĩ.
44013038	"Ámâ ậdrúpị̃ yî, tã nô õfî ãnî drị̃ị̂, õzõ nĩ õlẽ tã Yésũ ʼá rî, Ôvârí âʼdô îcáʼá tã õnjí ãníkâ âyélé.
44013039	Sị́sị́ nã rî sĩ, tã ʼbãʼbã Músạ̃ kâ rî îcá kô ãnî ʼbãlé âʼdólé drị̃-bạ́lạ́yị̂ ró tã õnjí ãníkâ rî ʼbá yî ʼásĩ, gõʼdá õjílã gólâ tã lẽ ʼbá trá Yésũ ʼá rî gólâ trá rĩʼá drị̃-bạ́lạ́yị̂ ró lâṇõ tã õnjí gólâkâ rî ʼbá yí kâ ʼásĩ ndrĩ.
44013040	Ĩtí rî, má âtâ ãnî drí nõtí. Ãnî lị̃fị́ õmbâ ãnî rú, tãlâ tã gólĩyî Ôvârí drí âtálé trá ạ̃kû ró nã sĩ tã ậngũ ʼbá íyíkâ rî ʼbá yî tị́ sĩ rî õzó rû ʼẽê ãnî drí kô. Gólĩyî âtâ trá kĩ nĩ rî, 'Ãnî õjílã gólĩyî úlị́ gólĩyî ámákâ ró rî gũ ʼbá gũgũ rî ʼbá yî, ʼdõvó nĩ ndrê, gõʼdá ãnî tị̂ ạ̃ậʼdị̂ ró, tãlâ tã gólâ má drí ʼẽʼá ʼẽlâ kậyị̂ ãníkâ rî ʼbá yî sĩ rî, õzõ kpálé õjílã ãzâ õngî tã ífí lâ ãnî drí rî, nĩ îcá kô tã lẽlé ʼá lâ. Ĩtí rî, ʼdõvó, nĩ ôdrã, tãlâ nĩ ârí tã kôʼdáwá.' " Hãbákã 1.5 Nõô rĩʼá tã âtâ-âtâ ạ̃dũkũ Póõlõ kâ ĩʼdî.
44013042	Gõʼdá nĩngá sĩ, Póõlõ yî Bãrãnábã bê ngâ ĩyî bê nĩlí vólé jó tã Ôvârí kâ ârî kâ rî ʼásĩ úlị́ ʼdĩ vósĩ rî, õjílã drí ngãzó gólĩyî ậzị́lị́, gólĩyî ãâgõ ró kpá óʼdí kậyị̂ njị̂-drị̃-lâ-rị̃ vósĩ, kậyị̂ ãzâ rãtáã kâ rî sĩ âʼdólé tã gólĩyî ʼdĩ ʼbá yî ĩtõ lâ ngĩlí óʼdí ĩyî drí.
44013043	Nĩngá sĩ, õjílã drí ngãzó lậʼbúlị́ vólé jó tã Ôvârí kâ ârî kâ rî ʼásĩ gõlé ʼbã ʼásĩ. Gõʼdá õjílã dũû gólĩyî lãfálé ʼásĩ âʼdó ʼbá Yúdạ̃ yî ró gõʼdá kpá õjílã lídí ró rî ʼbá yî drí ngãzó nĩlí ĩyî Póõlõ yî vósĩ Bãrãnábã bê. Gõʼdá Póõlõ yî drí ngãzó Bãrãnábã bê tã Yésũ kâ âtálé õjílã rî ʼdĩ ʼbá yî drí, gõʼdá gólĩyî drí kpá mbârâkã sõzó õjílã rî ʼdĩ ʼbá yî ʼá, tãlâ gólĩyî ãâdrê ró bê gạ́gạ́ tã lẽlẽ sĩ mbârâkã Ôvârí kâ rî sĩ.
44013044	Gõʼdá nĩngá sĩ, kậyị̂ ãzâ gólâ rãtáã kâ rî sĩ, õjílã dũû jạ̃rị́bạ̃ ʼdî kâ rî ʼbá yî drí ngãzó ânĩlí ĩyî tã âtî-âtî tãndí Ôvârí kâ ârílí.
44013045	Gõʼdá õjílã Yúdạ̃ yí kâ ũrûkậ ʼbá yî ndrê ĩyî õjílã dũû ʼdĩ ʼbá yî bê rî, tã lâ yî drí âgízó gólĩyî lị̃fị́, gõʼdá drílĩyî ʼdẽzó rĩʼá tị̂ ânyálé õnjí lâ ró úlị́ Póõlõ kâ rî rú, gõʼdá kpá Póõlõ rî gógó lôʼdâ-lôʼdâ bê.
44013046	Nĩngá sĩ, Póõlõ yî Bãrãnábã bê õtírĩ tã Yúdạ̃ ʼdĩ ʼbá yî drí tã âtî-âtî Yésũ rî tãsĩ rî gãzó rî ndrẽê rî, gólĩyî drí ngãzó úlị́ âtálé trạ̃kũ-trạ̃kũ Yúdạ̃ rî ʼdĩ ʼbá yî drí kĩ nĩ rî, "Ôvârí lẽ trá ãmâ drí úlị́ íyíkâ pẽlé sị́sị́ ãnî drí, gõʼdá nĩ gã trá dó, gõʼdá nĩ lẽé tã lâ kô fĩlí ãnî drị̃ị̂ ãnî ʼbãlé rĩlí lédrẽ-lédrẽ ró zãâ ạ̃dũkũ ãkó. Tãlâ tã ârí ãkõ ãníkâ sĩ, mã âʼdô ãnî âyéʼá, gõʼdá nĩzó õjílã lídí ró rî ʼbá yî ngálâ.
44013047	Kúmú Ôvârí âfẽ tã ʼbãʼbã nô trá ãmâ drí, 'Má ʼbã trá tã ʼbãʼbã ró ãnî drí âʼdólé võ îʼĩ-îʼĩ kâtí õjílã lídí ró rî ʼbá yî drí, tãlâ lạ́tị̂ pạ̃tị́ị̃ rî âʼdálé õjílã ʼbạ̃drị̃ ndrĩ kâ drí, tãlâ ʼdĩî õpâ ró gólĩyî bê tã õnjí gólĩyíkâ rî ʼbá yî ʼásĩ.' " Ĩsáyã 49.6
44013048	Gõʼdá õjílã lídí ʼdĩ ʼbá yî ârílí bê ĩyî úlị́ Póõlõ kâ ʼdĩ rî, ãyĩkõ drí cĩzó gólĩyî rú rõô, gõʼdá drílĩyî ĩyî nyãányâ fẽzó Ôvârí drí úlị́ gólâkâ drí sĩ. Gõʼdá õjílã ndrĩ gólĩyî Ôvârí drí lẽlé rĩlí rĩrĩ óʼdí ạ̃dũkũ ãkó rî sĩ õjílã íyíkâ ró rî ʼbá yî drí tã lẽzó tã âtî-âtî Yésũ rî tãsĩ rî ʼá.
44013049	Tólâ sĩ, tã lẽ ʼbá gólĩyî óʼdí ró ʼdĩ ʼbá yî drí ngãzó ĩyî nĩlí lậmú bê ʼbạ̃drị̃ ʼdî ʼásĩ kậkậrậ nĩʼá tã âtî-âtî Ôvârí kâ ʼdĩ pẽ bê õjílã drí. Ĩtí rî, tã âtî-âtî rî ʼdĩ drí lậʼbúzó võ âʼdó ʼbá ʼbạ̃drị̃ ʼdî ʼá rî ʼbá yî ʼásĩ ndrĩ.
44013050	Gõʼdá Yúdạ̃ yî ngâ ĩyíkâ gõʼdá nĩʼá tã îcí bê ĩʼdî drị̃-ʼbá jạ̃rị́bạ̃ ʼdî kâ rî ʼbá yî ʼá, õkó ãmbâ-ãmbâ gólĩyî ĩyî jã ʼbá Ôvârí rî ị̂njị̃lị́ âʼdô tã Yúdạ̃ yí kâ vó ró ãzâ ʼbá yí bê, tãlâ ʼdĩî gólĩyî õʼbã ró bê Póõlõ yî Bãrãnábã bê ĩzã kõkõ ʼá. Gólĩyî drí Póõlõ yî drõzó Bãrãnábã bê vólé ĩyî drí ʼbạ̃drị̃ ʼásĩ.
44013051	Nĩngá sĩ, Póõlõ yî Bãrãnábã bê âyélé bê võ ʼdî rî, gólĩyî drí tạ̃pị́lị́ndrị́ gólâ võ ʼdî kâ ʼdĩ yãzó vólé ĩyî pá ágálé ʼásĩ tã õnjí âʼdâ-âʼdâ ró õjílã ʼdî ʼbá yî rú. Tólâ sĩ, gólĩyî drí ngãzó nĩlí jạ̃rị́bạ̃ zị̃lị́ Ĩkõníyã ʼbạ̃drị̃ Lĩkõníyã kâ ʼá rî ʼálâ.
44013052	Gõʼdá tã lẽ ʼbá gólĩyî lâkí ʼbá Ãnĩtĩyókã ʼálâ rî ʼbá yî rî trá ãyĩkõ ãmbá sĩ mbârâkã Líndrí Tãndí Ôvârí kâ rî kâ sĩ.
44014001	Nĩngá sĩ, Ĩkõníyã ʼá tólâ rî, tã drí rû ʼẽzó Póõlõ yî drí Bãrãnábã bê kpá nyé õzõ drílâ rû ʼẽrẽ gólĩyî drí Ãnĩtĩyókã ʼálâ rî kâtí. Gólĩyî ngâ nĩlí jó Yúdạ̃ yí kâ rĩzó tã Ôvârí kâ ârílí ʼá lâ rî ʼálâ, gõʼdá gólĩyî drí úlị́ Ôvârí kâ âtázó tólâ mbârâkã sĩ, âʼdólé Yúdạ̃ yî dũû gõʼdá kpá õjílã lídí ró rî ʼbá yî drí tã lẽzó Yésũ ʼá.
44014002	Gõʼdá Yúdạ̃ yî ãzâ ʼbá yî gólĩyî tã âtî-âtî Yésũ rî tãsĩ rî gã ʼbá dó rî yî drí ngãzó nĩlí ĩyî õjílã dũû ʼbạ̃súrú jạ̃rị́bạ̃ ʼdî kâ ãzâ ʼbá yî ʼbãlé âʼdólé ạ̃wạ̃ ró Póõlõ yî rú Bãrãnábã bê, õzõ õjílã Ãnĩtĩyókã ʼálâ rî yî drí ʼẽlé rî kâtí.
44014003	Gõʼdá kpálé ĩtí rî, Póõlõ yî Bãrãnábã bê drí rĩzó ĩyî tólâ kậyị̂ dũû sĩ gõʼdá rĩlí tã âtî-âtî tã õnjí âyê-âyê kâ cú ĩtí ngá ãzâ ãkó Kúmú Yésũ rî tãsĩ rî âtálé mbârâkã sĩ ũrị̃ ãkó õjílã drí. Yésũ fẽ mbârâkã trá gólĩyî drí tã gólĩyî tị̂ drí ậʼdị́zó rî ʼbá yî ʼẽzó, ãʼdô ró bê kĩ, tã âtî-âtî gólĩyíkâ âʼdálé tã pạ̃tị́ị̃ ró.
44014004	Tã ndrĩ ʼdî ʼbá yî tãsĩ rî, õjílã jạ̃rị́bạ̃ ʼdî kâ drí âcázó âʼdólé lãfálé cãcã ró. Ũrûkậ lâ yî ậtị̃ ĩyíkâ Póõlõ yî ĩʼdî Bãrãnábã bê, gõʼdá ãzâ ʼbá yî ậtị̃ ĩyíkâ Yúdạ̃ yî gólĩyî tã âtî-âtî ʼdĩ gã ʼbá dó rî yî ĩʼdî.
44014005	Nĩngá sĩ, õjílã Yúdạ̃ yí kâ ʼdĩ ʼbá yî drí ngãzó tã ị̂ʼbị̃lị́ õjílã gólĩyî õjílã lídí ró rî ʼbá yí bê gõʼdá kpá drị̃-ʼbá jạ̃rị́bạ̃ ʼdî kâ rî ʼbá yí bê tí ãʼdô ró bê ʼdẽzó Póõlõ yî drị̃ị̂ gólĩyî lûvũlị́ kúnị́ mvá sĩ ûfúlị́ vólé.
44014006	Gõʼdá Póõlõ yî ârílí bê tã tã ʼbãlé trá ʼdĩ tãsĩ ĩtí rî, gólĩyî drí ngãzó Ĩkõníyã rî âyélé gõzó rãlé jạ̃rị́bạ̃ Lĩkõníyã kâ ãzâ ʼbá yî ʼálâ.
44014007	Lĩkõníyã ʼá tólâ rî, gólĩyî nĩ sị́sị́ jạ̃rị́bạ̃ Lísĩtrã kâ rî ʼálâ, gõʼdá nĩngá sĩ, Dérẽbẽ ʼálâ, gólĩyî lậmû kpá trá jạ̃rị́bạ̃ mvá gólĩyî âʼdó ʼbá ãnyî tólâ nã ʼbá yî ʼásĩ. Võ rî ʼdĩ ʼbá yî ʼásĩ ndrĩ rî, gólĩyî rî trá tã âtî-âtî tãndí Yésũ rî tãsĩ rî pẽ bê õjílã drí.
44014008	Gõʼdá nĩngá sĩ, jạ̃rị́bạ̃ Lísĩtrã kâ ʼdĩ ʼá tólâ rî, ãgô ãzâ bê rĩʼá õṇõ ró. Gólâ tó ậcị́ kô ãlôwálâ tị̃rị̃ lâ ʼásĩ.
44014009	Kậyị̂ ãlô sĩ, Póõlõ drẽ rĩʼá zãâ Lísĩtrã ʼálâ tã Yésũ kâ pẽʼá õjílã drí rî, ãgô ʼdĩ bê rĩʼá tólâ tã Póõlõ drí rĩʼá pẽlâ ʼdĩ âríʼá. Gõʼdá Póõlõ drí võ ndrẽzó kôrô mbị̂ gólâ drị̃ị̂. Ĩtí rî, Póõlõ rî drí nị̃zó lâ kĩ, ãgô rî ʼdĩ lẽ tã trá mbârâkã Yésũ kâ ʼá, tãlâ Ôvârí õpâ ró yî bê.
44014010	Âʼdô bê trá ĩtí rî, Póõlõ drí ngãzó tã âtálé ûrû ãgô rî ʼdĩ drí kĩ, "Mí ngâ âdrélé mbị̂mbị̂ ûrû ánî pá drị̃ị̂." Gõʼdá nĩngá sĩ, ãgô rî ʼdĩ drí ngãzó ạ̃vũ ûrû gõʼdá kôrô lậmú bê íyî pá sĩ.
44014011	Gõʼdá nĩngá sĩ, õjílã tị́lị́lị́ gólĩyî tã Póõlõ kâ ʼẽlé tị̂ drí ậʼdị́zó drílâ sĩ ʼdî ndrẽ ʼbá rî ʼbá yî drí ngãzó rĩʼá ôtrélé ûrû tị̂ ĩyíkâ Lĩkõníyã lé ʼbá kâ sĩ kĩ, "Mĩ ndrê mbârâkã ãgô nõ ʼbá yí kâ. Ôvârí gólĩyî rû jã ʼbá trá âʼdólé õjílã mvá ró rî ânĩ ĩyî trá ãmâ ngálâ vũdrị́ ʼá nõlé."
44014012	Gõʼdá ĩtí rî, gólĩyî drí ôvârí ạ́ngị́ gólĩyíkâ rú bê Zéyõ rî rú lâ âpázó Bãrãnábã drị̃ị̂ gõʼdá ôvârí ãzâ rú bê Ẽrémẽ rî rú lâ âpázó íyíkâ Póõlõ drị̃ị̂, tãlâ Póõlõ tã pẽ ʼbá ʼî.
44014013	Ôvârí ãbãrãdãgõ Zéyõ ʼdĩ, jó ạ́ngị́ gólâ õjílã drí rĩzó ĩyî ị̂njị̃lâ rî âʼdô trá ĩví ʼálâ jạ̃rị́bạ̃ ʼdî ʼásĩ. Gõʼdá õjílã gólâ kõrõnyã lị̃ ʼbá ró ôvârí Zéyõ ʼdĩ drí rî drí ị́tị́ ãgô ró rî ʼbá yî âtrõzó rị̃, gõʼdá kpá gólâ drí fê fõô âtrõzó ânĩzó ĩʼdí bê lâ ạ́tị̃ jạ̃rị́bạ̃ kâ ʼdĩ tị́ ʼálâ, nĩzó ĩʼdí bê lâ jó ạ́ngị́ ʼdĩ ʼá. Kõrõnyã lị̃ ʼbá rî ʼdĩ gõʼdá õjílã bê ndrĩ, lẽ ĩyî tã trá kõrõnyã ʼdî ʼbá yî lị̃lị́ lị̃lị̃ ngá fẽfẽ ró Bãrãnábã yî drí Póõlõ bê ôvârí yî ró.
44014014	Gõʼdá Bãrãnábã yî Póõlõ bê ndrê ĩyî bê tã õjílã ʼdî ʼbá yí kâ ʼẽʼá ʼẽlâ ĩyî drí ʼdĩ rî, drílĩyî ngãzó ítá ĩyî rú rî ʼbá yî ôsĩlí rãá rãá. ʼDĩî âʼdálâ kĩ, yĩ lẽé tã-drị̃ gólĩyíkâ ʼẽʼá ʼẽlâ ʼdĩ kôʼdáwá. Gõʼdá ĩtí rî, Bãrãnábã rî gógó yî Póõlõ bê drí ngãzó rãlé ĩyî nĩlí ʼbẽlé õʼbí lãfálé ʼá tã âtâ-âtâ bê ûrû kĩ,
44014015	"Ãnî õjílã, nĩ rî nõ ãʼdô ʼẽʼá yã? Nĩ lị̂ kõrõnyã kô âʼdólé ngá fẽfẽ ró ãmâ ị̂njị̃lị́! Ãmâ rĩʼá cé õjílã mvá ʼî õzõ ãnî tí! Ãmâ âʼdó kô ôvârí ʼî!" ʼDĩî vósĩ rî, õjílã õʼbí ʼdĩ ʼbá yî õtírĩ ngãâ úlị́ Póõlõ yí kâ ârílí rî, Póõlõ yî drí tã âtázó gólĩyî drí kĩ, "Mã ânĩ trá nõngá tã âtî-âtî tãndí Ôvârí pạ̃tị́ị̃ gólâ lédrẽ-lédrẽ ró rî kâ rî pẽlé ĩʼdî ãnî drí, tãlâ nĩ ãâyê ró bê ôvârí tãkó ãnî drí rĩzó lậnjị̃ ʼbãlé rú lâ ʼá ʼdĩ ʼbá yî. Gõʼdá võ lâ ʼá rî, nĩ ị̂njị̃ cé Ôvârí pạ̃tị́ị̃ rî ĩʼdî. Gólâ ĩʼdî ʼbũû ʼbã ʼbá ị̃nyạ́kú drị̃ bê gõʼdá lị̃mvû lôʼbã ʼbá ngá-tị̂ ʼá lâ rî ʼbá yí bê ndrĩ rî.
44014016	Ạ̃kû ró rî, gólâ âyê õjílã ndrĩ tã gólĩyî nyãányâ drí lẽlé rî ʼbá yî ʼẽlé ĩʼdî.
44014017	Gõʼdá gólâ rî trá kárá rĩʼá âʼdô-âʼdô tãndí íyíkâ âʼdálé ãnî drí tã tãndí gólĩyî gólâ drí ʼẽlé trá ãnî drí rî sĩ. Gólâ ʼbã ôzê trá ʼdị̃lị́ ãnî drí ndrĩ, gõʼdá gólâ ʼbã ngá-ạ̃rú ạ́mvú ʼá rî ʼbá yî lõʼwâ lôfõlé âʼdólé tãndí ró, tãlâ ãnî ndrĩ ãʼdô ró bê cú ngá-ĩyínyâ bê rõô nyãlé, gõzó âʼdólé rĩlí ndrĩ ãyĩkõ sĩ. Ĩtí rî, nĩ ị̂njị̃ cé gólâ ĩʼdî."
44014018	Póõlõ yî âtálé bê úlị́ rî ʼdĩ ʼbá yî kpálé ĩtí rî, gólĩyî ûsû tã ʼdî trá âmbâ-âmbâ ró õjílã ʼdî ʼbá yî îkízó kõrõnyã ʼdî ʼbá yî lị̃lị́, tãlâ ĩyî ị̂njị̃zó. Ạ̃dũkũ lâ ró, gólĩyî drí õjílã ʼdî ʼbá yî îkízó.
44014019	Gõʼdá kậyị̂ ãzâ sĩ, Yúdạ̃ yî ũrûkậ ʼbá yî gólĩyî âʼdó ʼbá õmbã ró Póõlõ rú rî ʼbá yî drí ângázó ânĩlí ĩyî Lísĩtrã ʼálâ Ãnĩtĩyókã Pĩsĩdíyã ʼálâ rî lésĩ, gõʼdá kpá Ĩkõníyã lésĩ. Gõʼdá drílĩyî tã sõzó õjílã dũû ʼá, tãlâ gólĩyî ũlûvũ ró bê Póõlõ fũlị́ vólé kúnị́ mvá sĩ. Nĩngá sĩ, drílĩyî Póõlõ rî lûvũzó kúnị́ mvá sĩ kpõlõmvẽ vũdrị́. ʼDĩî vósĩ, gólĩyî drí ngãzó gólâ rî sẽlé vólé jạ̃rị́bạ̃ ʼdî ʼásĩ, tãlâ gólĩyî ị̂sũ ĩyíkâ kĩ, gólâ õdrã trá. Tákõ, Póõlõ, ní drãá ánîngá kôʼdáwá.
44014020	Gõʼdá ʼdĩî vósĩ rî, õjílã gólĩyî tã lẽ ʼbá trá úlị́ Póõlõ kâ Yésũ rî tãsĩ rî ʼbá yî ʼá rî drí ânĩzó ĩyî âdrélé gbãâ Póõlõ rú sĩ. Gólĩyî õtírĩ rĩî âdrélé tólâ rî, gólâ drí ngãzó ûrû gõʼdá nĩlí gõlé vólé jạ̃rị́bạ̃ ʼdî ʼálâ. Gõʼdá kậyị̂ drị̃zõ lâ vósĩ, Póõlõ yî Bãrãnábã bê drí ngãzó nĩlí Dérẽbẽ ʼálâ.
44014021	Nĩngá sĩ, Póõlõ yî Bãrãnábã bê drí tã âtî-âtî tãndí Ôvârí kâ âtázó õjílã drí Dérẽbẽ ʼá tólâ. Gõʼdá tã âtî-âtî gólĩyíkâ ʼdĩ tãsĩ rî, õjílã dũû drí tã lẽzó Yésũ ʼá. Póõlõ yî drí rĩzó tã Yésũ kâ îmbálé tã lẽ ʼbá ʼdĩ ʼbá yî drí. Gõʼdá nĩngá sĩ rî, gólĩyî drí ngãzó nĩʼá gõlé Lísĩtrã ʼálâ, Ĩkõníyã ʼálâ gõʼdá Ãnĩtĩyókã gólâ Pĩsĩdíyã ʼálâ rî ʼálâ.
44014022	Võ rî ʼdĩ ʼbá yî ʼásĩ ãlô-ãlô, gólĩyî pẽ úlị́ trá tã lẽ ʼbá Yésũ ʼá rî ʼbá yî drí, tãlâ gólĩyî îcílí gõʼdá kpá mbârâkã lôfílí gólĩyî ʼá, rĩzó tã lẽlé pị̃pị̂sị́lị́ ãlô rî sĩ Yésũ ʼá. Ĩtí rî, Póõlõ yî Bãrãnábã bê kĩ, "Ãmâ ndrĩ, mã âʼdô lâṇõ ûsúʼá rõô ãngó nõ ʼá õjílã gólĩyî tã lẽ ʼbá kô Yésũ ʼá rî drị́gạ́ sĩ sị́sị́ drẽ mã cá kô ʼbũû ʼálâ, võ gólâ Ôvârí drí êdélé ãmâ drí gõzó rĩlí ʼá lâ gólâ bê kũmũ ạ́ngị́ gólâkâ zẽlé rî ʼá."
44014023	Võ ãlô-ãlô ʼásĩ, Póõlõ yî Bãrãnábã bê êpẽ ĩyî õjílã ãzâ ʼbá yî ʼbãlé âʼdólé drị̃-ʼbá ró õjílã kạ̃nị́sạ̃ kâ rî ʼbá yî drị̃lị́. Gólĩyî ʼê rãtáã trá õjílã ʼdî ʼbá yí bê, gõʼdá gólĩyî drí ndrĩ rĩzó kpá ʼálé ʼãʼí ró. Drị̃-ʼbá ʼdĩ ʼbá yî fẽ ĩyî nyãányâ trá lị̃fị́ ʼbãʼbã sĩ Ôvârí drị̃ị̂. Ĩtí rî, Póõlõ yî Bãrãnábã bê ʼbã gólĩyî trá Ôvârí drị́gạ́, tãlâ gólâ õndrê ró bê gólĩyî vó dódó.
44014024	Gõʼdá nĩngá sĩ, Póõlõ yî Bãrãnábã bê drí ngãzó ậcị́ tõlé ĩyî kôrô ʼbạ̃drị̃ Pĩsĩdíyã kâ rî ʼásĩ, gõʼdá cãlé ʼbạ̃drị̃ Pãmbĩlíyã kâ rî ʼálâ.
44014025	Gõʼdá ʼbạ̃drị̃ ʼdî ʼá tólâ rî, drílĩyî úlị́ Ôvârí kâ âtázó õjílã drí jạ̃rị́bạ̃ Pẽrógã kâ ʼálâ. Gõʼdá drílĩyî lậvũzó nĩlí jạ̃rị́bạ̃ Ãtãlíyã rî ʼálâ.
44014026	Gõʼdá nĩngá sĩ rî, gólĩyî drí ngãzó mbãlé kõlóngbõ ʼá nĩzó gõlé vólé Ãnĩtĩyókã ʼálâ ʼbạ̃drị̃ Sírĩyã kâ rî ʼálâ, kạ̃nị́sạ̃ gólâ gólĩyî âjózó rî lésĩ, tãlâ lôsĩ Ôvârí drí fẽlé gólĩyî drí ʼẽlé mbârâkã íyíkâ sĩ rî ndẽ rû trá.
44014027	Ĩtí, gólĩyî âcâ bê rî, gólĩyî drí ngãzó õjílã kạ̃nị́sạ̃ kâ êʼbélé ndrĩ kpãkã ãlô tã âtázó gólĩyî drí tã ndrĩ gólĩyî Ôvârí drí ʼẽlé trá gólĩyî sĩ rî tãsĩ. Võ ʼásĩ ndrĩ rî, Ôvârí ʼê õjílã dũû trá tã lẽlé Yésũ ʼá, õjílã Yúdạ̃ yí kâ gõʼdá kpá gólĩyî âʼdó ʼbá kô õjílã Yúdạ̃ yí kâ ró rî yí bê.
44014028	ʼDĩî vósĩ, Póõlõ yî Bãrãnábã bê drí rĩzó ĩyî õjílã kạ̃nị́sạ̃ kâ gólĩyî Ãnĩtĩyókã ʼálâ ʼdĩ ʼbá yí bê párá dũû sĩ.
44015001	Gõʼdá nĩngá sĩ, õjílã ũrûkậ Yúdạ̃ yí kâ gólĩyî tã lẽ ʼbá trá Yésũ ʼá rî drí âcázó Ãnĩtĩyókã ʼálâ ʼbạ̃drị̃ Yũdạ́yạ̃ kâ rî lésĩ. Gõʼdá gólĩyî drí ngãzó rĩʼá õjílã kạ̃nị́sạ̃ kâ îmbálé kĩ, "Ãnî õjílã gólĩyî âʼdó ʼbá kô Yúdạ̃ ró rî, õzõ nĩ õʼdê bãsã ʼá kôʼdáwá tã ʼbãʼbã gólâ Músạ̃ drí îgĩlí trá ạ̃kû ró nã vó ró rî, Ôvârí îcá kô ãnî pãlé tã õnjí ãníkâ rî ʼbá yî ʼásĩ."
44015002	Gõʼdá Póõlõ yî Bãrãnábã bê drí ngãzó ĩyî rĩʼá tị̂ ânyálé rõô mbârâkã sĩ tã îmbâ-îmbâ õjílã ʼdî ʼbá yí kâ rú. Gólĩyî kĩ nĩ rî, "Âʼdó kô mbị̂ tã Músạ̃ kâ lậnjị̃ lâ ʼbãlé õjílã lídí nõ ʼbá yî drị̃ị̂." Gõʼdá õjílã kạ̃nị́sạ̃ kâ drí tã lẽzó lãjóʼbá Yésũ kâ drí tã ʼdî kĩlí Yẽrõsãlémã ʼálâ. Drílĩyî Póõlõ yî Bãrãnábã bê gõʼdá õjílã ũrûkậ gólĩyî lãfálé ʼásĩ rî êpẽzó nĩlí Yẽrõsãlémã ʼálâ, nĩʼá tã ʼdî ôjálé lãjóʼbá Yésũ kâ rî ʼbá yí bê, gõʼdá kpá õjílã ãmbâ-ãmbâ kạ̃nị́sạ̃ kâ tólâ nã ʼbá yí bê.
44015003	Nĩngá sĩ, õjílã kạ̃nị́sạ̃ kâ Ãnĩtĩyókã kâ rî ʼbá yî jólé bê gólĩyî nĩlí Yẽrõsãlémã ʼálâ rî, gólĩyî drí ngãzó nĩlí kôrô ʼbạ̃drị̃ Fõnísĩyã kâ rî ʼbá yî ʼásĩ Sãmárĩyã bê. Gõʼdá ʼbạ̃drị̃ rî ʼdĩ ʼbá yî ʼásĩ rî, gólĩyî rî trá tã Ôvârí kâ âʼdálé tã lẽ ʼbá Yésũ ʼá rî ʼbá yî drí kĩ, õjílã gólĩyî õjílã lídí ró rî ʼbá yî jâ ĩyî rû trá tã lẽlé Yésũ ʼá rî, gõʼdá tã lẽ ʼbá ʼdĩ ʼbá yî drí âʼdózó ndrĩ ãyĩkõ ró ãmbá tãlâ tã ʼdî tãsĩ.
44015004	Gõʼdá nĩngá sĩ, gólĩyî cálé bê Yẽrõsãlémã ʼálâ rî, õjílã kạ̃nị́sạ̃ kâ drị̃-ʼbá ĩyíkâ rî ʼbá yí bê gõʼdá kpá lãjóʼbá Yésũ kâ rî ʼbá yí bê drí gólĩyî trõzó pị̃pị̂sị́lị́ ạ̃ʼdị́ sĩ ũmú ró. Gõʼdá nĩngá rî, Póõlõ yî drí ngãzó tã lârâkô gólĩyî Ôvârí drí ʼẽlé ĩyî nyãányâ sĩ ʼdî ʼbá yî ngĩlí õjílã rî ʼdĩ ʼbá yî drí, tãlâ õʼê ró bê õjílã lídí ʼdĩ ʼbá yî tã lẽlẽ ĩyíkâ ʼbãlé tã âtî-âtî Yésũ rî tãsĩ rî ʼá.
44015005	Gõʼdá Pạ̃rúsị̃ ũrûkậ tã lẽ ʼbá trá ĩyî Yésũ ʼá rî ʼbá yî drí ngãzó tã âtálé kĩ, "Õjílã lídí gólĩyî tã lẽ ʼbá Yésũ ʼá rî, nĩ ʼbã tã gólĩyî drí ʼdẽlé bãsã ʼá, gõʼdá gólĩyî drí tã ʼbãʼbã gólĩyî Músạ̃ drí îgĩlí trá rî ʼbá yî ʼẽlé ndrĩ."
44015006	Tã rî ʼdĩ tãsĩ, lãjóʼbá Yésũ kâ gõʼdá drị̃-ʼbá õjílã kạ̃nị́sạ̃ kâ ũrûkậ ʼbá yí bê drí ngãzó ĩyî rû êʼbélé võ ãlô ʼá tã ʼdî drị̃ lâ ôjálé.
44015007	Gõʼdá úlị́ gólĩyî drí âtálé trá mãní ĩyî võ ʼásĩ ʼdî vósĩ rî, Pétẽrõ drí ngãzó âdrélé ûrû gõʼdá tã âtálé gólĩyî drí kĩ nĩ rî, "Ámâ ậdrúpị̃ yî, nĩ nị̃ trá kĩ, sị́sị́ rî, Ôvârí njĩ mâ trá ãnî lãfálé ʼásĩ, tãlâ õjílã gólĩyî õjílã lídí ró ũrûkậ ʼbá yî ãârî ró bê tã âtî-âtî tãndí gólâ nõ má sị́lị́ sĩ. Gõʼdá nĩngá sĩ, gólĩyî õlẽ ró tã bê Yésũ ʼá.
44015008	Ôvârí gólâ tã ị̂sũ õjílã kâ rî nị̃ ʼbá ndrĩ rî, âʼdâ tã trá kĩ, yí lẽ gólĩyî õjílã lídí ró ʼdĩ trá õjílã íyíkâ ró Líndrí Tãndí íyíkâ âfẽ-âfẽ lâ sĩ gólĩyî drí, té õzõ gólâ drí âfẽlé trá ãmâ drí sị́sị́ rî kâtí. Gólâ ʼê tã rî ʼdĩ trá ĩtí, tãlâ âʼdálé ãmâ õjílã Yúdạ̃ yí kâ drí kĩ, gólâ lẽ gólĩyî trá kpá õjílã íyíkâ ró.
44015009	Gólâ ʼé gólĩyî kô ngĩî ãmâ rú sĩ. Gólâ nị̃ trá kĩ, gólĩyî lẽ tã trá Yésũ ʼá. Ĩʼdî gólâ drí tã õnjí gólĩyíkâ rî ʼbá yî âyézó.
44015010	Gõʼdá bê trá ĩtí rî, nĩ lẽ Ôvârí rî ûjũlị́ ãʼdô tãsĩ yã? Nĩ lẽ tã lậnjị̃-lậnjị̃ gólâ ʼbãlé ãmâ ạ́ʼbị́yạ́ yî drí ʼẽlé tíbê ãmâ nyãányâ drí îcálé ʼẽlâ kô rî ʼbãlé tã lẽ ʼbá yî drị̃ị̂ ãʼdô tãsĩ yã?
44015011	Kúmú ãmákâ Yésũ rĩʼá ʼâ ạ̃ʼdị́ tã âyê-âyê kâ bê ãmâ õjílã Yúdạ̃ yí kâ drí ãmâ ʼbãlé tã lẽlé úlị́ gólâkâ ʼá cú ĩtí, gõʼdá kpá ãmâ pãlé. Gõʼdá ngbãângbânõ rî, gólâ ʼê trá kpá tã ãlôlâ ʼdĩ ĩʼdî õjílã gólĩyî âʼdó ʼbá kô Yúdạ̃ yî ró rî ʼbá yî drí."
44015012	Gõʼdá úlị́ Pétẽrõ kâ ʼdĩ ʼbá yî ʼásĩ rî, õjílã cé tị̂tị̂ drí rĩzó njũrũ. ʼDĩî vósĩ rî, Bãrãnábã yî Póõlõ bê drí ngãzó ĩyî rĩʼá tã gólĩyî Ôvârí drí ʼẽlé õjílã lídí lãfálé ʼá rî ʼbá yî ngĩlí. Ôvârí ʼbã gólĩyî trá tã tị̂ drí ậʼdị́zó drí lâ sĩ rî ʼẽlé, ãʼdô ró bê gólĩyî õjílã lídí ró rî ʼbá yî drí rû jãzó tã lẽlé Yésũ ʼá.
44015013	Nĩngá sĩ, Bãrãnábã yî Póõlõ bê ndẽ bê úlị́ ngĩngĩ rî, drị̃-ʼbá kạ̃nị́sạ̃ kâ Yãkóbã drí ngãzó tã âtálé kĩ, "Ámâ ãzí-ãzí yî, nĩ ârî drẽ úlị́ má tị́ nõ.
44015014	Sĩmónã Pétẽrõ ngî tã gólâ lạ́tị̂ sị́sị́ nã sĩ Ôvârí drí õjílã lídí lôvó ʼbãzó, õjílã njĩzó gólĩyî lãfálé ʼásĩ âʼdólé õjílã íyíkâ ró rî trá.
44015015	Gõʼdá úlị́ Ôvârí kâ gólâ tã ậngũ ʼbá gólâkâ rî ʼbá yî drí îgĩlí trá ạ̃kû ró nã sĩ rî âtâ kpá tã ãlôlâ ʼdĩ ĩʼdî kĩ nĩ rî,
44015016	'Sị́sị́ ʼálâ, má âʼdô âgõʼá ʼbạ̃súrú Dạ̃wúdị̃ kâ gólâ rû îzã ʼbá trá rî êdélé óʼdí. Âʼdô âʼdóʼá mbârâkã bê óʼdí sị́sị́ rî kâtí. Má âʼdô pávó óʼdí njị̃ʼá õjílã ndrĩ drí ámâ ị̂njị̃zó, õzõ jó ûfúlị́ gõzó bẽlâ óʼdí ró rî kâtí. Má âʼdô ʼẽʼá lâ ĩtí, tãlâ ʼbạ̃súrú ndrĩ ũnị̃ ró bê kĩ, mâ rĩʼá kúmú ạ́ngị́ ʼî gólĩyî drị̃lị́. Tã ʼdî tãsĩ rî, õjílã lídí gólĩyî má drí ʼbãlé trá âʼdólé õjílã ámâ nyãányâ kâ ró rî ʼbá yî ãânĩ ró ĩyî bê má ngálâ.' Ãmósẽ 9.11-12
44015018	ʼDĩî rĩʼá Ôvârí rî tị̂-võ ʼî, gõʼdá gólâ ʼbã ãmâ trá nị̃lâ kậyị̂ ạ̃kû nã ʼbá yî sĩ.
44015019	"Ãʼdô tã ị̂sũ ámákâ rî vó ró rî, má âtâ kĩ, õjílã lídí gólĩyî tã lẽ ʼbá trá Yésũ ʼá ʼdĩ ʼbá yî, mã âyê gólĩyî îkpókpólõ-îkpókpólõ ʼdẽʼdẽ bãsã ʼá rî sĩ tã ʼbãʼbã Músạ̃ kâ rî ʼbá yí bê.
44015020	ʼDĩî võ lâ ʼá rî, mã îgĩ wárãgã gólĩyî drí úlị́ nõ ʼbá yî sĩ kĩ, ʼdõvó gólĩyî õnyâ ãʼwá gólâ fẽlé ôvârí ãbãrãdãgõ drí rî kôʼdáwá, tãlâ ãʼwá rî ʼdĩ rĩʼá õnjí ró õjílã Ôvârí kâ rî ʼbá yî lị̃fị́ drị̃ lâ yî ʼá. Gõʼdá gólĩyî õnyâ kõrõnyã gólĩyî ômbê lâ yî lị̃lị́ lị̃lị̃ kôʼdáwá rî kô, gõʼdá kpá rî, gólĩyî õnyâ ngá gólĩyî ãrí bê rî kôʼdáwá. Gõʼdá gólĩyî õʼbã õjílã gólâ âʼdó ʼbá kô gólĩyî õkó ró ngãtá ágó ró rî kô ậʼdú kõzó ĩʼdí bê lâ.
44015021	Mĩ ndrê drẽ, tã ʼbãʼbã gólĩyî Músạ̃ drí îgĩlí trá ạ̃kû ró ạ̃kû ró nã sĩ gólâ lạ́tị̂ rĩrĩ tãndí rî kâ âʼdá ʼbá rî, mã rî trá tã ʼdî ʼbá yî zị̃lị́ kậyị̂ rãtáã kâ vósĩ cé jó ãmákâ rĩzó tã Ôvârí kâ ârílí rî ʼá, võ ʼásĩ ndrĩ tã ʼbãʼbã ʼdî ʼbá yî nị̃lị́ dódó. Mã âʼdô tã ʼdî îgĩʼá gólĩyî drí, tãlâ gólĩyî ũnị̃ ró rĩrĩ ãmákâ rî bê."
44015022	Gõʼdá lãjóʼbá Yésũ kâ gõʼdá õjílã ndrĩ kạ̃nị́sạ̃ kâ drị̃-ʼbá sị́sị́-lésĩ ĩyíkâ rî ʼbá yí bê drí tã ị̂sũ ʼbãzó õjílã ãzâ ʼbá yî êpẽzó ĩyî lãfálé ʼásĩ âʼdólé jõlé Ãnĩtĩyókã ʼálâ Póõlõ yí bê gõʼdá kpá Bãrãnábã bê tã pạ̃tị́ị̃ âʼdálé õjílã Ãnĩtĩyókã kâ drí. Gólĩyî êpẽ drị̃-ʼbá ĩyíkâ rî ʼbá yî rị̃, Sílã yî ĩʼdî Yúdạ̃ gólâ rĩʼá zị̃lâ Bãrãsábã rî bê.
44015023	Nĩngá sĩ, gólĩyî drí wárãgã îgĩzó õjílã ʼdî ʼbá yî drí trõlé kpãâ. Gõʼdá nõô rĩʼá úlị́ wárãgã rî ʼdĩ ʼá rî ĩʼdî. Ãmâ lãjóʼbá Yésũ kâ rî ʼbá yî gõʼdá drị̃-ʼbá kạ̃nị́sạ̃ kâ rî ʼbá yí bê rĩʼá ĩyî ãnî ậdrúpị̃ yî ĩʼdî. Ĩʼdî mã îgĩ wárãgã nô ãnî õjílã kạ̃nị́sạ̃ Ãnĩtĩyókã kâ gõʼdá jạ̃rị́bạ̃ ãzâ ʼbá yî Sírĩyã kâ gõʼdá kpá Sĩlísĩyã kâ gólĩyî âʼdó ʼbá Yúdạ̃ ró kô rî ʼbá yî drí. Mã ʼê nî-bê-yã ãnî drí.
44015024	Mã ârî trá kĩ, õjílã ãzâ ʼbá yî nĩ ĩyî trá ãnî ngálâ nõngá sĩ, gõʼdá îkpókpólõ ĩyî ãnî trá úlị́ ĩyíkâ rî ʼbá yî sĩ. Gõʼdá gólĩyî pẽé ĩyî úlị́ rî ʼdĩ ʼbá yî kô drị́-ãcê ãmákâ sĩ.
44015025	Tãlâ tã ãnî îkpókpólõzó ʼdĩ tãsĩ rî, ãmâ drí rû êʼbézó ãmâ võ ʼásĩ gõʼdá tã ị̂ʼbị̃lị́ õjílã ãzâ ʼbá yî êpẽzó jõlé ãnî ngálâ, Bãrãnábã yî gõʼdá Póõlõ bê gólĩyî ãmâ drí lôvó lâ yî ʼbãlé tákányĩ rî ʼbá yî,
44015026	gõʼdá kpá ĩyî nyãányâ fẽ ʼbá trá lôsĩ kúmú ãmákâ Yésũ Krístõ kâ ʼẽlé pị̃pị̂sị́lị́ ãlô sĩ rî.
44015027	Ĩtí rî, ãmâ bí Yúdạ̃ yî jõʼá Sílã bê ãnî ngálâ Póõlõ yí bê. Gólĩyî âʼdô tã ãlôlâ ãmâ drí îgĩlí wárãgã nô ʼá nõ ngĩʼá trá ãnî drí ĩyî tị̂ nyãányâ sĩ.
44015028	Líndrí Tãndí Ôvârí kâ ʼbã ãmâ trá tã-drị̃ lẽlé kĩ, âʼdó kô ãmâ drí ngá lậnjị̃ ʼbãlé ãnî drị̃ị̂. Gõʼdá tã gólĩyî îcá ʼbá ãnî drí ʼẽlé rî rĩʼá ĩyî ĩʼdî nõ:
44015029	Nĩ nyâ kõrõnyã gólĩyî fẽlé ngá fẽfẽ ró ôvârí ãbãrãdãgõ drí rî kô, nĩ nyâ kõrõnyã gólĩyî ômbê lâ yî lị̃lị́ lị̃lị̃ kôʼdáwá rî ʼbá yî kô, nĩ nyâ ngá gólĩyî ãrí bê rî kô, gõʼdá nĩ ʼbã õjílã gólĩyî âʼdó ʼbá kô ãnî õkó ró ngãtá ágó ró rî kô ậʼdú kõzó ĩʼdí bê lâ. Õzõ nĩ õrî trá cú ĩtí tã rî ʼdĩ ʼbá yî ʼẽ ãkó rî, ʼdĩî nĩ ʼê trá dódó. ʼDĩî rĩʼá ngá gólĩyî ãmâ drí lẽlé âtálé ãnî drí rî ʼbá yî ĩʼdî. Ĩʼdî ʼdĩ.
44015030	Tólâ sĩ, õjílã kạ̃nị́sạ̃ kâ Yẽrõsãlémã ʼálâ rî ʼbá yî drí ngãzó õjílã ʼdî ʼbá yî jõlé wárãgã ʼdî trõlé fẽlé õjílã gólĩyî kạ̃nị́sạ̃ Ãnĩtĩyókã kâ ʼálâ rî ʼbá yî drí. Õjílã ʼdî ʼbá yî câ bê Ãnĩtĩyókã ʼálâ rî, gólĩyî êʼbê õjílã kạ̃nị́sạ̃ kâ ʼdĩ ʼbá yî kpãkã ãlô gõʼdá wárãgã ʼdî fẽzó drílĩyî.
44015031	Gõʼdá nĩngá sĩ, õjílã kạ̃nị́sạ̃ kâ ʼdĩ ʼbá yî zị́lị́ bê ĩyî wárãgã rî ʼdĩ rî, drílâ gólĩyî ʼbãzó âʼdólé ãyĩkõ ró rõô, tãlâ tã îgĩlí ʼá lâ rî ʼbá yî sõ mbârâkã trá gólĩyî ʼá.
44015032	Gõʼdá ʼdĩî vósĩ rî, Yúdạ̃ yî Sílã bê drí rĩzó õjílã ʼdî ʼbá yí bê kậyị̂ dũû sĩ. Gólĩyî rĩʼá õjílã gólĩyî tã Ôvârí kâ ngĩ ʼbá ngbálí-ngbálí rî ʼbá yî ĩʼdî. Nĩngá sĩ, úlị́ gólĩyíkâ ʼdĩ ʼbá yî drí õjílã tólâ nã ʼbá yî pãzó tã lẽlẽ gólĩyíkâ Yésũ ʼá rî ʼbãlé âdrélé gạ́gạ́ rákã fê kâtí.
44015033	Gõʼdá ạ̃dũkũ lâ ró rî, tã lẽ ʼbá Yésũ ʼá ʼdĩ ʼbá yî drí gólĩyî jõzó gõlé vólé rúʼbạ́ ạ̃ʼdị́ sĩ õjílã kạ̃nị́sạ̃ kâ Yẽrõsãlémã ʼálâ gólĩyî âjó ʼbá rî ʼbá yî ngálâ.
44015035	Gõʼdá Póõlõ yî Bãrãnábã bê drí rĩzó ĩyî kậyị̂ dũû sĩ Ãnĩtĩyókã ʼá. Gólĩyî gõʼdá õjílã ãzâ ʼbá yí bê rî ĩyî trá rĩʼá õjílã îmbá bê gõʼdá kpá tã âtî-âtî tãndí Kúmú Yésũ rî tãsĩ rî pẽ bê.
44015036	ʼDĩî vósĩ, Póõlõ drí tã âtázó Bãrãnábã drí kĩ, "ʼDõvó mã nĩ gõlé tã lẽ ʼbá kúmú ãmákâ Yésũ ʼá rî ʼbá yî lômílí võ kậkậrậ gólĩyî ãmâ drí tã âtî-âtî tãndí Yésũ rî tãsĩ rî pẽzó sị́sị́ ʼálâ sĩ rî ʼásĩ, tãlâ mã ndrê ró tã lẽlẽ gólĩyíkâ bê."
44015037	Gõʼdá Bãrãnábã lẽ trá Yõwánĩ Márãkõ rî drị̃lị́ kpãâ ĩyí bê.
44015038	Gõʼdá Póõlõ kĩ nĩ rî, âʼdó kô tãndí ró gólâ drí nĩzó kpãâ ĩyí bê, tãlâ sị́sị́ nã sĩ gólâ âyê ĩyî trá Pãmbĩlíyã ʼálâ cú ĩtí ĩyî drí drẽ lôsĩ ʼdî ʼẽ ãkó ndẽlé.
44015039	Nĩngá sĩ, tị̂ ânyâ-ânyâ ândrê drí ʼdẽzó gólĩyî lãfálé ʼá tã rî ʼdĩ tãsĩ, té gólĩyî drí lãfálé cãzó. Bãrãnábã yî Yõwánĩ bê drí ngãzó gõlé ĩyî kõlóngbõ sĩ ʼbạ̃drị̃ Sãyĩpãrásĩ kâ rî ʼálâ.
44015040	Gõʼdá Póõlõ drí Sílã rî njĩzó nĩlí yí bê. Gõʼdá nĩngá sĩ, õjílã kạ̃nị́sạ̃ kâ tólâ Ãnĩtĩyókã ʼálâ rî drí rãtáã ʼẽzó Ôvârí drí gólĩyî vó ndrẽzó.
44015041	Gõʼdá Póõlõ yî Sílã bê drí ngãzó nĩlí kôrô ʼbạ̃drị̃ gólĩyî Sírĩyã kâ Sĩlísĩyã bê rî ʼásĩ. Võ ʼásĩ cé tị̂tị̂, gólĩyî nĩ ĩyî trá zãâ tã lẽ ʼbá Yésũ ʼá rî ʼbá yî lị̃fị́ lâ yî îcí bê, tãlâ gólĩyî õrî ró bê pị̃pị̂sị́lị́ ị̂dû-ị̂dû sĩ tã lẽlẽ Yésũ ʼá rî ʼá.
44016001	Gõʼdá nĩngá sĩ, Póõlõ yî Sílã bê drí ngãzó ĩyî rĩʼá nĩlí ậcị́ ĩyíkâ ʼá, gõʼdá gólĩyî drí cãzó jạ̃rị́bạ̃ gólâ zị̃lị́ Dérẽbẽ rî ʼálâ, gõʼdá drílĩyî nĩzó cãlé jạ̃rị́bạ̃ zị̃lị́ Lísĩtrã rî ʼálâ. Gõʼdá tã lẽ ʼbá ãzâ bê rĩʼá Lísĩtrã ʼá tólâ, rú lâ Tĩmátĩyã, gólâ rî ândrê rĩʼá õjílã Yúdạ̃ yí kâ gólâ tã lẽ ʼbá trá Yésũ ʼá rî ĩʼdî. Gõʼdá gólâ rî átá íyíkâ Gị̃rị́kị̃ lé ʼbá ʼî.
44016002	Tĩmátĩyã rî gógó ʼdĩ, õjílã kạ̃nị́sạ̃ Lísĩtrã kâ gõʼdá Ĩkõníyã kâ bê ʼbã ĩyî gólâ rî lậnjị̃ rõô, gõʼdá gólĩyî âtâ tã trá kĩ nĩ rî, gólâ ãâʼdô rĩʼá õjílã tãndí ʼî.
44016003	Tã ʼdî tãsĩ rî, Póõlõ lẽ Tĩmátĩyã rî ʼdĩ trá nĩlí ĩyí bê lôsĩ ʼẽ ʼbá ãzí ró. Gõʼdá õjílã Yúdạ̃ yí kâ gólĩyî rĩ ʼbá ʼbạ̃drị̃ rî ʼdĩ ʼá rî ʼbá yî nị̃ ĩyî trá kĩ, Tĩmátĩyã rĩʼá Gị̃rị́kị̃ mvá ʼî, gõʼdá gólâ ʼdé drẽ bãsã ʼá kô. Gõʼdá ĩtí rî, Póõlõ drí gólâ rî ʼbẽzó bãsã ʼá, õjílã Yúdạ̃ yí kâ õzó gólâ rî gãâ kô dó.
44016004	Nĩngá sĩ, Póõlõ yî drí nĩzó kôrô jạ̃rị́bạ̃ ʼbạ̃drị̃ ʼdî kâ rî ʼbá yî ʼásĩ. Gõʼdá võ ʼdî ʼbá yî ʼásĩ cé tị̂tị̂ rî, gólĩyî fẽ wárãgã bị́ lãjóʼbá Yésũ kâ rî ʼbá yí kâ, gõʼdá kpá õjílã ãmbâ-ãmbâ kạ̃nị́sạ̃ Yẽrõsãlémã ʼálâ rî ʼbá yí kâ bê trá õjílã kạ̃nị́sạ̃ kâ rî ʼbá yî drí. Gõʼdá gólĩyî kĩ gólĩyî drí rî, gólĩyî õʼê tã wárãgã bị́ rî ʼdĩ ʼá rî ʼbá yî.
44016005	Gõʼdá bê trá ĩtí rî, õjílã kạ̃nị́sạ̃ rî ʼdĩ ʼbá yí kâ ʼdĩ ʼbá yî drí rĩzó tã lẽlẽ sĩ Yésũ ʼá pị̃pị̂sị́lị́ ị̂dû-ị̂dû sĩ. Kậyị̂ vósĩ cé rî, õjílã ãzâ ʼbá yî drí rĩzó tã lẽlẽ ĩyíkâ ʼbãlé Yésũ ʼá. Ĩtí rî, tã lẽ ʼbá Yésũ ʼá rî ʼbá yî drí rĩzó lîzólé dũû. Nĩngá sĩ, gólĩyî drí ĩyî lôfízó õjílã kạ̃nị́sạ̃ kâ ʼdĩ ʼbá yî lãfálé.
44016006	Gõʼdá nĩngá sĩ rî, Líndrí Tãndí Ôvârí kâ drí Póõlõ yî lôgázó dó nĩlí Ásĩyã ʼálâ nĩlí tã âtî-âtî Ôvârí kâ pẽlé õjílã tólâ nã ʼbá yî drí. Gõʼdá bê trá ĩtí rî, gólĩyî drí nĩzó kôrô ʼbạ̃drị̃ Fãrĩgíyã kâ gólâ âʼdó ʼbá Gãlãtíyã ʼálâ rî ʼásĩ.
44016007	Gõʼdá ʼdĩî vósĩ, gólĩyî âcálé bê ẽsê-drị̃ Mĩsíyã kâ ʼá rî, gólĩyî ʼê trá nĩlí kôrô ʼbạ̃drị̃ Bĩtĩníyã kâ rî ʼásĩ rî, gõʼdá Líndrí Tãndí Ôvârí kâ drí gólĩyî lôgázó dó nĩlí kôrô tólâ sĩ ró.
44016008	Nĩngá sĩ, gólĩyî drí ngãzó nĩlí kôrô ʼbạ̃drị̃ zị̃lị́ Mĩsíyã rî ʼásĩ, bũúũ cãlé jạ̃rị́bạ̃ zị̃lị́ Trówã rî ʼálâ.
44016009	Gõʼdá ngạ́cị̂ lâ ʼdĩ sĩ rî, Póõlõ drí ngãzó âbĩlí. Âbĩ-âbĩ rî ʼdĩ ʼá rî, gólâ drí ãgô ãzâ ʼbạ̃drị̃ Mẽkẽdónĩyã kâ lésĩ rî ndrẽzó rĩʼá âdréʼá, gõʼdá kpá rĩʼá gólâ rî zị̃ʼá kĩ, "Ní ânĩ ãmâ pãlé Mẽkẽdónĩyã ʼá nõlé."
44016010	Âbĩ-âbĩ Póõlõ kâ ʼdĩ vósĩ rî, ãmâ drí ãmâ êdézó njãâ, tãlâ nĩzó ʼwãâ Mẽkẽdónĩyã ʼálâ, tãlâ âbĩ-âbĩ ʼdî âʼdâ tã trá ãmâ drí kĩ, Ôvârí jô ãmâ trá nĩlí tã âtî-âtî tãndí íyíkâ pẽlé õjílã ʼbạ̃drị̃ ʼdî kâ drí.
44016011	Gõʼdá nĩngá sĩ, ãmâ drí ngãzó mbãlé kõlóngbõ ʼá Trówã ʼá tólâ, gõʼdá nĩlí kõlóngbõ rî ʼdĩ sĩ cãlé îkîmâ ândrê zị̃lị́ Sãmõtrákẽ rî ʼálâ. Gõʼdá kậyị̂ ʼdĩ vósĩ, ãmâ drí ậcị́ îngázó zãâ kõlóngbõ sĩ nĩlí cãlé jạ̃rị́bạ̃ zị̃lị́ Nẽyãpólĩ rî ʼálâ.
44016012	Gõʼdá tólâ sĩ, ãmâ drí nĩzó pá sĩ Fị̃lị́pị̃ ʼálâ. Gõʼdá ãmbã Fị̃lị́pị̃ rî ʼdĩ kâ lậvũ gạ̃rạ̃ jạ̃rị́bạ̃ ãzâ ʼbá yî ʼbạ̃drị̃ Mẽkẽdónĩyã kâ rî ʼbá yí kâ drị̃ị̂ sĩ. Õjílã Fị̃lị́pị̃ kâ ãmbá võ lâ yî rĩʼá ĩyî Rómã lé ʼbá ʼî. Gõʼdá ãmâ drí rĩzó tólâ kậyị̂ fínyáwá sĩ.
44016013	Gõʼdá kậyị̂ rãtáã kâ sĩ, ãmâ drí fõzó jạ̃rị́bạ̃ ʼálé ʼásĩ áyágá tị́ ʼálâ, tãlâ mã ârî tã trá kĩ, võ rãtáã kâ Yúdạ̃ yî drí rî bê tólâ. Gõʼdá tólâ rî, mã ûsû õkó ãzâ ʼbá yî êʼbê ĩyî rû trá rãtáã ʼẽlé. Ĩtí rî, ãmâ drí rĩzó vũdrị́ tã pẽlé õkó ʼdĩ ʼbá yî drí.
44016014	Nĩngá rî, õkó ãzâ bê rĩʼá gólĩyî lãfálé rú lâ Lúdị̃yạ̃. Gólâ rĩʼá Tĩyãtírã lé ʼbá ʼî, gõʼdá gólâ ítá lạ́múrị̃-lạ́múrị̃ tãndí rî lậzị́ ʼbá lâ ʼî. Gõʼdá gólâ kpá rĩʼá õjílã lídí gólâ Ôvârí rî ị̂njị̃ ʼbá ró rî ĩʼdî. Ĩtí rî, Póõlõ pẽlé bê tã âtî-âtî Yésũ rî tãsĩ rî õkó dĩ ʼbá yî drí rî, Ôvârí drí Lúdị̃yạ̃ rî ʼbãzó tã Póõlõ kâ ʼdĩ ârílí dódó, gõʼdá gólâ drí tã lẽzó Yésũ ʼá.
44016015	Gõʼdá ʼdĩî vósĩ rî, ãmâ drí gólĩyî îbábátízãzó õjílã gólâkâ ʼbã kâ rî ʼbá yí bê. Ĩtí rî, gólâ drí ngãzó tã âtálé ãmâ drí kĩ, "Õzõ nĩ õndrê trá kĩ, má õlẽ tã trá Yésũ ʼá rî, ʼdõvó nĩ ânĩ má drí ʼbã ʼálâ, gõʼdá rĩlí ũmú ámákâ ró." Nĩngá sĩ, gólâ drí ãmâ vó ndrẽzó dódó ũmú íyíkâ rî ʼbá yî ró.
44016016	Kậyị̂ ãzâ sĩ, ãmâ kpá trá rĩʼá nĩʼá võ rãtáã kâ ʼálâ óʼdí, gõʼdá ãmâ drí ízámvá ãzâ gólâ líndrí õnjí bê rî ûsúzó. Líndrí õnjí ʼdĩ rî gólâ rî ʼbãlé tã gólĩyî ʼẽ ʼbá âʼdólé ạ̃tị́ ʼálâ rî ʼbá yî ngĩlí õjílã drí. Gólâ rĩʼá rạ̃gị́ị̃ ʼî, ĩtí rî, gólâ rî lị́pị̂ yî rî ĩyî trá rĩʼá ậdị̂ ûsúlị́ gólâ drị̃ị̂ tã ậngũ-ậngũ gólâkâ ʼdĩ sĩ.
44016017	Ízámvá rî ʼdĩ rî trá ãmâ vó lôbẽlé, gõʼdá nĩʼá ôtré bê õjílã drí kĩ, "Ãgô nõ ʼbá yî rĩʼá ĩyî rû ị̂ʼbũ ʼbá Ôvârí gólâ ʼbãlé bê ãmbá ʼbũû ʼálâ rî kâ ĩʼdî. Gólĩyî âʼdô lạ́tị̂ ʼdíyî pã kâ âʼdáʼá nĩ ãnî drí."
44016018	Gólâ ʼê tã rî ʼdĩ trá kậyị̂ dũû sĩ, gõʼdá tã líndrí õnjí ʼdĩ kâ drí ngãzó Póõlõ rî îkpókpólõlé rõô. Gõʼdá nĩngá sĩ, gólâ drí rû jãzó tã âtálé líndrí õnjí ʼdĩ drí kĩ, "Má ʼbã tã ní drí drị́-ãcê Yésũ Krístõ kâ rî sĩ, ní âfõ vólé ízámvá nõ ʼásĩ." Nĩngá sĩ ʼwãâ, líndrí õnjí ʼdĩ drí âfõzó ízámvá rî ʼdĩ ʼásĩ.
44016019	Gõʼdá ízámvá rî ʼdĩ lị́pị̂ lâ yî ndrélé bê ĩyî kĩ, yĩ ûsú gõʼdá ậdị̂ ízámvá ʼdĩ drị̃ị̂ kô rî, gólĩyî drí âʼdózó õmbã ró, tãlâ Póõlõ drô líndrí gólâ mbârâkã fẽ ʼbá ízámvá ʼdĩ drí rî trá vólé. Gõʼdá ízámvá ʼdĩ lị́pị̂ lâ yî drí ngãzó Póõlõ yî rũlị́ Sílã bê gólĩyî trõlé fẽlé õjílã jạ̃rị́bạ̃ kâ võ tã kĩ ʼbá kâ ʼá rî ʼbá yî drí.
44016020	Gõʼdá tólâ rî, gólĩyî drí tã âtázó tã kĩ ʼbá ʼdĩ ʼbá yî drí kĩ, "Ãgô nõ ʼbá yî rĩʼá ĩyî õjílã Yúdạ̃ yí kâ ĩʼdî, gõʼdá gólĩyî rĩʼá õjílã îkpókpólõʼá ĩyî jạ̃rị́bạ̃ ʼá nõngá.
44016021	Gólĩyî rĩʼá õjílã lị̃fị́ îcíʼá lãʼbí gólâ ãmâ drí gãlé dó rî yî sĩ. Ãmâ õjílã Rómã lé ʼbá îcá kô lãʼbí gólĩyíkâ ʼdĩ ʼẽlé."
44016022	Gõʼdá bê trá ĩtí rî, õjílã tị́lị́lị́ rû êʼbé ʼbá ʼdĩ ʼbá yî drí ngãzó tã âtálé Póõlõ yî rú Sílã bê. Gõʼdá tã kĩ ʼbá ʼdĩ ʼbá yî drí lómígówá ʼbãzó ítá gólĩyíkâ ôsĩlí trãáã trãáã vólé gõʼdá kpá gólĩyî cãlé pị̃drị́gú sĩ.
44016023	Ĩtí, lómígówá ʼdĩ ʼbá yî drí gólĩyî cãzó õnjí lâ drị̃ị̂ gõʼdá trõlé ʼbãlé gạ̃nị́mạ̃ ʼá. Gõʼdá tã kĩ ʼbá ʼdĩ ʼbá yî drí tã ʼbãzó õjílã gạ̃nị́mạ̃ kâ drí õjílã ãzâ ndrẽlé ʼbãlé gólĩyî vó lôkílí dódó, tãlâ gólĩyî õzó îcá kô rãlé vólé gạ̃nị́mạ̃ ʼásĩ.
44016024	Drị̃-ʼbá gạ̃nị́mạ̃ kâ ʼdĩ ârî úlị́ tã kĩ ʼbá kâ ʼdĩ bê rî, gólâ drí gólĩyî trõzó sõlé jó ʼá gạ̃nị́mạ̃ ító ʼâ ʼá, gõʼdá pá lâ yî îcízó gạ́gạ́ fê lãlã rị̃ lãfálé nyãrĩ sĩ.
44016025	Ngạ́cị̂ ító ʼâ ʼá, Póõlõ yî Sílã bê rĩʼá rãtáã ʼẽʼá gõʼdá kpá lôngó ngõʼá ĩyî Ôvârí rî ị̂njị̃zó. Gõʼdá õjílã gạ̃nị́mạ̃ kâ ãzâ ʼbá yî rĩʼá tã gólĩyíkâ ʼdĩ âríʼá.
44016026	Gõʼdá ạ̃trũkũʼdũ ró, ạ̃gbị̃gbị̃ drí ngãzó rĩʼá võ îyálé gbị̃ gbị̃ gbị̃, mbârâkã lâ lậvũ trá kôrô. Gõʼdá võ gólâ gạ̃nị́mạ̃ ʼá rî ngâ trá ndrĩ ʼdó rĩʼá rû îyálé õnjí lâ ró. Gõʼdá ạ́tị̃ drí rû njị̃zó ndrĩ hûwậ-hûwậ, gõʼdá kpá nyãrĩ õjílã gólĩyî gạ̃nị́mạ̃ ʼá rî ʼbá yî pá rî drí âtĩzó ngbá vólé.
44016027	Ạ̃gbị̃gbị̃ îyâ võ bê rî, drị̃-ʼbá gạ̃nị́mạ̃ kâ drí ngãzó nĩlí võ lômílí gạ̃nị́mạ̃ ʼásĩ. Gólâ õtírĩ võ ndrẽê rî, ạ́tị̃ njị̃ rû trá ndrĩ hûwậ. Gólâ ị̂sũ tã trá kĩ, õjílã gólĩyî gạ̃nị́mạ̃ ʼá rî ʼbá yî õrâ ĩyî trá ndrĩ vólé. Ĩtí rî, gólâ drí lị́gú ândrê mbẽlẽsõ íyíkâ âtrõzó ʼẽzó íyî fũlị́ ĩʼdî sĩ lâ.
44016028	Gõʼdá Póõlõ drí trẽzó ûrû gólâ drí kĩ, "Ní lôfõ ánî ãrí ʼá ãkpã nĩ kô. Ãmâ drẽ bê ndrĩ rĩʼá nõ."
44016029	Nĩngá sĩ, drị̃-ʼbá ʼdĩ drí tã ʼbãzó lạ̃sị́ îʼĩlí âfẽlé, gõʼdá drílâ ngãzó rãlé nĩʼá jó gólâ Póõlõ yî drí ʼbãzó ʼá lâ Sílã bê rî ʼálâ. Tólâ rî, gólâ drí ngãzó ʼãʼî tị̃lị́ gólĩyî ândrá, ʼdĩî rúʼbạ́ lâ rĩʼá lẽʼá kpã kpã kpã ũrị̃ drí sĩ, tãlâ gólâ ndrê mbârâkã Ôvârí kâ trá.
44016030	Nĩngá sĩ, gólâ drí gólĩyî trõzó lôfõlé ĩví ʼálâ gõʼdá tã âtázó gólĩyî drí kĩ, "Ãmbá yî, má âʼdô ãʼdô ʼẽʼá ĩʼdî Ôvârí drí ámâ pãzó yã?"
44016031	Gõʼdá ĩtí rî, Póõlõ yî drí tã ʼdî drị̃ lâ lôgõzó gólâ drí kĩ, "Ní lẽ tã Kúmú Yésũ ʼá, gõʼdá gólâ âʼdô ãnî pãʼá kpá õjílã áníkâ ʼbã kâ rî ʼbá yí bê ndrĩ."
44016032	Nĩngá sĩ, gólĩyî drí ngãzó tã âtî-âtî tãndí Kúmú Yésũ rî tãsĩ rî ngĩlí ãgô rî ʼdĩ drí õjílã gólâkâ ʼbã kâ bê ndrĩ.
44016033	Gõʼdá ngạ́cị̂ ãlôlâ ʼdĩ sĩ rî, ãgô rî ʼdĩ drí lãzé gólĩyî drí ûsúlị́ gólĩyî cãrẽ ʼá rî ʼbá yî jĩzó ngbángbá. Nĩngá sĩ, Póõlõ yî drí drị̃-ʼbá rî ʼdĩ îbábátízãzó õjílã gólâkâ ʼbã kâ bê ndrĩ.
44016034	Gõʼdá vó lâ sĩ, gólâ drí gólĩyî trõzó yî rî gógó drí ʼbã ʼálâ gõʼdá ngá nyãnyã fẽzó gólĩyî drí. Nĩngá sĩ rî, õjílã gólâkâ ʼbã kâ rî ʼbá yî drí âʼdózó ndrĩ ʼdó ãyĩkõ ró, tãlâ gólĩyî lẽ tã trá Yésũ ʼá.
44016035	Cị̃ị́nó lâ ʼdĩ sĩ rî, tã kĩ ʼbá jạ̃rị́bạ̃ ʼdî kâ rî ʼbá yî drí ngãzó drị̃-ʼbá ạ̃jú ʼbũ ʼbá ĩyíkâ rî ʼbá yí kâ rî jõzó tã âtî-âtî bê drị̃-ʼbá gạ̃nị́mạ̃ ʼdî kâ ʼdĩ drí kĩ, ʼdõvó ãgô rị̃ ʼdî ʼbá yî ãâfõ vólé.
44016036	Gõʼdá drị̃-ʼbá gạ̃nị́mạ̃ kâ ʼdĩ drí nĩzó úlị́ ʼdĩ ʼbá yî ngĩlí Póõlõ yî drí kĩ, "Tã kĩ ʼbá âjô ĩyî tã trá kĩ, nĩ ãâʼdô nĩʼá cú ĩtí drị̃-bạ́lạ́yị̂ ró. Bê trá ĩtí rî, nĩ âfõ gõʼdá mĩ nĩ ró rúʼbạ́ ạ̃ʼdị́ sĩ."
44016037	Gõʼdá nĩngá sĩ, Póõlõ drí tã âtázó trậ drị̃-ʼbá gạ̃nị́mạ̃ kâ ʼdĩ drí drị̃-ʼbá ạ̃jú ʼbũ ʼbá kâ âjólé ʼdĩ ʼbá yí bê kĩ, "Ãmâ gólĩyî nyãányâ lâ Rómã kâ ró rî ʼbá yî ĩʼdî. Rĩʼá õnjí ró lâṇõ fẽlé õjílã Rómã kâ drí drẽ tã kĩkĩ ãkó. Gõʼdá âʼdô bê kpálé ĩtí rî, tã kĩ ʼbá ʼdĩ ʼbá yî ʼbã ĩyî tã trá lâṇõ fẽlé ãmâ drí õʼbí lị̃fị́ drị̃ ʼá ãmâ lârâkô ʼẽʼẽ sĩ lãcácá sĩ cú ĩtí tã ãmákâ kĩ ãkó tãndí ró. Gólĩyî ʼbã ãmâ gạ̃nị́mạ̃ ʼá nõngá tãkó. Gõʼdá ngbãângbânõ rî, gólĩyî lẽ trá ãmâ lôfõlé jõlé vólé õʼbí lị̃fị́ drị̃ ãkó. Tã ʼdî sú kô. Gólĩyî nyãányâ âʼdô ânĩʼá nĩ ãmâ lôfõlé vólé nõngá sĩ."
44016038	Nĩngá sĩ, drị̃-ʼbá ạ̃jú ʼbũ ʼbá kâ ʼdĩ ʼbá yî drí ngãzó gõlé úlị́ Póõlõ kâ ʼdĩ ʼbá yî trõlé nĩʼá âtálâ tã kĩ ʼbá ʼdĩ ʼbá yî drí. Gõʼdá tã kĩ ʼbá ʼdĩ ʼbá yî ârílí bê kĩʼá nĩ rî, Póõlõ yî Sílã bê rĩʼá ĩyî õjílã Rómã kâ ĩʼdî rî, ũrị̃ drí fĩzó gólĩyî ʼá.
44016039	Tã rî ʼdĩ tãsĩ rî, gólĩyî nyãányâ drí ngãzó nĩlí gạ̃nị́mạ̃ ʼálâ Póõlõ yî îjílí âʼdólé tã âyélé ĩyî drí. Gõʼdá gólĩyî drí Póõlõ yî lôfõzó Sílã bê vólé gạ̃nị́mạ̃ ʼásĩ, gõʼdá gólĩyî drí Póõlõ yî îjízó fõlé vólé jạ̃rị́bạ̃ ĩyíkâ ʼásĩ.
44016040	Ĩtí lâ ʼdĩ ró, Póõlõ yî drí ngãzó gạ̃nị́mạ̃ âyélé. Sị́sị́ gólĩyî ngâ nĩlí Lúdị̃yạ̃ drí ʼbã ʼálâ gólĩyî tã lẽ ʼbá trá Yésũ ʼá rî lômílí. Gõʼdá gólĩyî âʼdólé bê rĩʼá rãtáã ʼẽʼá ĩyî kpãkã ãlô rî, Póõlõ yî Sílã bê drí tã lẽ ʼbá Yésũ ʼá ʼdĩ ʼbá yî lị̃fị́ lâ yî îcízó âdrélé gạ́gạ́ rákã fê kâtí kậyị̂ lâṇõ kâ ʼá. Gõʼdá ʼdĩî vósĩ, Póõlõ yî Sílã bê drí ngãzó ĩyî jạ̃rị́bạ̃ ʼdî âyélé nĩzó Tẽsãlõníkã ʼálâ.
44017001	Gõʼdá nĩngá sĩ rî, Póõlõ yî drí ngãzó nĩlí Sílã bê kôrô jạ̃rị́bạ̃ zị̃lị́ ĩyî Ãmbĩpólã gõʼdá Ãpõlõníyã bê rî ʼbá yî ʼásĩ, gõʼdá gólĩyî drí cãzó jạ̃rị́bạ̃ zị̃lị́ Tẽsãlõníkã rî ʼálâ. Gõʼdá jó õjílã Yúdạ̃ yí kâ drí rĩzó tã Ôvârí kâ ârílí ʼá lâ rî bê rĩʼá tólâ.
44017002	Ĩtí rî, Póõlõ yî drí nĩzó tólâ nĩʼá fĩlí õjílã Yúdạ̃ yí kâ rî ʼbá yî lãfálé, õzõ gólĩyî drí rĩʼá ʼẽlâ rî kâtí. Kậyị̂ rãtáã kâ gólĩyî drí ʼẽlé tólâ ândâlâ nâ nã sĩ rî, gólĩyî drí nĩzó tólâ úlị́ Ôvârí kâ îgĩlí trá ʼdíyî pã ʼbá tãsĩ rî ʼbá yî ngĩlí õjílã tólâ nã ʼbá yí bê.
44017003	Úlị́ rî ʼdĩ ʼbá yî sĩ rî, Póõlõ âʼdâ tã trá kĩ, îcâ trá ʼdíyî pã ʼbá gólâ Ôvârí drí âjólé ãngó nõ ʼá rî drí lâṇõ ûsúlị́, tãlâ gólâ õdrã ró, gõʼdá õlîdrî ró kpá õdrã ʼásĩ. Nĩngá sĩ, gólâ drí tã âtázó kpá kĩ, "Yésũ rî gólâ má drí tã lâ âtálé ãnî drí ʼdĩ gólâ rĩʼá ʼdíyî pã ʼbá gólâ Ôvârí drí tã lâ ʼbãlé âjólé rî ĩʼdî."
44017004	Gõʼdá õjílã Yúdạ̃ yí kâ ʼdĩ ʼbá yî ũrûkậ lâ yî drí úlị́ Póõlõ kâ ʼdĩ ʼbá yî tã-drị̃ lâ lẽzó. Gõʼdá gólĩyî drí rû êʼbézó Póõlõ yí bê kpãkã ãlô âʼdólé õjílã Yésũ kâ ró. Õjílã Gị̃rị́kị̃ kâ ũrûkậ ʼbá yî rĩ ʼbá Ôvârí rî ị̂njị̃lị́ rî drí kpá ĩyî lôfízó gólĩyî lãfálé, ʼdó õkó gólĩyî dũû ãmbâ-ãmbâ ró rî ʼbá yí bê.
44017005	Gõʼdá nĩngá sĩ, tã rî ʼdĩ drí âgízó õjílã Yúdạ̃ yí kâ ũrûkậ ʼbá yî lị̃fị́, tãlâ õjílã dũû trá rĩʼá rû êʼbéʼá Póõlõ yí bê. Ĩtí rî, õjílã Yúdạ̃ yí kâ ʼdĩ ʼbá yî drí ngãzó rĩʼá tã âsé ʼbá ũrûkậ ʼbá yî rĩ ʼbá ĩyíkâ kó kárá võ ngá lậzị̂ kâ ʼásĩ tãkó ngá ʼẽ ãkó rî yî ậzị́lị́ gólĩyî ʼbãlé âʼdólé ạ̃wạ̃ ró Póõlõ yí bê. Nĩngá sĩ, tã âsé ʼbá ʼdĩ ʼbá yî drí rû êʼbézó õjílã Yúdạ̃ yí kâ ʼdĩ ʼbá yí bê âʼdólé õʼbí ạ̃wạ̃ kâ rî ró, nĩʼá ôtré bê kôrô jạ̃rị́bạ̃ ʼásĩ. Gõʼdá gólĩyî drí nĩzó ʼdẽlé Yásõnã drí ʼbã ʼálâ ạ̃wạ̃ bê. Gólĩyî fî nĩʼá Póõlõ yî lôndãlé rũlị́, ãʼdô ró bê ódrí tã gólĩyíkâ kĩzó.
44017006	Gõʼdá nĩngá rî, gólĩyî ûsú Póõlõ yî kô. Gbõ gólĩyî drí Yásõnã rî rũzó ĩʼdî õjílã ũrûkậ ʼbá yî tã lẽ ʼbá trá Yésũ ʼá rî ʼbá yí bê gõʼdá gólĩyî trõlé âjílí tã kĩ ʼbá gólĩyíkâ rî ʼbá yî ândrá. Gõʼdá gólĩyî drí ngãzó ôtrélé tị̂-võ âṇõ-âṇõ bê tã kĩ ʼbá ʼdĩ ʼbá yî ândrá kĩ nĩ rî, "Õjílã gólĩyî rĩ ʼbá õjílã îkpókpólõlé võ ʼásĩ ndrĩ rî ʼbá yî ânĩ ĩyî kpá trá nõngá.
44017007	Gólĩyî rî tã gólĩyî tã ʼbãʼbã kúmú ãmbâ-ãmbâ Rómã kâ rî ʼbá yî drí ʼbãlé trá ʼẽlé kô rî ʼbá yî ʼẽlé. Mĩ ndrê drẽ, gólĩyî kĩ nĩ rî, õjílã ãzâ ãâʼdô bê rĩʼá kúmú ạ́ngị́ ʼî kúmú Rómã kâ rî võ lâ ʼá, õjílã ʼdî ãâʼdô íyíkâ rĩʼá zị̃lâ Yésũ rî ĩʼdî. Gõʼdá Yásõnã rî gógó nõ ndrê gólĩyî vó trá ũmú ró yí drí ʼbã ʼálâ."
44017008	Nĩngá sĩ rî, tã kĩ ʼbá ʼdĩ ʼbá yî gõʼdá õʼbí ʼdĩ ʼbá yí bê drí ngãzó ĩyî ʼdó ạ̃wạ̃ ró tãlâ úlị́ ʼdĩ ʼbá yî tãsĩ.
44017009	Ĩtí rî, gólĩyî drí Yásõnã rî ʼbãzó ậdị̂ fẽlé, ãʼdô ró bê gólĩyî âyézó. Gõʼdá gólĩyî kĩ, Póõlõ yî õʼê gõʼdá lâṇõ ãzâ óʼdí kô. ʼDĩî vósĩ, gólĩyî drí drị́ yĩzó Yásõnã yî rú sĩ.
44017010	Gõʼdá câ trá võ drí ậnị́rị̃ sĩ ʼdî, tã lẽ ʼbá Yésũ ʼá rî ʼbá yî drí ngãzó Póõlõ yî jõlé Sílã bê nĩlí jạ̃rị́bạ̃ gólâ Bẽríyã rî ʼálâ. Gõʼdá Bẽríyã ʼá tólâ rî, Póõlõ yî drí ngãzó nĩlí jó õjílã Yúdạ̃ yí kâ drí rĩzó tã Ôvârí kâ ârílí ʼá lâ rî ʼálâ tã Yésũ kâ âtálé gólĩyî drí.
44017011	Gõʼdá õjílã Yúdạ̃ yí kâ rî ʼdĩ ʼbá yî drí úlị́ Póõlõ kâ ârízó dódó. Gãá ĩyî tã âtî-âtî Póõlõ yí kâ ʼdĩ õzõ õjílã Yúdạ̃ yí kâ ũrûkậ ʼbá yî gólĩyî Tẽsãlõníkã ʼálâ rî ʼbá yî drí gãrẽ lâ tí kôʼdáwá. ʼDĩî võ lâ ʼá rî, gólĩyî lẽ trá rõô tã rî ʼdĩ ârílí Póõlõ yî tị́ sĩ. Kậyị̂ vósĩ cé, gólĩyî rî trá tã îgĩ-îgĩ Ôvârí kâ zị̃lị́. Ĩtí rî, drílĩyî ndrẽzó lâ kĩ, úlị́ tã îgĩ-îgĩ Ôvârí kâ ʼá ʼdĩ ʼbá yî ʼbê drị̃ trá úlị́ gólĩyî Póõlõ yí kâ Sílã bê rĩʼá âtálâ rî bê.
44017012	Gõʼdá ndrê ĩyî bê tã îmbâ ʼdĩ mbị̂ rî, õjílã Yúdạ̃ yí kâ dũû tólâ rî ʼbá yî drí tã lẽzó Yésũ ʼá, gõʼdá kpá ãgô Gị̃rị́kị̃ kâ ũrûkậ ʼbá yî gõʼdá õkó ãmbâ-ãmbâ Gị̃rị́kị̃ kâ rî ʼbá yí bê drí kpá tã lẽzó Yésũ ʼá.
44017013	Gõʼdá nĩngá sĩ, õjílã Yúdạ̃ yí kâ Tẽsãlõníkã ʼálâ gólĩyî tã ʼbã ʼbá Póõlõ yî rú rî ârî ĩyî bê kĩ Póõlõ kpá trá rĩʼá úlị́ Ôvârí kâ pẽʼá Bẽríyã ʼálâ rî, gólĩyî drí ngãzó nĩʼá cãlé tólâ õjílã êʼbélé tị́lị́lị́ ró, tãlâ gólĩyî õngâ ró bê ạ̃wạ̃ ró Póõlõ yí bê.
44017014	Bê trá ĩtí rî, ʼwãâ tã lẽ ʼbá Yésũ ʼá rî ʼbá yî drí Póõlõ rî jãzó vólé jạ̃rị́bạ̃ ʼásĩ tã lẽ ʼbá ũrûkậ ʼbá yí bê. Gõʼdá Sílã yî Tĩmátĩyã bê rî ĩyíkâ ãkpãkãʼdã Bẽríyã ʼá tólâ. Gõʼdá nĩngá sĩ, tã lẽ ʼbá Bẽríyã kâ gólĩyî Póõlõ rî âjí ʼbá rî ʼbá yî drí ngãzó nĩlí lị̃mvû ândrê tị́ ʼálâ. Gõʼdá drílĩyî gólâ rî âjízó kõlóngbõ sĩ ậcị́ ạ́ngị́ gólâkâ ʼdĩ ʼá bũúũ jạ̃rị́bạ̃ zị̃lị́ Átẽnã rî ʼálâ. ʼDĩî vósĩ, Póõlõ drí õjílã ʼdî ʼbá yî jõzó gõlé vólé tã ʼbãlé Sílã yî drí Tĩmátĩyã bê ânĩlí ʼwãâ yí ngálâ Átẽnã ʼálâ.
44017016	Gõʼdá Póõlõ drẽ bê rĩʼá Átẽnã ʼálâ Sílã yî tẽʼá Tĩmátĩyã bê rî, gólâ drí ôvârí ãbãrãdãgõ líndrí ndrẽzó dũû jạ̃rị́bạ̃ ʼdî ʼá. Tã ʼdî drí gólâ rî ʼbãzó âʼdólé tã ị̂sũ ró rõô.
44017017	Tã rî ʼdĩ tãsĩ rî, gólâ rî trá kárá nĩlí jó õjílã Yúdạ̃ yí kâ drí rĩzó tã Ôvârí kâ ârílí ʼá lâ rî ʼálâ, rĩʼá tã âtálé Yésũ rî tãsĩ gólĩyí bê gõʼdá kpá õjílã lídí gólĩyî Ôvârí rî îrátã ʼbá ró tólâ nã ʼbá yí bê. Kậyị̂ vósĩ cé, gólâ rî kpá nĩlí võ ngá lậzị̂ kâ ʼálâ tã Yésũ kâ ngĩlí gólĩyî ânĩ ʼbá tólâ nã ʼbá yí bê,
44017018	gõʼdá kpá lị̃fị́ îcí ʼbá gólĩyî zị̃lị́ Ẽpĩkórĩyã gõʼdá kpá ũrûkậ ʼbá yî zị̃lị́ Sĩtówã rî yí bê. Tãlâ tã ngĩngĩ rî ʼdĩ ʼbá yî tãsĩ rî, õjílã ũrûkậ ʼbá yî kĩ, "Tí ãgô rî nõ cê rû nõ ʼẽʼá ãʼdô tã pẽlé ĩʼdî úlị́ fạ́rạ́ngạ́ngạ́ íyíkâ nõ ʼbá yí bê nõ yã?" Gõʼdá ũrûkậ ʼbá yî kĩ ĩyíkâ, "Ngãlẽ ngãtá gólâ rî tã pẽlé ôvârí ãbãrãdãgõ ãzâ ʼbá yî tãsĩ yã?" Gólĩyî âtâ tã trá ĩtí lâ ʼdĩ kâtí, tãlâ Póõlõ rî trá tã pẽlé Yésũ rî tãsĩ gõʼdá kpá gólâ rî lîdrî-lîdrî õdrã ʼásĩ rî tãsĩ.
44017019	Ĩtí rî, gólĩyî drí gólâ rî ậzị́zó ânĩlí tã pẽlé tã îmbá ʼbá gólĩyíkâ zị̃lị́ Ãrĩyópãgõ rî ʼbá yî drí, gõʼdá gólĩyî kĩ mãnísĩ rî, "Mã lẽ tã îmbâ-îmbâ óʼdí áníkâ ʼdĩ ârílí.
44017020	Tã ũrûkậ ní drí âtálé rî ʼbá yî, mã ârí kó kô sị́sị́ lâ sĩ. Ãmâ rĩʼá lârõ-lârõ ró drí lâ sĩ. Nĩngá sĩ rî, mã lẽ ĩtõ lâ yî nị̃lị́."
44017021	Gólĩyî âtâ tã ʼdî ĩtí, tãlâ õjílã Átẽnã kâ gõʼdá õjílã ndrĩ ʼbạ̃drị̃ ãzâ ʼbá yî ʼásĩ rî ʼbá yí bê tólâ rî ʼbá yî lẽ ĩyî ãmbá lâ tã gólâ rĩzó rĩʼá tã âtálé gõʼdá kpá tã ârílí tã óʼdí tãsĩ rî ĩʼdî tákányĩ.
44017022	Nĩngá sĩ, Póõlõ drí ngãzó âdrélé õjílã rû êʼbé ʼbá ʼdĩ ʼbá yî ândrá gõʼdá tã âtálé gólĩyî drí ndrĩ kĩ, "Ãnî õjílã Átẽnã kâ, má kpã jạ̃rị́bạ̃ ʼálé ãníkâ rî trá ndrĩ, gõʼdá má ndrê ôvârí líndrí dũû ãníkâ rî ʼbá yî trá. Tãlâ tã ʼdî tãsĩ rî, má nị̃ trá kĩ, ãnî rĩʼá õjílã gólĩyî ôvârí ãníkâ ʼdĩ ʼbá yî ị̂njị̃ ʼbá rõô rî yî ĩʼdî. Gõʼdá kpá má ndrê võ gólâ kõrõnyã lị̃ kâ ôvârí ãzâ drí rî trá tã îgĩ-îgĩ nô ʼbá yí bê drị̃ lâ ʼá, |scVÕ ÔVÂRÍ GÓLÂ NỊ̃LỊ́ KÔ RÎ Ị̂NJỊ̃ZÓ RÎ|r Gõʼdá Ôvârí gólâ ãnî drí ị̂njị̃lị́ cú ĩtí nị̃ ãkó lâ kĩ gólâ ãʼdî ĩʼdî yã rî, gólâ ĩʼdî Ôvârí gólâ má drí ânĩzó nõngá tã pẽlé ãnî drí tã lâ sĩ rî ĩʼdî.
44017024	"Ôvârí rî ʼdĩ rĩʼá Ôvârí pạ̃tị́ị̃ ʼî. Gólâ ʼbã ʼbũû nĩ ị̃nyạ́kú drị̃ bê gõʼdá ngá ndrĩ ʼá lâ rî ʼbá yí bê, gõʼdá gólâ ĩʼdî rĩʼá kúmú ʼî, drị́-ãcê bê ngá lédrẽ-lédrẽ ʼá lâ rî ʼbá yî drị̃ị̂ ndrĩ. Bê trá ĩtí rî, gólâ rí jó gólĩyî õjílã drí ʼdị̃lị́ nĩ Ôvârí drí rî ʼá kô.
44017025	Gólâ ʼbã õjílã nĩ kõrõnyã bê ndrĩ rĩlí lédrẽ-lédrẽ ró gõʼdá gólâ âfẽ ngá-tị̂ cé tị̂tị̂ gólĩyî drí âʼdózó ĩzã lâ bê rî kpá nĩ gólĩyî drí. Nĩngá sĩ, gólâ rĩʼá ĩzã ãkó õjílã mvá drí ngá ãzãkã fẽzó ngãtá ʼẽzó yí drí íyî pãlé.
44017026	Ạ̃kû ró rî, gólâ ʼbã ãgô ãzâ Ádãmã trá âʼdólé ạ́ʼbị́yạ́ õjílã mvá kâ ró ndrĩ. Gõʼdá tólâ sĩ rî, gólâ drí õjílã ʼbãzó nĩlí nĩʼá rĩlí võ ʼásĩ ndrĩ ãngó drị̃ị̂ sĩ. Gõʼdá drẽ sị́sị́ gólâ ʼbãá õjílã drẽ kpá kôʼdáwá rî, gólâ nị̃ võ gólĩyî õjílã rî ʼdĩ ʼbá yî drí ʼẽzó rĩlí rî ʼbá yî trá ãlô-ãlô, gõʼdá gólâ nị̃ kậyị̂ gólĩyî drí ʼẽʼá ʼẽlâ ị̃nyạ́kú drị̃ị̂ rî ʼbá yî kpá trá ndrĩ.
44017027	Gólâ ʼê tã ʼdî ĩtí, tãlâ ʼdĩî õzõ ngãtá õjílã ãzâ ʼbá yî õlôndã ĩyî yî rî, gólĩyî ạ̃ậnjû ró võ bê dîrî gõʼdá ạ̃dũkũ lâ ró rî, gólĩyî ãâcâ ró ngũ yí rú. Nĩ ndrê drẽ, gólâ bê rĩʼá ãnyî ãmâ lạ̃gạ́tị́ ãlô-ãlô.
44017028	Rĩʼá õzõ õjílã ãníkâ ãzâ drí âtálé trá rî kâtí kĩ, 'Gólâ ĩʼdî ãmâ ʼbã ʼbá âʼdólé lédrẽ-lédrẽ ró gõʼdá rĩlí zãâ ạ̃tị́lị́ ạ̃tị́lị́ ró lậmúlị́ ãngó nõ drị̃ị̂ sĩ.' Gõʼdá kpá rĩʼá õzõ úlị́ lôngó ngõ ʼbá ãníkâ ãzâ ʼbá yí kâ rî ʼbá yí kâtí kĩ, 'Ãmâ ndrĩ rĩʼá ʼdĩyímvá gólâkâ ĩʼdî.'
44017029	"Ĩtí rî, õzõ ãmâ ãʼdô fí ʼdĩyímvá Ôvârí kâ ĩʼdî rî, âʼdó kô rĩʼá ãmâ drí tãndí ró ãmâ drí tã ị̂sũzó kĩ nĩ rî, gólâ rĩʼá ngá ãzákôlâ gólâ õjílã tã nị̃ ʼbá ró rî drí dị̃lị́ nĩ ậdị̂ ʼásĩ ngãtá pãlé fê ʼásĩ rî ĩʼdî kô. ʼDĩî cé rĩʼá tã nị̃ ãkõ ʼî.
44017030	Gõʼdá Ôvârí ndrê võ trá tậyị̂ kậyị̂ gólĩyî sị́sị́ drẽ õjílã drí íyî nị̃zó kôʼdáwá rî ʼbá yî drị̃ị̂ sĩ. Gõʼdá ngbãângbânõ rî, gólâ ʼbã tã trá õjílã drí ndrĩ võ ʼásĩ ãkí ãkó drị̃ âdĩlí tã õnjí ĩyíkâ rî ʼbá yî ʼásĩ âʼdólé cé íyî ị̂njị̃lị́ ĩʼdî, tãlâ yí õzó lâṇõ fẽê kô gólĩyî drí.
44017031	Nĩ ârî drẽ, gólâ ʼbã kậyị̂ íyíkâ trá tã õjílã ndrĩ ãngó nõ kâ nõ ʼbá yí kâ kĩzó mbị̂mbị̂. Kậyị̂ rî ʼdĩ sĩ, gólâ âʼdô õjílã gólâ drí njĩlí trá âʼdólé tã kĩ ʼbá ró ʼdĩ ʼbãʼá tã õjílã kâ kĩlí. Gõʼdá gólâ âʼdâ õjílã rî ʼdĩ trá õjílã drí ãkí ãkó tã kĩ ʼbá gólĩyíkâ ró, õjílã rî ʼdĩ ʼẽʼẽ lâ sĩ lîdrílí õdrã ʼásĩ."
44017032	Ĩtí, õjílã rû êʼbé ʼbá ʼdĩ ârílí ĩyî bê úlị́ Póõlõ kâ õjílã lîdrî-lîdrî kâ õdrã ʼásĩ ʼdî rî, gólĩyî ũrûkậ ʼbá yî drí gólâ rî gũzó. Gõʼdá ãzâ ʼbá yî kĩ, "Mã lẽ nî tã âʼdálé rõô ãmâ drí tã ʼdî tãsĩ kậyị̂ ãzâ sĩ."
44017033	Gõʼdá tólâ sĩ, Póõlõ drí ngãzó nĩlí vólé rû êʼbê võ ʼdî ʼásĩ.
44017034	Gõʼdá õjílã ũrûkậ ʼbá yî drí ĩyî lôfízó gólâ bê, gõʼdá tã lẽzó Yésũ ʼá. Ãlô õjílã rî ʼdĩ ʼbá yî ʼásĩ rî ãzâ rú lâ úzị̂ Dĩyõnósĩyã, gólâ tã îmbá ʼbá Ãrĩyópãgõ kâ ĩʼdî. Gólĩyî õkó zị̃lị́ Dãmãrí rî ʼbá yí bê gõʼdá kpá õjílã ãzâ ʼbá yí bê.
44018001	Gõʼdá kậyị̂ ãzâ sĩ, Póõlõ drí ngãzó Átẽnã ʼásĩ nĩlí jạ̃rị́bạ̃ zị̃lị́ Kõrínĩtõ rî ʼálâ.
44018002	Tólâ rî, gólâ drí ʼbạ̃drị̃ ãzí õjílã Yúdạ̃ kâ ró ãzâ rú bê Ãkõwílã rî ûsúzó. Útị̂ Ãkõwílã rî ʼdĩ trá ʼbạ̃drị̃ zị̃lị́ Pónĩtõ rî ʼálâ. Sị́sị́ rî, gólâ rî trá Rómã ʼálâ. Gõʼdá kúmú ạ́ngị́ Rómã kâ zị̃lị́ Kãlõdíyã rî ʼbã tã trá kĩ, õjílã Yúdạ̃ yí kâ ndrĩ õfõ vólé Rómã ʼásĩ. Nĩngá sĩ, tãlâ tã ʼdî tãsĩ rî, Ãkõwílã rî ʼdĩ drí ngãzó fõlé vólé ʼbạ̃drị̃ Ĩtálĩyã kâ ʼásĩ õkó lâ Pĩrĩsílã bê. Gólĩyî âcâ drẽ ngbãâ ʼdĩ Kõrínĩtõ ʼá nĩngá.
44018003	Ĩtí, Póõlõ drí ngãzó nĩlí gólĩyî lômílí tólâ Kõrínĩtõ ʼálâ. Gõʼdá tãlâ lôsĩ gólĩyíkâ gũgũ ítá ʼásĩ rî lôsê kâ ʼdélé bê trá dã gólâkâ bê rî, gólâ drí rĩzó gólĩyí bê tólâ lôsĩ gũgũ lôsê kâ ʼdĩ ʼẽlé gólĩyí bê.
44018004	Kậyị̂ rãtáã kâ vósĩ cé, gólâ rî trá nĩlí jó tã Ôvârí kâ ârî kâ rî ʼálâ tã ngĩlí õjílã bê tólâ, ʼdĩî rĩʼá õjílã Yúdạ̃ yí kâ gõʼdá kpá ʼbạ̃súrú ãzâ ʼbá yí bê, ãʼdô ró yí drí gólĩyî jãzó tã lẽlé Yésũ ʼá.
44018005	Gõʼdá nĩngá sĩ, Sílã yî Tĩmátĩyã bê drí âcázó ĩyî Mẽkẽdónĩyã lésĩ. ʼDĩî vósĩ, Póõlõ îcâ trá rĩlí cú ĩtí lôsĩ ítá lôsê kâ gũgũ ró rî ʼẽ ãkó, gõʼdá rĩlí tã âtî-âtî Ôvârí kâ pẽlé ĩʼdî õjílã Yúdạ̃ yí kâ drí kĩ, Yésũ ĩʼdî ʼdíyî pã ʼbá gólâ Ôvârí drí âjólé trá ãngó nõ ʼá rî.
44018006	Gõʼdá õjílã Yúdạ̃ yí kâ ãzâ ʼbá yî ânyâ ĩyî tị̂ trá ạ̃wạ̃ sĩ gólâ bê. Tãlâ tã ʼdî tãsĩ rî, drílâ ngãzó tạ̃pị́lị́ndrị́ îyálé ngbõô ítá íyíkâ ʼásĩ lãmbé ró gólĩyî rú kĩ nĩ rî, Ôvârí gã gólĩyî trá dó. Gõʼdá gólâ sõ drị́-mbílí trá gólĩyî lị̃fị́ kĩ nĩ rî, "Õzõ nĩ ạ̃ậvị̃ lạ́tị̂ Ôvârí drí ʼẽzó ãnî pãlé lâṇõ tã õnjí kâ ʼásĩ rî trá rî, ʼdĩî cé tã ãnî nyãányâ kâ ĩʼdî. Má ûjũ trá kpị̃ị̂ ãnî pãlé. Ngbãângbânõ zãâ nĩʼá ạ̃tị́ ʼálâ, má âʼdô nĩʼá tã Ôvârí kâ pẽ bê õjílã ʼbạ̃súrú ãzâ ʼbá yí kâ rî ʼbá yî drí."
44018007	Nĩngá sĩ, gólâ drí ngãzó gólĩyî âyélé jó gólĩyíkâ tã Ôvârí kâ ârî kâ ʼdĩ ʼá, gõʼdá nĩzó õjílã ʼbạ̃súrú ãzâ kâ rú bê Tĩtíyõ Yõsétõ gólâ Ôvârí ị̂njị̃ ʼbá ró rî drí ʼbã ʼálâ tã pẽlé õjílã drí tólâ. Jó gólâkâ rĩʼá ãnyî jó rĩzó tã Ôvârí kâ ârílí ʼdĩ rú.
44018008	Gõʼdá drị̃-ʼbá gólâ jó tã ârî kâ ʼdĩ kâ zị̃lị́ Kĩrísĩpõ gõʼdá õjílã íyíkâ ʼbã kâ bê ndrĩ drí tã lẽzó ĩyî Kúmú Yésũ ʼá. Kõrínĩtõ lé ʼbá dũû ãzâ ʼbá yî drí úlị́ Póõlõ kâ Yésũ rî tãsĩ rî ârízó. Gõʼdá gólĩyî drí tã lẽzó Yésũ ʼá, gõʼdá gólĩyî îbábátízãzó.
44018009	Gõʼdá ngạ́cị̂ ãzâ sĩ, Kúmú Yésũ drí íyî âʼdázó Póõlõ drí âbĩ-âbĩ ʼá. Gólâ kĩ Póõlõ drí rî, "Ní âʼdô kô ũrị̃ ró ãmâ ạ̃jú-ʼbá-ãzí yî drí, mí nĩ zãâ ạ̃tị́ ʼálâ tã âtî-âtî ámákâ pẽ bê õjílã drí, ní cî ánî lãndrâ kô tã ámâ tãsĩ rî drị̃ị̂.
44018010	Mâ bê rĩʼá njãâ âdrélé ndũû ní ngá lésĩ, õzõ õjílã ãzãkã õʼê trá ánî dõlé rî. Mí rî nõngá, tãlâ õjílã má drí zĩlí âʼdólé õjílã ámákâ ró rî bê dũû jạ̃rị́bạ̃ nô ʼá nõngá."
44018011	Ĩtí rî, Póõlõ drí rĩzó Kõrínĩtõ ʼá tólâ ndrô ãlô párá njị̂-kázíyá rĩʼá õjílã lị̃fị́ îmbálé tã âtî-âtî Ôvârí ngá lésĩ Yésũ rî tãsĩ rî sĩ. Ĩtí rî, pạ̃tị́ị̃ õjílã dũû drí âʼdózó õjílã Yésũ kâ ró.
44018012	Gõʼdá õjílã Yúdạ̃ yí kâ gólĩyî Póõlõ rî gã ʼbá dó rî ʼbá yî drí ngãzó rû êʼbélé ãlô Póõlõ rî êdrẽlé tã pẽpẽ ʼásĩ tã õnjí ʼẽʼẽ sĩ gólâ drí. Drílĩyî gólâ rî rũzó trõlé âjílí võ tã kĩ kâ rî ʼálâ tã lâ kĩlí. Kúmú ãzâ zị̃lị́ Gãlíyõ rî trá drị́-ãcê bê kúmú ró ʼbạ̃drị̃ Gị̃rị́kị̃ kâ ʼdĩ drị̃ị̂ ndrĩ.
44018013	Nĩngá rî, gólĩyî drí tã ʼbãzó Póõlõ rú kúmú Gãlíyõ ândrá kĩ, "Ãgô nõ rî rĩʼá tã pẽ bê õjílã drí Ôvârí ị̂njị̃zó tã gólĩyî tã ʼbãʼbã drí lôgálé dó õjílã drí ʼẽlé rî ʼbá yî sĩ."
44018014	Gõʼdá Póõlõ ʼélé bê tã âtálé rî, Gãlíyõ, ní gõ ní ngâ nĩ kôrô tã âtálé sị́sị́. Ní kĩ nĩ rî, "Ãnî õjílã Yúdạ̃ yí kâ rî ʼbá yî, nĩ ârî drẽ úlị́ má tị́ sĩ nô. Tí õzõ nĩ ãâtrõ ãgô nõ âjílí má ândrá nõngá nõ ngãtá tã ʼẽʼẽ gólâkâ õnjí ró ũrûkậ ʼbá yî mị̃rị̃ rú rî tãsĩ yã ngã tãlâ tã âdô-âdô gólâkâ ũrûkậ ʼbá yî mị̃rị̃ rú rî tãsĩ yã rî, tí âʼdô âʼdóʼá tãndí ró má drí úlị́ ãníkâ rî ʼbá yî ârízó.
44018015	Gõʼdá tã rî gógó nõ íyîngá trá cé úlị́ yî tãsĩ, rú yî tãsĩ gõʼdá tã ʼbãʼbã ãnî õjílã nyãányâ Yúdạ̃ yí kâ rî ʼbá yí kâ rî tãsĩ rî. Bê trá ĩtí rî, nĩ âʼdô ãnîngá vó lâ âtíʼá ãnî. Ãʼdô mâ rî, má gã trá dó tã ʼdî ʼbá yî kĩlí."
44018016	Gõʼdá nĩngá sĩ, gólâ drí gólĩyî drõzó vólé võ tã kĩ kâ ʼdĩ ʼásĩ.
44018017	Nĩngá sĩ, õjílã dũû rĩ ʼbá tólâ rî ʼbá yî drí ngãzó ʼdẽlé Sõsõténĩ gólâ âʼdó ʼbá õjílã ãmbá ró jó Yúdạ̃ yí kâ rĩzó tã Ôvârí kâ ârílí rî kâ rî drị̃ị̂. Gólĩyî drí Sõsõténĩ rî cãzó võ tã kĩ kâ ʼdĩ ʼá tólâ. Gõʼdá Gãlíyõ ndrê tã rî ʼdĩ bê rî, gólâ jâ íyîngá ũgúlị́ ĩʼdî tã rî ʼdĩ drí.
44018018	Gõʼdá nĩngá sĩ, Póõlõ drí rĩzó Kõrínĩtõ ʼá tólâ tã lẽ ʼbá Yésũ ʼá ʼdĩ ʼbá yí bê kậyị̂ dũû sĩ. Gõʼdá drílâ ngãzó mí-rî-gbõ ʼẽlé tã lẽ ʼbá ʼdĩ ʼbá yî drí gõʼdá ngãzó nĩlí Sẽnẽkõréyã ʼálâ pá sĩ ãzí-ãzí lâ yí bê, nĩʼá kõlóngbõ ûsúlị́ íyî njị̃lị́ âjílí ʼbạ̃drị̃ Sírĩyã ʼdĩ ʼálâ. Ãzí-ãzí ʼdĩ ʼbá yî rĩʼá Ãkõwílã yî ĩʼdî õkó lâ Pĩrĩsílã bê. Gólĩyî lẽ nĩlí bũúũ Ẽfésõ ʼálâ, gõʼdá Póõlõ lẽ íyíkâ nĩlí lậvũlị́ bũúũ Yẽrõsãlémã ʼálâ, gõʼdá gõlé tólâ sĩ jạ̃rị́bạ̃ íyíkâ Ãnĩtĩyókã ʼálâ. Sẽnẽkõréyã ʼá tólâ rî, gólâ fâ íyî drị̃-ʼbí trá vólé, tãlâ lãtrítrí gólâ drí ʼbãlé Ôvârí drí rî kậyị̂ lâ ndẽ rû trá. Gõʼdá ĩtí rî, Póõlõ yî drí ngãzó nĩlí vólé kõlóngbõ sĩ. Póõlõ yî âcâ bê jạ̃rị́bạ̃ Ẽfésõ ʼá rî, gólâ drí ngãzó Ãkõwílã yî âyélé nĩzó jó tã Ôvârí kâ ârî kâ Ẽfésõ ʼá tólâ rî ʼá tã Yésũ rî tãsĩ rî ngĩlí õjílã Yúdạ̃ yí kâ tólâ nã ʼbá yí bê.
44018020	Õjílã rî ʼdĩ ʼbá yî îjî ĩyî gólâ trá rĩlí ĩyí bê kậyị̂ dũû sĩ, gõʼdá Póõlõ lẽé tã-drị̃ lâ kô.
44018021	Gólâ ʼê mí-rî-gbõ ĩʼdî õjílã rî ʼdĩ ʼbá yî drí gõʼdá tã âtázó gólĩyî drí kĩ nĩ rî, "Õzõ Ôvârí õlôpê mâ trá rî, má âʼdô âgõʼá trá ãnî ngálâ ị̃zạ́tú." Gõʼdá Póõlõ drí kõlóngbõ ûsúzó tólâ íyî njị̃lị́, tãlâ yí lôpê ró ậcị́ íyíkâ ạ̃tị́ ʼálâ nĩzó Yẽrõsãlémã ʼálâ. Ĩtí, drílâ ngãzó Ẽfésõ lésĩ kõlóngbõ sĩ nĩlí Yũdạ́yạ̃ ʼálâ.
44018022	Gõʼdá gólâ câ bê trá jạ̃rị́bạ̃ gólâ Sẽsãréyã rî ʼá rî, gólâ drí ngãzó âfõlé kõlóngbõ ʼásĩ gõʼdá nĩlí Yẽrõsãlémã ʼálâ pá sĩ nî-bê-yã fẽlé õjílã kạ̃nị́sạ̃ kâ rî ʼbá yî drí tólâ. Nĩngá sĩ, gólâ drí lậvũzó nĩlí Ãnĩtĩyókã ʼálâ,
44018023	gõʼdá rĩlí tólâ kậyị̂ fínyáwá sĩ. Gõʼdá nĩngá sĩ rî, gólâ drí ngãzó ậcị́ îtõlé kpá óʼdí kôrô ʼbạ̃drị̃ Gãlãtíyã kâ gõʼdá Fãrĩgíyã bê rî ʼbá yî ʼásĩ õjílã kạ̃nị́sạ̃ kâ lị̃fị́ lâ yî îcí bê, tãlâ gólĩyî pị̃pị̂sị́lị́ ãʼdô ró bê ị̂dû-ị̂dû ró.
44018024	Kậyị̂ ʼdĩ ʼbá yî sĩ, õjílã Yúdạ̃ yí kâ ãzâ rú bê Ãpólõ rî drí âcázó Ẽfésõ ʼá. Útị̂ Ãpólõ rî ʼdĩ Ãlẽkẽzãndĩríyã ʼálâ. Gólâ îcâ trá úlị́ pẽlé dódó, gõʼdá gólâ nị̃ tã îgĩ-îgĩ Ôvârí kâ kpá trá tãndí ró.
44018025	Íîcî gólâ trá lạ́tị̂ mbị̂ sĩ kĩ, Kúmú Yésũ ãâʼdô ĩʼdî ʼdíyî pã ʼbá ʼî tã õnjí ʼásĩ. Gõʼdá gólâ rî gógó îcî õjílã lị̃fị́ trá pị̃pị̂sị́lị́ ãlô sĩ tã ndrĩ gólĩyî gólâ drí nị̃lị́ trá Yésũ rî tãsĩ rî ʼbá yî sĩ. Gõʼdá bãbãtízĩ ãlô gólâ drí nị̃lị́ trá rî rĩʼá gólâ Yõwánĩ drí rĩʼá ʼẽlâ trá õjílã drí rî ĩʼdî. Gólâ nị̃ị́ bãbãtízĩ gólâ Líndrí Tãndí Ôvârí kâ drí fĩzó tã lẽ ʼbá ʼá rî drẽ kô.
44018026	Kậyị̂ ãzâ sĩ, Ãpólõ rĩʼá tã Ôvârí kâ âtáʼá drị̃-bạ́lạ́yị̂ ró jó tã Ôvârí kâ ârî kâ ʼá rî, Ãkõwílã yî Pĩrĩsílã bê drí gólâ rî gbórókõ ârízó. Nĩngá sĩ, gólĩyî drí gólâ rî trõzó ĩyî drí ʼbã ʼálâ, nĩʼá tã âtî-âtî tãndí Ôvârí kâ Yésũ rî tãsĩ rî ngĩlí mbị̂mbị̂ ró rõô Ãpólõ rî gógó drí.
44018027	ʼDĩî vósĩ, Ãpólõ lẽ trá nĩlí ʼbạ̃drị̃ gólâ Gị̃rị́kị̃ kâ rî ʼálâ tã âtî-âtî tãndí Yésũ rî tãsĩ rî pẽlé tólâ. Gõʼdá nĩngá sĩ, õjílã kạ̃nị́sạ̃ kâ Ẽfésõ kâ tólâ rî ʼbá yî drí gólâ rî pãzó wárãgã îgĩ-îgĩ sĩ õjílã kạ̃nị́sạ̃ kâ ʼbạ̃drị̃ Gị̃rị́kị̃ kâ ʼálâ rî ʼbá yî drí, tãlâ gólĩyî õtrõ ró bê gólâ drị́ rị̃ sĩ tã îmbá ʼbá Ôvârí kâ ró. Gõʼdá Ãpólõ câ bê tólâ rî, gólâ drí rĩzó ngá pãpã ʼẽlé rõô õjílã gólĩyî tã lẽ ʼbá trá Yésũ ʼá pị̃pị̂sị́lị́ tãndĩ Ôvârí kâ rî sĩ rî ʼbá yî drí.
44018028	Gólâ rî kpá trá tã ngĩlí õjílã Yúdạ̃ yí kâ ãzâ ʼbá yí bê õʼbí lãfálé ʼá lị̃fị́ lõmbâ sĩ gõzó tã trõlé gólĩyî tị́ sĩ, tã gólĩyî úlị́ Ôvârí kâ âʼdá ʼbá mbị̂ trậ kĩ, Yésũ ãâʼdô ĩʼdî ʼdíyî pã ʼbá gólâ Ôvârí drí âjólé trá ãngó drị̃ ʼá rî ʼbá yî sĩ.
44019001	Õzõ Ãpólõ drí âʼdózó drẽ Kõrínĩtõ ʼálâ õjílã lị̃fị́ îcíʼá rî tí rî, Póõlõ rî gógó rî trá ậcị́ tõlé lạ́tị̂ kôrô Fãrĩgíyã ʼásĩ rî ʼásĩ, nĩʼá ʼbạ̃drị̃ mvá ãzâ ʼbá yî ʼásĩ cãlé jạ̃rị́bạ̃ gólâ Ẽfésõ rî ʼálâ. Gõʼdá gólâ câ bê Ẽfésõ ʼá tólâ rî, gólâ drí tã lẽ ʼbá ũrûkậ ʼbá yî ûsúzó tólâ.
44019002	Gõʼdá gólâ drí tã îjízó gólĩyî tị́ kĩ nĩ rî, "Ĩtí rî, ãnî drí tã lẽzó Yésũ ʼá rî sĩ rî, Líndrí Tãndí Ôvârí kâ fî fí té trá mbârâkã bê ãnî ʼásĩ yã?" Gõʼdá nĩngá sĩ, gólĩyî lôgõ tã ʼdî drị̃ lâ kĩ, "ʼÉʼẽ, mã ârí tã kĩʼá nĩ rî Líndrí Tãndí Ôvârí kâ ãâʼdô bê fĩlí rĩlí õjílã mvá ʼásĩ rî kôʼdáwá."
44019003	Nĩngá sĩ, Póõlõ ârílí bê tã kĩʼá nĩ, gólĩyî nị̃ị́ tã drẽ kô Líndrí Tãndí Ôvârí kâ tãsĩ rî, gólâ drí gólĩyî îjízó kĩ, "Gõʼdá íîbábátízã ãnî ángô tí ró yã?" Gõʼdá gólĩyî lôgõ tã-drị̃ kĩ, "Íîbábátízã ãmâ gbõ cé õzõ Yõwánĩ drí rĩrĩ õjílã îbábátízãlé rî kâtí."
44019004	Nĩngá sĩ, gólâ drí tã âtázó kĩ, "Yõwánĩ ʼdĩ îbábátízã õjílã âʼdálâ kĩ, gólĩyî ãâdĩ ĩyî drị̃ trá tã õnjí ĩyíkâ rî ʼbá yî ʼásĩ, gõʼdá Yõwánĩ rî gógó âtâ tã kpá õjílã Ĩsĩrãʼélẽ kâ drí tã lẽzó gólâ ãlô kĩʼá nĩ rî, ãâʼdô âcáʼá lôsĩ ʼẽlé yí vó rî ʼá kĩ, ʼdĩî rĩʼá Yésũ ĩʼdî."
44019005	Gõʼdá õjílã ʼdî ʼbá yî ârílí bê ĩyî úlị́ Póõlõ kâ âtálé Yésũ rî tãsĩ rî, drílĩyî tã lẽzó tã âtî-âtî tãndí ʼdĩ ʼá, gõʼdá Póõlõ drí gólĩyî îbábátízãzó Kúmú Yésũ rî rú sĩ.
44019006	Nĩngá sĩ, Póõlõ drí drị́ ʼbãzó gólĩyî drị̃ị̂, gõʼdá Líndrí Tãndí Ôvârí kâ drí fĩzó gólĩyî ʼásĩ mbârâkã bê gólĩyî ʼbãlé úlị́ âtálé tị̂ lídí ãzâ ʼbá yî sĩ gõʼdá tã âtî-âtî tãndí Ôvârí kâ pẽ bê.
44019007	Õjílã rî ʼdĩ ʼbá yî ndrĩ ʼdó rĩʼá õzõ mûdrị́-drị̃-lâ-ngâ-rị̃ kâtí.
44019008	Nĩngá sĩ, Póõlõ rî trá kárá rĩʼá nĩlí kậyị̂ õjílã Yúdạ̃ yí kâ drí rĩzó rãtáã ʼẽlé Ôvârí drí rî vósĩ cé jó tã Ôvârí kâ ârî kâ rî ʼálâ cú ĩtí ũrị̃ ãkó, tã âtálé õjílã tólâ nã ʼbá yî drí gõʼdá kpá tã ngĩlí gólĩyí bê, tãlâ gólĩyî ĩîcâ ró bê âʼdólé rĩlí kũmũ Ôvârí kâ rî zẽlé. Gólâ rî trá tã ʼdî ʼẽlé ĩtí tólâ párá nâ sĩ.
44019009	Gõʼdá õjílã ãzâ ʼbá yî bê tólâ rĩʼá ĩyî drị̃ âmbâ-âmbâ bê, gõʼdá gólĩyî gã tã âtî-âtî gólâkâ ʼdĩ trá dó. Gólĩyî âtâ tã, õnjí ró õjílã dũû drí lạ́tị̂ gólâ Yésũ drí âʼdálé ʼdẽzó ʼá lâ sĩ rî tãsĩ. Tãlâ tã rî ʼdĩ tãsĩ rî, Póõlõ drí drị́ yĩzó gólĩyî rú sĩ gõʼdá cé gólĩyî tã ârí ʼbá ʼdũwạ̃ yí bê rî ʼbá yî trõzó ĩʼdî. Nĩngá sĩ, gólĩyî drí ngãzó nĩlí jó lị̃fị́ îcî kâ ãgô zị̃lị́ Tĩránã rî kâ rî ʼálâ. Gõʼdá jó ʼdĩ ʼá rî, Póõlõ drí rĩzó tã Yésũ kâ îmbálé õjílã tólâ nã ʼbá yî drí kậyị̂ vósĩ cé.
44019010	Gólâ rî trá tã ʼdî îmbálé ĩtí ndrô rị̃ sĩ. Tãlâ tã ʼdî tãsĩ rî, õjílã dũû gólĩyî rĩ ʼbá ĩyî ʼbạ̃drị̃ ndrĩ Ásĩyã kâ rî ʼásĩ, gõʼdá õjílã Yúdạ̃ yí kâ gõʼdá kpá Gị̃rị́kị̃ kâ rî ʼbá yí bê ârî ĩyî tã âtî-âtî tãndí trá Kúmú Yésũ rî tãsĩ.
44019011	Kậyị̂ ʼdĩ ʼbá yî sĩ rî, Ôvârí ʼbã Póõlõ trá âʼdólé rĩʼá tã tíbê õjílã tị̂ drí ậʼdị́zó drílâ sĩ rõô rî ʼbá yî ʼẽlé.
44019012	Õzõ gõʼdá õjílã õtrõ gbõ cé ítá Póõlõ drí sõlé trá yí rú rî ĩʼdî, ngãtá ítá úrị̃ lĩ kâ gólâkâ rî ĩʼdî fẽlé ngá lãzé ʼbá drí dõlé rî, ngá lãzé gólĩyíkâ ʼdĩ drí kĩzó. Gõʼdá kpá ĩtí, gólĩyî líndrí õnjí drí ômbélé trá rî ʼbá yî drí âʼdózó kpá tãndí ró cé ítá ʼdĩ ʼbá yî dõdõ lâ sĩ.
44019013	Nĩngá sĩ, õjílã Yúdạ̃ yí kâ ũrûkậ ʼbá yî bê rĩʼá ĩyî tólâ kárá nĩʼá ĩyî ậcị́ tõ bê dîrî, gõʼdá nĩʼá ĩyî úlị́ âtá bê kĩ nĩ rî, yĩ ĩîcâ trá líndrí õnjí lôfõlé vólé õjílã ʼásĩ. Gólĩyî ûjũ trá líndrí õnjí lôfõlé õjílã ʼásĩ Kúmú Yésũ rî rú sĩ kĩ nĩ rî, "Má ʼbã tã ní drí mbârâkã Yésũ gólâ Póõlõ drí rĩʼá tã âtálé tã lâ sĩ rî kâ sĩ."
44019014	Õjílã gólĩyî tã ʼẽ ʼbá ĩtí rî rĩʼá ĩyî ʼdĩyímvá njị̂-drị̃-lâ-rị̃ drị̃-ʼbá ạ́ngị́ lãʼbí ʼẽ kâ zị̃lị́ Sẽkévã rî kâ ĩʼdî.
44019015	Nĩngá sĩ, kậyị̂ ãzâ sĩ, gólĩyî drí tã ʼbãzó ʼẽzó líndrí õnjí ãzâ drõlé vólé ãgô ãzâ ʼásĩ. Gõʼdá líndrí õnjí rî ʼdĩ drí tã-drị̃ lôgõzó gólĩyî drí kĩ nĩ rî, "Mã nị̃ mbârâkã Yésũ kâ trá, gõʼdá mã nị̃ tã kpá trá Póõlõ lãjóʼbá Yésũ kâ ró rî tãsĩ. Gõʼdá ãnî rî gógó nyãányâ lâ ĩyíkâ ãʼdî yî ĩʼdî yã?"
44019016	Nĩngá sĩ, líndrí õnjí ʼdĩ drí mbârâkã fẽzó ãgô ʼdĩ drí ʼdẽzó gólĩyî drị̃ị̂, gõʼdá ãgô ʼdĩ drí ngãzó gólĩyî lûvũlị́ ngbá vũdrị́ sĩ gõʼdá gólĩyî cãzó õnjí lâ drị̃ị̂ ítá gólĩyíkâ ôsĩzó ngbá vólé. Nĩngá sĩ rî, gólĩyî drí ĩyî pãzó rãlé vólé ʼbã ʼdî ʼásĩ ũndú ró.
44019017	Gõʼdá nĩngá sĩ, õjílã Yúdạ̃ yí kâ ndrĩ gõʼdá õjílã Gị̃rị́kị̃ kâ bê gólĩyî rĩ ʼbá Ẽfésõ ʼálâ rî ʼbá yî drí tã ʼdî ârízó. Gõʼdá gólĩyî drí âʼdózó ũrị̃ ró, gõʼdá drílĩyî mbârâkã Kúmú Yésũ kâ rî rõzó rõô.
44019018	Gõʼdá nĩngá sĩ, gólĩyî tã lẽ ʼbá trá Yésũ ʼá rî ʼbá yî drí võ lâ ûsúzó kĩ, rĩʼá õnjí ró gólĩyî drí rĩzó cú ngá õjõ kâ bê gõʼdá kpá ngá ãlókõ kâ ngãtá lạ̃ndrị́ kâ bê.
44019019	Gõʼdá õjílã dũû gólĩyî lãfálé ʼásĩ rĩ ʼbá ĩyî tã õjõ kâ ʼẽlé kpá tã ãlókõ kâ ʼẽlé sị́sị́ rî ʼbá yî drí búkũ ĩyíkâ õjõ kâ kpá ngá ãlókõ kâ rî âtrõzó lôzãlé ngbá vólé õjílã lị̃fị́ drị̃ ʼá ãlô-ãlô. Búkũ gólĩyíkâ ʼdĩ ʼbá yî rĩʼá cú úlị́ gbạ̃wũ kâ rî ʼbá yí bê gõʼdá kpá cú rĩʼá tã îmbâ lârâkô gólĩyî tã õjõ kâ rî ʼbá yî tãsĩ rî ʼbá yí bê. Lâgî búkũ lôzãlé trá ʼdĩ ʼbá yí kâ ólã bê rî, âcâ rĩʼá rõô.
44019020	Ĩtí rî, mbârâkã tã ʼẽʼẽ ʼdî ʼbá yí kâ gạ̃rạ̃ ʼdî drí õjílã dũû ʼbãzó tã lẽlé úlị́ Kúmú Yésũ kâ ʼá, gõʼdá kpá tã âtî-âtî tãndí Yésũ kâ drí lậʼbúzó mbârâkã bê ãmbá.
44019021	Tã ʼdî vósĩ rî, Póõlõ drí tã ị̂sũzó íyî nyãányâ sĩ ʼẽzó nĩlí ậcị́ tõlé kôrô Mẽkẽdónĩyã ʼásĩ, ʼbạ̃drị̃ Gị̃rị́kị̃ kâ bê gõʼdá kpá ạ̃dũkũ lâ ró rî nĩlí Yẽrõsãlémã ʼálâ. Tã ʼdî tãsĩ rî, Póõlõ drí úlị́ âtázó kĩ nĩ rî, "Nĩnĩ ámákâ Yẽrõsãlémã ʼálâ rî vósĩ rî, má lẽ âgõlé cãlé bũúũ jạ̃rị́bạ̃ ạ́ngị́ Rómã kâ rî lômílí."
44019022	Nĩngá sĩ, Póõlõ rî drí ngãzó Tĩmátĩyã yî Ẽrésĩtõ bê íyî pã ʼbá ró rî yî jõlé nĩlí sị́sị́ ʼálâ Mẽkẽdónĩyã ʼálâ, gõ gólâ rî gógó drí íyíkâ rĩzó drẽ ãkpã nĩngá kậyị̂ fínyáwá sĩ jạ̃rị́bạ̃ Ẽfésõ rî ʼá.
44019023	Kậyị̂ Póõlõ drí rĩzó Ẽfésõ ʼálâ rî ʼbá yî sĩ rî, õjílã Ẽfésõ kâ drí rû êʼbézó ạ̃wạ̃lạ̃kạ̃ bê tákányĩ gõʼdá ôtrê-ôtrê bê tã âtî-âtî tãndí Yésũ rî tãsĩ rî rú.
44019024	Tã ʼdî ʼê rû trá nõtí. Óká ʼbá ãzâ bê rú lâ Dẽmétrĩyõ. Gólâ rî trá líndrí õnyíkõ jó ôvârí ãbãrãdãgõ zị̃lị́ Ãrĩtĩmísã rî kâ êdélé dáãbõ mvẽêmvê ʼásĩ rî, gõʼdá gólĩyî rĩ ʼbá lôsĩ ʼẽlé gólâ bê rî ûsû ĩyî lãfâ rõô lôsĩ rî ʼdĩ ʼásĩ.
44019025	Gõʼdá Dẽmétrĩyõ rî ʼdĩ ndrélé bê õjílã dũû ʼdó rĩʼá tã lẽʼá Yésũ ʼá rî, drílâ âʼdózó õmbã ró. Drílâ ngãzó lôsĩ ʼẽ ʼbá íyíkâ ʼdĩ ʼbá yî ậzị́lị́ rû êʼbélé võ ãlô ʼá kpá gólĩyî ãzâ ʼbá yî rĩ ʼbá lôsĩ ãlô ʼdĩ ʼẽlé rî ʼbá yí bê. Gõʼdá gólâ drí tã âtázó gólĩyî drí kĩ nĩ rî, "Ãnî õjílã, mĩ nị̃ trá kĩ, mã rî lãfâ ãmákâ ûsúlị́ lôsĩ nô ʼásĩ.
44019026	Gõʼdá mĩ ndrê kpá trá, gõʼdá nĩ ârî kpá trá tã ãgô gólâ Póõlõ ʼdĩ kâ rĩʼá ʼẽlâ rî, gólâ âtâ kĩ nĩ rî, ngá gólĩyî ãmâ õjílã mvá drí rĩʼá êdélâ rî ʼbá yî ãâʼdó ĩyî kó kô ngá gólĩyî õjílã drí ị̂njị̃lị́ ôvârí ró rî ʼbá yî ĩʼdî. Ĩtí lâ ʼdĩ ró rî, gólâ ʼê õjílã dũû trá úlị́ íyíkâ ʼdĩ ʼbá yî lẽlé, Ẽfésõ ʼá nõngá gõʼdá kpá ʼbạ̃drị̃ ngõlõ Ásĩyã kâ nõ ʼásĩ ndrĩ!
44019027	Má nị̃ị́ kô ngãtá tã rî ʼdĩ tãsĩ rî, õjílã âʼdô ngá gólĩyî ãmâ drí rĩʼá ʼẽlâ rî ʼbá yî ndrẽʼá âʼdólé cú ĩtí tã ífí ãkó lâ ró, gõʼdá ngãtá gólĩyî âyé gĩgĩ lâ yî kô yã rî! Gõʼdá ãʼdô trá ĩtí rî, gólĩyî âʼdô îcáʼá âtálâ kĩ, jó ândrê Ãrĩtĩmísã kâ ãâʼdô kpá trá rĩʼá tã ífí ãkó, gõʼdá gólĩyî âʼdô kpá úlị́ ányâ âtáʼá ôvârí ãmákâ õkó ró gólâ ngbãângbânõ õjílã ndrĩ Ásĩyã kâ gõʼdá kpá ʼbạ̃drị̃ ãzâ ʼbá yí kâ bê drí rĩʼá ị̂njị̃lâ rî rú, ãʼdô ró bê ãmbã gólâkâ îzãlé!"
44019028	Gõʼdá õjílã ârílí bê tã ʼdî rî, gólĩyî drí ngãzó õmbã ró rõô, gõʼdá rĩʼá ôtrélé kĩ, "Ãrĩtĩmísã ĩʼdî ôvârí ãmâ gólĩyî Ẽfésõ lé ʼbá ró rî ʼbá yí kâ! Gólâ rĩʼá gạ̃rạ̃ lậvũlị́ kôrô!"
44019029	Nĩngá sĩ, õjílã ndrĩ jạ̃rị́bạ̃ kâ drí ngãzó rû êʼbélé ĩyî ạ̃wạ̃ bê, gõʼdá gólĩyî drí Gáyõ yî Ãrĩsĩtãrókõ bê âʼdó ʼbá lậmû-ãzí Póõlõ kâ ró rî ʼbá yî rũzó. Gólĩyî ngâ nĩlí ʼwãâ õjílã rị̃ ʼdî ʼbá yí bê võ gólĩyíkâ rû êʼbê kâ rî ʼálâ.
44019030	Gõʼdá nĩngá sĩ, Póõlõ ârî tã bê tã ʼdî tãsĩ rî, gólâ lẽ trá nĩlí lậmû-ãzí gólâkâ ʼdĩ ʼbá yî pãlé õjílã rû êʼbé ʼbá ngbạ̃ʼũ ʼdî ʼbá yî drị́gạ́ sĩ, gõʼdá tã lẽ ʼbá Yésũ ʼá rî ʼbá yî lôgâ gólâ dó nĩlí.
44019031	Gõʼdá kpá õjílã ãmbâ-ãmbâ ũrûkậ ʼbá yî Ẽfésõ kâ, gólĩyî âʼdó ʼbá gólâ rî rû-lẽ-ãzí ró rî ʼbá yî drí tã âtízó gólâ drí kĩ, gólâ õnĩ tólâ kô. Tã ʼdî tãsĩ rî, Póõlõ nĩí gõʼdá tólâ kô.
44019032	Gõʼdá võ rû êʼbê kâ ʼdĩ ʼá tólâ rî, õjílã dũû ʼdĩ ʼbá yî drẽ zãâ ôtréʼá ãzí-vó ãzí-vó. Ũrûkậ lâ yî ôtrê tã ãzâ ʼbá yî sĩ, gõʼdá ũrûkậ lâ yî ôtrê ĩyíkâ tã ãzâ ʼbá yî sĩ, tãlâ ãmbá lâ gólĩyî ʼásĩ rî ʼbá yî nị̃ị́ ĩyî tã ífí ĩyî drí rû êʼbézó rî kôʼdáwá.
44019033	Gõʼdá nĩngá sĩ, õjílã Yúdạ̃ yí kâ drí ãgô ãzâ gólĩyî lãfálé ʼásĩ zị̃lị́ Ãlẽkẽzándã rî ʼbãzó nĩʼá âdrélé õʼbí ândrá âʼdólé tã âtá ʼbá ró ĩyî ngá lésĩ. Õjílã ũrûkậ ʼbá yî drí tã gólâ ʼẽʼá nĩʼá âtálâ rî âtázó gólâ drí. Nĩngá sĩ, Ãlẽkẽzándã rî drí drị́ îngázó ûrû õjílã drí rĩzó bê njũrũ, tãlâ yí ngî ró bê tã ĩyî ngá lésĩ gólĩyî drí.
44019034	Gõʼdá õjílã nị̃ ĩyî bê kĩ, gólâ rĩʼá õjílã Yúdạ̃ yí kâ ʼî rî, gólĩyî drí ngãzó kpãkã ãlô rĩʼá ôtrélé kĩ nĩ rî, "Cé Ãrĩtĩmísã ĩʼdî gólâ ôvârí ãmákâ õkó ró rî! Gólâ rĩʼá ôvârí ãmbá ʼî gạ̃rạ̃ lậvũlị́ kôrô!" Ĩtí rî, gólĩyî rî trá ôtrélé ị̃tú-pá rị̃ sĩ.
44019035	Nĩngá sĩ, ạ̃dũkũ lâ ró rî, gólâ tã îgĩ ʼbá ãmbá jạ̃rị́bạ̃ kâ ró rî drí ngãzó ânĩlí gólĩyî ʼbãlé rĩlí njũrũ. Gõʼdá drílâ tã âtázó kĩ, "Ãnî õjílã ámákâ Ẽfésõ kâ ró rî ʼbá yî, õjílã cé tị̂tị̂ nị̃ trá kĩ nĩ rî, ãmâ Ẽfésõ lé ʼbá ĩʼdî rĩ ʼbá jó ândrê gólâ rĩzó Ãrĩtĩmísã rî ị̂njị̃lị́ rî vó lâ ndrẽlé rî. Mã ndrê ãmákâ kúnị́ mvá lânjã âʼdé ʼbá trá ûrú lésĩ gólâ ãmâ drí ị̂njị̃lị́ Ãrĩtĩmísã ró rî vó lâ ĩʼdî.
44019036	Ógãá tị̂ tã ʼdî ʼbá yî drị̃ị̂ kô. Ĩtí rî, îcâ trá ãnî drí âgízó tị́tị́ ró gõʼdá âʼdó kô tã õnjí ʼẽzó ĩʼdî tã ʼdî ʼbá yî tãsĩ.
44019037	Gõʼdá ãgô rị̃ nô ʼbá yî tãsĩ rî, kpálé gólĩyî ûgũú ngá kô jó ôvârí ãmákâ rî kâ ʼásĩ gõʼdá gólĩyî ʼdá ôvârí ãmákâ õkó ró Ãrĩtĩmísã kpálé kôʼdáwá rî, nĩ rû gólĩyî trá âtrõlé âjílí nõngá.
44019038	"Nĩngá sĩ, õzõ Dẽmétrĩyõ õjílã íyíkâ rî ʼbá yí bê ãʼdô ĩyî cú tã bê ʼbãlé õjílã ãzâ rú rî, gólĩyî âʼdô õjílã rî ʼdĩ âtrõʼá ʼbãlé kúmú ândrá kậyị̂ gólâ tã kĩ kâ rî sĩ gõʼdá tã rî ʼdĩ ngĩzó dódó kúmú drí.
44019039	Gõʼdá õzõ ãnî ndrĩ õlẽ kpá tã ãzâ ʼẽlé tã ʼdî tãsĩ rî, ĩtí rî, trá rĩʼá tãndí ró ãmâ drí õjílã ndrĩ jạ̃rị́bạ̃ nô kâ êʼbézó kĩlâ mbị̂mbị̂ ró.
44019040	Ạ̃wạ̃ gólâ ãnî ndrĩ drí ʼẽlé trá ãndrõ rî tãsĩ rî, mâ ũrị̃ ró, tãlâ õjílã ãzâ âʼdô nĩʼá tã ʼbãlé ãmâ rú kúmú ạ́ngị́ Rómã kâ ândrá tã lâ sĩ. Ạ̃wạ̃ ʼdî tã ífí lâ yûʼdạ́wạ́, gõʼdá mã îcá kô ngĩlâ kúmú Rómã kâ drí mbị̂mbị̂ ró."
44019041	Gõʼdá tã îgĩ ʼbá ãmbá ʼdĩ ndẽ tã âtâ-âtâ bê trá rî, gólâ drí ngãzó õjílã ʼbãlé lậʼbúlị́ gõlé ĩyî drí ʼbã ʼásĩ.
44020001	Gõʼdá õjílã Ẽfésõ kâ ndẽlé bê ạ̃wạ̃ ũjạ́ ĩyíkâ ʼdĩ rî, Póõlõ drí ngãzó tã lẽ ʼbá Yésũ ʼá rî ʼbá yî êʼbélé tũ võ ãlô ʼá. Gõʼdá drílâ tã âtázó gólĩyî drí, tãlâ gólĩyî õrî ró bê pị̃pị̂sị́lị́ ậtũ-ậtũ sĩ. ʼDĩî vósĩ, gólâ drí mí-rî-gbõ ʼẽzó gólĩyî drí gõʼdá ngãzó nĩlí Mẽkẽdónĩyã ʼálâ.
44020002	Mẽkẽdónĩyã ʼálâ rî, gólâ tô ậcị́ trá nĩʼá mbârâkã sõ bê gólĩyî tã lẽ ʼbá trá Yésũ ʼá rî ʼbá yî ʼá úlị́ tãndí rî ʼbá yî sĩ. ʼDĩî vósĩ rî, gólâ drí ngãzó lậvũlị́ jạ̃rị́bạ̃ Kõrínĩtõ ʼbạ̃drị̃ Gị̃rị́kị̃ kâ ʼá rî ʼálâ.
44020003	Gõʼdá gólâ drí rĩzó jạ̃rị́bạ̃ Kõrínĩtõ ʼdĩ ʼá tólâ párá nâ sĩ. Gõʼdá tólâ sĩ rî, gólâ lẽ trá ângálé âgõlé ʼbạ̃drị̃ Sírĩyã kâ ʼálâ kõlóngbõ sĩ gõzó Yẽrõsãlémã ʼálâ. Gõʼdá gólâ ârî tã kĩ, õjílã Yúdạ̃ yí kâ ũrûkậ ʼbá yî Gị̃rị́kị̃ ʼálâ rî ʼbá yî ậyị̂ ĩyî tã trá ʼẽzó gólâ rî fũlị́. Tã rî ʼdĩ tãsĩ rî, gólâ drí ngãzó gõlé vólé pá sĩ kôrô ʼbạ̃drị̃ Mẽkẽdónĩyã kâ rî ʼásĩ.
44020004	Gõʼdá gólĩyî nĩ ʼbá kpãâ gólâ bê rî ʼbá yî rĩʼá Sõpãtérã Pírã rî mvá ró gólâ Bẽríyã lé ʼbá ró rî, Ãrĩsĩtãrókõ gõʼdá Sẽkóndõ bê gólĩyî Tẽsãlõníkã lé ʼbá ʼî, gõʼdá nĩngá sĩ, Gáyõ ãzâ Dérẽbẽ lé ʼbá ró rî, gõʼdá Tĩmátĩyã, gõʼdá Tĩkíkõ yî Trõfímõ bê, gólĩyî ĩyíkâ kpạ̃rạ̃tị́ Ásĩyã lé ʼbá ʼî.
44020005	Õjílã rî ʼdĩ ʼbá yî lậvũ ĩyíkâ sị́sị́ ạ̃tị́ ʼálâ kõlóngbõ sĩ ãmâ tẽlé Póõlõ bê Trówã ʼálâ.
44020006	Mã rî trá jạ̃rị́bạ̃ Fị̃lị́pị̃ rî ʼá kãrámã gólâ rĩzó ãmbãtã gólâ rĩʼá ʼbẽlâ cú ĩtí ạ̃kú ãkó rî nyãlé rî ʼẽlé tólâ. ʼDĩî vósĩ rî, ãmâ drí Fị̃lị́pị̃ rî âyézó. Trõ ãmâ rĩʼá kậyị̂ njị̂ kõlóngbõ sĩ cãzó õjílã gólĩyî lậvũ ʼbá sị́sị́ ʼálâ rî ʼbá yî ûsúlị́ Trówã ʼálâ ãmâ tẽrẽ ʼá. Gõʼdá nĩngá rî, ãmâ drí ʼẽzó lâ kậyị̂ njị̂-drị̃-lâ-rị̃.
44020007	Kậyị̂ õjílã Yúdạ̃ yí kâ rãtáã ʼẽ kâ rî vósĩ lạ̃njạ́túlị́ sĩ rî, ãmâ drí ngãzó rû êʼbélé rãtáã ʼâ ậmû kâ tãsĩ. Gõʼdá Póõlõ drí úlị́ Ôvârí kâ pẽzó õjílã drí. Gólâ lẽ trá ngãlé lậvũlị́ tólâ sĩ ị̃drú rî kâtí. Ĩtí rî, gólâ drí rĩzó tã Ôvârí kâ pẽlé õjílã drí bũúũ ãʼbí ító ʼá.
44020008	Mã êʼbê rû trá jó ʼálé lạ̃kũ gólâ ûrú lésĩ ãzí drị̃ị̂ lámbã dũû drí rĩzó kõlé rî ʼá.
44020009	Nĩngá sĩ, ágá ãzâ rú lâ Yũtúkũ gólâ rĩ ʼbá ũpị̃ ãbẽ kâ ʼá rî, ậʼdú drí ậsị́zó lị̃fị́ lâ ʼá lâṇõ rĩrĩ kâ ʼdĩ drí sĩ. ʼDĩî Póõlõ drẽ zãâ rĩʼá tã pẽʼá ạ̃tị́lị́ ạ̃tị́lị́ ró rõô. Gõʼdá ạ̃dũkũ lâ ró rî, Yũtúkũ drí gbõ lîtĩzó âʼdélé ʼyárá ũpị̃ ʼásĩ ị̃nyạ́kú drị̃ị̂. Gõʼdá õjílã ngâ bê nĩlí gólâ rî îngálé ûrû rî, gólĩyî gõ ûsû gólâ trá kĩní-kínî ãvõ ró.
44020010	Nĩngá sĩ, Póõlõ drí ngãzó nĩlí rû ûtúlị́ gólâ drị̃ị̂ gõʼdá rĩʼá rúʼbạ́ lâ ậnjúlị́. Gõʼdá Póõlõ rî drí tã âtázó õjílã drí, tãlâ gólĩyî ãâyê ró ãwó ngõngõ. Gólâ kĩ, "Nĩ âyê ãwó, gólâ lîdrî trá."
44020011	Gõʼdá nĩngá sĩ, Póõlõ drí ngãzó mbãlé gõlé ûrú ʼálâ jó ʼdĩ ʼá tólâ kpá óʼdí ãmbãtã ʼâ ậmû kâ rî nyãlé ngá mvũmvũ bê tã lẽ ʼbá Yésũ ʼá rî ʼbá yí bê, gõʼdá kpá rĩlí tã ngĩlí gbíyá ãcê ró bũúũ võ drí ậwúzó. Gõʼdá vólé drị̃ lâ ʼásĩ rî, gólâ drí ngãzó nĩlí.
44020012	Nĩngá sĩ, õjílã ʼdî ʼbá yî drí ágá Yũtúkũ Póõlõ drí lîdrílí trá ʼdĩ drị̃zó âjílí gõlé yí drí ʼbã ʼálâ, ʼdĩî gólĩyî gõʼdá trá ʼdó ãyĩkõ ró tãlâ tã ʼdî tãsĩ.
44020013	Nĩngá sĩ, Póõlõ drí tã âtázó ãmâ drí nĩzó mbãlé kõlóngbõ ândrê ʼá gõʼdá nĩlí ạ̃tị́lị́ ró, tãlâ gólâ lẽ íyíkâ võ kĩlí pá sĩ mbị̂ nĩlí Ãsósõ ʼálâ. Ĩtí rî, ãmâ drí ãmákâ nĩzó lîgõ bê kõlóngbõ sĩ cãlé Ãsósõ ʼálâ gólâ rî ûsúlị́ tólâ.
44020014	Gõʼdá mã ûsû gólâ bê tólâ rî, gólâ drí mbãzó fĩlí ãmá bê kõlóngbõ ʼá. Gõʼdá ãmâ drí nĩzó zãâ Mĩtõlénẽ ʼálâ ậʼdú kõlé tólâ.
44020015	Gõʼdá cị̃ị́nó ãzâ rî sĩ rî, ãmâ drí ngãzó nĩlí kõlóngbõ sĩ tólâ sĩ cãlé ãnyî ʼbạ̃drị̃ zị̃lị́ Kíyõ rî rú. Kậyị̂ ãzâ rî sĩ rî, ãmâ drí nĩzó zãâ kõlóngbõ sĩ Sámõ ʼálâ. Gõʼdá drị̃zõ lâ sĩ rî, ãmâ drí nĩzó nĩʼá cãlé jạ̃rị́bạ̃ zị̃lị́ Mẽlétõ rî ʼálâ.
44020016	Póõlõ lẽ trá nĩlí kôrô mbị̂ Mẽlétõ ʼálâ cú ĩtí cã ãkó Ẽfésõ ʼálâ, tãlâ yí õzó kô nĩî lîpí bê ʼbạ̃drị̃ Ásĩyã kâ ʼdĩ ʼásĩ. Gólâ lẽ nĩlí ʼwãâʼwâ Yẽrõsãlémã ʼálâ, tãlâ õzõ ĩîcâ trá rî yí drí âʼdózó bê Yẽrõsãlémã ʼálâ kậyị̂ Pẽnĩtãkósĩtĩ kâ sĩ.
44020017	Gõʼdá nĩngá sĩ, Póõlõ drí ngãzó tã âtílí drị̃-ʼbá kạ̃nị́sạ̃ kâ Ẽfésõ ʼálâ rî ʼbá yî drí ânĩzó íyî ûsúlị́ Mẽlétõ ʼá tólâ.
44020018	Gõʼdá drị̃-ʼbá ʼdĩ ʼbá yî câ bê tólâ rî, Póõlõ drí nî-bê-yã fẽzó gólĩyî drí, gõʼdá gólâ drí tã âtázó gólĩyî drí kĩ, "Ãnî nyãányâ nị̃ rĩrĩ ámákâ má drí rĩzó rĩlí kậyị̂ vósĩ ndrĩ, má drí âʼdózó ãní bê kậyị̂ drị̃-káká má drí âcázó ʼbạ̃drị̃ ãníkâ Ásĩyã kâ rî ʼá, bũúũ cãlé kậyị̂ gólâ má drí lậvũzó rî sĩ rî trá.
44020019	Má ʼê lôsĩ Kúmú Yésũ kâ trá rû lôgõ dã rî sĩ. Má ngô ãwó trá rõô Ôvârí drí ãnî tãsĩ, tãlâ nĩ ãâdrê ró bê pị̃pị̂sị́lị́ ậtũ-ậtũ sĩ kậyị̂ lâṇõ kâ rî sĩ. Gõʼdá mâ rî gógó ûsû lâṇõ kpá trá rõô õjílã Yúdạ̃ yí kâ gólĩyî tã ậyị́ ʼbá trá má rú rî yî drị́gạ́ sĩ, ndrô gólĩyî má drí rĩzó lôsĩ Ôvârí kâ ʼẽlé ãnî lãfálé rî ʼbá yî sĩ.
44020020	Lâṇõ rî ʼdĩ âʼdô bê kpálé ĩtí rî, má rî trá zãâ rĩʼá tã âtî-âtî tãndí Ôvârí kâ pẽlé ãnî drí, gõʼdá kpá ãnî îmbálé õʼbí lãfálé gõʼdá kpá ãnî drí ʼbã ʼásĩ, cú ĩtí tã Ôvârí drí ʼẽlé trá ãnî pãzó rî ãzãkã lâ lôkí ãkó ãlôwálâ ãnî drí.
44020021	Má âtâ úlị́ trá ngbálí-ngbálí õjílã drí ndrĩ, âʼdó kô cé õjílã Yúdạ̃ yí kâ drí. Má âtâ tã trá gólĩyî drí drị̃ âdĩzó vólé tã õnjí gólĩyíkâ rî ʼbá yî ʼásĩ, tãlâ gólĩyî ị̃ị̂njị̃ ró Ôvârí gõʼdá kpá tã lẽlé Kúmú ãmákâ Yésũ ʼá.
44020022	"Ngbãângbânõ rî, má âtâ ãnî drí kĩ, Líndrí Tãndí Ôvârí kâ trá ámâ jõʼá ĩʼdî nõ nĩlí Yẽrõsãlémã ʼálâ, gõʼdá má nị̃ị́ tã õjílã drí ʼẽʼá ʼẽlâ má drí tólâ rî kô.
44020023	Gõʼdá má nị̃ cé tã nô ʼbá yî ĩʼdî, jạ̃rị́bạ̃ gólĩyî cé tị̂tị̂ má drí rĩzó trá ʼá lâ ʼásĩ rî ʼbá yî ʼásĩ rî, Líndrí Tãndí Ôvârí kâ rî âʼdâ tã trá má drí kĩ nĩ rî, kậyị̂ ãzâ sĩ, õjílã âʼdô ĩyî ámâ vũʼá gạ̃nị́mạ̃ ʼá gõʼdá ámâ ʼbãlé lâṇõ ûsúlị́.
44020024	Gõʼdá tã ị̂sũ ámákâ rĩʼá ị̂sũlâ rî ʼá rî, âʼdó kô rĩʼá tã ạ́ngị́ ʼî õzõ má õdrã ngãtá má õdrã kôʼdáwá rî. Tã ạ́ngị́ má drí rî rĩʼá lôsĩ gólâ Kúmú Yésũ drí tã lâ ʼbãlé trá má drí ʼẽlé rî ndẽlé bũúũ kậyị̂ má drí drãzó rî sĩ. ʼDĩî rĩʼá tã âtî-âtî tã tãndí Ôvârí drí ʼẽlé trá õjílã pãzó rî tãsĩ rî ĩʼdî.
44020025	Sị́sị́ lâ sĩ rî, má rî trá gbíyá rõô ãnî lãfálé tã âtálé ãnî drí kũmũ ạ́ngị́ Ôvârí kâ tãsĩ. "Gõʼdá ngbãângbânõ rî, nĩ ndré ámâ lị̃fị́ gõʼdá kó kô óʼdí.
44020026	Ĩtí rî, má âtâ tã gólĩyî ndrĩ Ôvârí drí lẽlé ʼẽlâ rî trá ãnî drí. Má cí tị̂ tã ãzãkã drị̃ị̂ ãnî drí kô. Bê trá ĩtí rî, má âtâ ãnî drí ãndrõ, õzõ nĩ ãâyê rĩrĩ lạ́tị̂ mbị̂ ró rî kâ trá gõʼdá lâṇõ ûsúzó rî, ʼdĩî âʼdó gõʼdá kô tã ʼẽʼẽ ányâ ámákâ rî tãsĩ. Gõʼdá ʼdĩî rĩʼá tã ãnî nyãányâ kâ rî ĩʼdî.
44020028	"Gõʼdá ĩtí rî, nĩ ndrê ãnî vó dódó ndrĩ ʼdó õjílã kạ̃nị́sạ̃ kâ gólĩyî Líndrí Tãndí Ôvârí kâ drí ãnî ʼbãlé trá vó lâ yî ndrẽlé rî ʼbá yí bê. Nĩ îmbâ tã mbị̂ Yésũ kâ gólĩyî drí ngbálí-ngbálí, gõʼdá kpá gólĩyî ậtị̃zó õzõ lôkí ʼbá drí kạ́bị̃lị́kị̃ íyíkâ ậtị̃rị̃ kâtí, tãlâ gólĩyî rĩʼá õjílã Ôvârí kâ ĩʼdî gõʼdá gólâ gî gólĩyî trá âʼdólé íyíkâ ró õdrã mvá lâ Yésũ kâ rî sĩ.
44020029	Má nị̃ trá kĩ, má ãâyê ãnî trá rî, vólé drị̃ lâ ʼásĩ, õjílã ãzâ ʼbá yî âʼdô ânĩʼá ãnî ngálâ tã ányâ îmbálé õjílã kạ̃nị́sạ̃ kâ âdólé tã lẽlẽ gólĩyíkâ îzãlé, õzõ kõrõnyã õnjí drí kạ́bị̃lị́kị̃ rũrị̃ fũlị́ nyãlé rî kâtí.
44020030	Gõʼdá õjílã ãzâ ʼbá yî ãnî lãfálé sĩ âʼdô kpá ngãʼá rĩʼá õnjõ âdólé, tãlâ õjílã kạ̃nị́sạ̃ kâ ʼbãlé ʼdẽlé ĩyî vósĩ Yésũ rî võ ʼá.
44020031	Tãlâ tã rî ʼdĩ tãsĩ rî, nĩ ʼê lôsĩ Ôvârí kâ ʼdĩ lị̃fị́ lõmbâ sĩ, tã ʼdî õjá kô ãnî drị̃ sĩ. Nĩ ʼê tã õzõ má drí ʼẽlé trá rî kâtí. Má rî trá ãnî îmbálé ndrĩ ãlô-ãlô õjílã ãlô rî âyé ãkó ndrô nâ sĩ. ʼDĩî rĩʼá ngạ́cị̂ ị̃tú bê ndrĩ. Gõʼdá má ngô ãwó kpá trá rõô ãnî tãsĩ, ãʼdô ró bê ãnî drí ʼdẽzó tã Ôvârí kâ vósĩ pị̃pị̂sị́lị́ ãlô rî sĩ.
44020032	"Ĩtí ngbãângbânõ rî, má fẽ ãnî Ôvârí drị́gạ́, gólâ õndrê ró bê ãnî vó. Gõʼdá má âtî ãnî úlị́ gólâkâ ârílí ʼẽlé, tãlâ úlị́ rî ʼdĩ ʼbá yî õʼbã ró ãnî bê tã lânjã gólâkâ gólâ rî gógó drí âfẽlé cú ĩtí tãkó ãnî drí rî nị̃lị́. Tã âtî-âtî rî ʼdĩ âʼdô ãnî ʼbãʼá âdrélé pị̃pị̂sị́lị́ ị̂dû-ị̂dû sĩ, tãlâ Ôvârí ĩîcâ ró bê ândrâ-tãndĩ gólĩyî gólâ drí lẽlé ʼẽʼá fẽlâ õjílã íyíkâ drí ndrĩ rî fẽlé ãnî drí ạ̃tị́ ʼálâ.
44020033	"Mĩ nị̃ tã gólĩyî má drí ʼẽlé sị́sị́ rî ʼbá yî trá ndrĩ, má âʼdó kô lãfâ ngãtá ítá lôvó bê trõlé ãnî ãzãkã drị́gạ́ sĩ.
44020034	Ãnî rî gógó nyãányâ lâ nị̃ trá kĩ, kậyị̂ ndrĩ má drí rĩzó trá ãnî lãfálé rî sĩ rî, má rî trá ngá ʼẽlé ámâ drị́ sĩ ngá gólĩyî ndrĩ ãmâ drí lẽlé ãmâ ãzí-ãzí yí bê rî ûsúzó.
44020035	Ĩtí lâ ʼdĩ ró rî, má âʼdâ trá ãnî drí kĩ, kậyị̂ vósĩ cé nĩ õʼê lôsĩ mbârâkã sĩ, ãʼdô ró bê gólĩyî îcá ʼbá ngá ʼẽlé kôʼdáwá rî ʼbá yî pãzó. Gõʼdá kpá úlị́ Kúmú ãmákâ Yésũ kâ nõ ʼbá yî õrî ãnî drị̃ị̂. Gólâ kĩ nĩ rî, 'Õjílã gólâ ngá fẽ ʼbá rî âʼdô ândrâ-tãndĩ Ôvârí kâ ûsúʼá rõô lậvũlị́ õjílã gólâ rĩ ʼbá ngá trõlé rî drị̃ị̂ sĩ.' "
44020036	Nĩngá sĩ, Póõlõ ndẽ tã drílâ rĩʼá âtálâ ʼdĩ ʼbá yî bê rî, gólĩyî ndrĩ drị̃-ʼbá kạ̃nị́sạ̃ kâ rî ʼbá yí bê drí ngãzó ĩyî ʼãʼî tị̃lị́ vũdrị́ gõʼdá rãtáã ʼẽzó Ôvârí drí.
44020037	Nĩngá sĩ, gólĩyî ndrĩ ʼdó drí Póõlõ rî âmvózó gõʼdá mí-rî-gbõ ʼẽzó gólâ drí ãwó ngõngõ rõô rî sĩ.
44020038	Gólĩyî trá tã ị̂sũ ró ãmbá, tãlâ gólâ âtâ tã trá kĩ nĩ rî, gólĩyî ĩîcá gõʼdá kô íyî ndrẽlé óʼdí. ʼDĩî vósĩ, gólĩyî drí gólâ rî vó ʼbãzó nĩlí mbãlé fĩlí kõlóngbõ ʼálâ.
44021001	Gõʼdá tólâ sĩ, ãmâ drí mí-rî-gbõ ʼẽzó drị̃-ʼbá Ẽfésõ lésĩ rî ʼbá yî drí tã ị̂sũ ãmbá sĩ. Gõʼdá ãmâ drí ngãzó nĩlí Mẽlétõ ʼásĩ kõlóngbõ sĩ lậvũlị́ ậcị́ ãmákâ bê Yẽrõsãlémã ʼálâ. Mã ngâ nĩlí kôrô mbị̂ lị̃mvû ândrê drị̃ị̂ sĩ, gõʼdá ãmâ drí cãzó ãkîrĩ zị̃lị́ Kósã rî ʼálâ. Ĩtí drị̃zõ lâ sĩ rî, ãmâ drí ngãzó nĩlí nĩngá sĩ ãkîrĩ zị̃lị́ Ródã rî ʼálâ. Gõʼdá cị̃ị́nó lâ sĩ, ãmâ drí nĩzó jạ̃rị́bạ̃ zị̃lị́ Pãtárã rî ʼálâ.
44021002	Tólâ rî, ãmâ drí kõlóngbõ ãmâ drí ânĩzó ĩʼdî sĩ lâ ʼdĩ âyézó, gõʼdá kõlóngbõ ândrê ãzâ ûsúzó. Kõlóngbõ ʼdî rî nĩʼá võ mvá zị̃lị́ Fõnísĩyã ʼbạ̃drị̃ Sírĩyã kâ ʼá rî ʼálâ. Gõʼdá bê ĩtí rî, ãmâ drí mbãzó fĩlí kõlóngbõ ʼdî ʼá, gõʼdá nĩzó lị̃mvû ândrê drị̃ị̂ sĩ kậyị̂ dũû sĩ.
44021003	Ĩtí ró rî, ãmâ drí nĩzó zãâ zãâ, gõʼdá nĩngá sĩ, ãmâ drí ʼbạ̃drị̃ zị̃lị́ Sãyĩpãrásĩ rî ndrẽzó jẽjẽ ró. Gõʼdá ãmâ drí lậvũzó ʼbạ̃drị̃ rî ʼdĩ rú sĩ gõlé ãmâ drị́-lị̃jị́ drị̃ị̂ ró nĩʼá cãlé ʼbạ̃drị̃ Sírĩyã rî ʼálâ. Gõʼdá ãmâ drí cãzó âdrélé jạ̃rị́bạ̃ zị̃lị́ Tírã rî ʼá ʼbạ̃drị̃ Sírĩyã ʼdĩ ʼá nĩngá, tãlâ õjílã gólĩyî kõlóngbõ kâ ʼdĩ ʼbá yî lẽ ĩyî ngá lậnjị̃ ĩyíkâ kõlóngbõ rî ʼdĩ ʼá rî ʼbá yî îrílí ndrĩ vólé kõlóngbõ ʼásĩ gõʼdá rĩzó nĩngá kậyị̂ dũû sĩ.
44021004	Tírã ʼá nĩngá rî, ãmâ drí ngãzó nĩlí tã lẽ ʼbá Yésũ ʼá nĩngá rî ʼbá yî ûsúlị́. Gõʼdá ãmâ drí rĩzó gólĩyí bê nĩngá kậyị̂ njị̂-drị̃-lâ-rị̃ sĩ. Gõʼdá nĩngá rî, gólĩyî drí tã âʼdázó Póõlõ drí ngbálí-ngbálí kĩ, gólâ õnĩ Yẽrõsãlémã ʼálâ kô, tãlâ Líndrí Tãndí Ôvârí kâ âʼdâ tã trá gólĩyî drí kĩ, Póõlõ âʼdô lâṇõ ûsúʼá tólâ.
44021005	Gõʼdá kậyị̂ kõlóngbõ ʼdî kâ ʼẽʼá ʼẽlâ Tírã ʼá nĩngá rî ndẽlé bê rû trá rî, ãmâ drí ãmâ êdézó njãâ ngãlé nĩlí. Ĩtí rî, õjílã ndrĩ õkó lâ yí bê gõʼdá kpá mvá lâ yî ãmâ drí rĩzó trá gólĩyí bê ʼdĩ ʼbá yî drí ãmâ vó ʼbãzó jạ̃rị́bạ̃ ʼásĩ lạ́tị̂ ʼá. Nĩngá sĩ, mã âcâ bê lị̃mvû ândrê tị́ rî, ãmâ gólĩyí bê ndrĩ drí ngãzó ʼãʼî tị̃lị́ lị̃mvû ândrê sínyítã bê ʼdĩ tị́ rãtáã ʼẽzó Ôvârí drí. ʼDĩî vósĩ rî, ãmâ drí ngãzó mí-nĩ-gbõ ʼẽlé ãmâ vó ʼásĩ.
44021006	Nĩngá sĩ rî, ãmâ drí ãmákâ mbãzó fĩlí kõlóngbõ ʼá, gõʼdá gólĩyî drí ĩyíkâ gbõ ngãzó gõlé lậʼbúlị́ ĩyî drí ʼbã ʼásĩ.
44021007	Gõʼdá tólâ sĩ rî, ãmâ drí nĩzó Tírã ʼásĩ Póõlõ yí bê zãâ gõʼdá nĩʼá cãlé Pẽtõlẽmáyã ʼálâ. Nĩngá rî, ãmâ drí nĩzó nî-bê-yã ʼẽlé tã lẽ ʼbá Yésũ kâ nĩngá ʼdĩ ʼbá yî drí gõʼdá ậʼdú kõzó gólĩyí bê kậyị̂ ãlô.
44021008	Gõʼdá drị̃zõ lâ sĩ rî, ãmâ drí nĩzó zãâ kõlóngbõ sĩ gõʼdá cãlé Sẽsãréyã ʼálâ. Nĩngá rî, ãmâ drí ngãzó nĩlí rĩlí Fílĩpõ ãgô gólâ tã âtî-âtî tãndí Yésũ kâ pẽ ʼbá ró rî drí ʼbã ʼálâ. Gólâ kpá ĩʼdî ãlô õjílã njị̂-drị̃-lâ-rị̃ gólĩyî tã lẽ ʼbá Yésũ ʼá rî ʼbá yî drí njĩlí trá Yẽrõsãlémã ʼálâ ngá nyãnyã fẽlé õkó gólĩyî ạ̃yị́zị́ ró rî ʼbá yî drí rî ĩʼdî.
44021009	Gólâ rĩʼá cú mvá ãnjó ágó ãkó rî ʼbá yí bê sû ndrĩ ʼdó ĩyî tã Ôvârí kâ ngĩ ʼbá ʼî tã ậngũ ʼbá ró.
44021010	Mã rî gólĩyí bê tólâ kậyị̂ fínyáwá sĩ. Gõʼdá tã ậngũ ʼbá ãzâ rú lâ Ágãbã, gólâ drí âcázó Yẽrõsãlémã lésĩ.
44021011	Gólâ ânĩ trá ãmâ válâ Fílĩpõ drí ʼbã ʼálâ. Gõʼdá gólâ drí gásĩ Póõlõ kâ âtĩzó Póõlõ pị́ sĩ, íyî pá gõʼdá íyî drị́ bê ômbézó ĩʼdî sĩ lâ, gõʼdá ngãzó tã âtálé kĩ, "Nõô rĩʼá tã gólâ Líndrí Tãndí drí âʼdálé trá kĩʼá nĩ rî, õjílã gólâ gásĩ ị́pị̂ kâ nõ drí âʼdólé gólâkâ rî, õjílã Yúdạ̃ yí kâ âʼdô gólâ rî ômbéʼá õzõ nõô kâtí Yẽrõsãlémã ʼálâ gõʼdá trõlé fẽlé Rómã lé ʼbá yî drí ômbélé ʼbãlé gạ̃nị́mạ̃ ʼá."
44021012	Gõʼdá mã ârî bê úlị́ ʼdĩ ʼbá yî rî, ãmâ gõʼdá tã lẽ ʼbá Yésũ kâ ãzâ ʼbá yî tólâ rî ʼbá yí bê drí ngãzó rû lôʼbãlé Póõlõ rú ândálé ândâ, tãlâ gólâ õzó nĩî kô Yẽrõsãlémã ʼálâ.
44021013	Gõʼdá gólâ lôgõ íyîngá tã-drị̃ ãmâ drí kĩ nĩ rî, "Mĩ rî rĩʼá ãwó ngõlé ĩtí ʼdĩ ãʼdô tãsĩ yã? Mĩ rî rĩʼá ámâ fũlị́ ĩzã sĩ nõtí ãʼdô tãsĩ yã? Âʼdô bê trá ĩtí rî, mâ trá ngãʼá nĩlí. Má âʼdó kô ũrị̃ ró gạ̃nị́mạ̃ Yẽrõsãlémã kâ tãsĩ, gõʼdá má âʼdó kpá kô õdrã ũrị̃ bê drãlé tólâ Kúmú Yésũ rî tãsĩ."
44021014	Nĩngá sĩ rî, mã îcá gõʼdá kô tã lôgõlé gólâ drí. Ĩtí rî, ãmâ drí gbõ úlị́ âtâ-âtâ gólâ drí rî âyézó vólé tã rî ʼdĩ tãsĩ. Gólâ ãmâ drí âtálé rî cé "Ôvârí drí lẽlé rî vó ró."
44021015	Rĩrĩ gólâkâ tólâ rî vósĩ, ãmâ drí ngá ãmákâ rî ʼbá yî êdézó njãâ ngãzó nĩlí Yẽrõsãlémã ʼálâ.
44021016	Nĩngá sĩ, tã lẽ ʼbá Yésũ ʼá Sẽsãréyã kâ rî ʼbá yî drí ngãzó ãmâ âjílí lạ́tị̂ nĩzó Yẽrõsãlémã ʼálâ rî drị̃ị̂. Gólĩyî trõ ãmâ âjílí bũúũ cãlé tã lẽ ʼbá ãzâ rú bê Mĩnãsónã rî drí ʼbã ʼálâ rĩlí tólâ tãkõ. Mĩnãsónã rĩʼá Sãyĩpãrásĩ lé ʼbá ró gólâ âʼdó ʼbá tã lẽ ʼbá Yésũ kâ ạ̃kû ró nã rî ĩʼdî.
44021017	Gõʼdá ãmâ Póõlõ yí bê, mã câ bê Yẽrõsãlémã ʼá rî, õjílã kạ̃nị́sạ̃ kâ tólâ nã ʼbá yî drí ânĩzó nî-bê-yã fẽlé ãmâ drí ãyĩkõ sĩ.
44021018	Nĩngá sĩ, drị̃zõ lâ sĩ rî, ãmâ Póõlõ yí bê drí ngãzó nĩlí drị̃-ʼbá Yãkóbã yî ndrẽlé, gõʼdá õjílã kạ̃nị́sạ̃ kâ rî ʼbá yî drí kpá rû êʼbézó ndrĩ ãmá bê tólâ.
44021019	Ĩtí rî, Póõlõ drí ngãzó nî-bê-yã fẽlé gólĩyî drí, gõʼdá kpá tã tãndí ndrĩ gólĩyî Ôvârí drí ʼẽlé trá õjílã lídí gólĩyî âʼdó ʼbá Yúdạ̃ ró kô rî ʼbá yî lãfálé ʼá rî ʼbá yî ngĩlí sị́rú-sị́rú, tãlâ lôsĩ gólâ drí ʼẽlé trá gólĩyî lãfálé ʼá rî sĩ.
44021020	Gõʼdá Yãkóbã yî ârî tã Póõlõ drí ngĩlí ʼdĩ ʼbá yî bê rî, gólĩyî drí Ôvârí rî lûyị́zó ãmbá, tãlâ õjílã lídí dũû lẽ ĩyî tã trá Yésũ ʼá võ ʼásĩ ndrĩ. Gõʼdá nĩngá sĩ, gólĩyî drí ngãzó tã âtálé Póõlõ drí kĩ nĩ rî, "Ãmâ ậdrúpị̃, ãmâ rĩʼá ãyĩkõ ró rõô tã Ôvârí drí ʼẽlé lôsĩ áníkâ sĩ rî tãsĩ. Gõʼdá kpá jạ̃rị́bạ̃ ãmákâ ʼá nõngá õjílã dũû Yúdạ̃ yí kâ lẽ ĩyî tã trá Yésũ ʼá, gõʼdá gólĩyî ndrĩ rĩʼá ngíyá ró tã ʼbãʼbã Músạ̃ kâ ị̂njị̃lị́ kôrô.
44021021	Õjílã rî ʼdĩ ʼbá yî ârî úlị́ fã-fã trá ní rú kĩ nĩ rî, ní õrî tã îmbálé kĩ, õjílã Yúdạ̃ yí kâ gólĩyî rĩ ʼbá õjílã lídí lãfálé rî ʼbá yî õʼê ĩyî tã ʼbãʼbã ʼdî ʼbá yî kô, gõʼdá kpá ʼdĩyímvá lâ yî drí ʼdẽlé bãsã ʼá gõʼdá kô, kpá kô lãʼbí ãmákâ rî ʼbá yî ʼdãlé ãlôwálâ.
44021022	Nõô rî gólĩyî âʼdô tã âríʼá kĩ, ní âcâ trá nõngá. Gõʼdá bê trá ĩtí rî, mã âʼdô tã ní drí îcáʼá ʼẽʼá ʼẽlâ tã lâ sĩ rî âʼdáʼá ní drí.
44021023	Rĩʼá dó kĩ, ní ʼê ngá gólâ ãmâ drí âtálé ní drí nõ tã âʼdálé kĩ, nî zãâ rĩʼá tã ʼbãʼbã Músạ̃ kâ rî ʼbá yî ʼẽʼá. Ãgô ãzâ ʼbá yî ãmákâ bê sû rĩʼá ĩyî nõngá. Gólĩyî ʼbã lãtrítrí trá Ôvârí drí. Ngbãângbânõ, gólĩyî lẽ trá lãtrítrí ʼdĩ ndẽlé dódó. Mĩ nĩ gólĩyí bê jó ạ́ngị́ Ôvârí kâ rî ʼálâ. Tólâ nĩ ʼdâ lãʼbí ʼdíyî âʼdâ kâ ngbángbá Ôvârí rî lị̃fị́ drị̃ ʼá rî gólĩyí bê. Nĩngá sĩ, ní fẽ ró lãfâ lãʼbí rî ʼdĩ ʼdã kâ drị̃-ʼbá lãʼbí ʼẽ kâ drí gólĩyî tãsĩ ndrĩ, tãlâ gólĩyî õfâ ró ĩyî drị̃-ʼbí lãmbé ró kĩ nĩ rî, yĩ âtî lãtrítrí ĩyíkâ Ôvârí drí rî trá. ʼDĩî rî âʼdô âʼdáʼá lâ õjílã ãlô-ãlô drí kĩ, tã âʼbã-âʼbã ní rú rî rĩʼá õnjõ ʼî. Mí rî lãʼbí Músạ̃ yí kâ rî ʼẽlé ĩʼdî.
44021025	"Gõʼdá õjílã lídí gólĩyî tã lẽ ʼbá trá Yésũ ʼá rî ʼbá yî tãsĩ rî, mí nị̃ trá ngbãângbânõ kĩ, mã jô wárãgã trá ạ̃kû ró ạ̃kû ró nã sĩ tã ʼbãʼbã bê kĩ, gólĩyî õnyâ ãʼwá gólâ ômbê lâ lị̃lị́ lị̃lị̃ kô rî kôʼdáwá, gõʼdá gólĩyî õnyâ ngá ãrí drí ʼbãzó drẽ bê ʼá lâ rî kô, gõʼdá kpá gólĩyî õʼbã õjílã gólĩyî âʼdó ʼbá kô ĩyî õkó ró ngãtá ĩyî ágó ró rî kô ĩyî ũgúlị́ ậʼdú kõzó ĩʼdí bê lâ. Îcá kô gólĩyî drí lãʼbí Yúdạ̃ yí kâ ʼẽlé ndrĩ."
44021026	Gõʼdá Póõlõ drí tã ʼdî ʼẽzó té ĩtí. Cị̃ị́nó ãzâ rî sĩ, Póõlõ yî drí ngãzó nĩlí jó ạ́ngị́ Ôvârí kâ ʼálâ ãgô gólĩyî sû ʼdĩ ʼbá yí bê lãʼbí ʼdíyî âʼdâ kâ ngbángbá ró Ôvârí rî lị̃fị́ drị̃ ʼá ʼdĩ ʼdãlé gólĩyí bê. Nĩngá sĩ, Póõlõ drí ngãzó nĩlí jó ʼálâ tã âtálé drị̃-ʼbá lãʼbí ʼẽ kâ drí kậyị̂ ʼbãzó kõrõnyã zãzó lãʼbí gólĩyíkâ ʼdĩ vó lâ âtízó.
44021027	Nĩngá sĩ, Póõlõ yî drẽ rĩʼá jó ạ́ngị́ Ôvârí kâ rî ʼá kậyị̂ njị̂-drị̃-lâ-rị̃ lãʼbí âʼdózó ngbángbá Ôvârí ágálé rî kâ drí rû ndẽrẽ rî sĩ, Yúdạ̃ yî ũrûkậ gólĩyî ânĩ ʼbá trá Ásĩyã lésĩ jó ạ́ngị́ Ôvârí kâ ʼdĩ ʼá rî drí ĩyî Póõlõ rî ndrẽzó. Gõʼdá gólĩyî drí ngãzó tã ʼbẽlé õjílã õʼbí ró ʼdĩ ʼbá yî drí, tãlâ gólĩyî ãʼdô ró bê ạ̃wạ̃ ró Póõlõ bê. Ĩtí rî, gólĩyî drí ngãzó ʼdẽlé Póõlõ rî rũlị́ ạ̃wạ̃ sĩ.
44021028	Gõʼdá nĩngá sĩ, gólĩyî drí ngãzó tã rî ʼdĩ îyálé kĩ nĩ rî, "Õjílã ãmákâ Yúdạ̃ yí kâ, nĩ pâ ãmâ lâṇõ fẽlé ãgô nõ drí. Nõô rĩʼá ãgô rî gógó gólâ rĩ ʼbá õjílã îmbálé võ ʼásĩ cé tị̂tị̂ kĩ nĩ rî, õjílã ãmákâ, gõʼdá tã ʼbãʼbã Músạ̃ kâ rî ʼbá yî, gõʼdá jó ạ́ngị́ Ôvârí kâ ãmákâ nõ ãâʼdô ĩyî ndrĩ rĩʼá tã ífí ãkó rî ĩʼdî. Gõʼdá ngbãângbânõ rî, gólâ ânĩ kpá trá õjílã lídí lôfílí jó ạ́ngị́ ãmâ drí rĩzó Ôvârí ị̂njị̃lị́ nõ ʼá îzãlâ."
44021029	Gólĩyî âtâ tã ĩtí, tãlâ sị́sị́ gólĩyî ndrê Trõfímõ gólâ õjílã lídí Ẽfésõ kâ ró rî trá lậmúʼá ĩyî Póõlõ bê jạ̃rị́bạ̃ ʼásĩ. Gõʼdá ĩtí rî, gólĩyî ị̂sũ tã trá ányâ ró kĩ nĩ rî, Póõlõ ãâtrõ gólâ nĩ âjílí jó ạ́ngị́ Ôvârí kâ rî ʼá.
44021030	Gõʼdá nĩngá sĩ, õjílã võ rî ʼdĩ ʼá nĩngá rî ʼbá yî ndrĩ kậkậrậ drí ngãzó rû âmõlé ạ̃wạ̃ sĩ. Ĩtí gólĩyî drí ngãzó ʼdũwạ̃ kpãkã ãlô ʼdẽlé Póõlõ rî rũlị́. Gõʼdá drílĩyî gólâ rî sẽzó vólé jó ạ́ngị́ Ôvârí kâ ʼdĩ ʼásĩ, gõʼdá ạ́tị̃ jó ạ́ngị́ ʼdĩ kâ rî ʼbá yî âʼbãzó kpạ̃ạ́kũ kpạ̃ạ́kũ.
44021031	Nĩngá sĩ, gólĩyî trá ʼẽʼá Póõlõ rî fũlị́ lãcácá sĩ, gõʼdá õjílã ãzâ drí ngãzó nĩʼá tã ʼdî ngõlé ãmbá ạ̃jú ʼbũ ʼbá kâ Rómã kâ drí kĩ, õjílã ndrĩ Yẽrõsãlémã kâ ʼdĩ ʼbá yî êʼbê rû ĩyî trá ạ̃wạ̃ bê.
44021032	Gõʼdá ãmbá rî ʼdĩ ârî tã rî ʼdĩ bê ĩtí rî, ʼwãâ gólâ drí ngãzó nĩlí ạ̃jú ʼbũ ʼbá íyíkâ rî ʼdĩ ʼbá yí bê õʼbí rî ʼdĩ lâpẽlé vólé. Gõʼdá õʼbí rî ʼdĩ ʼbá yî ndrê ĩyî ạ̃jú ʼbũ ʼbá ʼdĩ ʼbá yî bê rî, drílĩyî Póõlõ rî cãcã âyézó.
44021033	Nĩngá sĩ rî, ãmbá ʼdĩ drí ânĩzó ãnyî Póõlõ rú gõʼdá gólâ rî rũlị́. Nĩngá sĩ, gólâ drí tã ʼbãzó ạ̃jú ʼbũ ʼbá ʼdĩ ʼbá yî drí Póõlõ rî ômbézó nyãrĩ ạ́ngị́ ạ́ngị́ rị̃ sĩ. Gõʼdá gólâ drí ngãzó tã îjílí kĩ, Póõlõ ãâʼdô íyíkâ ãʼdî ĩʼdî yã, gõʼdá tã õnjí gólâkâ ʼẽlé trá rî ãʼdô ʼî yã.
44021034	Gõʼdá õjílã ũrûkậ ʼbá yî ôtrê ĩyíkâ úlị́ ãzâ ʼbá yî ĩʼdî, gõʼdá ũrûkậ ʼbá yî ôtrê ĩyíkâ úlị́ ngĩíngî ãzâ ʼbá yî ĩʼdî. Gõʼdá úlị́ ʼdĩ ʼbá yî ndrĩ trá tã ífí ãkó. Ĩtí rî, ãmbá ʼdĩ îcá gõʼdá kô tã lôgõ tã îjî íyíkâ ʼdĩ kâ ûsúlị́ mbị̂. Gõʼdá tã rî ʼdĩ tãsĩ rî, gólâ drí tã ʼbãzó ạ̃jú ʼbũ ʼbá íyíkâ ʼdĩ ʼbá yî drí Póõlõ rî trõzó âjílí ûrú ʼálâ nĩzó ạ̃ʼdị́-drị̃ ĩyíkâ ʼbáráṇã bê dîrî yí rú sĩ rî ʼá.
44021035	Gõʼdá nĩngá sĩ, ạ̃jú ʼbũ ʼbá ʼdĩ ʼbá yî drí cãzó Póõlõ bê bũúũ pá tõ võ rĩzó mbãlé ûrú ʼálâ rõvõ ró rî drị̃ị̂ sĩ. Gõʼdá ĩtí rî, õjílã trá rĩʼá ĩyî ʼẽʼá Póõlõ rî sẽlé õmbã sĩ gólĩyî drị́gạ́ sĩ vólé. Bê trá ĩtí rî, ạ̃jú ʼbũ ʼbá ʼdĩ ʼbá yî drí gólâ rî njị̃zó lôpélé ûrú ʼálâ ró pá tõ võ drị̃ ʼálâ.
44021036	Nĩngá sĩ, õjílã ʼdî ʼbá yî drí ʼdẽzó zãâ gólĩyî vó ôtrê-ôtrê bê kĩ nĩ rî, "Úfû gólâ fũfũ vólé!"
44021037	Ạ̃jú ʼbũ ʼbá ʼdĩ ʼbá yî ʼê ĩyî bê ʼẽʼá Póõlõ rî lôfílí ĩyî drí ạ̃ʼdị́-drị̃ ʼálâ rî, Póõlõ drí ngãzó tã âtálé ãmbá gólĩyíkâ rî drí Gị̃rị́kị̃ tị̂ sĩ kĩ, "Ãmbá, ní âyê drẽ mâ tã âtálé ní drí." Ĩtí rî, ãmbá ʼdĩ drí tã âtázó kĩ nĩ rî, "Mí nị̃ Gị̃rị́kị̃ tị̂ trá!
44021038	Ĩtí rî, ní âʼdó kô Mạ́sị̃rị̃ lé ʼbá gólâ ạ̃kû ró ạ̃jú ʼbũ ʼbá trá mị́rị̃ ãmákâ Rómã kâ bê gólâ rã ʼbá trá õmã ʼálâ õjílã ʼdíyî ûfú ʼbá ró rî bê kútũ-sû rî ĩʼdî yã?"
44021039	Gõʼdá Póõlõ kĩ, "Ĩtí kô! Mâ rĩʼá õjílã Yúdạ̃ yí kâ ĩʼdî. Útị̂ mâ Tãrásõ ʼálâ, Tãrásõ ʼdĩ rĩʼá jạ̃rị́bạ̃ ʼbạ̃drị̃ Sĩlísĩyã kâ tã lâ drí âʼdólé lậnjị̃-lậnjị̃ ró rî ĩʼdî. Ãyẽ, ní âyê mâ tã âʼdálé õjílã nô ʼbá yî drí."
44021040	Gõʼdá ĩtí rî, ãmbá ʼdĩ drí gólâ rî âyézó tã pẽlé õjílã ʼdî ʼbá yî drí. Nĩngá rî, gólâ drí ngãzó âdrélé ûrû pá tõ võ drị̃ị̂, gõʼdá íyî drị́ îngázó ûrû õjílã ʼbãlé âʼdólé njũrũ. Vó lâ sĩ, gólâ drí tã âtázó gólĩyî drí tị̂ Ị́bũrũ kâ sĩ.
44022001	Gólâ kĩ gólĩyî drí rî, "Ámâ átá yî ámâ ậdrúpị̃ yî, nĩ îgâ drẽ bị́ má ngálâ, má âʼdâ ró drẽ tã mbị̂ ámákâ ãnî drí."
44022002	Õʼbí ʼdĩ ʼbá yî ârílí bê ĩyî gólâ rĩʼá tã ngĩʼá tị̂ ĩyî nyãányâ kâ Ị́bũrũ kâ rî sĩ ĩtí rî, gólĩyî drí gõzó rĩlí tị́tị́ ró rõô.
44022003	Gõʼdá nĩngá sĩ, gólâ drí tã âtázó kĩ nĩ rî, "Mâ rî gógó rĩʼá õjílã Yúdạ̃ yí kâ ʼî. Útị̂ mâ jạ̃rị́bạ̃ Tãrásõ gólâ âʼdó ʼbá ʼbạ̃drị̃ Sĩlísĩyã kâ ʼá rî ʼálâ. Gõʼdá má mbâ Yẽrõsãlémã ʼá nõngá. Gãmãlélẽ îcî ámâ lị̃fị́ nĩ tã ʼbãʼbã gólĩyî Ôvârí drí fẽlé trá ãmâ ạ́ʼbị́yạ́ yî drí rî ʼbá yî ị̂njị̃lị́ ʼẽlé kpádí-kpádí. Mâ rĩʼá kậyị̂ vósĩ cé njãâ úlị́ Ôvârí kâ rî ʼbá yî ârílí ʼẽlé, nyé õzõ ãnî drí âʼdórẽ ãndrõ njãâ ʼẽlâ rî tí.
44022004	Nĩngá sĩ, má fẽ lâṇõ trá õjílã gólĩyî ʼdẽ ʼbá trá lạ́tị̂ gólâ Yésũ kâ rî vó rî yî drí õnjí lâ ró rõô. Má ʼê ũrûkậ lâ yî trá ôdrãlé, gõʼdá ũrûkậ ʼbá yî õkó ãgô bê má ûrû gólĩyî trá ômbélé vũlị́ gạ̃nị́mạ̃ ʼá.
44022005	Drị̃-ʼbá Yúdạ̃ yí kâ rî ʼbá yî gõʼdá sị́sị́ lé ʼbá ãmákâ rî ʼbá yí bê ndrĩ îcâ ĩyî trá âʼdálâ ãnî drí kĩ, úlị́ ámákâ ʼdĩ ʼbá yî rĩʼá tã mbị̂ ʼî. Gõʼdá gólĩyî ĩʼdî rĩʼá õjílã tíbê wárãgã îgĩ ʼbá fẽlé má drị́gạ́ trõlé nĩʼá fẽlâ õjílã ãmákâ Yúdạ̃ yí kâ rî ʼbá yî drí Dãmãsékẽ ʼálâ, ãʼdô ró bê õjílã Yésũ kâ tólâ nã ʼbá yî ûrúzó lâṇõ fẽzó gólĩyî drí rî.
44022006	"Gõʼdá mâ bê rĩʼá nĩʼá lạ́tị̂ drị̃ị̂ sĩ Dãmãsékẽ ʼálâ rî, gõʼdá má âcâ bê ãnyî jạ̃rị́bạ̃ ândrê ʼdĩ ʼá, ị̃tú gbílí-gbílí sĩ rî, ạ̃trũkũʼdũ ró, võ drí lậgúzó võ îwálé ámâ gãrã ʼásĩ ʼbũû lésĩ ngá îʼĩlí má rú sĩ dîrî.
44022007	Nĩngá sĩ rî, má drí ʼdẽzó vũdrị́, gõʼdá má drí gbórókõ úlị́ âtâ-âtâ bê ârízó tã âtáʼá má drí kĩ nĩ rî, 'Sóõlõ, Sóõlõ, ní rî rĩʼá lâṇõ õnjí fẽlé má drí rõô ãʼdô tãsĩ yã?'
44022008	Gõʼdá nĩngá sĩ, má drí tã âtázó kĩ, 'Kúmú, nî ãʼdî ĩʼdî yã?' Gõʼdá gbórókõ ʼdî drí tã lôgõzó má drí kĩ nĩ rî, 'Mâ Yésũ ĩʼdî. Mâ gólâ ní drí rĩzó lâṇõ fẽlé drílâ rî ĩʼdî.'
44022009	Õjílã gólĩyî má bê rî ʼbá yî ndrê ĩyî võ îʼĩ kạ̃ʼdậ-kạ̃ʼdậ ʼdĩ kpá trá. Lé ĩtí rî, gólĩyî ârí úlị́ gólĩyî âtálé má drí rî kôʼdáwá.
44022010	"Nĩngá sĩ, má drí tã îjízó kĩ nĩ rî, 'Kúmú, bê trá ĩtí rî, má âʼdô îcáʼá ãʼdô ʼẽlé ĩʼdî yã?' Gõʼdá ĩtí rî, Kúmú Yésũ drí ngãzó tã âtálé má drí kĩ nĩ rî, 'Ní ngâ ûrû nĩlí Dãmãsékẽ ʼálâ. Tólâ rî, õjílã ãzâ bê âʼdô tã ndrĩ gólĩyî Ôvârí drí ʼbãlé ní drí ʼẽlé rî ʼbá yî âtáʼá ní drí ʼẽlé.'
44022011	Võ îʼĩ-îʼĩ tíbê kạ̃ʼdậ-kạ̃ʼdậ ʼdĩ ʼbã mâ trá âʼdólé lị̃fị́ ũdúdû ró. Nĩngá sĩ rî, õjílã gólĩyî má bê rî ʼbá yî drí ámâ drị́ rũzó rĩzó ámâ sẽlé kũdũ-kũdũ nĩzó fĩlí má bê Dãmãsékẽ ʼálâ.
44022012	"Gõʼdá ãgô ãzâ bê Dãmãsékẽ ʼá tólâ, rú lâ Ãnãníyã. Gólâ rĩʼá Ôvârí rî ị̂njị̃ ʼbá ʼî gõʼdá kpá tã ʼbãʼbã Ôvârí kâ rî ârí ʼbá lâ ʼî. Õjílã ãmákâ Yúdạ̃ yí kâ ndrĩ âʼdó ʼbá tólâ rî ʼbá yî ʼbã ĩyî lậnjị̃ trá gólâ rú õjílã tãndí mbị̂mbị̂ rî ró.
44022013	Nĩngá sĩ, drílâ ânĩzó âcálé jó má drí rĩzó ʼá lâ rî ʼá, drílâ âdrézó ámâ gãrã drị̃ ʼá gõʼdá ngãlé tã âtálé kĩ nĩ rî, 'Sóõlõ, ámâ ậdrúpị̃, ʼdõvó ánî lị̃fị́ ũnjị̃ rû võ ndrẽlé óʼdí.' Gõʼdá ĩtí rî, ámâ lị̃fị́ drí rû njị̃zó võ ndrẽlé kpá óʼdí, gõʼdá má drí ngá ndrẽzó gólâ ngálâ.
44022014	"Gõʼdá nĩngá rî, Ãnãníyã drí ngãzó tã âtálé kĩ nĩ rî, 'Ôvârí gólâ ãmâ ạ́ʼbị́yạ́ yî drí rĩʼá ị̂njị̃lâ rî njĩ nî nĩ, tãlâ tã yí drí lẽlé ní drí ʼẽʼá ʼẽlâ rî nị̃lị́. Gólâ njĩ nî pávó mbị̂ ʼdíyî pã kâ rî âʼdálé õjílã drí. Tã ʼdî tãsĩ, Yésũ âʼdâ rû trá ní drí úlị́ âtâ-âtâ sĩ íyî âʼdálé ní drí ʼdíyî pã ʼbá gólâ tã mbị̂ ʼbá ró rî ró.
44022015	Nõô rĩʼá tã gólâ Yésũ drí ánî njĩzó ʼẽlâ rî ĩʼdî, tãlâ ní âʼdâ ró bê tã gólâ ní drí ndrẽlé trá gólâ rî tãsĩ gõʼdá ârílí kpá trá gólâ tị́ sĩ rî õjílã drí ndrĩ.
44022016	Bê trá ĩtí rî, ní tẽ ngá ãzâ gõʼdá kô ãlôlâ. Ní ngâ íîbábátízã ró nî. Ní ʼê rãtáã Ôvârí drí, tãlâ gólâ ãâyê ró nî tã õnjí áníkâ rî ʼbá yî ʼásĩ.'
44022017	"Gõʼdá ʼdĩî vósĩ rî, má drí ângázó âgõlé Yẽrõsãlémã ʼá nõngá. Gõʼdá kậyị̂ ãzâ sĩ, má nĩ bê jó ạ́ngị́ Ôvârí kâ rî ʼálâ rãtáã ʼẽlé rî, Kúmú Yésũ drí rû âʼdázó má drí õzõ âbĩ-âbĩ kâtí. Tã âʼdâ ʼdĩ ʼá rî, gólâ kĩ, 'Õjílã jạ̃rị́bạ̃ nô kâ îcá ĩyî kô tã ní drí âtálé ámâ tãsĩ rî ârílí. Ĩtí rî, mí ngâ ʼwãâʼwâ võ nô âyélé.'
44022019	Gõʼdá má drí tã âtázó gólâ drí kĩ, 'Gõʼdá kúmú, má îcá kô nĩlí vólé. Õjílã võ ʼásĩ ndrĩ nị̃ ĩyî trá kĩ, sị́sị́ nã sĩ rî, má tô ậcị́ trá võ drị̃ị̂ ʼásĩ gbãâ, nĩʼá tã lẽ ʼbá trá ní ʼá rî ʼbá yî ûrú bê jó dũûdû rĩzó tã Ôvârí kâ ârílí rî ʼbá yî ʼásĩ, gõʼdá kpá gólĩyî cã bê.
44022020	Gõʼdá gólĩyî fúlị́ bê Sĩtĩfánõ trá tã lẽlẽ gólâkâ ní ʼá rî tãsĩ rî, ʼdĩî mâ bê rĩʼá tólâ tã-drị̃ gólâ rî fũfũ kâ ʼdĩ lẽʼá gõʼdá kpá rĩʼá ítá ạ́ngị́ gólĩyî gólâ rî fũ ʼbá ʼdĩ ʼbá yí kâ vó lâ ndrẽʼá.'
44022021	Nĩngá sĩ, Yésũ drí tã âtázó má drí kĩ, 'Mí ngâ ûrû nĩlí. Mâ rĩʼá ánî jõʼá jẽjẽ ró tã ámákâ pẽlé gólĩyî âʼdó ʼbá õjílã lídí ró rî ʼbá yî drí, tãlâ gólĩyî ãʼdô ró bê õjílã ámákâ ró.' "
44022022	Õʼbí ʼdĩ ʼbá yî rî ĩyî trá rĩʼá úlị́ Póõlõ kâ ʼdĩ ʼbá yî ârílí, gõʼdá gólĩyî ârî úlị́ ʼdĩ ʼbá yî õjílã lídí tãsĩ bê rî, gólĩyî drí ngãzó rĩʼá ôtrélé kĩ nĩ rî, "Úfû gólâ! Âʼdó kô rĩʼá mbị̂ õjílã gólâ lârâkô bê ĩtí ʼdĩ drí rĩzó lédrẽ-lédrẽ ró ãngó nõ ʼá!"
44022023	Õʼbí ʼdĩ ʼbá yî rî ĩyî trá ôtrélé ûrû ạ̃wạ̃ sĩ. Gólĩyî nĩʼá ítá ĩyíkâ îyá bê gõʼdá kpá tạ̃pị́lị́ndrị́ lôdã bê ûrû sĩ ạ̃wạ̃ sĩ.
44022024	Tã rî ʼdĩ tãsĩ rî, drị̃-ʼbá ạ̃jú ʼbũ ʼbá ʼdĩ ʼbá yí kâ drí tã ʼbãzó ạ̃jú ʼbũ ʼbá íyíkâ rî ʼbá yî drí Póõlõ rî âtrõzó lôfílí ạ̃ʼdị́-drị̃ ĩyíkâ rî ʼálâ. Gólâ ʼbã tã kpá trá gólĩyî drí, tãlâ Póõlõ rî cãzó ônjóróʼbí sĩ, tãlâ gólâ õlôfõ ró tã õnjí gólâ drí ʼẽlé õʼbí ʼdĩ ʼbá yî ʼbã ʼbá ôtrélé ạ̃wạ̃ sĩ gólâ rú rî.
44022025	Gõʼdá ạ̃jú ʼbũ ʼbá ʼdĩ ʼbá yî drẽ zãâ gólâ rî ômbéʼá cãlé rî, gólâ drí ngãzó tã âtálé drị̃-ʼbá ạ̃jú ʼbũ ʼbá kâ ãzâ âʼdó ʼbá tólâ nã drí kĩ nĩ rî, "Ĩtí rî, tã ʼbãʼbã Rómã kâ lôgá ãnî kô õjílã gólâ âʼdó ʼbá pạ̃tị́ị̃ ró Rómã kâ rî cãlé cú ĩtí tã gólâkâ kĩ ãkó yã?"
44022026	Gõʼdá drị̃-ʼbá ạ̃jú ʼbũ ʼbá kâ ʼdĩ ârî úlị́ ʼdĩ ʼbá yî bê rî, gólâ drí gõzó ngãlé nĩlí drị̃-ʼbá ãmbá ạ̃jú ʼbũ ʼbá kâ rî ngálâ, gõʼdá gólâ rî îjílí kĩ, "Mí nị̃ tã õnjí gólâ ãmâ drí ʼẽʼá ʼẽlâ nõ trá yã? Ãgô gólâ nãâ rî rĩʼá õjílã pạ̃tị́ị̃ Rómã kâ ʼî. Ní lẽ fí ãmâ drí gólâ rî cãlé yã?"
44022027	Nĩngá sĩ, ãmbá rî ʼdĩ drí ngãzó nĩlí Póõlõ ngálâ gólâ rî îjílí, "Ní âʼdâ drẽ tã má drí, nî fí rĩʼá õjílã pạ̃tị́ị̃ Rómã kâ ʼî yã?" Gõʼdá Póõlõ drí tã-drị̃ lôgõzó kĩ nĩ rî, "Ãwô, mâ õjílã pạ̃tị́ị̃ Rómã kâ ʼî."
44022028	Gõʼdá nĩngá sĩ rî, drị̃-ʼbá ãmbá ʼdĩ drí tã âtázó kĩ, "Mâ rî gógó nõ fẽ ậdị̂ ạ́ngị́ ĩʼdî má drí âʼdózó õjílã Rómã kâ ró." Gõʼdá Póõlõ drí tã âtázó kĩ, "Ámâ tãsĩ rî, útị̂ mâ trá õjílã Rómã kâ ró."
44022029	Gõʼdá nĩngá sĩ, ạ̃jú ʼbũ ʼbá gólĩyî ʼẽ ʼbá Póõlõ rî cãlé rî ʼbá yî drí ngãzó lôwãlé gõlé vólé ũrị̃ drí sĩ, gõʼdá drị̃-ʼbá ʼdĩ drí kpá âʼdózó ũrị̃ ró, tãlâ gólâ ʼbã tã ʼbãʼbã trá Póõlõ gólâ õjílã Rómã kâ ró rî ômbézó.
44022030	Drị̃zõ ãzâ rî sĩ rî, drị̃-ʼbá ạ́ngị́ ʼdĩ lẽ drẽ zãâ tã ífí gólâ õjílã Yúdạ̃ yí kâ rî ʼbá yî drí tã ʼbãzó yí ândrá Póõlõ rú rî nị̃lị́ mbị̂mbị̂. Nĩngá sĩ, gólâ drí Póõlõ rî lôfõzó vólé gạ̃nị́mạ̃ ʼásĩ, gõʼdá drílâ tã ʼbãzó drị̃-ʼbá ạ́ngị́ ạ́ngị́ Yúdạ̃ yí kâ rî ʼbá yî drí rû êʼbélé võ tã kĩ kâ Yúdạ̃ yí kâ rî ʼá, tãlâ tã Póõlõ kâ rî kĩlí. Gõʼdá nĩngá sĩ, gólâ drí Póõlõ rî âtrõzó ʼbãlé âdrélé gólĩyî ândrá ndrĩ tã lâ kĩlí.
44023001	Gõʼdá nĩngá sĩ, Póõlõ drí võ ndrẽzó mbị̂ õjílã gólĩyî rû êʼbé ʼbá tã íyíkâ kĩlí ʼdĩ ʼbá yî ngálâ, gõʼdá tã âtázó gólĩyî drí kĩ nĩ rî, "Ámâ ậdrúpị̃ yî, tã ị̂sũ ámákâ vó ró rî, má nị̃ trá kĩ, má rî trá ị̃nyạ́kú drị̃ nô ʼá õjílã tãndí rî ró Ôvârí ândrá lôsĩ gólâkâ má drí ʼẽlé trá gólâ drí rî tãsĩ bũúũ âcálé ị̃tú ãndrõ nô ʼá."
44023002	Gõʼdá nĩngá sĩ, ãgô ãzâ rú bê Ãnãníyã gólâ ãmbá drị̃-ʼbá lãʼbí ʼẽ kâ rî ʼbá yí kâ drí tã ʼbãzó õjílã âdré ʼbá ĩyî Póõlõ rî gãrã ʼá rî ʼbá yî drí, gólĩyî õsâ ró gólâ tị̂ ʼá, tãlâ tã ị̂sũ gólĩyíkâ ʼá rî, Póõlõ õlẽ trá íyî nyãányâ ʼbãlé õjílã ãmbá ró.
44023003	Nĩngá sĩ, Póõlõ drí tã âtázó kĩ, "Nî, tã pạ̃tị́ị̃ ró, Ôvârí âʼdô kpá ánî sãʼá, nî rû ôjá ʼbá ró nõ, nî ĩʼdî rĩʼá õzõ ãbẽ ạ̃kû âgã ʼbá trá trạ̃ậtrậ gólâ gõʼdá ndrũzó lâ ófó sĩ mvẽlé kpírí-kpírí, tãlâ ũsû ró bê lị̃fị́ drị̃ ʼá rî kâtí. Mí rî tólâ ámâ tã kĩlí tã ʼbãʼbã gólĩyî Ôvârí drí fẽlé Músạ̃ drí rî ʼbá yî sĩ, gõʼdá nî rî gógó, ní ró áníkâ tã ʼbãʼbã rî ʼdĩ ʼbá yî kôʼdáwá, ĩʼdî ní drí tã ʼbãzó õjílã drí ámâ sãzó tị̂ ʼá ʼdĩ ãkpãkãʼdã úlị́ ámákâ drí ndẽ ãkó."
44023004	Gõʼdá õjílã âʼdó ʼbá tólâ ãnyî Póõlõ bê rî ʼbá yî drí gólâ rî îjízó kĩ nĩ rî, "Ní ʼdâ drị̃-ʼbá gólâ Ôvârí drí ʼbãlé trá ãmbá drị̃-ʼbá lãʼbí ʼẽ kâ rî ʼbá yí kâ ró rî ãʼdô tãsĩ yã?"
44023005	Ĩtí, Póõlõ drí tã-drị̃ lôgõzó gólĩyî drí kĩ nĩ rî, "Má nị̃ị́ kô kĩ, ãgô ʼdĩ rĩʼá drị̃-ʼbá ạ́ngị́ ʼî drị̃-ʼbá lãʼbí ʼẽ kâ rî ʼbá yî drị̃lị́. Rĩʼá tã îgĩ-îgĩ Ôvârí kâ ʼá kĩ, 'Ní âtâ tã kô õnjí ró drị̃-ʼbá õjílã áníkâ rî ʼbá yî drị̃lị́ rî rú.' "
44023006	Gõʼdá Póõlõ nị̃ trá kĩ nĩ rî, tã kĩ ʼbá ʼdĩ ʼbá yî, ũrûkậ ʼbá yî rĩʼá ĩyî Sạ̃dúsị̃ ʼî, gõʼdá ũrûkậ ʼbá yî ĩyíkâ Pạ̃rúsị̃ ʼî. Sạ̃dúsị̃ yî âtâ ĩyíkâ kĩ nĩ rî, õjílã õlîdrí kô õdrã ʼásĩ, gõʼdá mãlãyíkã ãâʼdô kpá yûʼdạ́wạ́, gõʼdá õjílã líndrí ãâʼdô kpá yûʼdạ́wạ́. Gõʼdá Pạ̃rúsị̃ yî lẽ ĩyíkâ tã-drị̃ tã ʼdî ʼbá yí kâ rî ndrĩ. Ĩtí rî, Póõlõ drí ngãzó tã âtálé gólĩyî drí ngbạ́lạ́-ngbạ́lạ́ kĩ, "Ámâ ậdrúpị̃ yî, mâ Pạ̃rúsị̃ ʼî, gõʼdá ámâ átá kpá Pạ̃rúsị̃ ʼî. Gõʼdá ngbãângbânõ rî, áâ trá tã ámákâ kĩʼá nõngá, tãlâ má nị̃ trá kĩ, õjílã gólâ drã ʼbá trá rî âʼdô lîdríʼá õdrã ʼásĩ." Gõʼdá Póõlõ âtâ úlị́ ʼdĩ ʼbá yî bê rî, gólĩyî âʼdó ʼbá Pạ̃rúsị̃ ró rî ʼbá yî drí ngãzó ĩyî rĩʼá lâwãlé gólĩyî Sạ̃dúsị̃ ró rî ʼbá yí bê, tãlâ tã kĩʼá nĩ rî õjílã ãâʼdô lîdríʼá õdrã ʼásĩ rî tãsĩ. Ĩtí rî, tã kĩ ʼbá ʼdĩ ʼbá yî drí lãfálé cãzó.
44023009	Gõʼdá nĩngá sĩ, gbálálá ạ̃wạ̃ kâ gõʼdá trá rõô. Gõʼdá lãʼbí îmbá ʼbá ũrûkậ ʼbá yî âʼdó ʼbá ĩyî Pạ̃rúsị̃ ró rî yî drí ngãzó ĩyî ûrû lâwãlé ạ̃wạ̃ sĩ Sạ̃dúsị̃ yí bê. Gólĩyî kĩ nĩ rî, "Mã ûsú tã õnjí ãzãkã kô ãgô nõ rú. Ngãtá mãlãyíkã âtâ úlị́ nĩ gólâ drí ngã lãjóʼbá Ôvârí kâ yã rî."
44023010	Nĩngá sĩ, tã kĩ ʼbá ʼdĩ ʼbá yî drí ngãzó ạ̃wạ̃ bê. Gõʼdá Pạ̃rúsị̃ yî drí rĩzó Póõlõ rî lâsélé ĩyî lãfálé ʼásĩ Sạ̃dúsị̃ yí bê. Gõʼdá tã rî ʼdĩ tãsĩ rî, drị̃-ʼbá ạ̃jú ʼbũ ʼbá yí kâ ʼdĩ drí âʼdózó ũrị̃ ró kĩ, áâʼdô Póõlõ rî fũʼá gólâ rî lâsê-lâsê ʼdĩ sĩ. Ĩtí rî, gólâ drí tã ʼbãzó ạ̃jú ʼbũ ʼbá íyíkâ rî ʼbá yî drí õnĩ ró ĩyî fĩlí gólĩyî lãfálé ʼá Póõlõ rî ânjólé ânĩzó gólâ bê ạ̃ʼdị́-drị̃ ĩyíkâ rî ʼálâ.
44023011	Gõʼdá tã ʼdî ʼbá yî vólé drị̃ lâ ʼásĩ ngạ́cị̂ lâ ʼdĩ sĩ rî, Kúmú Yésũ drí íyî âʼdázó Póõlõ drí gõʼdá tã âtázó gólâ drí kĩ nĩ rî, "Ní ị̂dû ánî fĩî! Tãlâ ní pẽ úlị́ ámákâ trá õjílã drí Yẽrõsãlémã ʼá nõngá. Ĩtí rî, má âʼdô kpá ánî ʼbãʼá nĩlí úlị́ ámákâ pẽlé õjílã drí jạ̃rị́bạ̃ ạ́ngị́ Rómã kâ nã ʼá tólâ."
44023012	Cị̃ị́nó drị̃zõ lâ ãzâ rî sĩ rî, õjílã Yúdạ̃ yí kâ ũrûkậ ʼbá yî drí rû êʼbézó tã ậyị́lị́ Póõlõ rú. Gólĩyî ʼbã tã trá lãtrítrí ró kĩ nĩ rî, yĩ õnyá ngá kô, gõʼdá yĩ ũmvú ngá mvũmvũ kpá kô, té õzõ yĩ ĩîcâ trá Póõlõ rî fũlị́ rî vósĩ.
44023013	Õjílã gólĩyî lãtrítrí ʼdĩ îtrí ʼbá rî ʼbá yî rĩʼá kôrô nyâʼdî-rị̃ drị̃ị̂ sĩ.
44023014	Gõʼdá nĩngá sĩ, gólĩyî drí ngãzó nĩlí drị̃-ʼbá lãʼbí ʼẽ ʼbá kâ rî ʼbá yî ngálâ gólĩyî âʼdó ʼbá sị́sị́-lésĩ rî ʼbá yí bê tã âʼdálé gólĩyî drí kĩ nĩ rî, "Mã ʼbã tã trá ʼdó kpãkã ãlô lãtrítrí ró kĩ, mã îcá kô ngá ãzãkã nyãlé ngá mvũmvũ bê té õzõ mã ũfû Póõlõ rî ʼdĩ trá rî vósĩ.
44023015	Nĩngá sĩ ʼdõvó, ãnî gõʼdá tã kĩ ʼbá ãzâ ʼbá yí bê, nĩ jô tã âtî-âtî drị̃-ʼbá ạ̃jú ʼbũ ʼbá Rómã kâ rî ʼbá yî drị̃lị́ rî drí kĩ, nĩ lẽ tã Póõlõ kâ ʼdĩ ífí lâ ûsúlị́ dódó, gólâ ĩînjî drị́ Póõlõ rú sĩ ânĩlí âdrélé ãnî ândrá tị̂ lâ îjílí. Ĩtí rî, mã âʼdô ãmákâ rû lậpị́ʼá pávó gãrã drị̃ ʼá njãâ Póõlõ rî fũlị́ drẽ ãkpãkãʼdã gólâ cá drẽ ãnî rú kô."
44023016	Gõʼdá Póõlõ rî ádrã, îzó lâ rî mvá ró rî drí tã ậyị́lị́ trá Póõlõ rú ʼdĩ ârízó. Nĩngá sĩ, drílâ ngãzó nĩlí fĩlí ạ̃ʼdị́-drị̃ ạ̃jú ʼbũ ʼbá Rómã kâ ʼdĩ ʼbá yí kâ rî ʼálâ, nĩʼá Póõlõ rî ûsúlị́, tãlâ tã ậyị́lị́ trá gólâ rú ʼdĩ âtálé gólâ drí.
44023017	Gõʼdá ĩtí, Póõlõ ârî tã rî ʼdĩ bê rî, gólâ drí ngãzó drị̃-ʼbá ạ̃jú ʼbũ ʼbá kâ ãzâ zị̃lị́ gõʼdá tã âtázó drị̃-ʼbá rî ʼdĩ drí kĩ, "Ágá nõ rĩʼá cú tã lậnjị̃-lậnjị̃ bê âtálé ãmbá ãnî drị̃lị́ rî drí. Ĩtí rî, ní trõ gólâ âjílí ãmbá rî ʼdĩ ngálâ."
44023018	Gõʼdá nĩngá sĩ, drị̃-ʼbá ʼdĩ drí ágá rî ʼdĩ drị̃zó âjílí ãmbá rî ʼdĩ ngálâ gõʼdá tã âtázó ãmbá rî ʼdĩ drí kĩ, "Póõlõ gólâ ʼbãlé gạ̃nị́mạ̃ ʼá rî zị̂ mâ gõʼdá tã âtázó má drí kĩ, ágá nõ âʼdô rĩʼá cú tã lậnjị̃-lậnjị̃ bê âtálé ní drí. Gõʼdá má ạ̃ậdrị̃ gólâ âjílí ní ngálâ."
44023019	Gõʼdá ãmbá rî ʼdĩ drí ágá rî ʼdĩ drị́ lâ rũzó sẽlé fínyáwá gãrã drị̃ị̂ ĩyî rị̃-wálâ gõʼdá gólâ rî îjízó ị̃nị́nị̂ ró kĩ nĩ rî, "Ní lẽ ãʼdô tã âtálé má drí yã?"
44023020	Gõʼdá ágá rî ʼdĩ drí tã lôgõzó ãmbá rî ʼdĩ drí kĩ, "Õjílã Yúdạ̃ yí kâ ũrûkậ ʼbá yî êʼbê ĩyî rû trá ãlô ʼẽʼá ánî îjílí Póõlõ rî âjólé âdrélé ĩyî ândrá rû êʼbê ĩyíkâ ị̃drú rî ʼá, tãlâ yĩ ĩîjî ró bê gólâ tã îjî-îjî ũrûkậ ʼbá yî sĩ, ãʼdô ró bê tã gólâkâ kĩzó mbị̂mbị̂.
44023021	Ĩtí rî, ní lẽ tã-drị̃ gólĩyíkâ ʼdĩ kô. Ãgô gólĩyíkâ ãzâ ʼbá yî bê rĩʼá ĩyî kôrô nyâʼdî-rị̃ drị̃ị̂ sĩ, gólĩyî lậpị̂ ĩyî trá pávó gãrã drị̃ ʼásĩ Póõlõ rî rũlị́ fũlị́ vólé. Gólĩyî îtrî lãtrítrí trá kĩ nĩ rî, yĩ õnyá ngá kô ngá mvũmvũ bê té õzõ yĩ ũfû Póõlõ trá rî ĩʼdî. Gõʼdá ngbãângbânõ rî, gólĩyî rĩʼá tótó tã ní drí ʼbãʼá lôgõʼá lâ rî tẽʼá ĩʼdî."
44023022	Gõʼdá nĩngá sĩ, ãmbá ʼdĩ drí drị́-mbílí sõzó ágá ʼdĩ lị̃fị́, gõʼdá tã âtázó drílâ kĩ nĩ rî, "Ní âtâ tã kô õjílã ãzãkã drí kĩ, ní pẽ tã rî ʼdĩ trá má drí." Nĩngá sĩ, ãmbá rî ʼdĩ drí ágá rî ʼdĩ jõzó vólé.
44023023	Tólâ sĩ, gólâ drí drị̃-ʼbá ạ̃jú ʼbũ ʼbá kâ yí zẽlé rị̃ rî ʼbá yî ậzị́zó ânĩlí yí ngálâ. Gõʼdá gólâ drí tã âtázó gólĩyî drí kĩ nĩ rî, "Nĩ ậzị̂ ạ̃jú ʼbũ ʼbá ãníkâ rî ʼbá yî kámá-rị̃ gõʼdá kpá nyâʼdî-nâ-drị̃-lâ-mûdrị́ ạ̃jú ʼbũ ʼbá gólĩyî rã ʼbá bê õsánĩ drị̃ị̂ rî ʼbá yî, gõʼdá kpá õjílã gólĩyî ạ̃jú bê rî ʼbá yî kámá-rị̃ ʼdó rû êʼbélé võ ãlô ʼá âʼdólé njãâ ngãlé nĩlí Sẽsãréyã ʼálâ ị̃tú-pá njị̂-drị̃-lâ-sû ngạ́cị̂ nõ rî kâ sĩ.
44023024	Gõʼdá mĩ ʼbã õsánĩ ãzâ ʼbá yî kpá njãâ Póõlõ yî drí nĩzó drị̃ lâ ʼá ĩyî, tãlâ nĩ îcâ ró bê gólâ rî âjílí kúmú ạ́ngị́ Fẽlíkã ngálâ cú ĩtí tã õnjí ûsú ãkó lạ́tị̂ ʼá."
44023025	Gõʼdá nĩngá sĩ, gólâ drí wárãgã îgĩzó jõlé gólĩyí bê kĩ nĩ rî,
44023026	Mâ Kãlõdíyã Lĩsíyã îgĩ wárãgã nô nĩ nî kúmú ãmákâ Fẽlíkã drí. Má ʼê nî-bê-yã ãmbá ãmbá ní drí.
44023027	Ãgô nõ má drí rĩʼá jõlâ ní ngálâ nõ, gólâ rĩʼá ãgô tíbê õjílã Yúdạ̃ yí kâ rî ʼbá yî drí rũlị́ trá gõʼdá lẽlé trá fũlâ rî ĩʼdî. Gõʼdá má ûsû vó lâ trá kĩ nĩ rî, gólâ ãâʼdô fí õjílã pạ̃tị́ị̃ Rómã kâ ĩʼdî. Bê trá ĩtí rî, má drí ngãzó ạ̃jú ʼbũ ʼbá ámákâ rî ʼbá yî jõlé, nĩʼá gólâ rî âpálé õjílã Yúdạ̃ yí kâ ʼdĩ ʼbá yî drị́gạ́ sĩ.
44023028	Nĩngá sĩ, má lẽ trá tã gólâ gólĩyî drí tã âʼbãzó gólâ rú tã lâ sĩ nị̃lị́ rî, má drí gólâ rî trõzó âjílí rû êʼbê gólĩyíkâ võ tã kĩ kâ rî ʼálâ.
44023029	Ĩtí rî, má ûsû trá rû êʼbê võ rî ʼdĩ ʼá kĩ, áâʼbã tã gólâ rú tã ũrûkậ fínyáwá tã ʼbãʼbã gólĩyî nyãányâ kâ rî tãsĩ. Âʼdó kô rĩʼá tã lậnjị̃-lậnjị̃ ʼî gólâ rî fũzó ngã kpálé ômbélé ʼbãlé gạ̃nị́mạ̃ ʼá.
44023030	Gõʼdá ʼdĩî vósĩ, ágá ãzâ drí ngãzó tã âʼdálé má drí kĩ nĩ rî, õjílã Yúdạ̃ yí kâ ʼdĩ ʼbá yî ậyị̂ ĩyî tã trá ãgô nõ rú fũlị́ vólé. Ĩtí rî, má drí gólâ rî jõzó ʼwãâ ní ngáá tólâ, gõʼdá má ʼbã tã kpá trá gólĩyî tã ậyị́ ʼbá trá gólâ rú rî ʼbá yî drí nĩzó ní ngálâ, tãlâ tã gólĩyî drí âʼbãlé ãgô rî rú ʼdĩ ngĩlí ní drí ĩyî tị̂ sĩ. ʼDĩî tã má drí ʼbãlé ní drí nị̃lị́ rî ĩʼdî. Ĩʼdî ʼdĩ.
44023031	Gõʼdá nĩngá sĩ, ạ̃jú ʼbũ ʼbá tị́lị́lị́ ʼdĩ ʼbá yî drí tã gólâ ʼbãlé trá ĩyî drí ʼẽlé rî ʼẽzó. Gólĩyî trõ Póõlõ trá ngạ́cị̂ ʼdĩ sĩ âjílí bũúũ jạ̃rị́bạ̃ Ãnĩtĩpátrõ kâ rî ʼálâ.
44023032	Gõʼdá kậyị̂ ãzâ sĩ rî, ạ̃jú ʼbũ ʼbá ũrûkậ ʼbá yî pá sĩ rî ʼbá yî drí ngãzó gõlé ĩyî drí rĩ-võ ʼá Yẽrõsãlémã ʼálâ. Gõʼdá gólĩyî õsánĩ drị̃ị̂ rî ʼbá yî lậvũ ĩyíkâ zãâ ạ̃tị́ ʼálâ Póõlõ yí bê.
44023033	Gõʼdá gólĩyî drí nĩzó cãlé Sẽsãréyã ʼálâ. Gõʼdá gólĩyî drí wárãgã ʼdî fẽzó kúmú ạ́ngị́ Fẽlíkã drí, gõʼdá Póõlõ rî fẽzó âyélé gólâ drị́gạ́.
44023034	Nĩngá sĩ, kúmú ạ́ngị́ Fẽlíkã drí ngãzó wárãgã rî ʼdĩ zị̃lị́. Gõʼdá drílâ Póõlõ rî îjízó ʼbạ̃drị̃ gólâ rî tị̃zó ʼálâ ʼá rî tãsĩ. Nĩngá sĩ, Póõlõ drí tã-drị̃ lôgõzó drílâ kĩ, úũtị̂ yî Sĩlísĩyã ʼálâ.
44023035	Gõʼdá nĩngá sĩ, Fẽlíkã drí tã âtázó gólâ drí kĩ nĩ rî, "Tãndí ró! Õzõ gólĩyî tã âʼbã ʼbá ní rú ʼdĩ ʼbá yî ãâcâ trá rî, má âʼdô tã áníkâ kĩʼá trá." Ĩtí rî, gólâ drí tã ʼbãzó ạ̃jú ʼbũ ʼbá íyíkâ rî ʼbá yî drí Póõlõ rî vó ndrẽlé dódó jó ạ́ngị́ ãzâ kúmú Ẽródẽ kâ ró rî ʼá.
44024001	Gõʼdá kậyị̂ njị̂ vólé drị̃ ʼásĩ rî, ãmbá drị̃-ʼbá lãʼbí ʼẽ ʼbá kâ rî ʼbá yí kâ gólâ rú bê Ãnãníyã rî drí ngãzó nĩlí ĩyî gólĩyî rĩ ʼbá âdrélé sị́sị́-lésĩ ró rî ʼbá yí bê Sẽsãréyã ʼálâ, ʼdĩî ãgô ãzâ rú bê Tẽrãtólõ gólâ tã lôpé ʼbá ró tã kĩ ʼbá drí rî nĩ kpá kpãâ Ãnãníyã yí bê. Gõʼdá nĩngá sĩ, gólĩyî câ bê Sẽsãréyã ʼálâ rî, gólĩyî drí nĩzó kúmú ạ́ngị́ Fẽlíkã ngálâ tã âṇõlé gólâ ândrá Póõlõ rú.
44024002	Ĩtí rî, kúmú Fẽlíkã drí Póõlõ rî ậzị́zó ânĩlí âdrélé ĩyî ândrá. Nĩngá sĩ, Póõlõ drí ânĩzó âdrélé õzõ ʼbãlé trá ʼdĩ kâtí. Gõʼdá nĩngá sĩ, Tẽrãtólõ drí ngãzó tã Yúdạ̃ yí kâ ngĩlí Fẽlíkã ândrá kĩ nĩ rî, "Kúmú ạ́ngị́ ãmákâ, nî trá ĩʼdî drị́-ãcê bê ʼbạ̃drị̃ ãmákâ nõ drị̃lị́ tã nị̃nị̃ bê rõô. Gõʼdá ní ʼê tã tãndí kpá trá dũû ʼbạ̃drị̃ ãmákâ ʼá. Ní ʼbã õjílã ãmákâ trá rĩlí tã ạ̃ʼdị́ sĩ ndrô ãmbá sĩ.
44024003	Tãlâ tã rî ʼdĩ ʼbá yî tãsĩ rî, ãmâ rĩʼá ãyĩkõ ãmbá bê kũmũ áníkâ tãsĩ. Gõʼdá ĩtí rî, mã lûyị̂ nî ãwô-ĩtí ʼẽʼẽ sĩ ạ̃dũkũ ãkó.
44024004	Bê trá ĩtí rî, má lẽé kô ị̃tú-pá áníkâ ʼbãlé nĩlí tãkó ĩtí, gõʼdá má lôʼbã rúʼbạ́ ní drí úlị́ ámákâ kútúwạ́ nõ ʼbá yî ârílí.
44024005	Mã ûsû trá nõngá õjílã ãmákâ rî ʼbá yí bê kĩ, ãgô Póõlõ nõ rĩʼá ãgô gólâ lâṇõ âsé ʼbá rî ĩʼdî. Gólâ ʼbã õjílã ãmákâ Yúdạ̃ yí kâ ngãlé õmbã ró mị̃rị̃ Rómã kâ rú võ ʼásĩ ndrĩ. Gólâ kpá ĩʼdî rĩʼá drị̃-ʼbá ʼî õjílã ãmâ drí zị̃lị́ "'õjílã Nãzãrétã kâ rî ʼbá yî"' drí rî.
44024006	Gólâ ûjũ kpá trá jó ạ́ngị́ Ôvârí kâ Yẽrõsãlémã ʼálâ rî îzãlé, gõʼdá mã rû gólâ cú ãkpãkãʼdã drẽ gólâ ʼé tã rî ʼdĩ kô.
44024008	Õzõ ánî nyãányâ ĩîjî tã îjî nĩ gólâ tị́ rî, ní âʼdô tã gólĩyî ãmâ drí âtálé gólâ rú ní drí nõ ʼbá yî ûsúʼá ndrĩ ʼdó tã pạ̃tị́-pạ̃tị̃ ró."
44024009	Gõʼdá nĩngá sĩ, Tẽrãtólõ ndẽ úlị́ íyíkâ rĩʼá âtálâ rî ʼbá yî bê rî, Yúdạ̃ yî ãzâ ʼbá yî drí tã ãlôlâ rãlé Póõlõ rú ʼdĩ ʼbá yî âtázó kĩ, rĩʼá tã mbị̂ ʼî.
44024010	Nĩngá sĩ, Fẽlíkã drí ngãzó tã âʼdálé Póõlõ drí ngãlé ûrû tã ngĩlí. Ĩtí rî, Póõlõ drí ngãzó âdrélé ûrû gõʼdá tã âtálé kĩ, "Kúmú ãmákâ ró rî, má nị̃ trá kĩ nĩ rî, nî trá rĩʼá tã kĩ ʼbá ʼî õjílã ãmákâ rî ʼbá yî drị̃lị́ ndrô ãmbá sĩ. Bê trá ĩtí rî, mâ rĩʼá ãyĩkõ ró tã ámákâ rî ngĩlí trậ ní drí sị́rú-sị́rú.
44024011	Õzõ ní ĩîjî õjílã ãzâ ʼbá yî tị́ rî, ní âʼdô ûsúʼá lâ cú ĩtí lâṇõ ãkó kĩ, lậvũ trá cé kậyị̂ mûdrị́-drị̃-lâ-ngâ-rị̃ ĩʼdî má drí nĩzó Ôvârí rî ị̂njị̃lị́ Yẽrõsãlémã ʼá tólâ rî.
44024012	Gõʼdá õjílã gólĩyî tã âṇõ ʼbá má rú ʼdĩ ʼbá yî ûsú mâ kô tị̂ ânyáʼá tã ʼbãʼbã gólĩyíkâ rú õjílã bê jó ạ́ngị́ Ôvârí kâ rî ʼá. Gólĩyî ûsú mâ kpá kô tã sõʼá õjílã ʼá, tãlâ gólĩyî õngâ ró bê õmbã ró jó tã Ôvârí kâ ârî kâ rî ʼbá yî ʼásĩ jạ̃rị́bạ̃ ʼdî ʼá.
44024013	Gólĩyî rĩʼá cú ĩtí tã ãzãkã ãkó âʼdálé ní drí kĩ, tã gólĩyî drí âṇõlé má rú rî rĩʼá ĩyî tã pạ̃tị́-pạ̃tị̃ ʼî.
44024014	"Tã pạ̃tị́ị̃ rî ĩʼdî rĩʼá nõ, má ị̂njị̃ Ôvârí gólâ ãmâ ạ́ʼbị́yạ́ yî Yúdạ̃ yî ró rî ʼbá yî drí kpá rĩʼá ị̂njị̃lâ rî ĩʼdî, lạ́tị̂ gólâ Yésũ kâ rî vó ró. Ĩtí ró rî, õjílã ʼdî ʼbá yî âtâ ĩyî kĩ, ãâʼdô rĩʼá ányâ ró. Gõʼdá má lẽ tã trá úlị́ gólĩyî ndrĩ îgĩlí trá búkũ gólĩyî tã ʼbãʼbã Ôvârí kâ bê yí ʼá rî ʼbá yî ʼá gõʼdá kpá búkũ tã ậngũ ʼbá gólâkâ rî ʼbá yí kâ ʼá.
44024015	Gõʼdá mâ kpá rĩʼá lị̃fị́ ʼbãʼbã bê Ôvârí drị̃ị̂ kĩ, pạ̃tị́ị̃ gólâ âʼdô õjílã ndrĩ tã tãndí ʼbá gõʼdá kpá õnjí rî ʼbá yí bê lîdríʼá õdrã ʼásĩ. Gõʼdá õjílã Yúdạ̃ yí kâ nõ ʼbá yî kpá rĩʼá ĩyî lị̃fị́ ʼbãʼbã bê gólâ drị̃ị̂ tã ʼdî tãsĩ.
44024016	Gõʼdá tãlâ tã ʼdî tãsĩ rî, mâ rĩʼá kárá rû cẽʼá rõô, ãʼdô ró bê rĩzó õjílã tã mbị̂ ʼbá ró Ôvârí ândrá gõʼdá kpá õjílã ândrá.
44024017	"Má rî bê trá võ ãzâ ʼbá yî ʼásĩ ndrô dũû sĩ rî, má drí ngãzó gõlé tólâ Yẽrõsãlémã ʼálâ ậdị̂ âtrõlé õjílã ãmákâ Yúdạ̃ yí kâ gólĩyî ĩzã ró rî yî drí, gõʼdá kpá ngá fẽfẽ ró fẽlé Ôvârí drí jó ạ́ngị́ gólâkâ ʼá.
44024018	Gõʼdá má drí rĩrĩ lãʼbí ʼdíyî âʼdâ kâ âʼdólé ngbángbá Ôvârí rî lị̃fị́ drị̃ ʼá rî ʼẽrẽ ʼá jó ạ́ngị́ Ôvârí kâ ʼdĩ ʼá rî, õjílã ʼdî ʼbá yî ũrûkậ lâ yî ûsû ĩyî mâ trá tólâ. Gõʼdá ʼdĩî rĩʼá, õjílã tị́lị́lị́ êʼbé rû drẽ bê kô má rú rî, gõʼdá õmbã drẽ kpá yûʼdạ́wạ́.
44024019	Gõʼdá Yúdạ̃ yî ũrûkậ ʼbá yî Ásĩyã lésĩ rî ʼbá yî bê rĩʼá Yẽrõsãlémã ʼá tólâ. Gõʼdá gólĩyî nyãányâ âtâ tã nĩ má rú. Õzõ gólĩyî õlẽ trá ícícíyá ʼẽlé má rú tãlâ óõfẽ ró lâṇõ bê má drí rî, ʼdõvó gólĩyî ãânĩ ĩyî nõlé ícícíyá ʼẽlé má rú ní ândrá.
44024020	Õjílã nô ʼbá yî gólĩyî ânĩ ʼbá kpá trá nõngá nõ, ʼdõvó gólĩyî ãâtâ ní drí ngãtá gólĩyî nị̃ tã õnjí ãzãkã trá gólĩyî drí ûsúlị́ trá tã ámákâ kĩlí rû êʼbê gólĩyî nyãányâ kâ rî tú rî.
44024021	Gõʼdá rû êʼbê rî ʼdĩ ʼá rî, tã ãlô gólĩyî drí ûsúlị́ má rú rî rĩʼá úlị́ gólĩyî má drí âtálé trá kĩʼá nĩ rî, 'Mĩ rî tã ámákâ kĩlí ãndrõ nô, tãlâ má lẽ tã trá kĩ, õjílã gólĩyî ôdrã ʼbá trá rî ʼbá yî ãâʼdô lîdríʼá ĩyî õdrã ʼásĩ' rî drí rî ĩʼdî. Nĩ ị̂sũ tã kĩ, úlị́ má drí âtálé tã ámákâ âʼdálé ngbálí-ngbálí tã kĩ ʼbá ʼdĩ ʼbá yî ândrá rî rĩʼá õnjí ró yã? Úlị́ ámákâ ạ̃dũkũ lâ ĩʼdî ʼdĩ."
44024022	Gõʼdá Fẽlíkã nị̃ tã trá tãndí ró tã îmbâ lạ́tị̂ Yésũ kâ rî tãsĩ. Ĩtí rî, gólâ drí rû êʼbê ʼdĩ ndẽzó cú ĩtí tã gólâ âṇõlé Póõlõ rú ʼdĩ kĩ ãkó. Gólâ kĩ nĩ rî, "Lĩsíyã drị̃-ʼbá ạ́ngị́ ạ̃jú ʼbũ ʼbá kâ ʼdĩ õtírĩ âcá rî, má âʼdô tã ʼdî kĩʼá trá."
44024023	Nĩngá sĩ, gólâ drí tã ʼbãzó drị̃-ʼbá ạ̃jú ʼbũ ʼbá kâ ãzâ drí kĩ nĩ rî, "Nĩ ndrê Póõlõ rî vó gạ̃nị́mạ̃ ʼá, gõʼdá gólâ õrî drị̃-bạ́lạ́yị̂ ró. Gõʼdá nĩ âyê õjílã kpá ngá âʼdó ʼbá bê rî ʼbá yî âjílí gólâ drí."
44024024	Gõʼdá kậyị̂ fínyáwá vólé drị̃ ʼásĩ, Fẽlíkã yî õkó lâ Dõrõsílã õjílã Yúdạ̃ kâ ró rî bê drí tã jõzó ĩyî, Póõlõ ãânĩ ró gạ̃nị́mạ̃ lésĩ tã âtálé ĩyí bê. Nĩngá sĩ, Póõlõ âcâ bê rî, Fẽlíkã yî drí úlị́ Póõlõ kâ tã lẽlẽ Yésũ Krístõ ʼá ʼdĩ tãsĩ rî ârízó.
44024025	Tólâ sĩ, Póõlõ drí kpá tã âtázó rĩrĩ tãndí gólâ sũ ʼbá Ôvârí rú rî tãsĩ gõʼdá ʼdíyî nyãányâ ậtũ-ậtũ gõʼdá kậyị̂ Yésũ kâ ʼẽzó âgõlé tã õjílã ndrĩ kâ kĩlí rî tãsĩ. Fẽlíkã ârílí bê tã kĩʼá nĩ, Ôvârí âʼdô rĩrĩ õjílã kâ kĩʼá rî, gólâ drí âʼdózó ũrị̃ ró rõô. Ĩtí rî, gólâ drí tã âtázó Póõlõ drí kĩ, "Ní gõ drẽ tãkõ vólé. Má âʼdô ánî ậzị́ʼá trá ânĩlí má ngálâ óʼdí õzõ má ũûsû ị̃tú-pá tãndí trá rî."
44024026	Úlị́ Póõlõ kâ ʼdĩ ʼbã Fẽlíkã trá âʼdólé ũrị̃ ró, kpálé rî, Fẽlíkã lẽ kpá rõô Póõlõ drí íyî lị̃fị́ gĩlí ậdị̂ sĩ. Tã rî ʼdĩ tãsĩ, gólâ rî trá kárá Póõlõ rî ậzị́lị́ ânĩlí yí ngálâ. Gõʼdá gólĩyî drí rĩzó úlị́ âtálé Póõlõ bê.
44024027	Gõʼdá ndrô rị̃ vólé drị̃ ʼásĩ, õjílã ãzâ rú lâ Põrõsíyã Fésĩtõ rî ʼbãzó kúmú ạ́ngị́ ró õjílã Yúdạ̃ yí kâ drị̃lị́ Fẽlíkã rî võ ʼá. Gõʼdá Fẽlíkã kpálé trá ʼẽʼá nĩlí vólé rî, gólâ înjí Póõlõ kôʼdáwá gạ̃nị́mạ̃ ʼásĩ, tãlâ gólâ lẽ íyî tã ũsû ró bê õjílã Yúdạ̃ yí kâ rú.
44025001	Kậyị̂ nâ Fésĩtõ drí âcázó trá ʼbạ̃drị̃ ʼdî ʼá rî vósĩ, drílâ ngãzó Sẽsãréyã ʼásĩ nĩlí Yẽrõsãlémã ʼálâ.
44025002	Gõʼdá Yẽrõsãlémã ʼálâ rî, drị̃-ʼbá ạ́ngị́ lãʼbí ʼẽ ʼbá kâ rî ʼbá yî gõʼdá kpá drị̃-ʼbá Yúdạ̃ yí kâ ãzâ ʼbá yí bê drí ngãzó nĩlí ĩyî kúmú Fésĩtõ ngálâ, nĩʼá tã âtálé gólâ drí tã gólĩyî drí âʼbãlé trá Póõlõ rú ʼdĩ ʼbá yî tãsĩ.
44025003	Gólĩyî îjî kúmú Fésĩtõ trá tã ĩyíkâ rî lẽlé cé ĩʼdî, gólâ ãâjô ró Póõlõ ânĩlí Yẽrõsãlémã ʼálâ. Gólĩyî âtâ tã ʼdî ĩtí, tãlâ gólĩyî ậyị̂ tã trá Póõlõ rî fũzó lạ́tị̂ drị̃ị̂ nĩrĩ Yẽrõsãlémã ʼálâ rî ʼá.
44025004	Gõʼdá kúmú Fésĩtõ drí tã âtázó gólĩyî drí kĩ nĩ rî, "Lómígówá ámákâ rî ʼbá yî rĩʼá Póõlõ rî lôkíʼá gạ̃nị́mạ̃ ʼá Sẽsãréyã ʼálâ. Gõʼdá ámâ nyãányâ lẽ trá gõlé vólé tólâ ngbãângbânõ.
44025005	Õzõ gólâ õʼê tã õnjí trá rî, ʼdõvó drị̃-ʼbá ãníkâ rî ʼbá yî ãânĩ ícícíyá ʼẽlé gólâ rú tólâ."
44025006	Ĩtí rî, kúmú Fésĩtõ drí rĩzó tólâ cãlé õzõ kậyị̂ njị̂-drị̃-lâ-nâ, ngãtá kpá mûdrị́ kâtí. Vó lâ sĩ, drílâ ngãzó gõlé Sẽsãréyã ʼálâ. Gõʼdá drị̃zõ ãzâ rî sĩ, gólâ drí rĩzó võ tã kĩ kâ rî ʼá, gõʼdá drílâ võrã jõzó Póõlõ vó ânĩlí yí ngálâ.
44025007	Gõʼdá nĩngá sĩ, Póõlõ âcâ bê võ tã kĩ kâ ʼdĩ ʼá rî, drị̃-ʼbá Yúdạ̃ yí kâ gólĩyî ânĩ ʼbá Yẽrõsãlémã lésĩ rî ʼbá yî drí ngãzó ĩyî âdrélé gbãâ gólâ rú sĩ, gõʼdá rĩʼá ĩyî tã õnjî-õnjî âtálé tã gólâ drí ʼẽlé rî rú. Gõʼdá gólĩyî îcá kô úlị́ ĩyíkâ Póõlõ rú rî ʼbá yî ʼbãlé âʼdólé pạ̃tị́ị̃ mbị̂mbị̂ ró.
44025008	Ĩtí rî, Póõlõ drí ngãzó tã íyíkâ rî ʼbá yî ngĩlí kĩ nĩ rî, "Má ị̂njị̃ tã ʼbãʼbã gólĩyî Yúdạ̃ yí kâ rî ʼbá yî trá cú ĩtí tã õnjí ãzãkã ãkó. Má îzãá jó Ôvârí kâ kôʼdáwá, gõʼdá má âtá tã õnjí kpá kôʼdáwá kúmú ạ́ngị́ Rómã kâ rú."
44025009	Gõʼdá kúmú Fésĩtõ lẽ õjílã Yúdạ̃ yí kâ ʼbãlé âʼdólé ãyĩkõ ró yí drị́gạ́ sĩ. Ĩʼdî gólâ drí tã lôgõzó Póõlõ drí kĩ, "Ní lẽ tã-drị̃ trá ngãzó nĩlí Yẽrõsãlémã ʼálâ, tãlâ má drí tã ánî tãsĩ rî kĩzó bê tólâ yã?"
44025010	Gõʼdá nĩngá sĩ, Póõlõ drí tã-drị̃ lôgõzó kĩ nĩ rî, "Võ nô nõngá rĩʼá võ tã kĩ kâ kúmú ạ́ngị́ Rómã kâ rî kâ ĩʼdî, gõʼdá mâ rĩʼá õjílã Rómã kâ ʼî. Nõô rĩʼá võ mbị̂ tíbê tã ámákâ kĩzó rî ĩʼdî. Má ʼé tã ãzãkã õnjí lâ ró õjílã Yúdạ̃ yí kâ rú kô, õzõ ní drí nị̃rị̃ lâ trá rî tí.
44025011	Tí õzõ má õʼê tã ãzâ ʼbá yî trá õnjí ró ámâ fũzó tã lâ ʼá rî, má îjí nî kô ámâ pãlé õdrã rî ʼdĩ ʼásĩ. Gõʼdá tã gólĩyî õjílã nô ʼbá yî drí tã âtrõzó âʼbãlé má rú tã lâ sĩ nô, õzõ ní õndrê tã gólĩyíkâ ʼdĩ õnjõ ró rî, ʼdĩî âʼdó kô rĩʼá tã mbị̂ ró ámâ trõzó fẽlé vólé gólĩyî drị́gạ́. Má lôʼbã rúʼbạ́ ní drí, kúmú ạ́ngị́ Rómã kâ õkî tã ámákâ nĩ."
44025012	Gõʼdá nĩngá sĩ, kúmú Fésĩtõ drí ngãzó nĩlí tã ʼdî ífí lâ ôjálé õjílã íyíkâ gólĩyî tã lôgõ ʼbá ró yí drí rî ʼbá yí bê. Ĩtí rî, drílâ tã lôgõzó Póõlõ drí kĩ, "Âʼdó kô õnjí ró. Ní lôʼbã rúʼbạ́ trá ãmbá, kúmú ạ́ngị́ ãmákâ Rómã ʼálâ rî ãârî ró tã áníkâ ʼdĩ rî, ĩtí rî, ní âʼdô nĩʼá gólâ ngáá tólâ."
44025013	Kậyị̂ fínyáwá vósĩ, kúmú ạ́ngị́ Ãgãrípã drí nĩzó Sẽsãréyã ʼálâ îzó lâ Bẽrẽnísĩ bê, nĩʼá kúmú Fésĩtõ rî lậgúlị́ kúmú óʼdí ró.
44025014	Gõʼdá gólĩyî rílí bê tólâ gbíyá ãcê rî, Fésĩtõ drí tã Póõlõ kâ ngĩzó Ãgãrípã drí kĩ nĩ rî, "Õjílã ãzâ drẽ zãâ bê rĩʼá nõngá, gólâ Fẽlíkã drí ʼbãlé gạ̃nị́mạ̃ ʼá ạ̃kû ró nã sĩ rî.
44025015	Mã nĩlí bê Yẽrõsãlémã ʼálâ rî, drị̃-ʼbá gólĩyî lãʼbí ʼẽ ʼbá kâ rî ʼbá yî gõʼdá sị́sị́ lé ʼbá Yúdạ̃ yí kâ rî ʼbá yî ʼbã ĩyî tã trá má ândrá gólâ rú. Gõʼdá ĩtí rî, gólĩyî îjî mâ trá tã gólâkâ kĩlí, tãlâ ãʼdô ró bê gólâ rî fũzó vólé.
44025016	Gõʼdá má lôgõ tã gólĩyî drí kĩ nĩ rî, rĩʼá lãʼbí ãmâ õjílã Rómã kâ rî ʼbá yí kâ ĩʼdî, sị́sị́ õjílã zị̃lị́ âdrélé kúmú ândrá gólĩyî tã ʼbã ʼbá gólâ rú rî ʼbá yí bê, tãlâ gólâ õngî ró bê tã íyíkâ cú íyî tị̂ sĩ. Gõʼdá ĩtí rî, má fẽé õjílã kô gólĩyî tã ʼbã ʼbá trá gólâ rú rî ʼbá yî drị́gạ́ drẽ cú ĩtí má ndẽé tã rî ʼdĩ kô.
44025017	"Âʼdólé bê trá ĩtí rî, mã âcâ bê nõngá gólĩyî tã ʼbã ʼbá ãgô ʼdĩ rú ʼdĩ ʼbá yí bê rî, mã njãá kô. Drị̃zõ ãzâ rî sĩ rî, má drí kôrô ngãzó nĩlí rĩlí võ tã kĩ kâ rî ʼálâ, gõzó tã ʼbãlé ãgô ʼdĩ âtrõzó âjílí âdrélé má ândrá.
44025018	Má ị̂sũ ámákâ kĩ, õjílã gólĩyî tã ʼbã ʼbá gólâ rú ʼdĩ ʼbá yî ãâʼdô ĩyî tã ʼbãʼá kĩ, gólâ õrî trá tã õnjí ʼẽlé. Gõʼdá ʼdĩî gólĩyî ʼé kô.
44025019	ʼDĩî võ lâ ʼá rî, gólĩyî ânyâ tị̂ cé gólâ rú, tãlâ tã ũrûkậ gólĩyíkâ Ôvârí ĩyíkâ rî ị̂njị̃ kâ rî tãsĩ gõʼdá kpá Yésũ ãgô ãzákôlâ ʼdĩ ró rî tãsĩ. Yésũ rî ʼdĩ drã trá ạ̃kû ró, gõʼdá ãgô Póõlõ ʼdĩ âʼbã tã kĩ nĩ rî, gólâ õlîdrî trá gõʼdá ãâʼdô bê rĩʼá lédrẽ-lédrẽ ró.
44025020	Gõʼdá mã nị̃ị́ tã mbị̂ ûsúlị́ tã Póõlõ kâ ʼdĩ tãsĩ rî kô. Ĩtí rî, má drí Póõlõ rî îjízó ngãtá gólâ âʼdô îcáʼá tã lẽlé nĩzó Yẽrõsãlémã ʼálâ má drí tã gólâkâ kĩzó bê yã rî.
44025021	Gõʼdá nĩngá sĩ rî, gólâ drí ngãzó rúʼbạ́ lôʼbãlé kĩ, má ĩîcâ trá íyî vó ndrẽlé bũúũ má ĩîcâ ró bê íyî jõlé Rómã ʼálâ kúmú ạ́ngị́ ãmákâ drí tólâ tã íyíkâ kĩlí. Nĩngá sĩ, má drí tã ʼbãzó lómígówá yî drí gólâ rî lôkílí nõngá bũúũ õzõ ĩîcâ trá má drí gólâ rî jõzó kúmú ãmákâ ạ́ngị́ ró ʼdĩ ngálâ rî."
44025022	Gõʼdá nĩngá sĩ, Ãgãrípã drí tã âtázó kĩ, "Ámâ nyãányâ lẽ kpá tã ãgô ʼdĩ kâ ârílí." Gõʼdá Fésĩtõ drí tã-drị̃ lôgõzó drílâ kĩ, "Ní âʼdô úlị́ gólâkâ âríʼá trá ị̃drú."
44025023	Gõʼdá kậyị̂ ãzâ sĩ rî, kúmú ạ́ngị́ Ãgãrípã yî Bẽrẽnísĩ bê drí ânĩzó ĩyî âcálé fĩlí õjílã ãmbâ-ãmbâ ró jó ạ́ngị́ rû êʼbê kâ rî ʼá. Õjílã dũû gólĩyî âdré ʼbá ndị́rị́ pávó gãrã ʼásĩ rî ʼbá yî drí gólĩyî lậgúzó tãndí ró kôrô. Gõʼdá gólĩyî drí fĩzó jó rû êʼbê kâ ʼdĩ ʼá drị̃-ʼbá ạ̃jú ʼbũ ʼbá drị̃lị́ rî ʼbá yí bê, gõʼdá kpá õjílã jạ̃rị́bạ̃ ʼdî kâ lậnjị̃ ʼbá lậnjị̃ rî ʼbá yí bê. Nĩngá sĩ, Fésĩtõ drí tã ʼbãzó Póõlõ rî âtrõzó âjílí âdrélé ĩyî ândrá.
44025024	Nĩngá sĩ, kúmú Fésĩtõ drí tã âtázó kĩ nĩ rî, "Kúmú ạ́ngị́ Ãgãrípã gõʼdá kpá ãnî gólĩyî rû êʼbé ʼbá trá ãmá bê nõngá nõ ʼbá yî, nĩ ndrê drẽ võ ãgô nõ ngálâ. Gólâ ĩʼdî rĩʼá ãgô õjílã ndrĩ Yúdạ̃ yí kâ Yẽrõsãlémã ʼálâ gõʼdá kpá nõngá nõ ʼbá yî drí rĩʼá ícícíyá ʼẽlé rú lâ rî ĩʼdî. Gõʼdá gólĩyî rî trá ôtrélé tã âtâ-âtâ bê má drí kĩ nĩ rî, má ũfû gólâ vólé.
44025025	Gõʼdá tã gólâkâ tãsĩ rî, ámâ nyãányâ ûsú tã ãzãkã gólâ drí ʼẽlé trá õnjí ró, gólâ rî ʼbã ʼbá âʼdólé fũlị́ fũfũ tã lâ sĩ rî kô. Gõʼdá nĩngá sĩ, Póõlõ lôʼbã rúʼbạ́ trá tã îjílí kĩ, kúmú ạ́ngị́ ãmákâ Rómã ʼálâ rî ãâʼdô tã íyíkâ rî kĩʼá nĩ. Ĩtí rî, má ị̂sũ tã trá gólâ rî jõzó Rómã ʼá tólâ.
44025026	Gõʼdá má nị̃ị́ úlị́ gólĩyî má drí ʼẽʼá îgĩlâ wárãgã ʼá jõlé kúmú ạ́ngị́ nã drí gólâ rî tãsĩ rî drẽ kô. Gõʼdá bê ĩtí rî, má âtrõ gólâ trá ãndrõ nõngá ãnî õjílã ândrá gõʼdá ngîngî lâ nî kúmú Ãgãrípã ândrá, tãlâ mã ndrê ró tã gólâkâ bê kpãkã ãlô. Nĩngá sĩ rî, má âʼdô îcáʼá cú tã ũrûkậ ʼbá yî ûsúlị́ gólâ rî tãsĩ îgĩlí wárãgã ʼá kúmú ạ́ngị́ nã drí,
44025027	tãlâ má nị̃ trá kĩ, âʼdó kô rĩʼá dó õjílã gạ̃nị́mạ̃ ʼá rî jõzó kúmú ạ́ngị́ drí Rómã ʼálâ cú ĩtí tã õnjí gólâkâ rî ʼbá yî ngĩ ãkó."
44026001	Gõʼdá nĩngá sĩ, kúmú ạ́ngị́ Ãgãrípã drí Póõlõ rî âyézó úlị́ yí ngá lésĩ rî ʼbá yî âtálé. Nĩngá sĩ, Póõlõ drí ngãzó íyî drị́ îngálé ûrû, gõʼdá ngãzó tã íyíkâ rî ʼbá yî ngĩlí kĩ nĩ rî,
44026002	"Kúmú Ãgãrípã, mâ rĩʼá ãyĩkõ ró ãmbá ãndrõ nô, tãlâ trá rĩʼá ní ândrá ĩʼdî má drí îcázó tã gólâ Yúdạ̃ yí kâ lôʼbãlé trá má rú nõ ngĩlí.
44026003	Mâ rĩʼá ãyĩkõ ró ngîngî lâ tã ámákâ nõ ngĩlí ní drí kúmú, tãlâ nî rĩʼá õjílã gólâ lãʼbí Yúdạ̃ yí kâ nị̃ ʼbá ndrĩ gõʼdá kpá tã gólĩyî ãmâ drí tã-drị̃ lẽzó tã lâ sĩ kô ãmâ lãfálé ʼásĩ rî ʼbá yí bê. Bê trá ĩtí rî, má lôʼbã rúʼbạ́ ní drí úlị́ ámákâ nõ ʼbá yî ârílí mãnísĩ dódó.
44026004	"Õjílã Yúdạ̃ yí kâ ndrĩ nị̃ ĩyî rĩrĩ tãndí ámákâ rî ʼbá yî trá ndrĩ õjílã ámâ nyãányâ kâ Yúdạ̃ yî ró rî ʼbá yî lãfálé kó ʼdĩmvã ʼásĩ, sị́sị́ lâ rĩʼá ʼbạ̃drị̃ ámâ nyãányâ kâ rî ʼá, gõʼdá kpá Yẽrõsãlémã ʼálâ.
44026005	Õzõ gólĩyî õlẽ trá tã mbị̂mbị̂ rî âtálé ĩʼdî ámâ tãsĩ rî, gólĩyî âʼdô âtáʼá lâ kĩ nĩ rî, yĩ nị̃ trá kĩ, má rî trá rĩlí Pạ̃rúsị̃ tãndí ró. Âʼdô Pạ̃rúsị̃ yí kâ rî vó ró rî, má rî trá ûjũlị́ kárá rõô rĩʼá tã ʼbãʼbã gólĩyî Ôvârí kâ rî ʼbá yî ʼbãlé ʼẽlé ndrĩ kôrô õjílã ãzâ ʼbá yî drị̃ị̂ sĩ.
44026006	Bê trá ĩtí rî, má drí lị̃fị́ ʼbãzó tã kĩʼá nĩ rî, Ôvârí ãâʼdô õjílã ʼẽʼá lîdrílí õdrã ʼásĩ õzõ gólâ drí âtálé trá ạ̃kû ró ạ̃kû ró nã ʼbá yî sĩ, ãmâ ạ́ʼbị́yạ́ yî drí rî kâtí rî drị̃ị̂. Gõʼdá ngbãângbânõ rî, áâtrõ mâ âdrélé ní ândrá ãndrõ nô rî tã lîdrî-lîdrî rî gógó ʼdĩ kâ tãsĩ.
44026007	Gõʼdá õjílã Yúdạ̃ yí kâ ʼbạ̃súrú mûdrị́-drị̃-lâ-ngâ-rị̃ rî ʼbá yî ndrĩ ûjũ ĩyî Ôvârí rî ị̂njị̃lị́ kậyị̂ vósĩ cé, ãʼdô ró bê ĩyî drí îcázó Ôvârí rî ndrẽlé õjílã lîdrírĩ ʼá ị̃zạ́tú. Gólĩyî ʼbã lị̃fị́ drị̃ lâ kĩ, pạ̃tị́ị̃ Ôvârí âʼdô õjílã ʼẽʼá lîdrílí õdrã ʼásĩ. Gõʼdá ngbãângbânõ, Yúdạ̃ yî ʼdĩ ʼbá yî nyãányâ lâ rĩʼá ĩyî ãlôlâ gólĩyî tã âtá ʼbá má rú tãlâ tã lẽlẽ ámákâ tã ʼdî ʼá rî tãsĩ rî yî ĩʼdî.
44026008	Ãnî õjílã ndrĩ, nĩ rî tã ị̂sũlị́ kĩ, Ôvârí ãâʼdô rĩʼá cú ĩtí mbârâkã ãkó õjílã lîdrízó õdrã ʼásĩ rî ãʼdô tãsĩ yã?
44026009	"Mâ rî gógó nyãányâ lâ kpá ị̂sũ tã trá sị́sị́ nã sĩ kĩ, rĩʼá tã mbị̂ ʼî má drí rĩzó õjílã gólĩyî tã lẽ ʼbá trá Yésũ Nãzãrétã kâ rî ʼá rî ʼbá yî îkpókpólõlé.
44026010	Nĩngá sĩ, má îkpókpólõ õjílã ʼdî ʼbá yî trá Yẽrõsãlémã ʼálâ. Drị̃-ʼbá lãʼbí ʼẽ ʼbá kâ rî ʼbá yî drí drị́-ãcê fẽzó má drí tã lẽ ʼbá dũû Yésũ ʼá rî ʼbá yî ûrúzó ômbélé ʼbãlé gạ̃nị́mạ̃ ʼá. Õzõ gõʼdá óõkî tã gólĩyíkâ trá kĩ, gólĩyî õdrã rî, má drí kpá tã-drị̃ lẽzó tã rî ʼdĩ ʼá.
44026011	Má rî trá kậyị̂ vósĩ kárá rĩʼá lâṇõ fẽlé gólĩyî drí jó gólĩyî drí rĩzó tã Ôvârí kâ ârílí rî ʼásĩ ndrĩ, ãʼdô ró bê gólĩyî ʼbãlé tã lẽlẽ ĩyíkâ Yésũ ʼá rî gãlé dó. Mâ trá õmbã ró rõô gólĩyí bê. Ĩtí rî, õmbã ámákâ ʼbã mâ trá nĩlí jạ̃rị́bạ̃ ãtrâ ãzâ ʼbá yî ʼásĩ nĩʼá gólĩyî ûrú bê.
44026012	"Gõʼdá tãlâ tã ʼdî tãsĩ rî, drị̃-ʼbá lãʼbí ʼẽ ʼbá kâ rî ʼbá yî drí drị́-ãcê fẽzó má drí wárãgã bê nĩzó tã ãlôlâ ʼdĩ ʼbá yî ʼẽlé gólĩyî tã lẽ ʼbá ró rî ʼbá yî drí kpá Dãmãsékẽ ʼálâ.
44026013	Óõ kúmú Ãgãrípã, mâ bê drẽ rĩʼá nĩʼá lạ́tị̂ drị̃ị̂ sĩ Dãmãsékẽ ʼálâ rî, ị̃tú gbílí-gbílí sĩ, má drí võ îʼĩ-îʼĩ ndrẽzó lậgû-lậgû ró kãngbê-kãngbê kôrô ị̃tú drị̃ị̂ sĩ. Îwâ võ ʼbũû lésĩ gõʼdá võ îʼĩlí ãmâ gãrã ʼásĩ gbãâ õjílã má bê rî ʼbá yí bê.
44026014	Gõʼdá tãlâ ngá îʼĩ ʼdî tãsĩ rî, ãmâ drí ngãzó ndrĩ lôʼdélé ị̃nyạ́kú drị̃ị̂. Nĩngá sĩ rî, má drí gbórókõ ârízó úlị́ âtáʼá má drí tị̂ ãmákâ Yúdạ̃ yí kâ sĩ kĩ nĩ rî, 'Sóõlõ, Sóõlõ, ní rî lâṇõ fẽlé má drí ãʼdô tãsĩ yã? Õzõ ní ũʼbû ạ̃jú má bê rî, ní rî ʼdĩ lâṇõ sõʼá ãkpã ánî ífífí rú!'
44026015	"Nĩngá sĩ, má drí tã lôgõzó drílâ kĩ nĩ rî, 'Kúmú, nî ãʼdî ĩʼdî yã?' "Gõʼdá ĩtí rî, gbórókõ rî ʼdĩ drí tã kõzó má tị́ kĩ, 'Mâ Yésũ gólâ ní drí rĩzó lâṇõ fẽlé drílâ rî ĩʼdî.
44026016	Gõʼdá ní ngâ ûrû. Má âʼdâ mâ trá ní drí ãndrõ ánî ʼbãlé âʼdólé lãjóʼbá ámákâ ró. ʼDõvó ní ʼdê nĩlí tã gólâ ní drí ndrẽlé trá ámâ tãsĩ ãndrõ nô nõ pẽlé õjílã drí gõʼdá kpá tã gólâ má drí ʼẽʼá âʼdálâ ní drí ị̃zạ́tú rî.
44026017	Má âʼdô ánî pãʼá õjílã ánî nyãányâ Yúdạ̃ yí kâ drị́gạ́ sĩ gõʼdá kpá õjílã lídí ãzâ ʼbá yí bê. Má jô nî gólĩyî ngálâ
44026018	gólĩyî ʼbãlé tã nị̃lị́ ámâ tãsĩ. Gõʼdá ní âʼdô gólĩyî ʼbãʼá rû jãlé âfõlé ị́nị́rị́kúwạ́ Sãtánã kâ rî ʼásĩ ânĩlí võ îʼĩ-îʼĩ Ôvârí kâ rî ʼá, tãlâ gólĩyî ʼbãlé tã lẽlé má ʼá. Ĩtí rî, Ôvârí âʼdô gólĩyî âyéʼá tã õnjí gólĩyíkâ rî ʼbá yî ʼásĩ. Gõʼdá gólâ âʼdô gólĩyî ʼbãʼá âʼdólé õjílã gólĩyî gólâ drí zĩlí trá yí drí rî ʼbá yî lãfálé.'
44026019	"Kúmú Ãgãrípã, gbórókõ gólâ ậʼú ʼbá ʼbũû lésĩ rî, má ârî fí úlị́ ʼdĩ ʼbá yî trá ʼẽlé dódó.
44026020	Má nĩ trá úlị́ Ôvârí kâ pẽlé sị́sị́ Dãmãsékẽ ʼálâ, gõʼdá Yẽrõsãlémã ʼálâ, gõʼdá kpá ʼbạ̃drị̃ ndrĩ Yúdạ̃ yí kâ rî ʼbá yî ʼásĩ. Gõʼdá má nĩ kpá trá tã rî ʼdĩ pẽlé õjílã ʼbạ̃súrú ãzâ ʼbá yí kâ drí. Má pẽ tã trá gólĩyî drí drị̃ âdĩzó vólé tã õnjí ĩyíkâ rî ʼbá yî ʼásĩ, gõʼdá úlị́ Ôvârí kâ rî ʼbá yî ârízó ʼẽlé ĩʼdî. Má âtâ tã, gólĩyî õrî tã tãndí ʼẽlé ĩʼdî. ʼDĩî âʼdô âʼdálâ kĩ, pạ̃tị́ị̃ gólĩyî âdĩ drị̃ trá tã õnjí gólĩyíkâ rĩʼá ʼẽlâ ạ̃kû ró nã ʼbá yî ʼásĩ.
44026021	"Ĩtí, rĩʼá tãlâ tã gólĩyî má drí pẽlé trá ʼbạ̃súrú ãzâ ʼbá yî drí ʼdĩ tãsĩ, õjílã Yúdạ̃ yí kâ drí ngãzó ámâ rũlị́ ạ̃ʼdị́-drị̃ jó ạ́ngị́ Ôvârí kâ rî kâ ʼásĩ, tí ʼẽzó ámâ fũlị́ fũfũ vólé.
44026022	Gõʼdá Ôvârí drí rĩzó ámâ pãlé gólĩyî drị́gạ́ sĩ bũúũ âcálé ị̃tú gólâ ãndrõ nô rî sĩ nô. Gõʼdá mâ rî trá drẽ zãâ lédrẽ-lédrẽ ró úlị́ Ôvârí kâ ãlôlâ nõ pẽʼá õjílã gólĩyî âʼdó ʼbá ãmbâ-ãmbâ ró gõʼdá fínyáwá rî ʼbá yî drí ndrĩ. Ĩtí rî, úlị́ ámákâ rî ʼbá yî sĩí gárá úlị́ gólĩyî Músạ̃ yí kâ, gõʼdá tã ậngũ ʼbá Ôvârí kâ ãzâ ʼbá yí bê drí âtálé ĩyî ạ̃kû ró nã sĩ ʼdíyî pã ʼbá rî tãsĩ kĩ, ãâʼdô âʼdóʼá rî bê kô.
44026023	Gólĩyî ậngũ tã trá kĩ, 'ʼDíyî pã ʼbá gólâ Ôvârí drí ʼẽʼá âjólâ ãngó nõ ʼá rî, áâʼdô fũʼá lâ. Nĩngá sĩ rî, gólâ âʼdô âʼdóʼá õjílã gólâ ʼẽ ʼbá lîdrílí sị́sị́ õdrã ʼásĩ gõʼdá rĩlí zãâ gbạ́dú ạ̃dũkũ ãkó, tãlâ lạ́tị̂ pạ̃tị́ị̃ rî âʼdálé õjílã Yúdạ̃ yí kâ drí gõʼdá kpá õjílã ʼbạ̃súrú ãzâ kâ rî ʼbá yí bê drí ngá pãzó rî ĩʼdî.' "
44026024	Póõlõ drẽ zãâ rĩʼá tã ʼdî ʼbá yî âtáʼá rî, Fésĩtõ drí ngãzó trẽlé ûrû kĩ nĩ rî, "Póõlõ, ní rî ʼdĩ úlị́ drị̃ õnjĩ kâ âtáʼá, búkũ dũû ãmbá ní drí zị̃lị́ trá ʼdĩ ʼbá yî ʼbã nî trá âcálé drị̃ õnjĩ bê tã mbị̂ âtá ãkó."
44026025	Nĩngá sĩ rî, Póõlõ drí tã-drị̃ lôgõzó gólâ drí kĩ nĩ rî, "Kúmú ámákâ Fésĩtõ, má âʼdó kô drị̃ õnjĩ bê, gõʼdá úlị́ ámákâ ʼdĩ ʼbá yî âʼdó kô drị̃ õnjĩ kâ ʼî. Úlị́ ʼdĩ ʼbá yî rĩʼá úlị́ pạ̃tị́ị̃ ʼî.
44026026	Má nị̃ trá kĩ, kúmú ạ́ngị́ Ãgãrípã nị̃ tã kpá trá tã rî ʼdĩ ʼbá yî tãsĩ. Tãlâ tã ʼdî tãsĩ rî, mâ trá rĩʼá úlị́ âtáʼá gólâ drí trậ ró nõ. Má nị̃ trá kĩ, gólâ ârî tã trá ndrĩ tã rî ʼdĩ ʼbá yî tãsĩ, tãlâ tã rî ʼdĩ ʼbá yî ʼé rû lậpị̂-lậpị̂ ró kô.
44026027	Kúmú Ãgãrípã, ní lẽ tã trá tã gólĩyî tã ậngũ ʼbá drí âtálé trá ạ̃kû ró ạ̃kû ró nã sĩ ʼdíyî pã ʼbá rî tãsĩ rî ʼá yã? Má nị̃ trá kĩ, pạ̃tị́ị̃ ní lẽ tã trá úlị́ gólĩyíkâ ʼdĩ ʼbá yî ʼá."
44026028	Gõʼdá nĩngá sĩ rî, Ãgãrípã drí tã-drị̃ lôgõzó Póõlõ drí kĩ, "Póõlõ, mí rî nõ ʼẽʼá tã îcílí má ʼá, tãlâ má ãʼdô ró bê õjílã Yésũ kâ ró ngbãângbânõ yã?"
44026029	Gõʼdá ĩtí rî, Póõlõ drí tã-drị̃ lôgõzó drílâ kĩ, "Má ʼê rãtáã nõ Ôvârí drí kĩ, ngãtá ngbãângbânõ ngã kậyị̂ dũû vólé drị̃ ʼásĩ yã rî, ʼdõvó Ôvârí õʼê ãnî gõʼdá gólĩyî ãzâ ʼbá yî ámâ úlị́ ârí ʼbá trá ãndrõ nô rî yí bê âʼdólé õjílã Yésũ kâ ró nyé õzõ má tí, gõʼdá tótó nyãrĩ gólĩyî ámâ îcízó nõ ʼbá yî ãkó."
44026030	Nĩngá sĩ rî, kúmú Ãgãrípã, kúmú Fésĩtõ, Bẽrẽnísĩ gõʼdá õjílã ãzâ ʼbá yî gólĩyî âʼdó ʼbá kpãkã ãlô gólĩyí bê rî ʼbá yí bê drí ngãzó ûrû gõʼdá nĩlí ĩyî vólé.
44026031	Nĩngá sĩ, drílĩyî nĩzó nĩʼá tã âtá bê ĩyî lãfálé ʼásĩ kĩ, "Ãgô ʼdĩ ʼé tã õnjí ãzãkã gólâ rî ʼbã ʼbá fũlị́ ngãtá ômbélé gạ̃nị́mạ̃ ʼá tã lâ sĩ rî kôʼdáwá."
44026032	Gõʼdá ĩtí rî, Ãgãrípã drí tã âtázó Fésĩtõ drí kĩ. "Tí õzõ ãgô nõ õró rúʼbạ́ lôʼbãâ kô kĩ, kúmú ạ́ngị́ Rómã kâ ãâʼdô tã íyíkâ kĩʼá nĩ rî, tí îcâ trá gólâ rî înjílí vólé gạ̃nị́mạ̃ ʼásĩ."
44027001	Gõʼdá nĩngá sĩ, Fésĩtõ lẽ trá Póõlõ rî jõlé Rómã ʼálâ, tãlâ tã ʼbãlé trá gólâ rú rî ngĩlí kúmú ạ́ngị́ Rómã kâ drí íyî tị̂ nyãányâ sĩ. Ĩtí rî, Fésĩtõ drí Póõlõ yî gạ̃nị́mạ̃ lé ʼbá ũrûkậ ʼbá yí bê fẽzó drị̃-ʼbá ãzâ zị̃lị́ Yũlị́yạ̃ rî drị́gạ́ trõlé nĩʼá âjílâ ĩyî ʼbạ̃drị̃ Ĩtálĩyã rî ʼálâ jạ̃rị́bạ̃ Rómã rî ʼálâ. Yũlị́yạ̃ ʼdĩ lẽ tã-drị̃ trá ãmâ drí nĩlí Póõlõ yí bê.
44027002	Bê trá ĩtí rî, gólâ drí õjílã ũrûkậ ʼbá yî Ãdrãmítĩ lésĩ gólĩyî lẽ ʼbá nĩlí kõlóngbõ ândrê ĩyíkâ sĩ jạ̃rị́bạ̃ ũrûkậ ʼbá yî ʼá ʼbạ̃drị̃ Ásĩyã kâ rî ʼálâ rî ʼbá yî ûsúzó. Gõʼdá nĩngá sĩ rî, Yũlị́yạ̃ drí tã ʼbãzó ãmâ drí ngãzó fĩlí kõlóngbõ ândrê gólĩyíkâ ʼdĩ ʼá nĩlí Ásĩyã ʼálâ. Gõʼdá ʼdĩî rî, Ãrĩsĩtãrókõ bê rĩʼá ãmá bê. Tólâ sĩ, ãmâ drí lậvũzó kõlóngbõ ândrê rî ʼdĩ sĩ ʼbạ̃drị̃ ʼdî ʼásĩ.
44027003	Ĩtí drị̃zõ ãzâ rî sĩ, ãmâ drí cãzó jạ̃rị́bạ̃ Sĩdónã rî ʼálâ. Yũlị́yạ̃ rĩʼá õjílã tãndí ʼî Póõlõ drí. Drẽ ãmâ drí âʼdózó Sĩdónã ʼálâ rî, gólâ âyê Póõlõ trá âfõlé kõlóngbõ ʼdî ʼásĩ nĩʼá ãzí-ãzí lâ yî lômílí tólâ, tãlâ gólĩyî õfẽ ró bê ngá gólâ drí lẽlé rî ʼbá yî gólâ drí.
44027004	Gõʼdá nĩngá sĩ, ãmâ drí ngãzó Sĩdónã rî âyélé kõlóngbõ ândrê ãlôlâ ʼdĩ sĩ, gõʼdá ãmâ drí rĩzó ĩlî-sị́ ányâ trõlé ĩʼdî, nĩzó sị́sị́ ʼálâ. Nĩngá sĩ, îcâ trá ãmâ drí võ ndrãzó gõlé drị́-lị̃jị́ drị̃ ʼálâ ró ãnyî ãkîrĩ ạ́ngị́ Sãyĩpãrásĩ kâ ʼdẽ ʼbá võ tãndí ʼá ĩlî drí sị̃zó õnjí ró kô rî ʼálâ ró.
44027005	Gõʼdá tólâ sĩ rî, ãmâ drí ngãzó nĩlí lị̃mvû ândrê zị̃lị́ Mẽdĩtẽrénĩ rî ʼdĩ ító ʼâ lâ ʼásĩ lậvũlị́ ʼbạ̃drị̃ gólĩyî Sĩlísĩyã kâ gõʼdá Pãmbĩlíyã bê rî ʼásĩ. Gõʼdá nĩngá sĩ, ãmâ drí ngãzó cãlé jạ̃rị́bạ̃ zị̃lị́ Mírã ʼbạ̃drị̃ gólâ Lĩsíyã rî ʼá rî ʼálâ.
44027006	Gõʼdá Mírã ʼá tólâ rî, Yũlị́yạ̃ drí õjílã ũrûkậ ʼbá yî ûsúzó jạ̃rị́bạ̃ Ãlẽkẽzãndĩríyã kâ rî lésĩ nĩʼá ĩyî kpá kõlóngbõ ândrê sĩ Ĩtálĩyã ʼálâ. Ĩtí rî, Yũlị́yạ̃ drí tã lẽzó ãmâ drí nĩzó kõlóngbõ rî Ãlẽkẽzãndĩríyã lé ʼbá kâ ʼdĩ sĩ Ĩtálĩyã ʼálâ.
44027007	Gõʼdá ãmâ drí ngãzó lậvũlị́ tólâ sĩ kõlóngbõ rî ʼdĩ sĩ. Gõʼdá âʼdô trá ândrâ-õnjĩ ró ãmâ drí, ãmâ trá kạ̃gũmạ́ạ̃ cị́rị̃ drị̃ị̂. Tã ʼdî tãsĩ rî, ãmâ drí îcázó nĩlí mãnísĩ ạ̃tị́ ʼálâ lâṇõ ãmbá sĩ kậyị̂ dũû sĩ, té ãmâ drí cãzó ãnyî jạ̃rị́bạ̃ zị̃lị́ Kĩnídõ rî rú. ʼDĩî vósĩ, kạ̃gũmạ́ạ̃ ʼdĩ ʼbãá ãmâ kô nĩlí sị́sị́ ʼálâ. Ĩtí rî, ãmâ drí ngãzó võ jãlé lậvũzó jạ̃rị́bạ̃ zị̃lị́ Sãlãmónã ãkîrĩ ândrê Kẽrétẽ rî ʼá rî rú sĩ. Gõʼdá nĩngá sĩ, ãmâ drí nĩzó zãâ gõlé drị́-lị̃jị́ drị̃ ãkîrĩ ʼdî kâ rî lésĩ.
44027008	Mã rî trá zãâ nĩlí lâṇõ ândrê sĩ ãnyî gõlé lị̃mvû tị́ ʼálâ ró kạ̃gũmạ́ạ̃ rî ʼdĩ drí sĩ, gõʼdá té ãmâ drí âcázó võ gólâ rĩzó kõlóngbõ vó ndrẽlé ʼá lâ dódó rî ʼá ãnyî jạ̃rị́bạ̃ Lãséyã rî rú.
44027009	Gõʼdá ãmâ drí rĩzó võ rî ʼdĩ ʼá kậyị̂ dũû sĩ. Gõʼdá kậyị̂ ạ́ngị́ õjílã Yúdạ̃ yí kâ drí rĩzó ʼálé ʼãʼí ró rî âcâ trá. ʼDĩî rĩʼá kậyị̂ gólâ lị̃mvû ândrê drí rĩzó âʼdólé õnjí lâ ró kõlóngbõ drí lậvũzó ʼá lâ sĩ kô rî ĩʼdî. Âʼdô bê trá ĩtí rî, Póõlõ drí ngãzó drị́-mbílí sõlé õjílã ndrĩ gólĩyî âʼdó ʼbá bê kõlóngbõ ʼá rî ʼbá yî lị̃fị́. Gõʼdá gólâ kĩ gólĩyî drí rî,
44027010	"Ãnî õjílã nô ʼbá yî, má nị̃ trá kĩ nĩ rî, õzõ mã õngâ trá võ nô âyélé ngbãângbânõ rî, ậcị́ ãmákâ ʼẽʼá tõlâ rî âʼdô ʼbãʼá lâṇõ ạ́ngị́ ró ãmâ drí. Ngá gólĩyî kõlóngbõ nô drí njĩlí rî ʼbá yî âʼdô rû îzãʼá, gõʼdá kõlóngbõ âʼdô rû îzãʼá, gõʼdá ãmâ ũrûkậ ʼbá yî âʼdô kpá ôdrãʼá vólé."
44027011	Gõʼdá kpálé tã Póõlõ drí âtálé trá ʼdĩ ʼbá yí kâtí rî, kõlóngbõ lị́pị̂ gõʼdá ãgô gólâ pĩ ʼbá lâ ró rî bê lẽé ĩyî tã Póõlõ kâ âtálé ʼdĩ ʼbá yî kôʼdáwá. Gólĩyî gõʼdá ngá ʼẽ ʼbá kõlóngbõ ʼá rî ʼbá yí bê ị̂sũ ĩyî kĩ, võ kõlóngbõ drí rĩzó âdrélé tólâ ʼdĩ ãâʼdó kô tãndí ró gólĩyî drí rĩzó ʼá lâ kậyị̂ gólĩyî kạ̃gũmạ́ạ̃ õnjí ʼdĩ ʼbá yí kâ sĩ ndrĩ. Gõʼdá âʼdô bê trá ĩtí rî, õjílã dũû lẽ ĩyî trá nĩlí ĩyî tólâ sĩ kõlóngbõ rî ʼdĩ sĩ. Gõʼdá kõlóngbõ rî ʼdĩ lị́pị̂ lâ gõʼdá pĩ ʼbá lâ bê drí tã sõzó Yũlị́yạ̃ ʼá kĩ, rĩʼá tãndí ró kõlóngbõ ʼdî drí ậcị́ îtõzó kpá óʼdí nĩlí ạ̃tị́ ʼálâ. Nĩngá sĩ, Yũlị́yạ̃ ârí úlị́ Póõlõ kâ ʼdĩ kô. Gólâ lẽ tã-drị̃ trá gólĩyî drí ûjũlị́ nĩlí cãlé Fõníkĩsĩ ʼálâ, tãlâ gólĩyî ĩîcâ ró bê rĩlí tólâ kõlóngbõ ʼdî bê párá gólĩyî kạ̃gũmạ́ạ̃ ʼdĩ kâ ʼdĩ ʼbá yî sĩ. Fõníkĩsĩ ʼdĩ rĩʼá kpá võ ãzâ gólâ kõlóngbõ drí rĩzó âdrélé ʼá lâ lâṇõ ãkó rî ĩʼdî ʼbạ̃drị̃ Kẽrétẽ rî ʼá gõlé lạ̃njị́ drị̃ lésĩ ró.
44027013	Nĩngá sĩ, kạ̃gũmạ́ạ̃ drí ngãzó rĩʼá vị̃lị́ cé mãnísĩ drị́-lị̃jị́ drị̃ lésĩ ró. Tã ʼdî tãsĩ rî, õjílã kõlóngbõ kâ ʼdĩ ʼbá yî drí tã ị̂sũzó kĩ, mã õngâ ró nĩlí Fõníkĩsĩ ʼálâ. Ĩtí rî, gólĩyî drí ngãzó ậdị̂ sị́ pãtrãkã lậnjị̃-lậnjị̃ ró ĩtí kõlóngbõ drí rĩzó âdrélé rú lâ rî âsélé bãgó lâ sĩ lôgõlé kõlóngbõ ʼálâ, tãlâ kõlóngbõ õnĩ ró bê. Gõʼdá nĩngá sĩ, ãmâ drí võ rî ʼdĩ âyézó nĩzó ạ̃tị́ ʼálâ zãâ ãnyî ãnyî gõlé lị̃mvû tị́ ʼálâ ró.
44027014	Gõʼdá ʼwãâ kạ̃gũmạ́ạ̃ drí ngãzó vị̃lị́ õnjí lâ ró ĩví lésĩ ró vị̃ị́ vị̃ị́.
44027015	Drílâ vị̃zó kõlóngbõ ãmá bê yí ʼá ʼdĩ rú mbârâkã õnjí sĩ gõʼdá kõlóngbõ îyálé kãndã-kãndã. Tã ʼdî tãsĩ rî, mã îcá kô nĩlí sị́sị́ ʼálâ. Gõʼdá bê ĩtí rî, ãmâ drí gbõ kõlóngbõ âyézó kạ̃gũmạ́ạ̃ ʼdĩ drí zẽlé nĩzó gõlé ĩʼdí bê lâ ĩlî sị́ drílâ rĩzó vị̃lị́ gõlé ʼálâ rî drị̃ị̂.
44027016	Gõʼdá nĩngá sĩ rî, ãmâ drí cãzó ãnyî ãkîrĩ zị̃lị́ Kódã rî rú, tãlâ âʼbãlé fínyáwá cácã ró ãmâ ngá lésĩ kạ̃gũmạ́ạ̃ ʼdĩ drí sĩ. Nĩngá sĩ, ãmâ drí rû cẽzó tákányĩ kõlóngbõ fínyáwá gólâ ʼĩlí kõlóngbõ ândrê ãmá bê ʼdĩ ũgúlị́ rî âsélé.
44027017	Nĩngá sĩ, ãmâ drí îcázó kõlóngbõ mvá rî ʼdĩ îngálé cú kõlóngbõ ândrê ʼdĩ ʼá, tãlâ õzó kô lêté dínyí lị̃mvû ʼá. Gõʼdá õjílã kõlóngbõ ândrê ʼdĩ ʼá rî ʼbá yî ũrûkậ lâ yî drí ĩyíkâ gbúrúdị̃yạ̃ âtrõzó ĩʼdî kõlóngbõ ândrê ʼdĩ rúʼbạ́ lâ gõzó ômbélé njírí-njírí, tãlâ ʼbãlâ âʼdólé gạ́gạ́. Gõʼdá gólĩyî kpá rĩʼá ũrị̃ ró kĩ, kạ̃gũmạ́ạ̃ ʼdĩ ãâʼdô kpá kõlóngbõ ʼdî zẽʼá ãnyî lị̃mvû tị́ ʼbạ̃drị̃ Líbĩyã kâ sínyítã ró rõô rî ʼálâ, gõʼdá kõlóngbõ drí vólé gãzó, kạ̃gũmạ́ạ̃ drí zẽzó lâ rû îzãlé. Tãlâ gólĩyî lẽé kô tã õnjí ʼdĩ drí rû ʼẽlé rî, gólĩyî drí ngãzó ítá bị́ ʼbạ̃rạ̃gạ̃ ạ́ngị́ gólâ kạ̃gũmạ́ạ̃ drí rĩʼá zẽlâ kõlóngbõ drí nĩzó rî îrílí dã vũdrị́. Gõʼdá gólĩyî drí kpá ậdị̂ lậnjị̃-lậnjị̃ kõlóngbõ drí rĩzó âdrélé rú lâ rî îrízó bãgó lâ sĩ lị̃mvû ʼá. Gõʼdá tã õjílã ʼdî ʼbá yî drí ʼẽlé ʼdĩ drí kõlóngbõ ʼbãzó rĩʼá nĩlí mãnísĩ ró.
44027018	Gõʼdá vó lâ sĩ, kạ̃gũmạ́ạ̃ drí rĩzó zãâ rĩʼá vị̃lị́ õnjí lâ ró kpá óʼdí lị̃mvû drí rû cãzó kõlóngbõ rú õnjí ró. Gõʼdá ĩtí kậyị̂ ãzâ rî sĩ rî, õjílã ʼdî ʼbá yî drí ngá lậnjị̃ ũrûkậ ãmbá kõlóngbõ ʼá rî ʼbá yî lûvũzó lị̃mvû ʼá.
44027019	Gõʼdá kậyị̂ ãzâ ʼdĩ vósĩ rî, gólĩyî drí kpá drị́-ngá ngá ʼẽ kâ ũrûkậ ʼbá yî kõlóngbõ kâ ậʼdúzó lûvũlị́ kpá lị̃mvû ʼá ndrĩ.
44027020	Nõô lâṇõ ûsû ãmâ trá rõô. Mã ndré kô lâ ngbãâ ị̃tú ị̃ʼbị̂ʼbị̂wạ́ yí bê kậyị̂ dũû sĩ tãlâ mũkũkũ drí sĩ. Ĩtí rî drí sĩ rî, mã îcá kô nị̃lâ kĩ, kõlóngbõ rî nĩlí ʼdĩ ángô lé ró yã rî. Gõʼdá nĩngá sĩ, kạ̃gũmạ́ạ̃ íyíkâ kpá fí zãâ vị̃ʼá õnjí ró rõô. Gõʼdá mã ị̂sũ tã gbõ kĩ, lạ́tị̂ ãzâ gõʼdá kó trá yûʼdạ́wạ́ ãmâ drí ngá pãzó ʼá lâ sĩ.
44027021	Gõʼdá vó lâ sĩ, õjílã kõlóngbõ ʼdî ʼá rî ʼbá yî rî ĩyî trá kậyị̂ dũû sĩ lôsĩ ʼẽlé kõlóngbõ ʼá ʼálé ʼãʼí ró. Kậyị̂ ʼdĩ ʼbá yî vósĩ rî, Póõlõ drí âdrézó gólĩyî ândrá tã âtálé gólĩyî drí ndrĩ kĩ, "Tí îcâ kó trá âʼdólé tãndí ró ãnî drí tã má drí âtálé trá ãnî ândrá Kẽrétẽ ʼálâ rî ârízó. Tí õzõ mã ãângâ drẽ kó kô Kẽrétẽ lésĩ rî, mã îcá kô lâṇõ nô ûsúlị́, gõʼdá kpá ngá gólĩyî kõlóngbõ kâ rî ʼbá yî íîcá kô lûvũlâ lị̃mvû ʼá ậvị̃lị́.
44027022	Gõʼdá ngbãângbânõ rî, má lẽ ãnî lị̃fị́ îmbálé âʼdólé pị̃pị̂sị́lị́ ị̂dû-ị̂dû bê. Nĩ ndrê drẽ, õjílã ãzãkã yûʼdạ́wạ́ ãnî lãfálé ʼásĩ ʼdẽlé lị̃mvû ʼá lị̂mvúlị́ drãlé. Gõʼdá kõlóngbõ âʼdô rû îzãʼá cé nĩ.
44027023	Má nị̃ ʼdĩî trá tã pạ̃tị́ị̃ ró, tãlâ Ôvârí ámákâ má drí rĩʼá ị̂njị̃lâ rî âjô mãlãyíkã íyíkâ má drị̃ị̂ ngạ́cị̂ gólâ ậwú ʼbá ãndrõ nô sĩ tã rî ʼdĩ âtálé má drí.
44027024	Mãlãyíkã ʼdî kĩ má drí rî, 'Póõlõ, ní ʼê ũrị̃ kô! Ôvârí âʼdô ánî ʼbãʼá âʼdólé lédrẽ-lédrẽ ró bũúũ ní drí té cãzó Rómã ʼálâ tã áníkâ ngĩlí kúmú ạ́ngị́ tólâ nã ândrá ánî tị̂ sĩ. Gõʼdá Ôvârí rî ʼâ âʼdô kpá ậʼdị́ʼá ãnî rú ndrĩ, gõʼdá ãnî ndrĩ ậcị́ ʼdĩ drị̃ị̂ rî ʼbá yî âʼdô ʼẽʼá ngá pãlé õdrã lị̃mvû kâ ʼdĩ ʼásĩ.'
44027025	Ĩtí rî, má âtâ ãnî õjílã drí ndrĩ, ʼdõvó nĩ rî fĩî ị̂dû-ị̂dû sĩ. Má lẽ tã-drị̃ trá kĩ, Ôvârí âʼdô ãmâ pãʼá ndrĩ té ĩtí õzõ gólâ drí âtálé trá má drí ʼdĩ kâtí.
44027026	Gõʼdá kạ̃gũmạ́ạ̃ âʼdô kõlóngbõ ãmákâ zẽʼá ãkîrĩ ãzâ ʼá rû îzãlé cĩnyí cĩnyí."
44027027	Nĩngá sĩ, kậyị̂ mûdrị́-drị̃-lâ-ngâ-sû ãmâ drí ngãzó lậvũlị́ Kẽrétẽ ʼásĩ rî vósĩ, kạ̃gũmạ́ạ̃ drẽ zãâ kõlóngbõ zẽʼá ãmá bê lị̃mvû ândrê ʼdĩ drị̃ị̂ sĩ. Gõʼdá tólâ sĩ ãʼbí ító ʼâ ʼá, õjílã kõlóngbõ kâ drí tã ị̂sũzó kĩ, mã âcâ trá ãnyî ãkîrĩ ũrûkậ ʼbá yî rú.
44027028	Ĩtí rî, gólĩyî drí ngãzó kúnị́ mvá ômbélé trá bãgó sĩ rî îrílí lị̃mvû ʼá tãlâ lị̃mvû fĩfĩ ûjũzó rú lâ. Gõʼdá gólĩyî âsélé bê kúnị́ mvá rî ʼdĩ gõʼdá bãgó ômbézó lâ ʼdĩ ndrẽzó rî, gólĩyî drí ûsúzó lâ kĩ, lị̃mvû ʼdĩ fĩfĩ lâ rĩʼá pá lãfálé nyâʼdî-rị̃. Gõʼdá ʼdĩî vósĩ, mã nĩ bê fínyáwá ạ̃tị́ ʼálâ rî, gólĩyî drí kpá lị̃mvû fĩfĩ ûjũzó óʼdí. Gõʼdá nĩngá rî, gólĩyî drí fĩfĩ lâ ûsúzó rĩʼá cé pá lãfálé nyâʼdî-ãlô-drị̃-lâ-ngâ-mûdrị́.
44027029	Ĩtí rî, ũrị̃ drí gãzó gólĩyî rú, tãlâ kõlóngbõ âʼdô nĩʼá rû ʼbẽlé kúnị́ rú gõʼdá rû îzãlé vólé. Nĩngá sĩ, gólĩyî drí ngãzó ậdị̂ sị́ pãtrãkã lậnjị̃-lậnjị̃ ró ĩtí sû kõlóngbõ drí rĩzó âdrélé rú lâ ʼá rî îrílí bãgó sĩ lị̃mvû ʼá kõlóngbõ ũgúlị́ lésĩ, tãlâ kõlóngbõ ãâdrê ró bê nĩ ãkó sị́sị́ ʼálâ. Gõʼdá nĩngá sĩ, gólĩyî ãlô-ãlô drí rãtáã ʼẽzó ôvârí ngĩíngî ĩyíkâ rî ʼbá yî drí, tãlâ võ ạ̃ậwû ró bê ʼwãâ.
44027030	Gõʼdá õjílã ũrûkậ gólĩyî kõlóngbõ ʼdî kâ rî ʼbá yî lẽ ĩyî trá ʼẽʼá ậvị̃lị́ kírî ró kõlóngbõ ʼdî ʼásĩ ĩyî nyãányâ pãlé. Gólĩyî âtrõ kõlóngbõ tíbê fínyáwá ró ômbélé ômbê kõlóngbõ ândrê ʼdĩ rú rî trá îrílí lị̃mvû ʼá bãgó sĩ, gõʼdá drílĩyî õnjõ gãzó kĩ, yĩ õrî rĩʼá nĩlí ậdị̂ lậnjị̃-lậnjị̃ kõlóngbõ kâ rî ʼbá yî îrílí lị̃mvû ʼá sị́sị́ lésĩ ró, tãlâ õʼbã ró kõlóngbõ ʼdî bê nĩ ãkó.
44027031	Gõʼdá bê lé ĩtí rî, Póõlõ nị̃ tã gólĩyíkâ ʼdĩ trá. Gõʼdá gólâ drí ngãzó tã lâ âtálé Yũlị́yạ̃ drí ạ̃jú ʼbũ ʼbá íyíkâ ʼdĩ ʼbá yí bê kĩ nĩ rî, "Õzõ õjílã ʼdî ʼbá yî õrî kô ãmá bê kõlóngbõ nô ʼá rî, mã îcá kô âʼdólé ngá pãlé õdrã ʼásĩ lị̃mvû ândrê nõ drị̃ị̂ nõngá."
44027032	Gõʼdá Yũlị́yạ̃ ârî úlị́ ʼdĩ ʼbá yî bê rî, drílâ tã ʼbãzó ạ̃jú ʼbũ ʼbá íyíkâ ʼdĩ ʼbá yî drí bãgó gólĩyî kõlóngbõ mvá ʼdĩ ômbézó gạ́gạ́ gólâ ãmbá rî rú ʼdĩ ʼbá yî ômvãlé ngbá vólé, gõʼdá kõlóngbõ mvá ʼdĩ drí ʼdẽzó.
44027033	Gõʼdá nĩngá sĩ, võ drí ʼẽrẽ ậwúlị́ rî sĩ ʼdî, Póõlõ ní drí ngãzó tã ʼbãlé gõʼdá õjílã gólĩyî ndrĩ kõlóngbõ ândrê ʼá ʼdĩ ʼbá yî drí, õnyâ ró ĩyî ngá bê. Ĩtí rî, gólâ kĩ nĩ rî, "Nĩ ʼê trá rĩʼá kậyị̂ mûdrị́-drị̃-lâ-ngâ-sû ãndrõ nô rĩʼá ngá gólĩyî kõlóngbõ kâ rî ʼbá yî vó lâ ndrẽlé ĩʼdî cú ĩtí ngá nyãnyã ãzãkã dõ ãkó ãlôwálâ.
44027034	Gõʼdá má ʼbã ãnî drí ngá nyãnyã nyãlé ãndrõ, ãʼdô ró bê mbârâkã sõlé ãnî rú, ãnî nyãányâ pãzó õdrã ʼásĩ. Má ʼbã ãnî drí tã pạ̃tị́ị̃ ró kĩ, õjílã ãlô drãá kô lị̃mvû nõ ʼá."
44027035	Nĩngá sĩ, Póõlõ drí ãmbãtã trõzó gõzó ãwô-ĩtí ʼẽlé Ôvârí drí tã lâ sĩ õjílã ʼdî ʼbá yî ândrá ndrĩ. Gõʼdá drílâ tị̂ mvá lâ pị̃zó gõʼdá sõlé yí sị́lị́ nyãlé.
44027036	Ĩtí, õjílã ndrĩ ʼdî ʼbá yî pị̃pị̂sị́lị́ lâ yî drí ậʼdị́zó, gõʼdá drílĩyî kpá ngá nyãnyã nyãzó.
44027037	Ãmâ kậkậrậ ndrĩ kõlóngbõ rî ʼdĩ ʼá rî, rĩʼá dũû.
44027038	Gõʼdá nĩngá sĩ, ãmâ ndrĩ nyálé bê ngá nyãnyã îcálé dũû rî, õjílã kõlóngbõ ʼdî kâ ʼdĩ ʼbá yî drí ngãzó ạ̃drúgú lâkí ʼbá kõlóngbõ drí rĩʼá njị̃lâ rî âtrõzó lûvũlị́ lị̃mvû ʼá, tãlâ lậnjị̃-lậnjị̃ lâ õzó kô kõlóngbõ îrí lị̃mvû zẽlé.
44027039	Gõʼdá ị̃tú âfõ bê rî, õjílã ʼdî ʼbá yî drí ị̃nyạ́kú ndrẽzó. Gõʼdá lé bê ĩtí rî, gólĩyî nị̃ị́ kô kĩ ʼbạ̃drị̃ rî ʼdĩ ángô rî ĩʼdî yã. Nĩngá sĩ, gólĩyî drí võ ʼãʼí gólâ sínyítã bê rî ndrẽzó, âfõ trá lị̃mvû tị́ lésĩ ró. Ĩtí rî, gólĩyî lẽ trá kõlóngbõ ʼbãlé âdrélé ʼá lâ tólâ.
44027040	Ĩtí õjílã ũrûkậ ʼbá yî kõlóngbõ ʼdî kâ drí ngãzó bãgó ậdị̂ lậnjị̃-lậnjị̃ kõlóngbõ drí rĩzó âdrélé rú lâ ʼá ʼdĩ kâ ômvãlé tú tú vólé, ãʼdô ró bê ậdị̂ lậnjị̃-lậnjị̃ ró ʼdĩ ʼbá yî drí ậvị̃zó lị̃mvû ʼá. Gõʼdá õjílã ãzâ ʼbá yî înjî ĩyíkâ ngá kúdrạ̃lị́ kâtí rî îrílí lị̃mvû ʼá, ãʼdô ró bê njãâ kõlóngbõ pĩzó ĩʼdî sĩ lâ. Gõʼdá ũrûkậ ʼbá yî îngâ ĩyíkâ ítá bị́ âmbélé kõlóngbõ tị́ lésĩ ró, tãlâ kạ̃gũmạ́ạ̃ õzê ró kõlóngbõ ʼdî bê gõlé lị̃mvû tị́ ʼálâ ró.
44027041	Gõʼdá gbõ nyĩî ró, kõlóngbõ ândrê nõ drí ngãzó nĩʼá íyî ʼbẽlé ngạ́rạ́ sínyítã dị̃ lị̃mvû zẽlé rî rú tólâ. Võ lâ sị́sị́ lésĩ rî drí vólé gãzó ngạ́rạ́-ngạ́rạ́ gõʼdá îcá kô rû îʼwãlé fínyáwá lâ. Gõʼdá tãlâ lị̃mvû cú rĩʼá mbârâkã bê rõô rî drí sĩ rî, drílâ võ lâ vólé lésĩ rî pị̃zó cõlé ôṇõlé rõʼbó-rõʼbó.
44027042	Gõʼdá nĩngá sĩ, ạ̃jú ʼbũ ʼbá ʼdĩ ʼbá yî drí tã lẽzó ʼẽzó gạ̃nị́mạ̃ ʼbá ûfúlị́ ndrĩ, tãlâ gólĩyî õzó kô lị̃mvû yãâ fõzó lị̃mvû tị́ ʼálâ gõʼdá rãlé ʼbẽlé dị̃ ĩyî drị́gạ́ sĩ.
44027043	Gõʼdá Yũlị́yạ̃ rî gógó gólĩyî drị̃lị́ ndrĩ rî lẽé kô Póõlõ drí drãlé. Ĩtí rî, gólâ lẽé tã-drị̃ kô ạ̃jú ʼbũ ʼbá drí gạ̃nị́mạ̃ ʼbá ûfúzó. Tã rî ʼdĩ võ lâ ʼá rî, gólâ drí tã ʼbãzó gólĩyî lị̃mvû yã ʼbá bê rî ʼbá yî drí lôwãzó sị́sị́ lị̃mvû ʼá lị̃mvû yãlé fõzó lị̃mvû tị́ ʼálâ.
44027044	ʼDĩî vósĩ, gólâ drí tã ʼbãzó õjílã lâkí ʼbá rî yî drí ʼdẽzó gólĩyî vó, gólĩyî õmbâ ĩyíkâ fê ạ̃lị́ gólĩyî ôṇõ ʼbá kõlóngbõ ândrê ʼdĩ kâ lậnjị̃ ʼbá kô rî ʼbá yî drị̃ị̂, îcâ ró bê gólĩyî drí fõzó lị̃mvû tị́ ʼálâ cú ĩtí lêté ãkó lị̃mvû ʼá. Ĩtí rî, ãmâ drí tã ʼdî ʼẽzó té ĩtí, gõʼdá ãmâ drí ngãzó ndrĩ fõlé lị̃mvû tị́ ʼálâ rúʼbạ́ ạ̃ʼdị́ sĩ.
44028001	Gõʼdá nĩngá sĩ, mã câ bê dódó lị̃mvû tị́ ʼálâ rî, ãmâ drí ʼbạ̃drị̃ rî ʼdĩ nị̃zó õjílã tólâ nã ʼbá yî tị́ sĩ kĩ, ãâʼdô ãkîrĩ rú bê Mãlátã rî ĩʼdî.
44028002	Gõʼdá õjílã ãkîrĩ ʼdî kâ rĩʼá ĩyî õjílã tãndí ʼî ãmâ drí. Ôzê îtõ trá rĩʼá ʼdị̃lị́ gõʼdá võ trá ạ̃ʼdị́ ró rõô. Ĩtí rî, õjílã ʼdî ʼbá yî drí ngãzó lạ̃sị́ îcílí ãmâ drí yãlé. Gõʼdá gólĩyî drí kpá ãmâ vó ndrẽzó dódó ĩtí.
44028003	Nĩngá sĩ, Póõlõ drí ngãzó nĩʼá ngá zázá ậʼdúlị́ lạ̃sị́ ró. Gõʼdá gólâ ʼbã ngá zázá ʼdĩ bê lạ̃sị́ ʼá rî, nyĩî ró, ị̃nị̃ drí âfõzó ngá zázá rî ʼdĩ ʼásĩ, tãlâ ngá ãmé lạ̃sị́ kâ ʼdĩ drí sĩ, gõʼdá Póõlõ rî drị́ cĩlí. Gõʼdá drílâ njũzó gạ́gạ́ rú lâ.
44028004	Gõʼdá nĩngá sĩ, õjílã võ ʼdî kâ rî ʼbá yî ndrélé bê ị̃nị̃ ʼdî njû trá ĩtí Póõlõ rî drị́ rú rî, gólĩyî drí rĩzó tã âtálé ĩyî võ ʼásĩ kĩ nĩ rî, "Ãgô nõ âʼdô ʼbãʼá tã pạ̃tị́ị̃ ró õjílã ûfú ʼbá ʼî. Gólâ pâ yî trá õdrã lị̃mvû kâ rî ʼásĩ, gõʼdá ôvârí ãzâ ʼbá yî gólĩyî tã õjílã kâ kĩ ʼbá ró rî âʼdô lâṇõ fẽʼá gólâ drí drãzó vólé."
44028005	Nĩngá sĩ, Póõlõ drí ngãzó ị̃nị̃ ʼdî îyálé íyî drị́ ʼásĩ lạ̃sị́ ʼá. Nĩngá rî, ngá ãzâ õnjí lâ ʼé rû kô Póõlõ rî drị́ bê.
44028006	Gõʼdá õjílã ʼdî ʼbá yî drí rĩzó gólâ rî tẽlé, drị́ lâ õgâ ró bê, gõʼdá gólâ õʼdê ró bê zãlô zĩî ãvõ ró vũdrị́, gõʼdá gólĩyî drí rĩzó kpị̃ị̂. Ngá ãzãkã õnjí lâ ró rî ʼé rû gbõ kó kô gólâ drí ãlôwálâ. Ĩtí rî, tã ị̂sũ gólĩyíkâ Póõlõ rî tãsĩ rî drí rû jãzó. Nĩngá rî, gólĩyî drí tã âtázó kĩ, Póõlõ ãâʼdô ôvârí ãzâ ʼî.
44028007	Ãnyî võ rî ʼdĩ rú rî, ʼbã ạ́ngị́ drị̃-ʼbá ʼbạ̃drị̃ ʼdî kâ rî kâ bê rĩʼá. Drị̃-ʼbá rî ʼdĩ rú lâ rĩʼá Pũbị̃lị́yạ̃. Ĩtí rî, ãgô rî ʼdĩ drí ãmâ trõzó drị́ rị̃ sĩ yí drí ʼbã ʼálâ kậyị̂ nâ sĩ ũmú íyíkâ ró. Gólâ ndrê ãmâ vó tãndí ró ĩtí.
44028008	Gõʼdá ãgô rî ʼdĩ átá lâ bê rĩʼá ậyị́ʼá gbãrãkã drị̃ị̂ ʼâ lãzé bê gõʼdá kpá ẽʼdẽ bê rõô. Gõʼdá Póõlõ ârî tã rî ʼdĩ bê rî, drílâ ngãzó nĩlí fĩlí jó ãgô rî ʼdĩ kâ ʼálâ, gõʼdá íyî drị́ ʼbãlé gólâ rú rãtáã ʼẽzó Ôvârí rî îjízó gólâ rî îngálé ngá lãzé rî ʼdĩ ʼásĩ. Gõʼdá ngá lãzé ãgô ʼdĩ kâ drí rû ndẽzó.
44028009	Gõʼdá tãlâ tã rî ʼdĩ tãsĩ rî, ngá lãzé ʼbá ãzâ ʼbá yî ndrĩ ãkîrĩ ʼdî ʼá rî ʼbá yî drí ngãzó ânĩlí ĩyî Póõlõ ngálâ. Gõʼdá ĩtí rî, Póõlõ drí gólĩyî êdézó ngá lãzé ĩyíkâ rî ʼbá yî ʼásĩ.
44028010	Gõʼdá nĩngá sĩ rî, ãmâ drẽ zãâ rĩʼá Mãlátã ʼá tólâ rî, õjílã ʼdî ʼbá yî drí drị́-ngá fẽzó ãmâ drí dũû, ãwô-ĩtí ʼẽzó ãmâ drí rõô. Gõʼdá ʼdĩî vósĩ rî, kậyị̂ ãmâ drí ʼẽzó võ ʼdî âyélé rî sĩ, gólĩyî drí kpá ngãzó ngá gólĩyî ãmâ drí lẽlé ậcị́ tõzó rî ʼbá yî âfẽlé ãmâ drí.
44028011	Nĩngá sĩ, ãmâ drí rĩzó Mãlátã ʼálâ párá nâ. ʼDĩî vósĩ, ãmâ drí õjílã Ãlẽkẽzãndĩríyã kâ ũrûkậ ʼbá yî gólĩyî rĩ ʼbá trá Mãlátã ʼálâ párá kạ̃gũmạ́ạ̃ õnjí kâ ʼdĩ ʼbá yî sĩ rî ʼbá yî ûsúzó. Gólĩyî trá ʼẽʼá ngãlé nĩlí Ĩtálĩyã ʼálâ kõlóngbõ ândrê ĩyíkâ sĩ.
44028012	Ĩtí rî, ãmâ drí nĩzó kõlóngbõ rî ʼdĩ sĩ cãlé jạ̃rị́bạ̃ zị̃lị́ Sĩrãkósã rî ʼálâ. Gõʼdá ãmâ drí rĩzó tólâ kậyị̂ nâ.
44028013	Nĩngá sĩ, ãmâ drí ngãzó gõʼdá nĩlí kõlóngbõ sĩ jạ̃rị́bạ̃ zị̃lị́ Rẽgíyã rî ʼá ʼbạ̃drị̃ Ĩtálĩyã kâ rî ʼálâ. Gõʼdá kậyị̂ ãzâ rî sĩ rî, kạ̃gũmạ́ạ̃ drí ngãzó rĩʼá vị̃lị́ tãndí ró ãmâ ũgúlị́ lésĩ ró kõlóngbõ zẽlé ʼwãâʼwâ ró. Gõʼdá ãmâ drí ngãzó cãlé jạ̃rị́bạ̃ zị̃lị́ Põtẽyólĩ rî ʼá kậyị̂ rị̃ gólâ ãmâ drí ângázó Rẽgíyã lésĩ rî sĩ.
44028014	Gõʼdá jạ̃rị́bạ̃ rî ʼdĩ ʼá rî, ãmâ drí tã lẽ ʼbá Yésũ ʼá rî ãzâ ʼbá yî ûsúzó. Nĩngá rî, gólĩyî drí ãmâ trõzó rĩlí ĩyí bê ĩyî drí ʼbã ʼálâ kậyị̂ njị̂-drị̃-lâ-rị̃ sĩ. Gõʼdá vó lâ sĩ rî, ãmâ drí ngãzó tólâ sĩ nĩlí pá sĩ Rómã ʼálâ.
44028015	Gõʼdá õjílã kạ̃nị́sạ̃ kâ Rómã ʼálâ rî ʼbá yî ârî bê ĩyî tã kĩ, ãmâ ãâʼdô bí ânĩʼá rî, gólĩyî drí ngãzó ânĩlí ãmâ ûsúlị́ lạ́tị̂ drị̃ị̂. Ũrûkậ ʼbá yî ûsû ãmâ võ ngá lậzị̂ kâ Ãpíyã kâ rî ʼá. Gõʼdá ãzâ ʼbá yî ûsû ãmâ võ gólâ rĩʼá zị̃lâ "'Jó-nâ-ũmú-kâ-rî-ʼbá-yî"' ʼálâ. Gólĩyî ânĩ ãmâ lậgúlị́ gõʼdá ãmâ drị̃lị́ Rómã ʼálâ. Gõʼdá Póõlõ ndrê õjílã rî ʼdĩ ʼbá yî bê rî, mbârâkã drí fĩzó gólâ ʼá. Gõʼdá gólâ drí ãwô-ĩtí ʼẽzó Ôvârí drí tãlâ gólĩyî tãsĩ.
44028016	Gõʼdá mã câ bê Rómã ʼálâ rî, drị̃-ʼbá gạ̃nị́mạ̃ kâ drí gạ̃nị́mạ̃ ʼbá ãzâ ʼbá yî trõzó ʼbãlé gạ̃nị́mạ̃ ʼá, gõʼdá gólâ drí Póõlõ rî âyézó rĩlí jó ãzâ ʼá lómígówá ãzâ bê ãlô gólâ rî vó ndrẽlé, tãlâ gólâ õzó kô rãâ.
44028017	Gõʼdá kậyị̂ nâ Póõlõ rî cãcã Rómã ʼálâ rî vólé drị̃ ʼásĩ rî, gólâ drí ngãzó drị̃-ʼbá õjílã Yúdạ̃ yí kâ rî kâ gólĩyî âʼdó ʼbá tólâ rî ʼbá yî ậzị́lị́ ânĩlí yí ngálâ. Ĩtí rî, gólĩyî drí ânĩzó gólâ rî ûsúlị́. Gõʼdá nĩngá sĩ, drílâ tã âtázó gólĩyî drí kĩ, "Ámâ ậdrúpị̃ yî, má ậzị̂ ãnî ânĩlí má ngálâ, tãlâ má ngî ró bê tã ámákâ ãnî drí. Má ʼé ngá ãzâ õnjí lâ ró kô õjílã ãmákâ Yúdạ̃ yí kâ rî ʼbá yî drí. Gõʼdá má îzãá lãʼbí ãmâ ạ́ʼbị́yạ́ yí kâ rî kô. Ãʼdô kpálé ĩtí rî, õjílã Yẽrõsãlémã kâ rû mâ trá gõʼdá fẽlé drị̃-ʼbá Rómã kâ rî ʼbá yî drị́gạ́.
44028018	Gõʼdá drị̃-ʼbá Rómã kâ ʼdĩ ʼbá yî ndrê tã ámákâ bê rî, gólĩyî ị̂sũ tã trá kĩ nĩ rî, má õʼé tã õnjí ãzãkã kô gólâ lâṇõ fẽzó má drí tã lâ ʼá rî. Bê trá ĩtí rî, gólĩyî lẽ trá ámâ înjílí vólé gạ̃nị́mạ̃ ʼásĩ.
44028019	Gõʼdá drị̃-ʼbá ãmákâ Yúdạ̃ yí kâ Yẽrõsãlémã ʼálâ rî ʼbá yî gã ĩyî trá dó kĩ nĩ rî, íĩînjî mâ kôʼdáwá vólé gạ̃nị́mạ̃ ʼásĩ. Tãlâ tã rî ʼdĩ tãsĩ rî, tã ãlô má drí îcálé trá ʼẽlâ ámâ pãzó rî rĩʼá kúmú ạ́ngị́ Rómã kâ rî îjílí ĩʼdî tã ámákâ kĩlí. Gõʼdá má lẽé kô tã âtálé õjílã ámâ nyãányâ kâ Yúdạ̃ yí kâ rî ʼbá yî rú gólâ ândrá.
44028020	Tãlâ tã rî ʼdĩ ʼbá yî tãsĩ rî, má ậzị̂ ãnî ânĩlí má ngálâ nõ úlị́ ámákâ rî ʼbá yî ârílí. Mĩ ndrê drẽ, óômbê mâ trá nyãrĩ nô sĩ, tãlâ ʼdíyî pã ʼbá gólâ õjílã Yúdạ̃ yí kâ drí ndrĩ lị̃fị́ ʼbãzó gólâ rî âcâ-âcâ vó rî tãsĩ."
44028021	Nĩngá sĩ rî, õjílã Yúdạ̃ yí kâ ʼdĩ ʼbá yî drí tã-drị̃ lôgõzó gólâ drí kĩ nĩ rî, "Mã ûsú wárãgã ãzãkã gólâ õjílã ãmákâ Yúdạ̃ yí kâ drí âjólé ánî tãsĩ rî kô, gõʼdá kpá õjílã gólĩyî âcá ʼbá trá Yũdạ́yạ̃ lésĩ rî âtá tã ní rú õnjí ró kô.
44028022	Gõʼdá mã nị̃ trá kĩ, ʼbạ̃drị̃ ãmbá nõ ʼbá yî ʼásĩ õjílã âtâ tã õnjí trá ãnî gólĩyî ʼdẽ ʼbá trá Yésũ vó rî ʼbá yî rú. Gõʼdá ĩtí rî, mã lẽ trá tã ị̂sũ-ị̂sũ áníkâ ârílí tã Yésũ kâ rî tãsĩ ãmâ bị́ sĩ."
44028023	Nĩngá sĩ rî, drị̃-ʼbá ʼdĩ ʼbá yî drí kậyị̂ ʼbãzó ĩyî drí rû êʼbézó ʼá lâ Póõlõ yí bê. Gõʼdá kậyị̂ rû êʼbê ʼdĩ kâ sĩ rî, õjílã Yúdạ̃ yí kâ dũû drí ânĩzó ĩyî võ gólâ Póõlõ drí rĩzó rĩlí rî ʼá. Gõʼdá îtõlé cị̃ị́nó rî lésĩ cãlé bũúũ ngạ́cị̂ ʼá, Póõlõ ngî tã âtî-âtî tãndí lạ́tị̂ gólâ õjílã drí rĩzó kũmũ Ôvârí kâ zẽlé Yésũ ʼásĩ rî tãsĩ rî trá gólĩyî drí. Gólâ âtâ trá gólĩyî drí kĩ nĩ rî, "Yésũ ĩʼdî ʼdíyî pã ʼbá gólâ Ôvârí drí tã lâ ʼbãlé trá âjólé rî." Gólâ âtâ ʼdĩ tã gólâ Músạ̃ yî tã ậngũ ʼbá yí bê drí îgĩlí trá ạ̃kû ró ạ̃kû ró nã sĩ ʼdíyî pã ʼbá rî tãsĩ rî ngĩngĩ lâ sĩ.
44028024	Gõʼdá nĩngá rî, õjílã Yúdạ̃ yí kâ ʼdĩ ʼbá yî ũrûkậ lâ yî drí tã lẽzó úlị́ Póõlõ kâ ʼdĩ ʼbá yî ʼá, gõʼdá ũrûkậ ʼbá yî lẽé kô.
44028025	Ĩtí, gólĩyî bê trá njãâ ʼẽʼá ĩyî Póõlõ rî âyélé rî, gólĩyî lẽé tã-drị̃ kô ãlô úlị́ ʼdĩ ʼbá yî ʼá ĩyî lãfálé ʼásĩ. Gõʼdá ĩtí rî, Póõlõ drí tã ạ̃dũkũ nô âtázó gólĩyî gã ʼbá dó tã Ôvârí kâ ʼdĩ ârílí ʼdĩ ʼbá yî drí kĩ, "Pạ̃tị́ị̃ ró, má âtâ tã ãnî drí, nĩ gã tã Ôvârí kâ kô dó. Nĩ ʼê tã õzõ ãnî ạ́ʼbị́yạ́ yî drí ʼẽlé rî tí kô, tãlâ Líndrí Tãndí Ôvârí kâ âtâ úlị́ trá gólĩyî tãsĩ tã ậngũ ʼbá Ĩsáyã sị́lị́ ạ̃kû ró ạ̃kû ró kĩ nĩ rî,
44028026	'Ní ngâ gõʼdá ní nĩ ró õjílã áníkâ Yúdạ̃ yí kâ ʼdĩ ʼbá yî ngálâ, gõʼdá ní âtâ ró tã gólĩyî drí kĩ, "Nĩ rî úlị́ má drí âtálé rî ârílí, gõʼdá nĩ îcá kô tã ífí lâ nị̃lị́! Nĩ rî ngá ndrẽlé, gõʼdá nĩ ndré ngá má drí rĩʼá ʼẽlâ rî kô!"
44028027	Ní âtâ tã gólĩyî drí ĩtí, tãlâ gólĩyî drị̃ rĩʼá âmbâ-âmbâ ró tã ámákâ rî drí fĩzó ʼá lâ. Gõʼdá gólĩyî jâ ĩyî bị́ kpá trá vólé gõʼdá kpá lị̃fị́ âmbézó gạ́gạ́. Tí õzõ ãʼdô kó kô ĩtí rî, tí gólĩyî âʼdô îcáʼá pạ̃tị́ị̃ tã ámákâ ndrẽlé ĩyî lị̃fị́ sĩ nị̃zó lâ, gõʼdá úlị́ ámákâ ârílí ĩyî bị́ sĩ tã ífí lâ nị̃zó. Tí tã âtî-âtî ámákâ âʼdô fĩʼá gólĩyî drị̃ị̂, tãlâ gólĩyî ãâdĩ ró drị̃ tã õnjí ʼásĩ âgõzó má ngálâ. Ĩtí rî, má âʼdô gólĩyî êdéʼá âʼdólé dódó.' " Ĩsáyã 6.9-10
44028028	Gõʼdá nĩngá sĩ, Póõlõ âtâ tã kpá õjílã ãmbâ-ãmbâ Yúdạ̃ yí kâ ʼdĩ ʼbá yî drí kĩ, "Má lẽ ãnî drí nị̃lâ kĩ, Ôvârí âfẽ tã âtî-âtî tãndí lạ́tị̂ lédrẽ-lédrẽ kâ kâ nõ trá õjílã gólĩyî âʼdó ʼbá kô õjílã Yúdạ̃ yí kâ ró rî ʼbá yî drí. Gólĩyî âʼdô tã âtî-âtî rî ʼdĩ âríʼá nĩ, tãlâ gólĩyî õlẽ ró tã bê ʼá lâ." Nĩngá sĩ rî, õjílã Yúdạ̃ yí kâ ʼdĩ ʼbá yî drí ngãzó nĩlí ĩyî Póõlõ rî âyélé.
44028030	Gõʼdá nĩngá sĩ, Póõlõ drí rĩzó Rómã ʼálâ ndrô rị̃ jó rĩzó rĩlí ʼá lâ ậdị̂ sĩ rî ʼá. Gólâ rî zãâ rĩlí tãndí ró õjílã gólĩyî rĩ ʼbá rĩʼá gólâ rî lômílí tólâ rî ʼbá yí bê.
44028031	Gólâ rî trá rĩʼá tã ngĩlí gólĩyî drí tã âtî-âtî tãndí lạ́tị̂ õjílã drí rĩzó kũmũ Ôvârí kâ zẽlé rî tãsĩ. Gólâ îmbâ gólĩyî trá tã Kúmú Yésũ Krístõ rî tãsĩ rî ʼbá yî sĩ. Gõʼdá gólâ îcâ trá tã âtî-âtî ʼdĩ âtálé õjílã gólĩyî ndrĩ ânĩ ʼbá gólâ ngálâ rî ʼbá yî drí cú ĩtí ũrị̃ ãkó, tãlâ tólâ rî, ófẽé lâṇõ kô drílâ tã âtî-âtî ʼdĩ tãsĩ. Ĩʼdî ʼdĩ.
45001001	Mâ Póõlõ rû ị̂ʼbũ ʼbá Yésũ Krístõ kâ ró rî ĩʼdî. Ôvârí njĩ mâ trá âʼdólé lãjóʼbá Yésũ kâ ró. Gólâ njĩ mâ trá âʼdólé tã âtî-âtî Yésũ rî tãsĩ rî pẽlé õjílã drí.
45001002	Pạ̃tị́ị̃ ró, gólâ ʼbã tã trá ạ̃kû ró ạ̃kû ró nã sĩ tã ậngũ ʼbá íyíkâ rî ʼbá yî tị́ ʼdíyî pã ʼbá rî âjózó, té õzõ îgĩlí trá tã îgĩ tãndí gólâkâ ʼá rî kâtí.
45001003	Gõʼdá tã âtî-âtî tãndí rî ʼdĩ rĩʼá Kúmú ãmákâ Yésũ Krístõ Ôvârí rî mvá rî tãsĩ. Yésũ rî âʼdô-âʼdô õjílã mvá ró rî tãsĩ rî, gólâ rĩʼá kúmú ạ́ngị́ Dạ̃wúdị̃ rî ózõwá ʼî.
45001004	Gõʼdá âʼdô-âʼdô gólâkâ Ôvârí ró rî tãsĩ rî, Ôvârí ʼê tã trá mbârâkã sĩ tã âʼdálé kĩ, pạ̃tị́ị̃ Yésũ Krístõ ʼdĩ rĩʼá íyî mvá nyãányâ ʼî. Ĩtí rî, gólâ ʼbã Yésũ trá lîdrílí õdrã ʼásĩ.
45001005	Tã gólâ Yésũ drí ʼẽlé ámâ pãzó rî tãsĩ rî, Ôvârí drí tã lânjã ʼẽzó má drí. Gólâ ʼbã mâ trá âʼdólé lãjóʼbá ró Yésũ drí, âʼdólé õjílã õrĩ ndrĩ îmbálé tã lẽlé Yésũ ʼá gõʼdá kpá gólĩyî îmbálé tã Ôvârí kâ ârílí. Má ʼê lôsĩ rî nõ Yésũ drí.
45001006	Gõʼdá ãnî õjílã gólĩyî Rómã kâ ró rî ʼbá yî drí rî, Ôvârí zị̂ õjílã kpá ãnî lãfálé sĩ âʼdólé tã lẽ ʼbá yî ró Yésũ Krístõ ʼá.
45001007	Gõʼdá ĩtí rî, má rî tã nô ʼbá yî îgĩlí ãnî ndrĩ Rómã lé ʼbá ró gólĩyî Ôvârí drí lôvó lâ yî ʼbãlé gõʼdá kpá gólĩyî gólâ drí zĩlí trá âʼdólé õjílã íyî nyãányâ kâ ró rî ʼbá yî drí. ʼDõvó bê ĩtí rî, Ôvârí ãmâ átá gõʼdá Kúmú ãmákâ Yésũ Krístõ bê õfẽ õrẽ ãnî drí tã ạ̃ʼdị́ bê.
45001008	Ãnî rú lị̂kû trá võ ʼásĩ ndrĩ tãlâ tã lẽlẽ ãníkâ Yésũ ʼá pị̃pị̂sị́lị́ ãlô sĩ rî tãsĩ. Gõʼdá tãlâ ʼdĩî tãsĩ rî, tã drị̃-káká má drí lẽʼá âtálâ ãnî drí rî ĩʼdî nõ. Má ʼê ãwô-ĩtí ãmbá Ôvârí drí ãnî tãsĩ Yésũ Krístõ rî rú sĩ.
45001009	Má rî rãtáã ʼẽlé Ôvârí drí ãnî tãsĩ kậyị̂ vósĩ cé. Ôvârí nị̃ trá kĩ nĩ rî, má rî tã pạ̃tị́ị̃ ró rĩʼá rãtáã ʼẽlé ãnî tãsĩ. Ôvârí rî gógó kpá ĩʼdî gólâ má drí rĩzó tã ʼẽlé drílâ pị̃pị̂sị́lị́ ãlô sĩ rî, gõʼdá gólâ ʼbã mâ kpá rĩʼá tã âtî-âtî tãndí mvá lâ rî tãsĩ rî pẽlé õjílã drí.
45001010	Kậyị̂ vósĩ cé, õzõ má õtírĩ rãtáã ʼẽê ãnî tãsĩ rî, má ʼê rãtáã kĩ, õzõ fí kó Ôvârí õlẽ nĩ rî, gólâ âʼdô lạ́tị̂ njị̃ʼá trậ má drí nĩzó ãnî lômílí tólâ.
45001011	Ĩtí rî, ãnî lôvó rĩʼá ámâ ʼẽʼá rõô ndrẽlé, tãlâ má ĩîmbâ ró tã Ôvârí kâ bê ãnî drí, ãnî drí mbârâkã ûsúzó âdrézó gạ́gạ́ tã lẽlẽ ãníkâ ʼá.
45001012	Nĩ ndrê drẽ, õzõ mã ãâʼdô rû êʼbéʼá kpãkã ãlô rî, mã âʼdô îcáʼá mbârâkã ûsúlị́ ãmâ pãzó ãmâ võ ʼásĩ tã lẽlẽ ãmákâ Yésũ ʼá rî sĩ.
45001013	Ámâ ậdrúpị̃ yî ámâ îzó yí bê, má âtâ nõ tã pạ̃tị́ị̃ ʼî ãnî drí nị̃lị́, má ûjũ trá kpị̃ị̂ kậyị̂ dũû sĩ ândálé ândálé, tíkó ʼẽzó nĩlí tólâ ãnî lômílí rî, gõʼdá îcá drẽ kô má drí nĩzó. Lé ĩtí rî, mâ drẽ zãâ tã ị̂sũ bê nĩzó õjílã ãzâ ʼbá yî ʼbãlé ãnî lãfálé sĩ tã lẽlé Yésũ ʼá, nyé õzõ Ôvârí drí ámâ ʼbãzó ʼẽlâ õjílã õrĩ ãzâ ʼbá yî rĩ ʼbá võ ãzâ ʼbá yî ʼásĩ rî ʼbá yî drí rî kâtí.
45001014	Nĩ ndrê drẽ, îcâ trá má drí úlị́ Ôvârí kâ pẽzó õjílã drí ndrĩ, gólĩyî Gị̃rị́kị̃ tị̂ âtá ʼbá ró rî ʼbá yî drí gõʼdá kpá gólĩyî Gị̃rị́kị̃ tị̂ âtá ʼbá kô rî ʼbá yî drí, tã nị̃ ʼbá rî ʼbá yî drí gõʼdá kpá tã nị̃ ʼbá kô rî ʼbá yí bê.
45001015	Gõʼdá ãʼdô trá ĩtí rî, má lẽ trá rõô nĩzó nĩʼá tã âtî-âtî Ôvârí kâ pẽlé Rómã ʼá tólâ.
45001016	Gõʼdá má lẽ tã pạ̃tị́ị̃ ró tã Ôvârí kâ pẽlé õjílã drí ndrĩ. Nĩ ndrê drẽ, má nị̃ tã trá pạ̃tị́ị̃ ró kĩ, mbârâkã bê rĩʼá rõô tã âtî-âtî tãndí Ôvârí kâ drí õjílã ndrĩ gólĩyî tã lâ lẽ ʼbá rî ʼbá yî pãzó tã õnjí ʼásĩ. Lạ́tị̂ sị́sị́ lâ ró rî rĩʼá trậ õjílã Yúdạ̃ yí kâ rî ʼbá yî drí tã gólâ Ôvârí kâ ârízó cé ĩyî nĩ, gõʼdá ngbãângbânõ rî, lạ́tị̂ kpá trá gõʼdá trậ õjílã õrĩ ãzâ ʼbá yí kâ drí kpá ndrĩ ârízó lâ.
45001017	Tã âtî-âtî tãndí ʼdĩ âʼdâ lạ́tị̂ mbị̂ õjílã drí, tãlâ gólĩyî ãʼdô ró bê õjílã tã mbị̂ ʼbá ró Ôvârí rî lị̃fị́ drị̃ ʼá. Ĩtí rî, lạ́tị̂ ãzâ trá yûʼdạ́wạ́ ʼdíyî pãzó tã õnjí ʼásĩ. Rĩʼá cé tã lẽlẽ Yésũ ʼá pị̃pị̂sị́lị́ ãlô sĩ rî ĩʼdî. Rĩʼá nyé õzõ tã îgĩ-îgĩ Ôvârí kâ drí rĩʼá âtálâ rî kâtí kĩ, "Õjílã gólĩyî âʼdó ʼbá tã mbị̂ ʼbá ró Ôvârí rî lị̃fị́ drị̃ ʼá tãlâ tã lẽlẽ gólĩyíkâ tãsĩ rî, gólĩyî ĩʼdî ʼẽ ʼbá rĩlí rĩrĩ gólâ lạ́tị̂ Ôvârí kâ ʼá rî ĩʼdî."
45001018	Ôvârí gólâ ʼbũû ʼálâ rî trá ạ̃wạ̃ ró tãlâ tã gólĩyî õnjí ró ndrĩ õjílã drí ʼẽlé trá rî ʼbá yî tãsĩ. Tã õnjí gólĩyíkâ rî ʼbá yî ʼbã gólĩyî trá rû dĩlí vólé tã gólĩyî pạ̃tị́ị̃ ró Ôvârí kâ rî ʼbá yî rú sĩ gõʼdá âʼdózó ĩyî nị̃ ãkó lâ. Gõʼdá nĩngá sĩ, tãlâ gólĩyî trá bị́ ãkó rî, gólĩyî drí gãzó dó tã pạ̃tị́ị̃ Ôvârí kâ ârílí.
45001019	Lé ĩtí rî, lạ́tị̂ rĩʼá trậ gólĩyî drí tã pạ̃tị́ị̃ Ôvârí kâ ârízó, tãlâ Ôvârí âʼdâ tã pạ̃tị́ị̃ íyíkâ trá trậ õjílã drí.
45001020	Nĩ ndrê drẽ, ạ̃kû ró ạ̃kû ró îtõ võ ʼásĩ Ôvârí drí ãngó drị̃ nô ʼbãzó rî, gólâ âʼdâ íyî nyãányâ trá õjílã drí mbârâkã gạ̃rạ̃ lị́pị̂ ró ngá-tị̂ dũû ndrĩ gólĩyî gólâ drí lôʼbãlé rî ʼbá yî sĩ. Gõʼdá nĩngá sĩ, âcálé bũúũ ãndrõ nô rî, õjílã âʼdô îcáʼá nị̃lâ kĩ, pạ̃tị́ị̃ Ôvârí bê rĩʼá, õzõ kpálé gólĩyî õndrê gólâ kô cú ĩyî lị̃fị́ sĩ rî. Bê trá ĩtí rî, tã mbị̂ tãndí yûʼdạ́wạ́ gólĩyî tị̂ lôgõlé Ôvârí drí ârîmâkô ĩyíkâ drí sĩ.
45001021	Nĩ ndrê drẽ, õzõ kpálé gólĩyî ũnị̃ trá kĩ Ôvârí ãâʼdô bê rĩʼá rî, gólĩyî gã dó gólâ rî ị̂njị̃lị́ Ôvârí ró, gõʼdá kpá ãwô-ĩtí ʼẽlé gólâ drí. ʼDĩî võ lâ ʼá rî, gólĩyî drị̃ drí rû îzãzó bạ̃ndị́-bạ̃ndị́, gõʼdá tã ị̂sũ gólĩyíkâ ʼbãlé âʼdólé cú ĩtí tã ífí ãkó.
45001022	Õzõ kpálé gólĩyî ãâmã tã âʼdózó cú tã nị̃zó rî, tã ị̂sũ-ị̂sũ gólĩyíkâ rĩʼá pạ̃tị́ị̃ ró âzâ-âzâ lâ ró.
45001023	Gólĩyî lẽé kô Ôvârí gólâ rĩ ʼbá zãâ gbạ́dú zãâ ʼbũû ʼálâ rî ị̂njị̃lị́ ãlôwálâ. ʼDĩî võ lâ ʼá rî, gólĩyî jâ rû rĩʼá ngá líndrí gólĩyî lôpálé trá fê ʼásĩ rî ʼbá yî ị̂njị̃lị́ ĩʼdî ôvârí ró, ngãtá líndrí rî ʼdĩ âʼbãʼá õjílã mvá kâ ʼî yã, ngãtá kõrõnyã kâ ʼî yã, ngã ãríwá ʼî yã, gõʼdá ngã ngá-tị̂ gólĩyî ãngó nõ drị̃ị̂ nõ ʼbá yí kâ bê yã rî.
45001024	Gõʼdá tã rî ʼdĩ tãsĩ rî, Ôvârí gã gólĩyî trá dó. Ĩtí rî, gólâ kĩ, "Tãndí ró, ʼdõvó gólĩyî õʼdê gbõ tã õnjí lôvó gólĩyî pị̃pị̂sị́lị́ kâ gólâ rĩ ʼbá gólĩyî âdólé rî vósĩ." Âʼdô bê trá ĩtí rî, gólĩyî õjâ rû rĩʼá tã lârâkô ndrĩ ãnyĩ kâ rî ʼẽlé ĩʼdî ĩyî ãzí-ãzí yí bê.
45001025	Gólĩyî jâ rû gõʼdá rĩʼá tã õnjõ kâ ârílí ĩʼdî tã pạ̃tị́ị̃ gólâ Ôvârí kâ ró rî võ lâ ʼá. Gólĩyî jâ rû kpá rĩʼá ngá gólĩyî ãngó nõ kâ rî ʼbá yî ị̂njị̃lị́ ĩʼdî. Gõʼdá gólĩyî rí kô rĩʼá Ôvârí ʼbũû ʼálâ gólâ ngá rî ʼdĩ ʼbá yî lôʼbã ʼbá nĩ rî ị̂njị̃lị́. Gólâ ĩʼdî rĩʼá gólâ gólĩyî drí îcálé lûyị́lâ zãâ gbạ́dú ạ̃dũkũ ãkó rî. Ãâʼdô ĩtí.
45001026	Ĩtí, tãlâ gólĩyî ʼê tã õnjí trá rî drí sĩ rî, Ôvârí dĩ ũgúlị́ trá gólĩyî drí. Ĩtí gólâ kĩ gólĩyî drí rî, "Tãndí ró, ʼdõvó gólĩyî õʼdê gbõ ngá gólĩyî ãnyĩ kâ tã lôvó gólĩyî rúʼbạ́ kâ drí gólĩyî âsélé ʼẽlâ rî ʼbá yî ʼẽlé ĩʼdî." Gõʼdá ĩtí rî, õkó lôvó fõ trá vólé ãgô ʼásĩ gõʼdá cé ãgô ãzí lôvó ĩʼdî ậʼdú kõzó ĩʼdí bê lâ õkó ró. Ĩtí gólĩyî drí rĩzó tã ãnyĩ kâ ʼẽlé ĩʼdî ĩyî võ ʼásĩ ãgô ãzí ró. Nĩngá sĩ, õkó drí kpá ngãzó ĩyî dĩlí vólé ãgô rú sĩ gõʼdá rĩzó ậyị́lị́ ãkpã ĩyî võ ʼásĩ. Gõʼdá ĩtí rî, Ôvârí drí lâṇõ gólâ îcá ʼbá tã ãnyĩ ʼdî ʼbá yí kâ ʼdĩ bê rî fẽzó gólĩyî drí ndrĩ.
45001028	Gõʼdá âʼdô bê trá ĩtí rî, Ôvârí âyê gólĩyî trá, tã ị̂sũ-ị̂sũ gólĩyíkâ ãâdô ró gólĩyî bê lậvũlị́ kôrô, gólĩyî drị̃ ĩîzã ró rû ndrĩ âʼdólé rĩʼá tã gólĩyî îcá ʼbá kô mbị̂ gólĩyî drí ʼẽlé rî ʼbá yî ʼẽlé ĩʼdî.
45001029	Nĩngá sĩ, tã õnjí gólĩyíkâ rî ʼbá yî lîzô trá âcálé rõô. Gólĩyî ʼê tã ndrĩ gólĩyî tã õnjí tẽtẽ ró rî ʼbá yî trá õjílã ãzâ ʼbá yî drí. Gólĩyî rĩʼá ngá lôvó bê dũû âʼdólé ĩyî nyãányâ drí. Gõʼdá ãzí-ãzí lâ yî âgî-âgî gólĩyî lị̃fị́. Gólĩyî rî trá rû cãlé ĩyî lãfálé ʼásĩ, gõʼdá kpá rĩzó ĩyî ãzí-ãzí yî ûfúlị́. Gólĩyî rî trá rĩʼá õnjõ âdólé ĩyî ãzí-ãzí yî drí. Gólĩyî pị̃pị̂sị́lị́ rĩʼá õnjí ró ãzí-ãzí lâ yî rú. Gólĩyî rî trá rĩʼá ãzí-ãzí lôʼdálé gõʼdá kpá rĩʼá tã ngõlé ãzí-ãzí lâ yî rú. Ĩtí rî, gólĩyî lẽé Ôvârí kô ãlôwálâ. Gólĩyî ʼbã ĩyî nyãányâ õjílã ãmbâ-ãmbâ ró, gõʼdá gólĩyî drí ĩyî ʼbãzó âʼdólé drị̃-ʼbá ró ĩyî ãzí-ãzí yî drị̃lị́. Gólĩyî rî ĩyî trá rĩʼá ĩyî ậrúlị́. Gõʼdá gólĩyî rî trá rĩʼá tã ãzâ ãnyĩ kâ ró rî ʼbá yî lôndãlé ĩʼdî ʼẽlé. Gólĩyî ârí tã ĩyî ândré yí kâ ĩyî átá yí bê rî kpá kô.
45001031	Ĩtí rî, gólĩyî trá rĩʼá tã âzâ-âzâ ʼbá ró. Gólĩyî ʼé tã gólâ gólĩyî drí kĩʼá nĩ rî yĩ ãʼdô ʼẽʼá lâ rî kô. Gõʼdá gólĩyî ʼbãá ậdrúpị̃ lâ yî lôvó kpá kô. Gõʼdá gólĩyî ndré ĩzã lâ ĩyî kpá kô.
45001032	Lé rî, gólĩyî nị̃ tã Ôvârí drí ʼbãlé rî trá dódó kĩ, Ôvârí ãʼdô lâṇõ õdrã sĩ rî fẽʼá õjílã gólĩyî rĩ ʼbá tã ãnyĩ kâ ĩtí ʼdĩ ʼẽlé rî ʼbá yî drí. Kpálé gólĩyî nị̃lị́ bê tã rî ʼdĩ trá rî, gólĩyî âyé tã ányâ õnjí ĩyíkâ ʼdĩ ʼbá yî kô. Gólĩyî rî trá zãâ ʼẽlâ ĩyî. Gõʼdá gólĩyî âdô ĩyî ãzí-ãzí yî kpá tã õnjí ãlô-ãlô ʼdĩ ʼbá yî ʼẽlé.
45002001	Ámâ ậdrúpị̃ yî ámâ îzó yí bê, nĩ rî ãníkâ bê ị̂sũlâ rî kĩ, ãnî õjílã Yúdạ̃ yí kâ rî ãâʼdô ĩyî ĩʼdî õjílã tãndí gólĩyî îcá ʼbá drị̃-bạ́lạ́yị̂ ró tã gólĩyî ãzí-ãzí kâ rî ʼbá yî kĩlí yã? Ãʼdî ʼbã ãnî âʼdólé tã kĩ ʼbá gólĩyíkâ ró rî nĩ yã? Õzõ nĩ ãâtâ tã kĩ, õjílã ãzâ õʼê tã ãzákôlâ ʼdĩ trá õnjí ró rî, ʼdõvó nĩ ị̂sũ tã tã ãnî nyãányâ kâ rî ʼbá yî tãsĩ. Nĩ ʼê tã õnjí ró rî ʼbá yî kpá trá, nyé õzõ tã õnjí gólĩyíkâ rî ʼbá yí kâtí. Ĩtí rî, nĩ lẽ trá lậnjị̃ lâṇõ tã õnjí ʼdĩ ʼbá yí kâ rî kâ njị̃lị́ nĩ yã?
45002002	Ôvârí ĩʼdî rĩʼá gólâ tã õjílã gólĩyî tã õnjí ʼdĩ ʼbá yî ʼẽ ʼbá rî ʼbá yí kâ kĩ ʼbá lâ ʼî. Mã nị̃ trá kĩ, gólâ rî tã kĩlí ndrĩ dódó mbị̂ ró.
45002003	Âʼdô bê trá ĩtí rî, ãnî gólĩyî cé õjílã mvá ró nõ ị̂sũ tã kĩ, yĩ ãâʼdô îcáʼá tã gólĩyî ãzí-ãzí kâ rî ʼbá yî kĩlí nĩ rî ãʼdô tãsĩ yã? Õzõ ãnî nyãányâ õʼê tã ãlôlâ õnjí ró gólĩyî ãnî drí kĩʼá nĩ rî Ôvârí ãâʼdô lâṇõ fẽʼá ãzí-ãzí drí tã lâ sĩ rî kpá rî, gõʼdá nĩ ị̂sũ ãníkâ bê rî, nĩ âʼdô îcáʼá ngá pãlé lâṇõ rî gólâ ãnî drí lẽlé âʼdélé õjílã ãzí ãzâ ʼbá yî drị̃ị̂ ʼdĩ ʼásĩ yã?
45002004	Nĩ nị̃ị́ pị̃pị̂sị́lị́ tãndĩ ạ̃ʼdị́ ró Ôvârí kâ kô. Ĩtí rî, nĩ njâ pị̃pị̂sị́lị́ tãndĩ ạ̃ʼdị́ ró Ôvârí kâ gólâ drí lẽlé âʼdálâ ãnî drí tã õnjí ãnî nyãányâ kâ rî tãsĩ rî rú njãnjã yã? Ôvârí rî pị̃pị̂sị́lị́ rĩʼá ạ̃ʼdị́ ró ãnî rú. Gólâ ʼbãá ʼálé ãdrã íyíkâ kô ʼwãâ âʼdólé ãnî rú, tãlâ gólâ rî ãnî tẽlé ndrĩ âʼdólé tã õnjí ãníkâ rî ʼbá yî nị̃lị́ zãlô, gõʼdá vó lâ sĩ rî, nĩ ãâdĩ ró drị̃ bê vólé ʼá lâ yî ʼásĩ. Âʼdó kô tãndí ãnî drí tã ʼdî ndrẽlé tã fínyáwá ró.
45002005	Gõʼdá õzõ ãnî drị̃ ãâmbâ âmbâ tã õnjí ãníkâ tãsĩ rî, ʼdĩî ãnî trá rĩʼá gólâ rî ʼálé ʼbãʼá gĩlí ãnî rú âʼdólé lậvũlị́ gạ̃rạ̃ kôrô. Ĩtí, gõʼdá kậyị̂ gólâ drí tã õjílã ndrĩ kâ kĩzó rî sĩ rî lâṇõ ãníkâ rî âʼdô âʼdóʼá ãmbá gạ̃rạ̃. Kậyị̂ rî ʼdĩ tú, õjílã ndrĩ âʼdô ĩyî nị̃ʼá lâ kĩ, Ôvârí rĩʼá tã gólĩyíkâ kĩʼá mbị̂mbị̂ ró.
45002006	Ôvârí âʼdô tã õjílã ãlô-ãlô kâ kĩʼá té âʼdô tã gólĩyî õjílã rî ʼdĩ drí rĩʼá trá ʼẽlâ rî kâ vó ró.
45002007	Õjílã ũrûkậ ʼbá yî rî rĩʼá tã gólĩyî âʼdó ʼbá mbị̂mbị̂ ró rî ʼbá yî ʼẽlé ĩʼdî, ãʼdô ró bê tã gólĩyíkâ drí sũzó Ôvârí rú, tãlâ ĩyî drí rĩzó zãâ gbạ́dú gólâ bê ạ̃dũkũ ãkó. Ĩtí rî, Ôvârí âʼdô gólĩyî ʼbãʼá rĩlí yí bê zãâ gbạ́dú ạ̃dũkũ ãkó.
45002008	Gõʼdá õjílã ãzâ ʼbá yî rî ĩyíkâ rĩʼá cé tã gólĩyî ĩyî nyãányâ tãsĩ rî ʼbá yî ʼẽlé ĩʼdî. Gõʼdá tã rî ʼdĩ tãsĩ rî, gólĩyî gã dó tã pạ̃tị́ị̃ gólĩyî Ôvârí kâ ró rî ʼbá yî lẽlé ʼẽlé. ʼDĩî võ lâ ʼá rî, gólĩyî rî gõʼdá tã gólĩyî õnjí lâ ró rî ʼbá yî ʼẽlé ĩʼdî Ôvârí rú. Ĩtí rî, tã pạ̃tị́ị̃ ró, Ôvârí rî fĩî âʼdô gĩʼá gólĩyî rú.
45002009	Nĩ ndrê drẽ, Ôvârí âʼdô lâṇõ fẽʼá õjílã ndrĩ tã õnjí ʼẽ ʼbá rî ʼbá yî drí, ngãtá ãʼdô ĩyî gbõ õjílã Yúdạ̃ yí kâ gõʼdá õrĩ ãzâ ʼbá yí bê rî ĩʼdî rî. Gõʼdá gólâ âʼdô ngîngî lâ lâṇõ fẽʼá õjílã Yúdạ̃ yí kâ gólĩyî gã ʼbá dó tã gólâkâ rî ʼbá yî ârílí rî yî drí.
45002010	Gõʼdá rî, Ôvârí âʼdô õjílã ndrĩ gólĩyî tã mbị̂mbị̂ ʼẽ ʼbá rî ʼbá yî ị̂njị̃ʼá, ĩtí gõʼdá gólĩyî âʼdô tã tãndí ûsúʼá Ôvârí drị́gạ́ sĩ, ãʼdô ró bê gólĩyî drí îcázó rĩlí ạ̃ʼdị́ ró. Ôvârí âʼdô tã tãndí ʼdĩ ʼẽʼá ĩtí, ngîngî lâ õjílã Yúdạ̃ yí kâ gólĩyî tã gólâkâ ʼẽ ʼbá rî yî drí, gõʼdá gólâ âʼdô kpá tã tãndí ʼẽʼá õjílã ndrĩ õrĩ ãzâ ʼbá yí kâ gólĩyî tã gólâkâ ʼẽ ʼbá rî ʼbá yî drí.
45002011	Nĩ ndrê drẽ, Ôvârí âʼdô tã õjílã kâ kĩʼá ndrĩ îcâ-îcâ ró, âʼdó kô rú nị̃nị̃ vó ró.
45002012	Gõʼdá õjílã Yúdạ̃ yí kâ tãsĩ rî, Ôvârí âʼdô tã gólĩyíkâ rî ʼbá yî kĩʼá âʼdô tã ʼbãʼbã gólâ Músạ̃ drí fẽlé rî vó ró, tãlâ gólĩyî rî rĩlí tã ʼbãʼbã rî ʼdĩ ʼbá yî zẽlé. Gõʼdá nĩngá sĩ, gólĩyî ʼê tã õnjí rî ʼbá yî bê trá ĩtí tã ʼbãʼbã ʼdî ʼbá yî rú rî, Ôvârí âʼdô lâṇõ fẽʼá gólĩyî drí tã ʼdî ʼẽ ãkõ lâ yî tãsĩ. Nĩ ndrê drẽ, õzõ nĩ ãârî tã ʼbãʼbã ʼdî ʼbá yî cé ãnî bị́ sĩ gõʼdá cú ĩtí tã lâ yî ʼẽzó kôʼdáwá rî, Ôvârí ndré ãnî kô õjílã tã mbị̂ ʼbá yî ró. Gõʼdá kpá õjílã õrĩ ãzâ ʼbá yí kâ rî ʼbá yî tãsĩ rî, õzõ kpálé gólĩyî õrî kô tã ʼbãʼbã ʼdî ʼbá yî zẽlé rî, Ôvârí âʼdô tã kĩʼá kpá gólĩyî rú, tãlâ tã õnjí gólĩyî drí rĩʼá ʼẽlâ rî ʼbá yî tãsĩ.
45002014	Õzõ kpálé õjílã õrĩ ãzâ ʼbá yí kâ ũnị̃ ĩyî tã ʼbãʼbã gólĩyî âfẽlé kôrô Músạ̃ sĩ ʼdî ʼbá yî kôʼdáwá rî, gõʼdá gólĩyî õtírĩ rĩî rĩʼá tã ʼẽlé âʼdô tã tã ʼbãʼbã ʼdî ʼbá yí kâ vó ró gbõ ĩtí lâ ʼdĩ kâtí rî, ʼdĩî âʼdâ tã kĩ, Ôvârí lôfî tã ʼbãʼbã rî ʼdĩ ʼbá yî ífí lâ yî trá gólĩyî drị̃ị̂ sĩ. Ĩtí rî, tã ị̂sũ gólĩyíkâ sĩ rî, gólĩyî nị̃ trá kĩ, tã ángô rî ʼbá yî ĩʼdî rĩʼá dódó gõʼdá tã ángô rî ʼbá yî ĩʼdî rĩʼá ányâ ró. Rĩʼá ókĩzõ gólĩyî nị̃ tã ʼbãʼbã ʼdî ʼbá yî trá rî kâtí, tãlâ tã ị̂sũ gólĩyíkâ âʼdâ tã trá gólĩyî drí kĩ, tã gólĩyî drí rĩʼá ʼẽlâ rî ʼbá yî rĩʼá tãndí ró, ngãtá õnjí ró yã rî.
45002016	Ôvârí nị̃ tã gólĩyî âʼdó ʼbá õjílã pị̃pị̂sị́lị́ ʼá rî ʼbá yî trá ndrĩ, gõʼdá kậyị̂ gólâ drílâ Yésũ Krístõ rî ʼbãzó tã õjílã kâ kĩlí ndrĩ rî sĩ rî, Yésũ âʼdô tã õjílã kâ kĩʼá ãlô-ãlô âʼdô tã rî ʼdĩ ʼbá yí kâ vó ró. Gõʼdá âʼdô rû ʼẽʼá té õzõ má drí îmbálé trá õjílã drí rî ʼbá yí kâtí.
45002017	Nî ãzâ, õzõ ní ãʼdô õjílã Yúdạ̃ yí kâ ĩʼdî rî, ní ị̂sũ tã kô kĩ, yí ãâʼdô rĩʼá õjílã tãndí Ôvârí kâ rî ĩʼdî, cé tãlâ ní rî rĩlí tã ʼbãʼbã gólâ drí ʼbãlé nĩ ʼẽlé rî zẽlé.
45002018	Ní ị̂sũ áníkâ kĩ, ní nị̃ tã gólĩyî sũ ʼbá Ôvârí rú rî ʼbá yî trá. Gõʼdá ní ị̂sũ trá kĩ, tã tãndí Ôvârí kâ rî ʼbá yî ãâʼdô trá ánî drị́ ágálé ʼá, cé tãlâ íîmbâ nî trá tã gólĩyî tã ʼbãʼbã gólâkâ kâ rî ʼbá yî sĩ. Gõʼdá ĩtí rî, tã nị̃nị̃ áníkâ ʼdĩ cú ĩtí tã lâ ʼẽ ãkó îcá kô ánî pãlé.
45002019	Nî ãzâ õjílã Yúdạ̃ yí kâ ró rî, ní âtâ tã kĩ, ní îcâ trá õjílã gólĩyî lị̃fị́ ãkó tã gólĩyî Ôvârí kâ rî ʼbá yî ndrẽzó rî ʼbá yî ậtị̃lị́ gạ́, ãʼdô ró bê gólĩyî drí tã pạ̃tị́ị̃ Ôvârí kâ nị̃zó. Ní ị̂sũ bê rî kĩ, úlị́ áníkâ ʼdĩ ʼbá yî ãâʼdô âʼdóʼá õzõ lámbã kâtí kõlé lạ́tị̂ Ôvârí kâ îʼĩlí õjílã gólĩyî rĩ ʼbá ĩyî ị́nị́rị́kúwạ́ ʼá rî ʼbá yî drí.
45002020	Gõʼdá ní ị̂sũ tã kpá kĩ, ní nị̃ tã Ôvârí kâ trá tãndí ró âʼdólé ní drí îcázó tã lâ îmbálé õjílã gólĩyî tã lâ nị̃ ʼbá kôʼdáwá rî yî drí, cé tãlâ nî rĩʼá cú tã ʼbãʼbã gólĩyî Ôvârí kâ îgĩlí trá búkũ gólâkâ ʼá rî bê rî drí sĩ.
45002021	Gõʼdá nî bê trá rĩʼá tã Ôvârí kâ îmbáʼá ãzí-ãzí drí ĩtí lâ ʼdĩ kâtí rî, ngã gõ ní rî rĩlí cú ĩtí tã rî gógó gólĩyî Ôvârí drí ʼbãlé trá ní drí ʼẽlé ʼdĩ ʼbá yî ʼẽ ãkó ãʼdô tãsĩ yã? Õzõ ní õrî trá rĩʼá tã pẽlé õjílã drí kĩ, ní ûgũ ngá kô, ngã nî rî gógó rî ngá ûgũlị́ íyíkâ ãʼdô tãsĩ yã?
45002022	Õzõ ní õrî õjílã îmbálé rĩlí cé ĩyî õkó yí bê rî, ngã ní ngâ áníkâ líyá ró nĩʼá ậʼdú kõlé õkó gólâ âʼdó ʼbá kô ánî õkó ró rî bê ãʼdô tãsĩ yã? Õzõ ní õgã tã ôvârí ãbãrãdãgõ kâ trá dó rî, gõʼdá ní rî fĩlí jó ôvârí ãbãrãdãgõ ʼdî ʼbá yí kâ ʼásĩ nĩʼá ngá gólĩyî sũ ʼbá ní lị̃fị́ rî ûgũlị́ ãʼdô tãsĩ yã?
45002023	Nî gólâ ánî nyãányâ ʼbã ʼbá âʼdólé sị́sị́ tãlâ ní nị̃ tã Ôvârí kâ rî ʼbá yî trá, gõʼdá ní gã dó rĩlí rĩʼá tã gólâkâ rî ʼbá yî ʼẽlé dódó ãʼdô tãsĩ yã? Gõʼdá ní gã tã Ôvârí kâ bê trá ĩtí rî, ʼdĩî ní ʼdâ ʼdĩ gólâ ĩʼdî.
45002024	Ôvârí âtâ tã trá ạ̃kû ró tã õnjí áníkâ tãsĩ tã ậngũ ʼbá Ĩsáyã sị́lị́ tã îgĩ íyíkâ ʼá. Ĩsáyã kĩ, "Õjílã õrĩ ãzâ ʼbá yí kâ rî ʼbá yî âʼdô ĩyî Ôvârí rî rú îzãʼá, tãlâ tã õnjí ãnî õjílã Yúdạ̃ yí kâ rî kâ drí sĩ." Ĩsáyã 52.5
45002025	Ãnî gólĩyî ʼdẽ ʼbá trá bãsã ʼá ãnî pãzó rî tãsĩ rî, ʼdẽʼdẽ bãsã ʼá ʼdĩ âʼdô ãnî pãʼá cé õzõ nĩ õrî tã ʼbãʼbã Ôvârí drí fẽlé trá Músạ̃ sĩ õjílã drí ʼẽlé rî ʼbá yî ʼẽlé ndrĩ rî. Gõʼdá õzõ nĩ ãâyê tã ʼbãʼbã Ôvârí kâ ãlô rî trá ʼẽ ãkó lâ rî, ʼdẽʼdẽ bãsã ʼá ãníkâ ʼdĩ rĩʼá ngá tãkó ʼî.
45002026	Gõʼdá õjílã gólĩyî ʼdẽ ʼbá kô bãsã ʼá rî ʼbá yî tãsĩ rî, õzõ tí gólĩyî ĩîcâ tã ʼbãʼbã ʼdî ʼbá yî ʼẽlé ndrĩ rî, tí Ôvârí âʼdô gólĩyî ndrẽʼá õjílã íyíkâ ró nyé õzõ õjílã íyíkâ gólĩyî ʼdẽ ʼbá trá bãsã ʼá rî kâtí.
45002027	Õzõ tí gólĩyî ĩîcâ trá tã ʼbãʼbã ʼdî ʼbá yî ʼẽlé ndrĩ rî, tí tã tãndí gólĩyíkâ âʼdô ãnî õjílã Yúdạ̃ yí kâ rî ʼbá yî âʼdáʼá tã õnjí ʼbá ró, tãlâ ãnî gólĩyî ʼdẽ ʼbá trá bãsã ʼá rî, rî tã õnjí ʼẽlé, gõʼdá nĩ nị̃ bê tã ʼbãʼbã Ôvârí kâ kpálé tãndí ró rî.
45002028	Tã gólâ õjílã ʼbã ʼbá âʼdólé õjílã pạ̃tị́ị̃ Ôvârí kâ ró rî âʼdó kô cé tã ʼdẽʼdẽ bãsã ʼá ʼdĩ kâ tãsĩ. Õjílã ãzâ îcá kô âʼdólé õjílã Ôvârí kâ ró cé lãʼbí õjílã Ôvârí kâ rî ʼbá yí kâ ʼẽʼẽ lâ sĩ. Ĩtí rî, õjílã âʼdô îcáʼá âʼdólé õjílã Ôvârí kâ ró, cé õzõ Ôvârí õjâ âʼdô-âʼdô gólâkâ trá rî. ʼDĩî tã Líndrí Tãndí Ôvârí kâ rî kâ ĩʼdî. Gõʼdá õzõ õjílã ãʼdô trá õjílã Ôvârí kâ ró rî, Ôvârí ĩʼdî gólâ rĩ ʼbá õjílã ʼdî lûyị́lị́ rî. Âʼdó kô õjílã ãzâ ʼbá yî drí gólâ rî lûyị́zó nĩ.
45003001	Áâtâ trá kĩ nĩ rî, "Õzõ tã ʼdẽʼdẽ kâ bãsã ʼá rî õʼbã ãmâ õjílã Yúdạ̃ yí kâ rî ʼbá yî kô âʼdólé õjílã Ôvârí kâ ró rî, gõʼdá ĩtí rî, rĩʼá tã tãndí ʼî Ôvârí rî lị̃fị́ drị̃ ʼá ngãtá ãmâ rĩʼá õjílã Yúdạ̃ yí kâ ĩʼdî rî drí yã?"
45003002	Tã-drị̃ má drí lôgõlé tã ʼdî ʼá rî rĩʼá õzõ nõtí. Ãwô, tã âʼdózó õjílã Yúdạ̃ yí kâ ró rî rĩʼá tãndí ró kôrô õrĩ õjílã ãzâ ʼbá yí kâ drị̃ị̂ sĩ. Tã ạ́ngị́ gólâ ãmâ ậmú ʼbá rî rĩʼá ĩʼdî nõtí kĩ, Ôvârí âfẽ tã ʼbãʼbã íyíkâ tíbê ʼbãlé õjílã drí ʼẽlé rî trá ãmâ õjílã Yúdạ̃ yí kâ rî ʼbá yî drí.
45003003	Gõʼdá íîjî tã kpá trá kĩ, "Õzõ õjílã ũrûkậ Yúdạ̃ yí kâ rî ʼbá yî õrî ĩyî gõʼdá kô tã gólĩyî Ôvârí drí ʼbãlé gólĩyî drí rî ʼẽlé rî, ʼdĩî rî âʼdâ tã kĩ, tã lẽ ãkõ ngãtá tã ârí ãkõ gólĩyíkâ ʼdĩ âʼdô Ôvârí rî ʼbãʼá rû jãlé tã gólĩyî yí drí ʼbãlé trá ʼẽlé õjílã drí rî ʼbá yî ʼẽlé yã?"
45003004	Ĩtí rî, má lôgõ tã rî ʼdĩ drị̃ lâ nõtí kĩ, âʼdó kô rĩʼá õzõ ʼdĩî rî kâtí ãlôwálâ. Tãlâ Ôvârí rĩʼá tã gólĩyî gólâ drí ʼbãlé ʼẽlé õjílã drí rî ʼẽʼá kậyị̂ vósĩ ị̃tú-pá bê kárá. Úlị́ Ôvârí kâ rî ʼbá yî rĩʼá kậyị̂ vósĩ kárá pạ̃tị́ị̃ ró, õzõ kpálé úlị́ rî gógó ʼdĩ ʼbá yî ãâʼdâ ĩyî tã kĩ, tã ị̂sũ õjílã ndrĩ kâ ĩyî tãsĩ rî ãâʼdô ányâ ró rî. Gõʼdá ĩtí rî, úlị́ Dạ̃wúdị̃ kâ rî ʼbá yî âʼdâ tã trá kĩ, úlị́ Ôvârí kâ rî ʼbá yî rĩʼá pạ̃tị́ị̃ ró. Gólâ kĩ Ôvârí drí rî, "Tã gólĩyî ní drí kĩlí má rú rî ʼbá yî rĩʼá ĩyî ngbá mbị̂mbị̂ ró. Õzõ gõʼdá õjílã ãzâ ãâtâ tã õnjí trá ní rú rî, ní âʼdâ tã kậyị̂ vósĩ kárá kĩ, tã kĩkĩ áníkâ rĩʼá mbị̂mbị̂ ró." Lôngó 51.4
45003005	Õjílã ũrûkậ ʼbá yî âʼdô ĩyî tị̂ ânyáʼá ʼdĩî drị̃ị̂ sĩ kĩ, "Õzõ tã õnjí ãmákâ rî ãâʼdâ tã kĩ Ôvârí rî nyãányâ ãâʼdô tãndí ró rî, rĩʼá tã ányâ ʼî Ôvârí drí tã kĩzó ãmâ rú tãlâ tã õnjí ãmákâ ʼdĩ tãsĩ yã?"
45003006	Gõʼdá má âtâ tã kĩ, âʼdó ĩtí kô. Úlị́ ʼdĩ ʼbá yî âʼdó kô mbị̂. Õzõ tí ãʼdô trá ányâ ró Ôvârí drí lâṇõ fẽzó ãmâ drí tãlâ tã õnjí ãmákâ tãsĩ rî, gõʼdá gólâ îcá kô ãlôwálâ tã õjílã ãngó drị̃ ʼá nõ kâ kĩlí.
45003007	Gõʼdá nĩngá sĩ, áâtâ tã kpá kĩ, "Õnjõ má drí âdólé rî âʼdâ kpá tã kĩ, úlị́ Ôvârí kâ rî ʼbá yî rĩʼá kậkậrậ pạ̃tị́ị̃ ró. Gõʼdá õzõ õnjõ ámákâ ʼdĩ ʼbá yî õʼbã õjílã trá Ôvârí rî ị̂njị̃lị́ úlị́ pạ̃tị́ị̃ âtá ʼbá ró ĩtí lâ ʼdĩ kâtí rî, gõʼdá ĩtí rî, Ôvârí âʼdô îcáʼá ángô tí ró tã kĩlí má rú tã rî ʼdĩ tãsĩ tã õnjí ʼbá ró yã?"
45003008	Nĩ ị̂sũ tã úlị́ ányâ rî ʼdĩ ʼbá yî tãsĩ. Âʼdô âʼdóʼá ókĩzõ má âtâ kĩ, ʼdõvó mã õʼê tã õnjí ró rî ʼbá yî ãʼdô ró bê kĩ, tã gólĩyî tãndí ró rî ʼbá yî âʼdô rû ʼẽʼá tãlâ tã rî ʼdĩ tãsĩ. Gõʼdá õjílã ányâ ũrûkậ ʼbá yî âmã ĩyî tã kĩ, ʼdĩî ãâʼdô rĩʼá tã gólĩyî ãmâ drí rĩʼá îmbálâ rî ʼbá yî ĩʼdî. Gõʼdá ĩtí rî, úlị́ gólĩyíkâ ʼdĩ ʼbá yî rĩʼá ʼdó ányâ ró. Rĩʼá mbị̂ Ôvârí drí lâṇõ fẽzó drílĩyî tãlâ tã âtâ-âtâ gólĩyíkâ ãmâ rú õnjí ĩtí ʼdĩ tãsĩ.
45003009	Ôvârí âfẽ tã îmbâ íyíkâ trá ãmâ õjílã Yúdạ̃ yí kâ rî ʼbá yî drí. Ĩtí rî, tã rî ʼdĩ ĩtõ lâ kĩ, ãmâ ĩʼdî õjílã tãndí ʼî lậvũlị́ kôrô tã õjílã ũrûkậ ʼbá yí kâ rî drị̃ị̂ sĩ yã? ʼÉʼẽ, âʼdó ĩtí kô. Mã âtâ trá ãnî drí sị́sị́ nã sĩ kĩ, Ôvârí rî tã kĩlí ãmâ rú ndrĩ tã õnjí ʼbá ró. Õjílã Yúdạ̃ yí kâ gõʼdá õjílã õrĩ ãzâ ʼbá yí kâ bê ndrĩ njị̃ ĩyî ʼdó ngá lậnjị̃ tã õnjí kâ.
45003010	Rĩʼá õzõ tã îgĩ Ôvârí kâ drí âtálé trá rî kâtí kĩ nĩ rî, "Õjílã ãzãkã yûʼdạ́wạ́ gólâ rĩ ʼbá íyíkâ kárá rĩʼá tã mbị̂mbị̂ Ôvârí rî lị̃fị́ drị̃ ʼá rî ʼẽlé ĩʼdî.
45003011	Õjílã ãzãkã yûʼdạ́wạ́ rĩ ʼbá tã gólĩyî Ôvârí kâ rî ʼbá yî nị̃lị́ gõʼdá ʼẽlé rî. Õjílã ãzãkã kpá yû gólâ rĩ ʼbá Ôvârí rî lôndãlé rî.
45003012	Gõʼdá õjílã cé tị̂tị̂ dĩ ĩyî trá vólé Ôvârí rú sĩ ãkí ãkó. Ĩtí rî, Ôvârí rî lị̃fị́ drị̃ ʼá rî, gólĩyî trá cú ĩtí tã ífí ãkó, cé rĩlí ĩyî rĩʼá tã õnjí tẽtẽ ró rî ʼbá yî ʼẽlé ĩʼdî. Ĩtí rî, õjílã ãzâ ãlô kpá yû gólâ rĩ ʼbá kárá rĩʼá tã mbị̂ ʼẽlé ĩʼdî rî. Lôngó 14.1-3
45003013	Gõʼdá úlị́ ndrĩ gólĩyî drí âtálé rî ʼbá yî âʼdâ tã kĩ, âʼdô-âʼdô gólĩyíkâ rî rĩʼá ãṇâ ró, õzõ ãvõ gólâ ṇã ʼbá trá rî kâtí. Gólĩyî rî trá rĩʼá õnjõ âgãlé ĩʼdî õjílã drí. Lôngó 5.9 Tã õnjí gólĩyî drí rĩʼá âtálâ ĩyî õjílã ãzâ ʼbá yî rú rî rĩʼá ókĩzõ ị̃nị̃ gĩî ʼî rî kâtí. Lôngó 140.3
45003014	Gólĩyî rî trá rĩʼá õjílã lôʼdálé ạ̃wạ̃ sĩ. Lôngó 10.7
45003015	Gólĩyî rĩʼá njãâ õjílã ûfúlị́ ʼwãâ cú ĩtí tã ífí ãkó.
45003016	Gólĩyî rî trá võ îzãlé gõʼdá kpá ĩzã fẽlé õjílã drí võ gólĩyî drí lậmúzó rî ʼbá yî ʼásĩ ndrĩ.
45003017	Gólĩyî nị̃ị́ ĩyî rĩrĩ ãzí-ãzí yí bê ạ̃ʼdị́ ró rî kô. Ĩsáyã 59.7-8
45003018	Gólĩyî ûrị̃ị́ Ôvârí kô tã õnjí ĩyíkâ ʼẽʼẽ lâ sĩ." Lôngó 36.1 ʼDĩî tã gólĩyî Ôvârí drí âtálé õjílã ãngó nõ kâ rî ʼbá yî tãsĩ rî ĩʼdî.
45003019	Mã nị̃ trá kĩ, tã gólĩyî Ôvârí drí ʼbãlé Músạ̃ sĩ õjílã drí ʼẽlé rî rĩʼá ĩyî ndrĩ õjílã Yúdạ̃ yí kâ gólĩyî rĩ ʼbá tã rî ʼdĩ ʼbá yî zẽlé rî drí. Gõʼdá úlị́ rî gógó ʼdĩ ʼbá yî âtâ tã trá kĩ nĩ rî, kpálé õjílã Yúdạ̃ yí kâ rî ʼbá yî rĩʼá ĩyî õjílã õnjî-õnjî ʼî rî, tã ʼdî tãsĩ rî, gólĩyî ãzãkã îcá kô tã-drị̃ lôgõlé Ôvârí tã kĩ ʼbá ró rî drí tã õnjí gólĩyíkâ tãsĩ. Ĩtí rî, Ôvârí rî tã kĩlí õjílã rú ndrĩ.
45003020	Nĩ ndrê drẽ, õjílã ãzãkã ãlô îcá kô âʼdólé nyé õjílã tã mbị̂ ʼbá ró Ôvârí rî lị̃fị́ drị̃ ʼá tã ʼbãʼbã ʼdî ʼbá yî ị̂njị̃-ị̂njị̃ lâ yî sĩ. Tãlâ tã ʼbãʼbã rî ʼdĩ ʼbá yî îcâ ĩyî cé tã õnjí õjílã kâ rî ʼbá yî âʼdálé ĩʼdî gólĩyî drí.
45003021	Ngbãângbânõ rî, Ôvârí njị̃ lạ́tị̂ trá trậ õjílã drí âʼdózó tã mbị̂ ʼbá ró. ʼDĩî âʼdó kô lạ́tị̂ gólâ tã ʼbãʼbã ị̂njị̃ kâ rî ĩʼdî. Gõʼdá Ôvârí âtâ tã trá lạ́tị̂ tãndí ngá pãzó rî kâ tãsĩ tã îgĩ-îgĩ íyíkâ ʼá. Gólâ âtâ tã trá tã lâ sĩ ạ̃kû ró ạ̃kû ró nã sĩ tã ậngũ ʼbá íyíkâ rî ʼbá yî sị́lị́.
45003022	Lạ́tị̂ rî ĩʼdî rĩʼá nõtí. Ôvârí rî õjílã ʼbãlé âʼdólé mbị̂ yí lị̃fị́ rî, õzõ gólĩyî õlẽ tã trá Yésũ Krístõ ʼá rî, Ôvârí rî rĩʼá õjílã pãlé ndrĩ lạ́tị̂ ãlôlâ ʼdĩ ʼásĩ. Ôvârí cá õjílã lãfâ kô tã ʼdî tãsĩ.
45003023	Nĩ ndrê drẽ kpá, õjílã ndrĩ ʼê ĩyî tã õnjí trá. Õjílã ãzãkã yûʼdạ́wạ́ gólâ îcá ʼbá tã gólĩyî Ôvârí drí lẽlé gólĩyî drí ʼẽlé rî ʼbá yî ʼẽlé ndrĩ.
45003024	Kpálé ĩtí rî, Ôvârí pâ õjílã ndrĩ gólĩyî tã lẽ ʼbá Yésũ Krístõ ʼá rî yî drị̃-bạ́lạ́yị̂ ró tãlâ pị̃pị̂sị́lị́ ạ̃ʼdị́ tãndĩ gólâkâ tãsĩ. Tãlâ õdrã Yésũ kâ tã õnjí õjílã kâ tãsĩ rî sĩ, Ôvârí îcâ trá õjílã pãlé lâṇõ tã õnjí gólĩyíkâ rî ʼbá yí kâ ʼásĩ, gólâ tĩ ãmâ drị̃ ró bê.
45003025	Ôvârí âfẽ Yésũ îpálé fê lậlị̂-lậlị̂ drị̃ị̂ ngá fẽfẽ ró yí drí õmbã íyíkâ ậʼdị́zó, ãʼdô ró bê yî Ôvârí drí îcázó bê tã õnjí õjílã kâ âyélé tãlâ Yésũ rî ãrí tãsĩ. Ôvârí ʼê tã ʼdî ĩtí, ãʼdô ró bê yí drí tã âʼdázó kĩ, yí rî tã ʼẽlé ndrĩ mbị̂mbị̂ ró tã õnjí tãsĩ. Bũúũ ãndrõ nô rî, Ôvârí rî trá pị̃pị̂sị́lị́ ạ̃ʼdị́ sĩ tã õnjí õjílã kâ rî ʼbá yî tãsĩ. Gólâ fẽé lâṇõ gólĩyî drí ʼwãâ kôʼdáwá.
45003026	Gõʼdá ngbãângbânõ rî, Ôvârí âʼdâ tã trá kĩ, yí rî tã ʼẽlé mbị̂mbị̂ ró tã õnjí õjílã kâ rî ʼbá yî tãsĩ. Nĩ ndrê drẽ, tãlâ õdrã Yésũ kâ tã õnjí tãsĩ rî tãsĩ, Ôvârí îcâ trá tã kĩlí mbị̂mbị̂ ró tã õnjí tãsĩ gõʼdá kpá tã õnjí ʼbá gólĩyî tã lẽ ʼbá Yésũ ʼá rî ʼbá yî ʼbãlé âʼdólé tã mbị̂ ʼbá ró yí lị̃fị́.
45003027	Gõʼdá bê trá ĩtí rî, mã âʼdô îcáʼá ãmâ ậrúlị́ ãʼdô tã tãsĩ yã? Ngá ãzãkã kó yû! Tã Ôvârí drí ãmâ ndrẽzó tã mbị̂ ʼbá ró rî, tã ífí lâ íyíkâ ãʼdô ʼî yã? Tã rî ʼdĩ ífí lâ kĩ, mã ị̃ị̂njị̃ tã ʼbãʼbã yã? Âʼdó ĩtí kô, gõʼdá cé ãmâ drí tã lẽlé Yésũ ʼá ʼdíyî pã ʼbá ró.
45003028	Ạ̃dũkũ lâ ró rî, Ôvârí rî õjílã ʼbãlé âʼdólé mbị̂mbị̂ ró cé tã lẽlẽ gólâkâ pị̃pị̂sị́lị́ ãlô sĩ rî tãsĩ. Âʼdó kô tã tã ʼbãʼbã kâ ʼẽlé rî sĩ.
45003029	Ôvârí rî cé õjílã Yúdạ̃ yí kâ rî ʼbá yî pãlé ĩʼdî yã? Gõʼdá âʼdó kô kpá drílâ õjílã gólĩyî Yúdạ̃ ró kô rî ʼbá yî pãlé yã?
45003030	Ôvârí rĩʼá cé ãlô, gõʼdá gólâ ʼê tã ãlô trá õjílã pãlé ndrĩ. Gólâ ʼbã õjílã Yúdạ̃ yí kâ rî ʼbá yî gõʼdá kpá gólĩyî âʼdó ʼbá kô õjílã Yúdạ̃ yí kâ ró rî ʼbá yí bê âʼdólé mbị̂mbị̂ yí lị̃fị́ lạ́tị̂ ãlô sĩ, tã lẽlẽ gólĩyíkâ Yésũ ʼá rî sĩ.
45003031	Tã ʼdíyî pãpã tã lẽlẽ sĩ rî kâ ʼdĩ ĩtõ lâ kĩ, mã ãâyê tã tã ʼbãʼbã ị̂njị̃ kâ vólé yã? Ĩtí kô ãlôwálâ. ʼDĩî võ lâ ʼá rî, mã âmô tã ʼbãʼbã gạ́gạ́ drị́-mvá mûdrị́ sĩ tã lẽlẽ ãmákâ tãsĩ.
45004001	Tã ãmâ ạ́ʼbị́yạ́ Ãbãrãyámã kâ drí îcázó tã îmbálé ãmâ drí tã ngá pãpã kâ tã lẽlẽ sĩ gõʼdá pávó Ôvârí drí rĩzó õjílã pãlé tã õnjí ʼásĩ rî tãsĩ.
45004002	Tíkó õzõ Ôvârí õpâ Ãbãrãyámã trá tã õnjí gólâkâ ʼásĩ tãlâ tã tãndí gólĩyî Ãbãrãyámã drí ʼẽlé rî tãsĩ rî, gõʼdá gólâ âʼdô îcáʼá âʼdólé íyî ậrúlị́, tã gólâ drí âʼdózó õjílã Ôvârí kâ ró rî sĩ, tãlâ âʼdô âʼdóʼá tã tíbê gólâ rî nyãányâ drí ʼẽlé nĩ rî ró. Gõʼdá Ôvârí nị̃ tã pạ̃tị́ị̃ nĩ ngá pãpã Ãbãrãyámã kâ rî tãsĩ. Ĩtí ró rî, Ãbãrãyámã îcá kô íyî ậrúlị́ tã rî ʼdĩ tãsĩ Ôvârí ândrá.
45004003	Nĩ ndrê drẽ, tã îgĩ-îgĩ Ôvârí kâ âtâ tã trá kĩ, "Ãbãrãyámã lẽ tã trá Ôvârí ʼá pị̃pị̂sị́lị́ ãlô rî sĩ, gõʼdá ĩtí rî, Ôvârí drí gólâ rî ʼbãzó âʼdólé õjílã mbị̂mbị̂ ró tã lẽlẽ gólâkâ ʼdĩ tãsĩ." Tã Ómvó Ngá 15.6
45004004	Õzõ õjílã õrî lôsĩ ʼẽlé ậdị̂ tãsĩ rî, úzị́ ậdị̂ fẽlé trá gólâ drí ʼdĩ ngá fẽfẽ ró kô. Gõʼdá tã gólâ Ãbãrãyámã rî pãzó ʼdĩ âʼdó kô kĩ, Ãbãrãyámã ʼê lôsĩ ʼî tã lâ tãsĩ rî.
45004005	Gõʼdá rî, ngá pãpã âʼdó kô lôsĩ ʼẽʼẽ sĩ. Îcâ trá õjílã drí tã lẽzó Ôvârí ʼá ngá pãpã tã õnjí ʼásĩ rî ûsúzó. Ĩtí rî, Ôvârí âʼdô õjílã ʼbãʼá nĩ âʼdólé õjílã mbị̂mbị̂ rî ró drị̃-bạ́lạ́yị̂ bê tã lẽlẽ gólâkâ sĩ. Âʼdó kô kĩ tãlâ lôsĩ ãzãkã drílâ ʼẽlé rî tãsĩ.
45004006	Gõʼdá ạ̃kû ró nã sĩ rî, kúmú ạ́ngị́ Dạ̃wúdị̃ âtâ tã kpá trá tã rî ʼdĩ tãsĩ. Gólâ âtâ tã õjílã gólâ Ôvârí drí ʼbãʼá ndrẽlâ õjílã mbị̂mbị̂ ró rî tãsĩ kĩ, Ôvârí rî õjílã ʼbãlé âʼdólé õjílã mbị̂mbị̂ ró íyî lị̃fị́ drị̃ ʼá cú ĩtí tã tãndí gólâkâ ndrẽ ãkó, gõʼdá õrẽ fẽzó drílâ.
45004007	Kúmú Dạ̃wúdị̃ kĩ nĩ rî, "Rĩʼá tãndí ró tákányĩ âʼdózó õjílã gólâ Ôvârí drí tã õnjí gólâkâ âyézó trá rî ró.
45004008	Õzõ gõʼdá Ôvârí õkî tã õjílã gólâ tã õnjí ʼẽ ʼbá trá rî rú kô rî, ʼdĩî rî, Ôvârí fẽ õrẽ trá rõô gólâ drí." Lôngó 32.1-2
45004009	Ĩtí rî, áâʼdô õrẽ rî ʼdĩ fẽʼá cú ĩtí õjílã Yúdạ̃ yí kâ rî ʼbá yî drí õjílã ʼdẽ ʼbá ĩyî trá bãsã ʼá rî ʼbá yî ró yã? Âʼdó ĩtí lâ ʼdĩ ró kô, tãlâ õrẽ kpá bê rĩʼá õrĩ ãzâ ʼbá yî drí. Nĩ ị̂sũ tã Ãbãrãyámã rî tãsĩ. Ôvârí ndrê gólâ trá õjílã mbị̂mbị̂ ró íyî lị̃fị́ drị̃ ʼá, tãlâ gólâ lẽ tã trá Ôvârí ʼá pị̃pị̂sị́lị́ ãlô sĩ.
45004010	Ôvârí ndrê Ãbãrãyámã âʼdólé õjílã mbị̂mbị̂ ró ángô tú, gõʼdá tã rî ʼê rû ʼdĩ Ãbãrãyámã rî ʼdẽʼdẽ bãsã ʼá rî vósĩ yã? Ĩtí kô. ʼDõvó má âtâ drẽ tã ãnî drí, Ôvârí ʼê tã rî ʼdĩ trá ĩtí drẽ ãkpãkãʼdã sị́sị́ Ãbãrãyámã ʼdé bãsã ʼá kô.
45004011	ʼDẽʼdẽ Ãbãrãyámã kâ bãsã ʼá rî rĩʼá lãmbé ʼî tã âʼdálé kĩ, gólâ gõʼdá trá õjílã Ôvârí kâ ró, tãlâ tã lẽlẽ gólâkâ Ôvârí ʼá rî sĩ. Ãbãrãyámã ĩʼdî rĩʼá õjílã drị̃-káká gólâ Ôvârí drí ʼbãlé âʼdólé mbị̂mbị̂ tãlâ tã lẽlẽ gólâkâ Ôvârí ʼá rî tãsĩ. Bê ĩtí rî, gólâ drí âʼdózó átá ró õjílã gólĩyî Ôvârí drí ʼbãlé âʼdólé mbị̂mbị̂ tãlâ tã lẽlẽ gólĩyíkâ tãsĩ rî drí, õzõ kpálé gólĩyî ãʼdô kô õjílã Yúdạ̃ yí kâ ĩʼdî rî. Ãbãrãyámã rĩʼá pạ̃tị́ị̃ ãmâ Yúdạ̃ yî ạ́ʼbị́yạ́ ʼî. Âʼdó kô kĩʼá nĩ rî mã ʼdê trá bãsã ʼá rî drí sĩ, gõʼdá tãlâ mã lẽ tã trá Ôvârí ʼá kpá õzõ Ãbãrãyámã gólâ îtõ ʼbá trá tã lẽlé Ôvârí ʼá drẽ sị́sị́ gólâ ʼdé bãsã ʼá kô rî kâtí.
45004013	Ôvârí ʼbã tã trá kĩ, yí ãʼdô drị́-ãcê fẽʼá Ãbãrãyámã yî drí ózõwá lâ yí bê âʼdózó õjílã ãngó drị̃ kâ drị̃lị́. Ôvârí ʼbã tã trá tã tãndí ʼẽzó gólĩyî drí ĩtí, tãlâ Ôvârí ʼbã Ãbãrãyámã trá âʼdólé mbị̂mbị̂ ró tã lẽlẽ gólâkâ sĩ, âʼdó kô kĩ tãlâ tã ʼẽʼẽ tã ʼbãʼbã Ôvârí kâ vó ró rî tãsĩ.
45004014	Nĩ ndrê drẽ, õzõ tíkó Ôvârí õfẽ tã tãndí íyíkâ tíbê drílâ ʼbãlé ʼdĩ ʼbá yî õjílã drí, tãlâ gólĩyî õʼê ró tã âʼdô tã ʼbãʼbã kâ vó ró cé ĩyî drị̃ sĩ rî, gõʼdá tí îcá kô tã lẽzó Yésũ ʼá. Gõʼdá tí tã rî ʼdĩ âʼdô kpá tã gólĩyî Ôvârí drí ʼbãlé trá ʼẽlé õjílã íyíkâ drí ʼdĩ ʼbá yî ʼbãʼá âʼdólé cú ĩtí tã ífí ãkó rî ró. Gõʼdá tã rî ʼdĩ ʼbá yî âʼdó kô ĩtí.
45004015	Õzõ tí tã ʼbãʼbã õjílã drí ʼẽlé rî ʼbá yî ãʼdô yû rî, tí õjílã îcá kô tã ʼẽlé tã ʼbãʼbã ʼdî ʼbá yî rú. Gõʼdá pạ̃tị́ị̃ ró, tã ʼbãʼbã ʼdî ʼbá yî bê õjílã drí ʼẽlé. Gõʼdá Ôvârí âʼdô lâṇõ fẽʼá gólĩyî tã lâ yî ʼẽ ʼbá ndrĩ kô rî ʼbá yî drí õmbã íyíkâ sĩ.
45004016	Bê trá ĩtí rî, Ôvârí drí tã ʼbãzó tã tãndí ʼẽzó Ãbãrãyámã yî drí ózõwá lâ yí bê tãlâ tã lẽlẽ Ãbãrãyámã kâ Ôvârí ʼá pị̃pị̂sị́lị́ ãlô sĩ rî tãsĩ. Ôvârí ʼê tã rî ʼdĩ ĩtí, ãʼdô ró bê kĩ, yí îcâ ró drị̃-bạ́lạ́yị̂ ró tã tãndí gólâ drí tã lâ yî ʼbãlé õjílã íyíkâ drí ʼdĩ fẽlé. Tã tãndí rî ʼdĩ ʼbá yî âʼdó kô cé Ãbãrãyámã rî ózõwá yî gólĩyî rĩ ʼbá tã ʼbãʼbã Ôvârí drí âfẽlé trá Músạ̃ sĩ rî ị̂njị̃lị́ ĩʼdî rî ʼbá yî drí. Gõʼdá tã tãndí ʼdĩ ʼbá yî kpá rĩʼá õjílã ndrĩ gólĩyî tã lẽ ʼbá trá Ôvârí ʼá õzõ Ãbãrãyámã kâtí rî ʼbá yî drí. Ĩtí rî, Ãbãrãyámã âʼdô gõʼdá trá ạ́ʼbị́yạ́ ró õjílã ndrĩ gólĩyî tã lẽ ʼbá ĩyî Ôvârí ʼá rî ʼbá yî drí.
45004017	Ôvârí âtâ tã Ãbãrãyámã drí tã îgĩ íyíkâ ʼá kĩ, "Má âʼdô ánî ʼbãʼá âʼdólé átá ró õjílã dũû drí." Ãbãrãyámã lẽ tã Ôvârí kâ ʼbãlé ʼdĩ ʼbá yî trá pị̃pị̂sị́lị́ ãlô sĩ. Gõʼdá Ôvârí âtâ tã bê Ãbãrãyámã drí kĩ, "Ánî ózõwá yî âʼdô lîzóʼá, íîcá lãlâ ĩyî kôʼdáwá" ĩtí rî, Ãbãrãyámã lẽ tã ʼdî trá, kpálé gólâ trá ãgô ãrãkã ró cú ĩtí ʼdĩyímvá ãkó rî. Nĩ ndrê drẽ, õzõ Ãbãrãyámã õndrê cé íyî rúʼbạ́ nyãányâ ĩʼdî rî, gólâ rĩʼá õzõ ãvõ kâtí. Gõʼdá gólâ nị̃ trá kĩ, Ôvârí âʼdô îcáʼá ãvõ ʼẽlé lîdrílí õdrã ʼásĩ, gõʼdá Ôvârí âʼdô îcáʼá tã ãzâ ʼbá yî rû ʼẽ ʼbá drẽ kô sị́sị́ lâ sĩ rî ʼbá yî ʼbãlé rû ʼẽlé. Nĩngá sĩ, tãlâ Ãbãrãyámã lẽ tã Ôvârí kâ trá pị̃pị̂sị́lị́ ãlô sĩ ʼdĩî kâtí rî, gólâ rĩʼá kpá átá ʼî ãmâ tã lẽ ʼbá ró rî ʼbá yî drí Ôvârí ândrá. Ĩtí rî, Ãbãrãyámã trá ạ́ʼbị́yạ́ ró õrĩ dũû drí.
45004019	Nĩ ndrê drẽ, Ãbãrãyámã rî trá zãâ tã lẽlẽ pị̃pị̂sị́lị́ sĩ Ôvârí ʼá. Kậyị̂ rî ʼdĩ ʼbá yî sĩ, gólâ rî ndrô câ trá rĩʼá ãnyî nyâʼdî-njị̂. Nĩngá sĩ rî, gólâ drí nị̃zó lâ kĩ, ndrô íyíkâ õlậvũ trá kôrô ndrô õjílã gólâ ʼbãʼá drẽ zãâ ʼdĩyímvá tị̃ʼá rî kâ drị̃ị̂ sĩ, gõʼdá íyî õkó Sárã rĩʼá óndó ʼî. Âʼdô bê kpálé ĩtí rî, tã lẽlẽ gólâkâ Ôvârí ʼá rî kí kô. Gólâ rî trá zãâ tã lẽlé Ôvârí ʼá pị̃pị̂sị́lị́ ãlô sĩ kĩ, Ôvârí ãâʼdô tã tãndí ʼẽʼá yí drí õzõ gólâ drí ʼbãlé trá rî kâtí.
45004020	Ĩtí rî, tã ị̂sũ gólâkâ âʼdó kô ãndõtô drị̃ ró. Gólâ lêbẽ zãâ tã Ôvârí drí ʼbãlé rî rú lêbẽ. Gõʼdá tã lẽlẽ gólâkâ Ôvârí rî tãsĩ rî drí lị̂pị̃zó âʼdólé gạ̃rạ̃. Ĩtí gólâ drí ãwô-ĩtí ʼẽzó Ôvârí drí tãlâ tã tãndí gólâ Ôvârí drí ʼẽʼá ʼẽlâ gólâ drí ạ̃tị́ ʼálâ rî tãsĩ.
45004021	Gólâ nị̃ trá kĩ, pạ̃tị́ị̃ Ôvârí âʼdô îcáʼá ʼdĩyímvá âfẽlé yí drí õzõ gólâ drí tã lâ ʼbãlé trá rî kâtí.
45004022	Tãlâ tã lẽlẽ gólâkâ ʼdĩ tãsĩ rî, Ôvârí ndrê gólâ trá õjílã mbị̂mbị̂ ró.
45004023	Gõʼdá úlị́ gólĩyî îgĩlí kĩʼá nĩ, Ôvârí ndrê Ãbãrãyámã tã mbị̂ ʼbá ró ʼdĩ ʼbá yî âʼdó kô cé rĩʼá tã îmbáʼá ĩʼdî Ãbãrãyámã rî tãsĩ.
45004024	Úlị́ rî îgĩlí ʼdĩ ʼbá yî rî ĩyî kpá tã âʼdálé kĩ, Ôvârí ãâʼdô kpá ãmâ ndrẽʼá yí lị̃fị́ õjílã tã mbị̂ ʼbá ró, tãlâ mã lẽ tã trá Ôvârí ʼá, tãlâ gólâ ĩʼdî ãlô gólâ Kúmú ãmákâ Yésũ Krístõ rî ʼẽ ʼbá trá lîdrílí õdrã ʼásĩ rî.
45004025	Ôvârí âfẽ Yésũ fũlị́ tãlâ tã õnjí ãmákâ rî ʼbá yî tãsĩ, tãlâ gólâ õʼbã ró ãmâ bê âʼdólé mbị̂mbị̂ ró yí lị̃fị́. Gõʼdá gólâ ʼbã Yésũ lîdrílí õdrã ʼásĩ, ãʼdô ró bê ãmâ drí ndrẽlé kĩ, Ôvârí ʼbã ãmâ trá âʼdólé õjílã mbị̂mbị̂ rî ʼbá yî ró yí lị̃fị́.
45005001	Ôvârí ndẽ tã tã õnjí ãmákâ ãmâ lãfálé ʼá yí bê rî kâ trá, tãlâ mã lẽ tã trá Yésũ ʼdíyî pã ʼbá ró rî ʼá. Bê trá ĩtí rî, ạ̃wạ̃ Ôvârí kâ ãmâ rú rî ậʼdị̂ trá, gõʼdá mã îcâ trá âgõlé gólâ ngálâ õjílã gólâkâ ró rĩlí tãndí ró gólâ bê, tãlâ Kúmú ãmákâ Yésũ Krístõ rî õdrã sĩ.
45005002	Mã îcâ trá tã tãndí ndrĩ gólĩyî Ôvârí drí ʼẽlé drị̃-bạ́lạ́yị̂ ró ãmâ gólĩyî tã lẽ ʼbá trá Yésũ ʼá pị̃pị̂sị́lị́ ãlô sĩ rî ʼbá yî drí rî nị̃lị́. Ngbãângbânõ Yésũ sĩ rî, ãmâ trá rĩʼá ãyĩkõ ró ãmbá, tãlâ mã nị̃ trá kĩ, Ôvârí âʼdô pạ̃tị́ị̃ íyî sũsũ tã tãndí ʼẽ kâ gõʼdá kpá mbârâkã bê rî âʼdáʼá trá ãmâ drí.
45005003	Gõʼdá mã îcâ ró bê kpá gólâ rî lûyị́lị́ kậyị̂ gólâ lâṇõ drí ãmâ ûsúzó rî tú, tãlâ ãmâ õjílã Yésũ kâ nị̃ tã trá kĩ, lâṇõ rî gógó ʼdĩ âʼdô ãmâ ʼbãʼá fĩî ậtũlị́ ʼâ ạ̃ʼdị́ sĩ.
45005004	Õzõ mã ĩîcâ trá fĩî ậtũlị́ ĩtí rî, gõʼdá ãmâ drí âʼdózó mbârâkã bê rĩlí õjílã Ôvârí kâ ró. Gólâ rî ndrẽlâ kĩ, mã âʼdô âʼdóʼá âmólé drị́-mvá mûdrị́ sĩ njírí-njírí kậyị̂ gólâ lâṇõ kâ rî sĩ. Gõʼdá bê trá ĩtí rî, mã îcâ trá lị̃fị́ ʼbãlé tã tãndí gólĩyî Ôvârí drí ʼbãlé ʼẽʼá ʼẽlâ ãmâ drí rî drị̃ị̂.
45005005	Tã pạ̃tị́ị̃ ró, mã nị̃ trá kĩ, Ôvârí âʼdô fí tã gólĩyî ãmâ drí lị̃fị́ ʼbãzó trá drị̃ lâ rî ʼbá yî ʼẽʼá ãmâ drí, tãlâ gólâ lẽ ãmâ trá tákányĩ. Líndrí Tãndí gólâ Ôvârí drí fẽlé trá ãmâ drí ngá fẽfẽ ró ʼdĩ âʼdâ tã ʼdî nĩ ãmâ drí ngbálí-ngbálí.
45005006	Nĩ ndrê drẽ, Ôvârí ndrê trá kĩ, ãmâ rĩʼá cú ĩtí mbârâkã ãkó ãmâ nyãányâ pãzó. Ĩtí rî, gólâ drí ãmâ pãzó kậyị̂ tíbê gólâ drí Yésũ Krístõ rî ʼbãzó drãlé ãmâ tã õnjí ʼbá ndrĩ tãsĩ rî sĩ. ʼDĩî rĩʼá tã ạ́ngị́ ʼî.
45005007	Ĩtí rî, õjílã ãzâ fí bê rĩʼá ãngó nõ ʼá nõngá îcá ʼbá drãlé íyî ãzí-ãzí rî tãsĩ yã? Âʼdô âʼdóʼá ángô tí õzõ ãzí-ãzí rî ʼdĩ ãʼdô õjílã tãndí ʼî rî yã? Ãʼdî nị̃ nĩ yã? Õzõ õjílã rî ʼdĩ ãâʼdô fí rĩʼá pạ̃tị́ị̃ õjílã tãndí ʼî dódó rî, gõʼdá õjílã ãlô drí fĩî ậtũzó âʼdólé mbârâkã bê drãlé gólâ rî pãlé rî.
45005008	Gõʼdá tã gólâ Ôvârí drí ʼẽlé ãmâ drí rî lậvũ trá gạ̃rạ̃ tã tãndí rî ʼdĩ drị̃ị̂ sĩ. Ôvârí âʼdâ tã trá kĩ, ãmâ lôvó bê rĩʼá dũû yí ʼá lậvũlị́ kôrô lõvõ õjílã ãngó nõ kâ rî ʼbá yí kâ ĩyî lãfálé ʼásĩ rî drị̃ị̂ sĩ. Nĩ ndrê drẽ, Ôvârí âjô íyî mvá Yésũ Krístõ ânĩlí drãlé tãlâ ãmâ pãlé, drẽ ãmâ rĩʼá tã õnjí tẽtẽ ʼbá ró rî sĩ.
45005009	Yésũ Krístõ drã trá tã õnjí ãmákâ rî ʼbá yî tãsĩ. Ĩtí rî, tã ãzãkã yûʼdạ́wạ́ Ôvârí drí tã kĩzó ãmâ rú tã lâ sĩ. Gõʼdá ngbãângbânõ rî, Ôvârí ndrê ãmâ bê trá õjílã tãndí íyíkâ rî ʼbá yî ró tãlâ Yésũ rî õdrã sĩ rî, ĩtí mã âʼdô îcáʼá pạ̃tị́ị̃ nị̃lâ kĩ, gólâ îcá gõʼdá kô âʼdólé ạ̃wạ̃ ró ãmá bê, tãlâ Yésũ pâ ãmâ trá ạ̃wạ̃ rî ʼdĩ ʼásĩ.
45005010	Sị́sị́ lâ sĩ rî, ãmâ rĩʼá Ôvârí rî ạ̃jú-ʼbá-ãzí yî ĩʼdî, gõʼdá ʼdĩî vósĩ rî, gólâ drí ãmâ ʼbãzó âʼdólé íyî rû-lẽ-ãzí yî ró tãlâ mvá lâ rî õdrã sĩ. Gõʼdá ngbãângbânõ ãmâ bê trá gólâ rî rû-lẽ-ãzí yî ĩʼdî rî, gólâ âʼdô rĩʼá zãâ tã pạ̃tị́ị̃ ró ãmâ pãlé lâṇõ íyíkâ ãmâ drị̃ị̂ rî ʼásĩ, ãʼdô ró bê ãmâ drí rĩzó zãâ gbạ́dú lédrẽ-lédrẽ ró, tãlâ Yésũ trá ngbãângbânõ lédrẽ-lédrẽ ró óʼdí.
45005011	Dró ʼdĩ drị̃ị̂ rî, mã îcâ ró bê kpá Ôvârí rî lûyị́lị́ mvá lâ Yésũ Krístõ gólâ ãmâ ʼbã ʼbá âʼdólé ngá ãlô ró gólâ bê rî tãsĩ.
45005012	Tã ómvó ngá ʼá rî, ãmâ ạ́ʼbị́yạ́ ãlô rú bê Ádãmã rî ʼê tã õnjí trá Ôvârí rú. Ĩtí rî, tã õnjí drí âfízó ãngó nõ ʼá õjílã ndrĩ drí rĩʼá ʼẽlâ. Gõʼdá tã õnjí rî ʼdĩ drí õdrã lôfízó õjílã drí ndrĩ kậkậrậ, tãlâ õjílã cé tị̂tị̂ ʼê ĩyî tã õnjí trá ãkí ãkó.
45005013	Drẽ ãkpãkãʼdã sị́sị́ Ôvârí âfẽé tã ʼbãʼbã íyíkâ rî ʼbá yî õjílã drí ʼẽlé Músạ̃ sĩ kô rî, õjílã ãngó nõ drị̃ị̂ rî ʼbá yî rî ĩyî trá tã õnjí ʼẽlé. Gõʼdá ĩtí rî, mã îcá kô tã âtálé kĩ, tã õnjí ĩʼdî rĩʼá cé tã tã ʼbãʼbã kâ rî ʼbá yî ʼẽ ãkõ lâ ʼî. Õjílã rî trá rĩʼá tã õnjí ʼẽlé ʼdĩ drẽ tã ʼbãʼbã yûʼdạ́wạ́ rĩʼá ị̂njị̃lâ.
45005014	Gõʼdá îtõlé kậyị̂ gólĩyî Ádãmã kâ rî ʼbá yî rú sĩ âcálé kậyị̂ Músạ̃ kâ rî rú rî, trá rĩʼá õjílã drí ôdrãzó, kpálé õzõ gólĩyî õgã kô dó tã ãzãkã ngîngî tã ʼbãʼbã Ôvârí kâ kâ ʼẽlé õzõ Ádãmã drí ʼẽrẽ lâ kâtí rî. Ádãmã rî nyãányâ âʼdô trá líndrí õjílã gólâ Ôvârí drí ʼẽʼá âjólâ ʼdíyî pã ʼbá ró rî kâ ĩʼdî.
45005015	Nĩ ndrê drẽ, tã kpạ̃rạ̃tị́ gólĩyî drí ʼẽlé ĩyî rî, ʼbã tã rû ʼẽlé õjílã ndrĩ tãsĩ. Gõʼdá tã lâ yî rĩʼá ngĩî. Sị́sị́ rî, ngá fẽfẽ Yésũ rî õdrã kâ gólâ Ôvârí drí âfẽlé õjílã pãlé rî âʼdó kô rĩʼá îcâ-îcâ ró tã õnjí Ádãmã kâ rî ʼbá yí bê. Tãlâ ãgô ãlô Ádãmã ʼdĩ ʼê tã õnjí trá. Gõʼdá ĩtí rî, õjílã dũû ôdrã trá. Gõʼdá tã Ôvârí rî pị̃pị̂sị́lị́ ạ̃ʼdị́ kâ drị̃-bạ́lạ́yị̂ ró õjílã pãzó rî lậvũ kôrô tã tã õnjí tẽtẽ õjílã kâ rî ʼbá yí kâ drị̃ị̂ sĩ. Âʼdô bê trá ĩtí rî, Ôvârí îcâ trá drị̃-bạ́lạ́yị̂ ró tã lẽ ʼbá ndrĩ ʼbãʼá âʼdólé ĩyî mbị̂ ró yí lị̃fị́, tãlâ gólâ âfẽ õjílã ãlô trá, Yésũ Krístõ ĩʼdî ngá fẽfẽ ró drãlé tãlâ tã õnjí õjílã dũû kâ tãsĩ.
45005016	Tã rị̃ gólâ tã õnjí Ádãmã kâ ʼbã ʼbá ngĩî tã tãndí Yésũ kâ rú sĩ rî rĩʼá ĩʼdî nõ. Tãlâ tã õnjí sị́sị́ Ádãmã kâ tãsĩ rî, Ôvârí kî tã trá ãmâ õjílã rú kpãkã ãlô gólâ bê tã õnjí ʼbá yî ró, tãlâ lâṇõ fẽzó ãmâ drí. Gõʼdá ngá fẽfẽ Ôvârí kâ rî tã lâ âʼdó ĩtí kô. Ôvârí âjô Yésũ trá ngá fẽfẽ ró, tã õnjí dũû õjílã ãngó nõ kâ drí ʼẽlé rî vólé drị̃ lâ ʼásĩ. Tãlâ Yésũ rî õdrã tãsĩ rî, Ôvârí ʼê õjílã trá dũû âʼdólé mbị̂mbị̂ ró yí lị̃fị́.
45005017	Nĩ ndrê drẽ, tã õnjí ãgô ãlô Ádãmã kâ ʼdĩ ʼê õjílã ãngó nõ kâ trá ôdrãlé. Gõʼdá mbârâkã Yésũ kâ ʼdíyî pã ʼbá ró rî lậvũ Ádãmã kâ trá gạ̃rạ̃ rî, gõʼdá ĩtí, tã gólâ ãgô ãlô Yésũ Krístõ drí ʼẽlé ãmâ pãzó ʼdĩ lậvũ tã tã õnjí gólâ âfí ʼbá tãlâ tã õnjí Ádãmã kâ rî ʼbá yí kâ drị̃ị̂ sĩ. Âʼdô bê trá ĩtí rî, õjílã ndrĩ gólĩyî ngá fẽfẽ ngá pãpã kâ gólâ Ôvârí drí âfẽlé drílĩyî drị̃-bạ́lạ́yị̂ sĩ õdrã Yésũ kâ sĩ, ãʼdô ró bê Ôvârí drí gólĩyî ʼbãzó âʼdólé tã mbị̂ ʼbá ró rî ûsú ʼbá rî, âʼdô ĩyî rĩʼá tã pạ̃tị́ị̃ ró zãâ gbạ́dú kúmú ró Yésũ bê ʼbũû ʼálâ.
45005018	Ĩtí rî, tã õjílã ãlô kâ îjõ rû trá õjílã drí ndrĩ. Tã õnjí Ádãmã kâ ʼbã õjílã ndrĩ trá rĩlí lâṇõ Ôvârí kâ njị̃lị́. Gõʼdá tã tãndí gólâ Yésũ drí ʼẽlé íyî õdrã sĩ fê lậlị̂-lậlị̂ drị̃ị̂ rî înjî õjílã trá lâṇõ tã õnjí kâ ʼásĩ gólĩyî drí rĩzó bê zãâ gbạ́dú ró Ôvârí bê.
45005019	Yésũ ĩʼdî rĩʼá õjílã ãlô gólâ rĩ ʼbá kárá rĩʼá cé tã mbị̂ Ôvârí kâ rî ʼbá yî ʼẽlé rî ĩʼdî. Bê trá ĩtí rî, Ôvârí îcâ trá õjílã ʼbãlé ndrĩ âʼdólé mbị̂mbị̂ ró yí lị̃fị́ tãlâ tã mbị̂ ʼẽʼẽ Yésũ kâ tãsĩ, kpá õzõ tã õnjí Ádãmã kâ drí õjílã ndrĩ ʼbãrẽ âʼdólé tã õnjí ʼbá ró rî kâtí.
45005020	Õzõ tã ʼbãʼbã Ôvârí kâ Músạ̃ sĩ rî ʼbá yî õʼbã ãmâ kô âʼdólé mbị̂mbị̂ ró rî, ngã gõʼdá gólâ âfẽ tã ʼbãʼbã rî ʼdĩ ʼbá yî kó ãʼdô tãsĩ õjílã drí ʼẽlé yã? Ôvârí âfẽ tã ʼbãʼbã rî ʼdĩ ʼbá yî õjílã drí tã nị̃zó bê dódó kĩ, yĩ ʼê tã õnjí trá Ôvârí rú. Õzõ kpálé tã õnjí lị̂pị̃ bê trá âcálé dũû rî, mbârâkã pị̃pị̂sị́lị́ tãndĩ Ôvârí kâ rî kâ drí kpá lị̂pị̃zó lậvũlị́ kôrô tã gólĩyî tã õnjí ʼdĩ ʼbá yí kâ rî yî drị̃ị̂ sĩ.
45005021	Ĩtí õjílã ndrĩ ʼê ĩyî tã õnjí gõʼdá ôdrãzó ĩyî tãlâ tã õnjí rî ʼdĩ ʼbá yî drí sĩ. Gõʼdá mbârâkã Ôvârí rî pị̃pị̂sị́lị́ tãndĩ kâ rĩʼá ãmbá lậvũlị́ kôrô. Gólâ rĩʼá drị̃-bạ́lạ́yị̂ ró õjílã ʼbãlé âʼdólé mbị̂mbị̂ ró yí lị̃fị́ Kúmú Yésũ Krístõ sĩ, ãʼdô ró bê gólâ drí ãmâ ʼbãzó rĩlí zãâ gbạ́dú ạ̃dũkũ ãkó.
45006001	Õzõ tã õnjí dũû õjílã kâ rî õʼbã Ôvârí trá pị̃pị̂sị́lị́ tãndĩ íyíkâ âʼdálé gólĩyî drí rî, õjílã ãzâ ãlô ãnî lãfálé sĩ âʼdô tã ị̂sũʼá kĩ, "ʼDõvó mã õrî rĩʼá tã õnjí ʼẽlé ĩʼdî rõô, ãʼdô ró bê Ôvârí drí îcázó tã õnjí dũû ãmákâ ʼdĩ ʼbá yî âyélé tãlâ pị̃pị̂sị́lị́ tãndĩ gólâkâ ʼdĩ sĩ."
45006002	Tã-drị̃ lôgõ ámákâ tã ʼdî tãsĩ rî kĩ, rĩʼá ngbá ányâ lâ ró. Âʼdó kô mbị̂ ãmâ drí rĩzó rĩʼá tã õnjí ʼẽlé. Îcâ trá ãmâ drí rĩzó ãmâ nyãányâ ndrẽlé õjílã mvá gólĩyî îcá ʼbá rĩʼá tã tã õnjí ʼẽzó rî gãlé dó rî yî ró. Mbârâkã Yésũ kâ fû mbârâkã tã tã õnjí ʼẽ ʼbá ãmâ ʼẽlé rî kâ trá.
45006003	Nĩ ị̂sũ tã tã bãbãtízĩ kâ tãsĩ. Íîbábátízã ãmâ bê âʼdólé ngá ãlô ró Yésũ bê rî, rĩʼá tã âʼdâ ʼî kĩ, mã drã trá Yésũ bê.
45006004	Gõʼdá nĩngá sĩ, íîbábátízã ãmâ bê rî, rĩʼá ókĩzõ óʼbã ãmâ kpá ʼbú ʼá Yésũ bê ãlô. ʼDĩî ʼbã tã tã õnjí ʼẽ kâ âʼdólé mbârâkã ãkó ãmâ pẽlé. Ĩtí ãmâ bê trá ngá ãlô ró Yésũ bê, gõʼdá õzõ Ôvârí drí Yésũ rî ʼẽzó trá lîdrílí õdrã ʼásĩ mbârâkã ãmbá íyíkâ sĩ ʼdî tí rî, ʼdĩî gólâ ʼê ãmâ kpá drị̃ âdĩlí vólé tã õnjí ʼásĩ gõʼdá rĩlí ãngó nõ ʼá õjílã óʼdí ró.
45006005	Gõʼdá mã âʼdô bê trá ngá ãlô ró Yésũ bê gólâ rî õdrã sĩ rî, ãmâ gõʼdá kpá ngá ãlô ʼî gólâ bê gólâ rî lîdrî-lîdrî sĩ. Tãlâ tã ʼdî tãsĩ rî, ãmâ trá ngbãângbânõ õjílã óʼdí gólĩyî îcá ʼbá tã õnjí gãlé dó rî ʼbá yî ró.
45006006	Gõʼdá mã nị̃ trá dódó kĩ, úfû âʼdô-âʼdô ãmákâ ạ̃kû rî trá vólé fê lậlị̂-lậlị̂ drị̃ị̂ Yésũ bê. Ôvârí ʼê tã trá ĩtí, ãʼdô ró bê Yésũ rî mbârâkã drí tã trõzó bê mbârâkã tã õnjí ãmákâ rî ʼbá yí kâ drị̃ị̂ sĩ. Ngbãângbânõ rî, mã îcâ trá tã njĩlí tã gólĩyî tã õnjí ró rî ʼbá yî gãzó dó.
45006007	Ĩtí rî, íînjî ãmâ trá mbârâkã tã õnjí ãmâ drị̃ị̂ rî kâ ʼásĩ, õzõ ãvõ drí îcárẽ tã õnjí ʼẽlé kô rî kâtí.
45006008	Tãlâ mã drã trá ngá ãlô ró Yésũ bê ĩtí, mã nị̃ trá ngbãângbânõ kĩ, mã âʼdô kpá rĩʼá kpãkã ãlô gólâ bê zãâ gbạ́dú zãâ.
45006009	Nĩ ndrê drẽ, mã nị̃ trá kĩ, Ôvârí ʼê Yésũ trá lîdrílí õdrã ʼásĩ. Gõʼdá ngbãângbânõ rî, gólâ trá rĩʼá ʼbũû ʼálâ. Îcá gõʼdá kô gólâ drí drãzó kpá óʼdí. Ĩtí rî, õdrã gõʼdá trá cú ĩtí mbârâkã ãkó tã trõzó gólâ drị́gạ́ sĩ.
45006010	Gõʼdá gólâ drã bê fê lậlị̂-lậlị̂ drị̃ị̂ rî, gólâ drã ʼdî õjílã pãlé ngbá tã õnjí ĩyíkâ rî ʼbá yî ʼásĩ. Gõʼdá lîdrî-lîdrî Yésũ kâ õdrã ʼásĩ rî tãsĩ rî, gólâ rĩʼá lédrẽ-lédrẽ ró ãndrõ nô, rĩʼá Ôvârí bê ngá ãlô ró.
45006011	Ĩtí, nĩ ndrê tã õnjí lôvókô gólĩyî rĩ ʼbá ãnî lâsélé õzõ ngá gólĩyî ãvõ ró rî kâtí mbârâkã ãkó tã trõzó ãnî drị́gạ́ sĩ. ʼDõvó nĩ ndrê ãnî nyãányâ õjílã óʼdí ró ngĩî rĩrĩ gólâ sị́sị́ rî kâ drị̃ị̂ sĩ, tãlâ nĩ rî ró bê rĩʼá Ôvârí rî ị̂njị̃lị́ ngá ãlô ró Yésũ Krístõ bê.
45006012	Bê trá ʼdĩî rî kâtí rî, nĩ âyê tã lôvókô gólĩyî rĩ ʼbá ãnî lâsélé nĩʼá tã õnjí ʼẽlé rî ʼbá yî kô ãnî pẽlé. Nĩ âyê tã lôvókô ãnî rúʼbạ́ ĩnyĩrĩkõ kâ ãnî ʼbãlé tã õnjí ʼẽlé ãʼdô tãsĩ yã? Ãnî rúʼbạ́ ĩnyĩrĩkõ rĩʼá cé ngá tãkó gólâ îcá ʼbá cú drãlé rî ĩʼdî.
45006013	Nĩ âyê ãnî nyãányâ kô âʼdólé rĩlí mbârâkã tã ányâ lôvókô kâ rî ʼbá yî zẽlé, tã lâ õzó ĩyî kô ãnî ʼbãâ tã õnjí ró rî ʼbá yî ʼẽlé Ôvârí rú ãnî rúʼbạ́ ĩnyĩrĩkõ sĩ. Nĩ ʼbã bê-rî ãnî nyãányâ nyé Ôvârí drị́gạ́, ãʼdô ró bê gólâ drí ãnî ʼbãzó âʼdólé õzõ õjílã óʼdí gólĩyî lîdrí ʼbá trá õdrã ʼásĩ rî ʼbá yí kâtí. Nĩ âyê Ôvârí cé ãnî ʼbãlé tã gólĩyî tãndí ró rî ʼbá yî ʼẽlé cé ĩʼdî ãnî rúʼbạ́ ĩnyĩrĩkõ sĩ ndrĩ.
45006014	Nĩ âyê tã õnjí kô dị̃lị́ kôrô ãnî drị̃ị̂ sĩ, ãnî lị́pị̂ ró ãlôwálâ. Nĩ ndrê drẽ, nĩ rí drẽ kô tã ʼbãʼbã gólĩyî Ôvârí drí ʼbãlé trá ʼẽlé Músạ̃ sĩ rî zẽlé. Ôvârí ʼbã ãnî trá âʼdólé õjílã íyíkâ ró cú ĩtí pị̃pị̂sị́lị́ tãndĩ íyíkâ sĩ. Gõʼdá gólâ rî mbârâkã âfẽlé ãnî drí tã õnjí gãzó dó.
45006015	Tã ángô rî ĩʼdî mbị̂mbị̂ ʼẽlé yã? Õjílã ãzâ tã ị̂sũ ányâ bê rî âʼdô lôgõʼá lâ kĩ, "ʼDõvó mã õrî rĩʼá tã gólĩyî õnjí ró rî ʼbá yî ʼẽlé ĩʼdî, tãlâ îcá kô ãmâ drí tã gólĩyî Ôvârí kâ ʼbãlé ãmâ drí ʼẽlé ãʼdô ró bê yí drí ãmâ pãzó rî ʼbá yî ʼẽlé. Gólâ ʼbã tã trá ãmâ pãzó cú ĩtí tãlâ pị̃pị̂sị́lị́ tãndĩ gólâkâ ʼdĩ sĩ." Gõʼdá pạ̃tị́ị̃ ró, tã ị̂sũ rî ʼdĩ rĩʼá ányâ lâ ʼî.
45006016	Gõʼdá õzõ nĩ õfẽ ãnî nyãányâ trá tã õjílã ãzâ kâ rõlé cé ĩʼdî rî, ʼdĩî gólâ dị̂ trá kôrô ãnî drị̃ị̂ sĩ. Nĩ âʼdô trá rạ̃gị́ị̃ gólâkâ ró. Ĩtí rî, õzõ nĩ õfẽ ãnî nyãányâ trá tã õnjí gólĩyî sũ ʼbá kô Ôvârí rú rî ʼbá yî ʼẽlé rî, gõʼdá ʼdĩî nĩ âʼdô trá mbârâkã tã õnjí rî ʼdĩ ʼbá yí kâ zẽlé. Gõʼdá tã õnjí rî ʼdĩ ʼbá yî âʼdô ãnî îzãʼá. Ôvârí âʼdô kpá ãnî gãʼá dó zãâ. Gõʼdá õzõ nĩ õfẽ ãnî nyãányâ cú Ôvârí drí, rĩzó tã gólâkâ rõlé ĩʼdî rî, ʼdĩî nĩ âʼdô âʼdóʼá drị́-ãcê gólâkâ zẽlé, gõʼdá nĩ âʼdô âʼdóʼá õjílã mbị̂mbị̂ gólâkâ rî ʼbá yî ró.
45006017	Gõʼdá mã ʼê ãwô-ĩtí ãmbá Ôvârí drí ãnî tãsĩ, tãlâ nĩ âdĩ drị̃ trá vólé tã õnjí ãníkâ rî ʼbá yî ʼásĩ, tãlâ tã õnjí ʼdĩ ʼbá yî õzó gõʼdá kpá kô dị̃ị̂ ãnî drị̃ị̂ sĩ ãnî ômbélé óʼdí. Nĩ âdĩ ãnî trá âgõlé Ôvârí ngálâ tã gólâkâ rî ʼbá yî ʼẽlé ĩʼdî pị̃pị̂sị́lị́ ãlô rî sĩ, âʼdô tã pạ̃tị́ị̃ gólĩyî ãnî îmbázó trá ĩʼdî sĩ lâ rî ʼbá yî vó ró. Gõʼdá ngbãângbânõ rî, tã gólĩyî rĩ ʼbá dị̃lị́ kôrô ãnî drị̃ị̂ sĩ ʼdî ʼbá yî rĩʼá ĩyî tã mbị̂ Ôvârí kâ ró rî ʼbá yî ĩʼdî.
45006019	Má âtâ úlị́ ãnî drí trậ úlị́ mãnĩgõ âʼdózó rạ̃gị́ị̃ tã õnjí kâ ró rî tãsĩ, ãʼdô ró bê ãnî pãlé úlị́ ámákâ nõ ʼbá yî tã ífí lâ yî nị̃zó bê tãndí ró. Sị́sị́ rî, nĩ fẽ ãnî nyãányâ trá rạ̃gị́ị̃ kâtí rĩʼá tã õnjí ró ãnyĩ kâ gólĩyî tã lôvókô ãníkâ drí ãnî âsélé trá rĩʼá ʼẽlâ rî ʼbá yî ʼẽlé ĩʼdî. Nĩngá sĩ rî, nĩ rî trá rĩʼá tã gólĩyî õnjí ró rî ʼbá yî ʼẽlé rõô ĩʼdî. Nĩ gã dó tã Ôvârí kâ rî ʼbá yî ʼẽlé. Gõʼdá ngbãângbânõ rî, ʼdõvó nĩ fẽ ãnî nyãányâ Ôvârí drí pị̃pị̂sị́lị́ ãlô sĩ, tãlâ nĩ rî ró bê rĩʼá cé tã gólâkâ mbị̂mbị̂ rî ʼbá yî ʼẽlé ĩʼdî, õjílã tãndí gólâkâ rî ʼbá yî ró. Tã gólĩyî rĩ ʼbá dị̃lị́ kôrô ãnî drị̃ị̂ sĩ ʼdî ʼbá yî rĩʼá ĩyî tã mbị̂ Ôvârí kâ ró rî ʼbá yî ĩʼdî.
45006020	Sị́sị́ ãnî drí âʼdózó drẽ rạ̃gị́ị̃ tã õnjí kâ ró rî, tã mbị̂mbị̂ gólĩyî Ôvârí kâ ró rî ʼbá yî dị́ drẽ kô kôrô ãnî drị̃ị̂ sĩ.
45006021	Kậyị̂ rî ʼdĩ ʼbá yî sĩ rî, tã tãndí gólĩyî ãnî drí ûsúlị́ rî ʼbá yî ãʼdô ʼî, tã õnjí gólĩyî ãnî drí ʼẽlé trá rî ʼbá yî ʼásĩ yã? Tã tãndí yûʼdạ́wạ́. Ngá ãnî drí ûsúlị́ rî rĩʼá cé ãnyĩ ĩʼdî lâṇõ bê Ôvârí drị́gạ́ sĩ.
45006022	Gõʼdá ngbãângbânõ rî, Ôvârí tĩ ãnî drị̃ trá mbârâkã rạ̃gị̃ tã õnjí kâ rî kâ ʼásĩ. Gõʼdá gólâ trõ ãnî trá ʼbãlé õjílã gólĩyî rĩ ʼbá tã tãndí ró rî ʼbá yî ʼẽlé ĩʼdî íyî ậtị̃zó rî ʼbá yî ró. Ngbãângbânõ rî, nĩ âʼdô trá rạ̃gị́ị̃ Ôvârí kâ ró. Gõʼdá ĩtí rî, gólâ âʼdô kpá ãnî ʼbãʼá âʼdólé rĩlí zãâ gbạ́dú ạ̃dũkũ ãkó yí bê.
45006023	Nĩ ndrê drẽ, õjílã gólâ rĩ ʼbá íyíkâ rĩʼá tã õnjí ʼẽlé ĩʼdî rî âʼdô íyíkâ cé õdrã ûsúʼá ĩʼdî. Ĩtí rî, Ôvârí âʼdô gólâ rî gãʼá dó zãâ gbạ́dú. Gõʼdá õjílã gólâ íyî nyãányâ fẽ ʼbá Ôvârí drí pị̃pị̂sị́lị́ ãlô sĩ rî tãsĩ rî, Ôvârí âʼdô ngá fẽfẽ fẽʼá gólâ drí drị̃-bạ́lạ́yị̂ ró âʼdólé gólâ rî ʼbãlé rĩlí ngá ãlô ró Kúmú ãmákâ Yésũ Krístõ bê zãâ gbạ́dú ạ̃dũkũ ãkó.
45007001	Ámâ ậdrúpị̃ yî ámâ îzó yí bê, má nị̃ trá kĩ, ãnî rĩʼá õjílã gólĩyî tã tã ʼbãʼbã gólĩyî Ôvârí drí ʼbãlé trá õjílã drí ʼẽlé rî kâ nị̃ ʼbá rî ʼbá yî ĩʼdî. Ĩtí rî, ʼdõvó nĩ ị̂sũ tã dódó tã tã ʼbãʼbã rî ʼdĩ ʼbá yí kâ ʼẽʼẽ lâ tãsĩ. Îcâ trá cé õjílã drí tã tã ʼbãʼbã rî ʼdĩ ʼbá yí kâ ʼẽzó ĩʼdî drẽ gólâ bê rĩʼá zãâ lédrẽ-lédrẽ ró rî.
45007002	Tã lãgĩ kâ rî tã ʼdî âʼdálé ãmâ drí. Gõʼdá âʼdô tã ʼbãʼbã Ôvârí kâ rî vó ró rî, îcâ trá õkó jó kâ drí ágó lâ rî ị̂njị̃lị́, tãlâ rĩzó bê ágó rî ʼdĩ bê ngá ãlô ró kậyị̂ gólĩyî ágó rî ʼdĩ kâ âʼdózó drẽ zãâ lédrẽ-lédrẽ ró rî ʼbá yí kâ sĩ.
45007003	Gõʼdá õzõ gólâ rî ágó ʼdĩ õdrã trá rî, ʼdĩî gólâ trá rĩʼá drị̃-bạ́lạ́yị̂ ró tã ʼbãʼbã gólĩyî drí rĩzó rĩlí ágó lâ ʼdĩ bê ngá ãlô ró ʼdĩ kâ ʼásĩ. Nĩ ndrê drẽ, õzõ õkó ãlô ãâyê ágó lâ gólâ âʼdó ʼbá drẽ bê lédrẽ-lédrẽ ró rî trá gõzó ngãlé íyî dĩlí gãrã drị̃ị̂ ậyị́lị́ ãgô ãzâ vólé kpá ágó ró rî bê rî, ʼdĩî áâʼdô tã kĩʼá gólâ rú âʼdólé gólâ rî zị̃lị́ tã õnjí tẽtẽ ʼbá ró. Gõʼdá õzõ ágó lâ ʼdĩ õdrã trá drã rî, ʼdĩî gólĩyî câ lãgĩ lãfâ trá. ʼDĩî vósĩ rî, õzõ õkó rî ʼdĩ ũûsû íyîngá ágó ãzâ trá trõlé rî, ʼdĩî gólâ îcá gõʼdá kô zị̃lị́ tã õnjí tẽtẽ ʼbá ró.
45007004	Ámâ ậdrúpị̃ yî ámâ îzó yí bê, tã ãníkâ rî rĩʼá õzõ ʼdĩî rî kâtí. Tãlâ Yésũ drãlé bê rî, âʼdô trá kpá õzõ nĩ drã trá ʼdũwạ̃ gólâ bê rî kâtí, gõʼdá âʼdô kpá trá õzõ nĩ drã trá tã tã ʼbãʼbã gólĩyî Ôvârí drí âfẽlé trá Músạ̃ sĩ rî ʼbá yí kâ tãsĩ rî kâtí. Ĩtí rî, Ôvârí yĩ drị́ trá ãnî rú sĩ tã ʼẽʼẽ tã ʼbãʼbã ʼdî ʼbá yí kâ ʼásĩ, ãʼdô ró bê ãnî drí rĩzó tã gólĩyî Yésũ kâ rî ʼbá yî ʼẽlé ĩʼdî. Gõʼdá nĩ âʼdô trá ngá ãlô ró Yésũ gólâ lîdrí ʼbá trá õdrã ʼásĩ rî bê, ãʼdô ró bê ãnî drí îcázó rĩʼá Ôvârí rî gógó ị̂njị̃lị́ tã mbị̂mbị̂ gólâkâ rî ʼbá yî ʼẽʼẽ lâ yî sĩ.
45007005	Sị́sị́ rî, mã ûjũlị́ bê tã tãndí ʼẽlé mbârâkã ãmákâ sĩ rî, tã õnjí lôvókô ãmákâ rî ʼbá yî dị̂ trá kôrô ãmâ drị̃ị̂ sĩ. Gõʼdá mã nị̃lị́ bê tã ángô rî ʼbá yî ĩʼdî Ôvârí drí ʼbãlé ãmâ drí ʼẽlé rî, mã lẽé kô tã ʼẽlé tã ʼbãʼbã ʼdî ʼbá yî vó ró. Ĩtí rî, mã rî trá rĩʼá tã õnjí ró rî ʼbá yî ʼẽlé ĩʼdî rõô. Tãlâ tã rî ʼdĩ tãsĩ rî, lâṇõ Ôvârí kâ lạ̃sị́ sĩ rî trá ʼẽʼá âʼdélé ãmâ drị̃ị̂.
45007006	Gõʼdá ngbãângbânõ rî, Ôvârí înjî ãmâ trá vólé tã gólĩyî tã ʼbãʼbã ʼdî ʼbá yí kâ rî ʼásĩ. Mã âcâ gõʼdá trá õzõ õjílã ãvõ ró rî ʼbá yí kâtí tã tã ʼbãʼbã rî ʼdĩ ʼbá yí kâ tãsĩ Yésũ rî õdrã sĩ. Bê trá ĩtí rî, mã îcâ trá drị̃-bạ́lạ́yị̂ ró tã ʼẽlé Ôvârí drí lạ́tị̂ gólâ óʼdí ró rî sĩ, ãʼdô ró tã gólĩyî Líndrí Tãndí Ôvârí kâ drí ãmâ pãzó ʼẽlâ rî vó ró. Mã âyê tã gólĩyî ãmâ drí ʼẽʼá ʼẽlâ Ôvârí drí cú ĩtí mbârâkã ãmâ nyãányâ kâ sĩ tã ʼbãʼbã Ôvârí kâ gólĩyî îgĩlí trá ạ̃kû ró rî vó ró rî trá.
45007007	Ngá tã rî ʼdĩ drí îmbálé ãmâ drí rî ãʼdô ʼî yã? Tã ʼbãʼbã Ôvârí kâ rî ʼbá yî ʼbã ãmâ trá tã õnjí ʼẽlé yã? Âʼdó ĩtí kô ãlôwálâ! Tã ʼbãʼbã Ôvârí kâ âʼdâ tã trá má drí, tã gólĩyî ángô rî ʼbá yî ĩʼdî õnjí lâ yî ró ʼẽlé yã. Nĩ ndrê drẽ, õzõ tíkó má ãʼdô trá cú ĩtí tã ʼbãʼbã Ôvârí kâ ãkó kĩʼá nĩ rî, mã õlẽ ngá õjílã ãzâ ʼbá yí kâ kô ãmâ nyãányâ drí rî, tíkó má îcá kô nị̃lâ kĩ, ngá õjílã ãzâ ʼbá yí kâ rî ʼbá yî lôvó lâ ʼbãʼbã rĩʼá tã õnjí ʼî.
45007008	Gõʼdá tã õnjí lôvókô ámákâ rî ʼbá yî ʼbã mâ trá rû jãlé tã õnjí ʼẽlé, âʼdó kô tã ʼbãʼbã ʼdî vó ró. Má lẽ tã trá rõô lị̃fị́ ʼbãzó ngá gólĩyî õjílã ãzâ ʼbá yí kâ ró ʼdĩ ʼbá yî drị̃ị̂. Tíkó õzõ tã ʼbãʼbã ãʼdô kôʼdáwá ĩtí lâ ʼdĩ kâtí rî, má îcá kô tã ị̂sũ ámákâ rî ʼbãlé ngá õjílã ãzí kâ ʼdĩ ʼbá yî drị̃ị̂.
45007009	Sị́sị́ rî, má nị̃ị́ kô kĩ, tã gólĩyî ángô rî ĩʼdî Ôvârí drí ʼbãlé má drí ʼẽlé ngãtá tã ángô rî ʼbá yî ĩʼdî gólâ drí ʼbãlé má drí ʼẽlé kô rî. Má ị̂sũ tã trá ányâ ró kĩ, mâ rĩʼá õjílã tãndí ʼî. Gõʼdá nĩngá sĩ, má nị̃ tã bê tã ʼbãʼbã ʼdî ʼbá yî tãsĩ rî, gõʼdá má drí võ lâ ûsúzó kĩ, má ʼê tã õnjí ró rî ʼbá yî trá tã ʼbãʼbã rî ʼdĩ ʼbá yî rú.
45007010	Gõʼdá má ûsû võ lâ kpá kĩ, tã õnjí ámákâ rî ʼbá yî câ ãmâ lãfálé trá Ôvârí bê. Má ị̂sũ tã trá ányâ ró kĩ, tã ʼbãʼbã ʼdî ʼbá yî âʼdô îcáʼá ámâ pãlé rĩlí rĩʼá tã gólĩyî mbị̂mbị̂ rî ʼbá yî ʼẽlé lâṇõ ãkó, ĩtí rî, má drí îcázó rĩlí zãâ gbạ́dú ró Ôvârí bê. Gõʼdá ʼé rû kô âʼdólé ĩtí. Gõʼdá má ûsû võ lâ kĩ, tã tã ʼbãʼbã ʼdî ʼbá yí kâ ʼẽʼẽ lâ îcá kô ámâ pãlé. Tã pạ̃tị́ị̃ ró, Ôvârí âʼdô lâṇõ fẽʼá má drí.
45007011	Má ị̂sũlị́ bê tã tã ʼbãʼbã ʼdî ʼbá yî tãsĩ rî, tã lôvókô ámákâ rî ʼbá yî drí ngãzó rĩʼá ámâ âdólé, ãʼdô ró bê má drí rû jãzó tã õnjí ró rî ʼbá yî ʼẽlé tã ʼbãʼbã rî ʼdĩ ʼbá yî rú. Tã ʼbãʼbã rî ʼdĩ ʼbá yî tãsĩ rî, má ị̂njị̃ị́ tã Ôvârí kâ rî ʼbá yî kô. Ĩtí rî, lâṇõ õdrã kâ trá njãâ âʼdélé má drị̃ị̂.
45007012	Gõʼdá tã ʼbãʼbã gólĩyî Ôvârí drí ʼbãlé ãmâ drí ʼẽlé rî ʼbá yî rĩʼá tãndí ró tã mbị̂ Ôvârí kâ rî ʼbá yî âʼdálé ãmâ drí.
45007013	Ĩtí rî, âʼdó kô tã ʼbãʼbã rî ʼdĩ ʼbá yî ĩʼdî ámâ ʼẽ ʼbá tã õnjí ʼẽlé âʼdólé lâṇõ Ôvârí kâ õdrã kâ drí ʼẽzó ʼẽʼá âʼdélé má drị̃ị̂. Gõʼdá rĩʼá tã lôvókô ámákâ gólĩyî rĩ ʼbá ámâ ʼbãlé tã õnjí ʼẽlé rî ĩʼdî. Ĩtí rî, tã ʼbãʼbã Ôvârí kâ ʼdĩ ʼbá yî nyãányâ lâ rĩʼá tãndí ró, gõʼdá tã lôvókô ámákâ drí ámâ ʼbãzó ị̂njị̃-ị̂njị̃ lâ gãlé dó. Gõʼdá má ʼê tã õnjí bê rî, tã ʼbãʼbã tãndí ʼdĩ ʼbá yî âʼdâ tã má drí kĩ, tã õnjí gólĩyî má drí ʼẽlé rî ʼbá yî rĩʼá pạ̃tị́ị̃ õnjí tẽtẽ lâ ró. Gõʼdá má ûsû võ lâ kĩ, tã õnjí tẽtẽ ámákâ ʼdĩ ʼbá yî îzã mâ trá Ôvârí rî lị̃fị́ drị̃ ʼá.
45007014	Ãmâ ndrĩ, mã nị̃ trá kĩ, tã ʼbãʼbã gólĩyî Ôvârí kâ ʼdĩ ʼbá yî rĩʼá tã gólĩyî Ôvârí drí âfẽlé ãmâ drí Líndrí Tãndí íyíkâ rî sĩ rî ĩʼdî. Gõʼdá mâ rî gógó tãsĩ rî, tã lôvókô ámákâ rî ʼbá yî dị̂ trá má drị̃ị̂ sĩ. Ĩtí rî, má âʼdô trá rạ̃gị́ị̃ gólâ îcá ʼbá tã õnjí ʼẽlé rî ró.
45007015	Má nị̃ị́ kô tãlâ ãʼdô ʼî má drí rĩzó tã ʼdî ʼbá yî ʼẽlé rî. Má îcá gõʼdá kô tã tãndí má drí lẽlé rî ʼbá yî ʼẽlé. Má rî bê-rî tã õnjí gólĩyî má drí lẽlé kó kô ʼẽlâ rî ʼẽlé ĩʼdî.
45007016	Ĩtí rî, má nị̃ trá kĩ, tã gólĩyî má drí rĩʼá ʼẽlâ rî ʼbá yî rĩʼá ĩyî õnjí ró. Gõʼdá má lẽé kpá kô ʼẽlâ ĩyî, tãlâ má nị̃ trá kĩ, tã ʼbãʼbã Ôvârí kâ rî ʼbá yî rĩʼá ʼdó tãndí ró mbị̂mbị̂.
45007017	Gõʼdá Ôvârí ʼbãlé bê mâ trá âʼdólé õjílã óʼdí ró, tã ʼdî tãsĩ rî, âʼdó kô ámâ nyãányâ ĩʼdî gólâ lẽ ʼbá tã õnjí ʼẽlé rî, gõʼdá tã lôvókô má ʼá rî drẽ zãâ mbârâkã bê rõô ámâ ʼbãlé tã õnjí ʼẽlé.
45007018	Gõʼdá tã lôvókô gólĩyî má ʼá ʼdĩ ʼbá yî rĩʼá járáʼbítí õnjí ró cú ĩtí tã mbị̂mbị̂ ãkó ĩyî ʼá. Má lẽ trá rõô tã mbị̂mbị̂ rî ʼbá yî ʼẽlé ĩʼdî, tãlâ mâ trá õjílã Ôvârí kâ ĩʼdî, gõʼdá mâ rĩʼá cú ĩtí mbârâkã ãkó ʼẽzó lâ ĩyî gbõ ĩtí lâ ʼdĩ kâtí.
45007019	Nĩ ndrê drẽ, má ʼé tã tãndí gólĩyî má drí lẽʼá ʼẽlâ rî ʼbá yî kô, gõʼdá rĩʼá bê-rî tã õnjí gólĩyî má drí lẽʼá ʼẽlâ kô rî ʼbá yî ĩʼdî má drí rĩʼá ʼẽlâ.
45007020	Gõʼdá má lẽé bê kô pạ̃tị́ị̃ tã õnjí ʼdĩ ʼbá yî ʼẽlé rî, tã rî ʼdĩ rî âʼdálâ kĩ, ámâ nyãányâ âʼdó kô cé ĩʼdî ãlô rĩ ʼbá rĩʼá tã õnjí ʼdĩ ʼbá yî ʼẽlé gbõ ĩtí lâ ʼdĩ kâtí. Rĩʼá mbârâkã tã õnjí lôvókô kâ má ʼá rî ʼbã mâ nĩ ʼẽlâ.
45007021	Nĩ ndrê drẽ kpá, õzõ má õlẽ trá tã mbị̂mbị̂ ʼẽlé rî, tã õnjí lôvókô má ʼá rî ậsị̃ lạ́tị̂ lâ trá ndũû má drí ʼẽzó lâ.
45007022	Tã ị̂sũ ámákâ ʼá rî, má nị̃ tã ʼbãʼbã Ôvârí kâ ʼdĩ ʼbá yî trá rĩʼá ĩyî tãndí ró má drí ʼẽlé. Má lẽ tã ʼbãʼbã rî gólâkâ ʼdĩ ʼbá yî trá rõô.
45007023	Õzõ kpálé ĩtí rî, mbârâkã ngĩî lâ ãzâ bê rĩʼá má ʼá, ʼdĩî rĩʼá mbârâkã tã õnjí lôvókô ámákâ rî ʼbá yî drí lôfílí nĩ rî ĩʼdî. Mbârâkã rî ʼdĩ rî rû fũlị́ tã ị̂sũ tãndí ámákâ bê, tãlâ tã õnjí lôvókô ámákâ ʼdĩ õtrõ ró tã bê má drị́gạ́ sĩ.
45007024	Mâ rĩʼá tã ị̂sũ ró ãmbá! Mâ trá rĩʼá cú ĩtí mbârâkã ãzâ ãkó tã tãndí ʼẽzó ĩʼdî sĩ lâ. Ĩtí rî, ãʼdî âʼdô ámâ âtĩʼá nĩ vólé mbârâkã tã lôvókô kâ gólâ ámâ ʼbã ʼbá tã õnjí ʼẽlé nõ ʼásĩ yã? Mbârâkã rî ʼdĩ îcâ trá ámâ îzãlé.
45007025	Má lûyị̂ Ôvârí rõô, tãlâ gólâ ĩʼdî îcá ʼbá ró ámâ pãlé tã ạ́ngị́ ʼdĩ ʼásĩ Kúmú ãmákâ Yésũ Krístõ sĩ. Gõʼdá ĩtí rî, tã ámákâ rĩʼá nõtí. Má ʼbã mâ trá rĩʼá tã Ôvârí kâ rî ʼbá yî ʼẽlé ĩʼdî, âʼdô tã ʼbãʼbã gólâkâ rî ʼbá yî vó ró. Gõʼdá tã lôvókô ámákâ rî ʼbá yî ômbê mâ kpá âʼdólé tã õnjí tẽtẽ ʼẽlé.
45008001	Gõʼdá ãwô-ĩtí ãâʼdô Ôvârí drí, gólâ ndrê ãmâ nyé õjílã mbị̂mbị̂ ró tã lẽlẽ Yésũ Krístõ ʼá rî sĩ. Bê trá ĩtí rî, ngbãângbânõ tã õnjí gõʼdá trá yûʼdạ́wạ́ Ôvârí drí tã kĩzó ãmâ rú tã lâ tãsĩ.
45008002	Sị́sị́ rî, tã lôvókô ãmákâ gólĩyî ãmâ ʼbã ʼbá trá tã õnjí tẽtẽ ʼẽlé rî dị̂ trá kôrô ãmâ drị̃ị̂ sĩ. Ĩtí rî, lâṇõ õdrã kâ trá ʼẽʼá âʼdélé ãmâ drị̃ị̂. Gõʼdá lé ĩtí rî, Líndrí Tãndí Ôvârí kâ înjî ãmâ trá tã rî ʼdĩ ʼásĩ. Gólâ ʼbã ãmâ trá rĩlí õjílã Ôvârí kâ ró, tãlâ mã âʼdô trá ngá ãlô ró Yésũ Krístõ bê.
45008003	Nĩ ndrê drẽ, tã ʼbãʼbã gólĩyî Ôvârí kâ ʼbãlé trá ãmâ drí ʼẽlé rî ʼbá yî rĩʼá mbârâkã ãkó ãmâ ʼbãlé tã tãndí Ôvârí kâ rî ʼbá yî ʼẽlé, tãlâ ãmâ nyãányâ rĩʼá cú ĩtí mbârâkã ãkó tã lôvókô gólĩyî ãmâ ʼẽ ʼbá trá tã õnjí ʼẽlé rî ʼbá yî gãzó dó. Gõʼdá Ôvârí pâ ãmâ trá ĩʼdî íyî mvá Yésũ rî âjózó õjílã mvá ró, õzõ ãmâ gólĩyî rĩ ʼbá tã õnjí ʼẽlé rî ʼbá yí kâtí. Ĩtí rî, Yésũ îcâ trá drãlé ãmâ tãsĩ tã õnjí ãmákâ trõlé vólé. Lâṇõ tã õnjí ãmákâ rî kâ ʼdê trá gólâ drị̃ị̂ ãmâ võ ʼá.
45008004	Ôvârí ʼê tã ʼdî ĩtí, tãlâ Yésũ sĩ ãmâ gólĩyî rĩ ʼbá tã gólĩyî tã lôvókô ãmákâ drí lẽlé ʼẽlé rî âyélé vólé tã gólĩyî Líndrí Tãndí Ôvârí kâ drí lẽlé rî ʼẽlé rî, mã îcâ trá tã tãndí ndrĩ gólĩyî Ôvârí drí ʼbãlé õjílã drí ʼẽlé rî ʼbá yî ʼẽlé.
45008005	Gõʼdá nĩ ndrê drẽ kpá, õjílã gólĩyî rĩ ʼbá tã lôvókô ĩyíkâ rî ʼbá yî ʼẽlé ĩʼdî âʼdô lâ vó ró rî ʼbá yî, rî ĩyî ʼdĩ cé rĩʼá tã lôvókô gólĩyíkâ gólĩyî ʼbã ʼbá trá ʼẽlâ rî ʼbá yî tã lâ ị̂sũlị́ ĩʼdî. Gõʼdá õjílã gólĩyî ʼdẽ ʼbá ĩyíkâ Líndrí Tãndí Ôvârí kâ vó rî ʼbá yî, rî ĩyíkâ rĩʼá tã gólĩyî Líndrí Tãndí Ôvârí kâ drí lẽlé gólĩyî drí ʼẽlé rî tã lâ yî ị̂sũlị́ ĩʼdî.
45008006	Gõʼdá kpá õjílã gólĩyî tã ị̂sũ ĩyíkâ ʼbã ʼbá âʼdólé âʼdô tã lôvókô ĩyíkâ rî ʼbá yî ʼẽzó ĩʼdî rî ʼbá yî, âʼdô lâṇõ Ôvârí kâ õdrã kâ ṇãʼá ĩyî drị̃ị̂. Gõʼdá gólĩyî rĩ ʼbá ĩyíkâ tã ị̂sũ ĩyíkâ ʼbãlé tã gólĩyî Líndrí Tãndí Ôvârí kâ drí lẽlé gólĩyî drí ʼẽlé rî ʼẽlé ĩʼdî rî, âʼdô ĩyî rĩʼá lédrẽ-lédrẽ ró zãâ gbạ́dú tã ạ̃ʼdị́ sĩ Ôvârí bê.
45008007	Nĩ ndrê drẽ, õjílã gólĩyî rĩ ʼbá rĩʼá tã õnjí ʼẽlé ĩʼdî âʼdô tã lôvókô gólĩyíkâ drí gólĩyî sẽzó trá ʼẽlâ rî vó ró rî ʼbá yî gã trá dó tã ʼbãʼbã Ôvârí kâ ị̂njị̃lị́, tãlâ gólĩyî ʼbã ĩyî nyãányâ trá âʼdólé ạ̃jú-ʼbá-ãzí Ôvârí kâ ró. Ĩtí rî, gólĩyî îcá kô rû jãlé tã ʼbãʼbã rî ʼdĩ ʼbá yî ị̂njị̃lị́ gõʼdá kpá ʼẽlé.
45008008	Gõʼdá õjílã lârâkô rî ʼdĩ ʼbá yî tãsĩ rî, tã gólĩyíkâ îcá kô Ôvârí rî ʼbãlé âʼdólé ãyĩkõ ró.
45008009	Gõʼdá ãnî tã âʼdó kô õzõ ʼdĩî rî kâtí. Tãlâ Líndrí Tãndí Ôvârí kâ rĩʼá ĩʼdî ãnî ʼá, gólâ îcâ trá ʼdẽlé sị́sị́ ãnî drí, gõʼdá gólâ îcâ kpá trá mbârâkã sõlé ãnî ʼásĩ, tãlâ tã lôvókô ãníkâ õzó kô dị̃ị̂ kôrô ãnî drị̃ị̂ sĩ ãnî ʼbãlé tã õnjí ʼẽlé. Õzõ õjílã ãzâ ãʼdô trá Líndrí Tãndí Ôvârí kâ ʼdĩ ãkó yí ʼá rî, pạ̃tị́ị̃ ró, õjílã rî ʼdĩ âʼdó kó kô krístõ ʼbá ʼî.
45008010	Õzõ gõʼdá Krístõ ãʼdô bê rĩʼá ãnî ʼá ĩtí rî, ʼdĩî líndrí ãníkâ rî ʼbá yî kpá bê rĩʼá lédrẽ-lédrẽ ró zãâ gbạ́dú ró, tãlâ Ôvârí ndrê ãnî õjílã mbị̂mbị̂ ró, õzõ kpálé ãnî rúʼbạ́ ãâʼdô ôdrãʼá tã õnjí drí rî.
45008011	Líndrí Tãndí Ôvârí kâ ʼbã Yésũ Krístõ nĩ lîdrílí õdrã ʼásĩ. Gõʼdá nĩngá sĩ, õzõ Líndrí Tãndí Ôvârí kâ drí âʼdózó trá ãnî ʼá ʼdĩ kâtí rî, Ôvârí âʼdô kpá ãnî ʼẽʼá lîdrílí õdrã ʼásĩ rúʼbạ́ ĩnyĩrĩkõ óʼdí rî sĩ mbârâkã Líndrí Tãndí íyíkâ rî kâ sĩ.
45008012	Ámâ ậdrúpị̃ yî ámâ îzó yí bê, trá ĩtí rî, rĩʼá îcâ-îcâ ró ãnî drí cé tã ʼẽlé rĩzó rĩlí tã Líndrí Tãndí Ôvârí kâ drí rĩʼá lẽlâ rî ʼẽlé ĩʼdî âʼdô lâ vó ró. Gõʼdá âʼdó kô îcâ-îcâ ró ãnî drí rĩzó rĩlí tã gólĩyî ãnî drí lôvó lâ yî ʼbãlé ĩʼdî ãnî drị̃ị̂, gõʼdá rĩ ʼbá ãnî sẽlé vólé rî ʼbá yî ʼẽlé ĩʼdî.
45008013	Õzõ õjílã ãzâ õrî trá cé rĩʼá tã tã lôvókô gólâkâ rî ʼbá yî drí gólâ rî ʼbãzó trá ʼẽlâ rî ʼẽlé ĩʼdî rî, ĩtí rî, gólâ trá pạ̃tị́ị̃ njãâ lâṇõ Ôvârí kâ õdrã kâ drí ʼdẽzó gólâ drị̃ị̂ vẽlé lạ̃sị́ ʼá zãâ ạ̃dũkũ ãkó. Gõʼdá õzõ mbârâkã Líndrí Tãndí Ôvârí kâ rî kâ ĩîkî õjílã ãzâ ʼbá yî trá tã õnjí gólĩyî tã lôvókô gólĩyíkâ gólĩyî sẽ ʼbá vólé ʼẽlâ rî ʼẽlé rî ʼásĩ rî, ĩtí rî, gólĩyî âʼdô rĩʼá lédrẽ-lédrẽ ró zãâ gbạ́dú Ôvârí bê.
45008014	Gõʼdá õjílã gólĩyî pạ̃tị́ị̃ Ôvârí rî mvá yî ró rî ʼbá yî rĩʼá ĩyî õjílã gólĩyî Líndrí Tãndí gólâkâ âyé ʼbá rĩʼá ʼdẽlé sị́sị́ gólĩyî drí tã ʼásĩ ndrĩ rî ʼbá yî ĩʼdî.
45008015	Tã ãníkâ tãsĩ rî, Líndrí Tãndí gólâ Ôvârí drí âfẽlé trá ãnî drí rî, rí kô rĩʼá ãnî ʼbãlé âʼdólé rạ̃gị́ị̃ ũrị̃ kâ ró kpá óʼdí. Ôvârí âfẽ Líndrí Tãndí íyíkâ gólâ ãnî ʼbã ʼbá âʼdólé íyî mvá yî ró rî trá ãnî drí. Ĩtí rî, Líndrí Tãndí gólâkâ ʼdĩ njị̃ lạ́tị̂ trá trậ ãnî drí gólâ rî zị̃zó "'Tátá"'.
45008016	Gõʼdá Líndrí Tãndí Ôvârí kâ ʼdĩ âʼdâ tã kpá ãnî drí ãnî pị̃pị̂sị́lị́ ʼásĩ kĩ nĩ rî, pạ̃tị́ị̃ ró, ãnî rĩʼá Ôvârí rî mvá yî ĩʼdî.
45008017	Bê trá ĩtí rî, mã âʼdô õrẽ gólĩyî Ôvârí drí tã lâ yî ʼbãlé fẽlé íyî mvá yî drí rî ûsúʼá ndrĩ, kpá õzõ gólâ drí õrẽ âfẽrẽ trá Yésũ Krístõ drí rî kâtí. Õzõ rû îzã gólĩyî ãlôlâ rĩ ʼbá Krístõ rî ʼẽlé rî ʼbá yî ãʼdô ĩʼdî ngbãângbânõ rĩʼá ãnî ʼẽʼá rî, gõʼdá mã nị̃ trá kĩ, Ôvârí âʼdô ãnî ʼbãʼá rĩlí yí bê ʼbũû ʼálâ zãâ gbạ́dú, õzõ Krístõ drí rĩrĩ tólâ gólâ bê rî kâtí.
45008018	Gõʼdá tã ị̂sũ ámákâ ʼá rî, õzõ kpálé rû îzã ãngó drị̃ nô kâ rî ʼbá yî ãâʼdô rĩʼá rõô rî, rû îzã rî ʼdĩ ʼbá yî rĩʼá tã fínyáwá ʼî, õzõ mã õtírĩ tã ị̂sũû tã lânjã ãmbá gólĩyî Ôvârí drí ʼẽʼá ʼẽlâ ãmâ õjílã íyíkâ ró rî ʼbá yî drí ị̃zạ́tú rî tãsĩ ndrĩ rî.
45008019	Gõʼdá ngá-tị̂ ndrĩ gólĩyî Ôvârí drí ʼbãlé ãngó nõ drị̃ị̂ rî, rĩʼá ĩyî lị̃fị́ ʼbãʼbã bê kậyị̂ gólâ Ôvârí drí ʼẽzó tã âʼdálé ngbálí-ngbálí kĩ õjílã ángô rî ĩʼdî rĩʼá gólâ rî mvá pạ̃tị́ị̃ ró rî ʼbá yî ĩʼdî yã rî.
45008020	Nĩ ndrê drẽ, kậyị̂ gólâ Ádãmã drí tã õnjí ʼẽzó rî sĩ rî, ngá-tị̂ gólĩyî ndrĩ ãngó drị̃ nô kâ rî ʼbá yî drí rû îzãzó âcálé bárábányá ró, tãlâ Ôvârí âyê tã ʼdî rû ʼẽlé ĩtí ʼdĩ, gõʼdá gólâ nị̃ tã tãndí gólâ drí ʼẽʼá ʼẽlâ tã rî ʼdĩ tãsĩ ị̃zạ́tú rî trá.
45008021	Gõʼdá ị̃zạ́tú, kậyị̂ ãlôlâ ʼdĩ tú rî, Ôvârí âʼdô íyî mvá yî ôjáʼá âʼdólé yí tí, gólâ âʼdô ngá-tị̂ ãngó nõ kâ rî ʼbá yî lôtóʼá mbị̂mbị̂ ró ndrĩ gõʼdá ʼbãlé ndrĩ âʼdólé kpá ngá óʼdí ró, õzõ yí drí ʼẽlé ãmâ íyî mvá yî drí rî kâtí.
45008022	Gõʼdá ngbãângbânõ rî, mã ndrê trá kĩ, îtõlé kậyị̂ Ádãmã drí tã õnjí ʼẽzó rî sĩ âcálé bũúũ ãndrõ nô rî, ngá-tị̂ ãmbá ndrĩ gólĩyî Ôvârí drí lôʼbãlé rî ʼbá yî trá rĩʼá lôzóʼá ngá lãzé-lãzé drí sĩ õzõ õkó gólâ ʼẽ ʼbá mvá tị̃lị́ rî kâtí, tãlâ rû îzã gólĩyî ãngó drị̃ nô kâ rî ʼbá yî drí sĩ. Gólĩyî rĩʼá lị̃fị́ ʼbãʼá kậyị̂ Ôvârí drí ʼẽzó tã gólĩyíkâ êdélé mbị̂ rî drị̃ị̂.
45008023	Ôvârí âfẽ Líndrí Tãndí íyíkâ trá ãmâ drí ngbãângbânõ tã âʼdálé ãmâ drí kĩ, gólâ âʼdô tã lânjã yí drí ʼbãlé trá âfẽlé rî âfẽʼá trá ãmâ drí ị̃zạ́tú. Ãʼdô kpálé ĩtí rî, ãmâ rî gógó kpá rĩʼá âzãʼá tã ị̂sũ bê ãmâ pị̃pị̂sị́lị́ ʼásĩ õzõ mã õtírĩ rĩî kậyị̂ Ôvârí drí ʼẽzó tã lânjã ʼdî ʼbá yî âfẽlé ãmâ drí rî tẽlé rî. Gõʼdá mã rî kpá lị̃fị́ ʼbãlé kậyị̂ Ôvârí drí ʼẽzó rúʼbạ́ óʼdí âfẽlé ãmâ drí rî drị̃ị̂.
45008024	Îtõlé kậyị̂ gólâ Ôvârí drí ãmâ pãzó rî sĩ, mã ʼbã lị̃fị́ trá tã ʼdî ʼbá yî drị̃ị̂. Õzõ gõʼdá mã ũûsû tã rî ʼdĩ ʼbá yî trá ngbãângbânõ rî, îcá gõʼdá kô ãmâ drí lị̃fị́ ʼbãzó drị̃ị̂ lâ kĩ, Ôvârí âʼdô âfẽʼá lâ ĩyî trá ị̃zạ́tú rî.
45008025	Gõʼdá ngbãângbânõ, ãmâ rĩʼá lị̃fị́ ʼbãʼbã bê tã lânjã gólĩyî âʼdó ʼbá drẽ kô ãmâ drị́gạ́ rî drị̃ị̂ pị̃pị̂sị́lị́ ạ̃ʼdị́ sĩ, Ôvârí drí tã lâ yî ʼbãlé trá ʼẽʼá âfẽlâ ãmâ drí ị̃zạ́tú ʼdĩ drị̃ị̂, tãlâ mã nị̃ trá kĩ, Ôvârí âʼdô pạ̃tị́ị̃ tã rî ʼdĩ ʼbá yî ʼẽʼá ãmâ drí.
45008026	Ôvârí âfẽ Líndrí Tãndí íyíkâ kpá trá tã nị̃nị̃ âfẽlé ãmâ drí rãtáã ʼẽzó. Õzõ mã õrî tã ị̂sũ-ị̂sũ sĩ rõô gõʼdá kpá âʼdózó mbârâkã ãkó rãtáã ʼẽzó mbị̂mbị̂ rî, Líndrí Tãndí gólâkâ bê rĩʼá tã rî ʼdĩ ngĩʼá tãndí ró gólâ bê ãmâ pãzó. Gólâ âʼdô tã lậnjị̃-lậnjị̃ ʼdî tã lâ âʼdáʼá Ôvârí drí mbị̂mbị̂ ró mbârâkã íyíkâ sĩ, tãlâ úlị́ âtâ-âtâ îcá kô tã lậnjị̃ rî ʼdĩ âʼdálé mbị̂mbị̂ ró.
45008027	Gõʼdá Ôvârí tô tã ómvó ãmâ pị̃pị̂sị́lị́ ʼá rî ʼbá yî trá, gõʼdá ârî tã gólĩyî Líndrí Tãndí gólâkâ drí ngĩlí gólâ drí tã ãmákâ tãsĩ rî kpá trá, tãlâ ãmâ rĩʼá õjílã gólâkâ ĩʼdî. Gõʼdá Líndrí Tãndí Ôvârí kâ âʼdô rãtáã ʼẽʼá ãmâ tãsĩ nyé õzõ Ôvârí drí lẽlé drílâ ʼẽlé rî kâtí.
45008028	Gõʼdá ãmâ õjílã gólĩyî Ôvârí rî lẽ ʼbá trá pị̃pị̂sị́lị́ ãlô sĩ rî ʼbá yî, mã nị̃ trá kĩ, Ôvârí ʼbã tã ʼdó ndrĩ âʼdólé, tãlâ õpâ ró ãmâ gólĩyî gólâ drí njĩlí trá õjílã íyíkâ ró rî ʼbá yî bê âmbálé tãmbãrã tã lẽlẽ ãmákâ ʼá, âʼdô tã gólĩyî gólâ drí njĩlí ʼẽlé ãmâ tãsĩ rî vó ró.
45008029	Ạ̃kû ró ạ̃kû ró nã sĩ rî, Ôvârí nị̃ trá õjílã ángô rî ʼbá yî âʼdô tã lẽʼá nĩ yí ʼá. Gõʼdá Ôvârí njĩ gólĩyî ôjálé âʼdólé íyî mvá Yésũ kâtí. Ĩtí rî, Yésũ rĩʼá mvá sị́sị́ Ôvârí kâ ĩʼdî, õjílã tã lẽ ʼbá drí ʼdẽzó bê vó lâ sĩ ĩyî ậdrúpị̃ ró gõʼdá kpá lônyí ró.
45008030	ʼDĩî ʼbá yî rĩʼá õjílã gólĩyî Ôvârí drí njĩlí âʼdólé íyíkâ ró rî ʼbá yî ĩʼdî. Gólâ njĩ õjílã rî ʼdĩ ʼbá yî nõtí. Sị́sị́ gólâ ậzị̂ gólĩyî trá ʼdẽlé gólâ vósĩ. Gõʼdá nĩngá sĩ, gólâ ʼbã gólĩyî âʼdólé õjílã mbị̂mbị̂ rî ʼbá yî ró yí lị̃fị́. Bê trá ĩtí rî, gólâ âʼdô kpá õjílã rî ʼdĩ ʼbá yî ʼbãʼá âʼdólé ãmbã ạ́ngị́ bê õzõ Yésũ kâtí.
45008031	Ĩtí rî, nĩ ị̂sũ tã tã gólĩyî ndrĩ tã âʼdá ʼbá trá ãmâ drí kĩ Ôvârí ʼbã ãmâ lôvó trá rõô rî tãsĩ. Ĩtí rî, õzõ kpálé ạ̃jú-ʼbá-ãzí õrî ĩyî trá ãmâ lârâkô ʼẽlé rî, gólĩyî âʼdô fí îcáʼá trá tã trõlé Ôvârí gólâ âdré ʼbá ndũû ãmâ ngá lésĩ rî drị́gạ́ sĩ yã?
45008032	Ôvârí âfẽ íyî mvá nyãányâ Yésũ trá drãlé ãmâ pãlé tã õnjí ãmákâ rî ʼbá yî ʼásĩ ndrĩ. Tã rî ʼdĩ âʼdâ tã kĩ, Ôvârí âʼdô tã ndrĩ gólĩyî ãmâ ậmú ʼbá rî ʼbá yî âfẽʼá trá ãmâ drí dró õzõ gólâ drí Yésũ rî âfẽrẽ trá ãmâ drí rî kâtí drị̃-bạ́lạ́yị̂ ró pị̃pị̂sị́lị́ tãndĩ gólâkâ sĩ.
45008033	Ôvârí ndrê ãmâ gólĩyî yí drí njĩlí õjílã íyíkâ ró rî ʼbá yî trá yí lị̃fị́ õjílã gólĩyî mbị̂mbị̂ rî ʼbá yî ró tãlâ Yésũ rî tãsĩ. Bê trá ĩtí rî, õjílã ãzâ fí bê rĩʼá gólâ îcá ʼbá ícícíyá ʼẽlé ãmâ rú Ôvârí drí tã kĩzó ãmâ rú yã?
45008034	Ãʼdî âʼdô îcáʼá tã kĩlí õjílã Ôvârí kâ rî ʼbá yî rú nĩ, lâṇõ ãâʼdê ró bê gólĩyî drị̃ị̂ yã? Yésũ Krístõ rî nyãányâ drã trá tãlâ tã õnjí õjílã ãlôlâ ʼdĩ ʼbá yí kâ tãsĩ. Gõʼdá Ôvârí drí gólâ rî ʼẽzó lîdrílí õdrã ʼásĩ. ʼDĩî vósĩ rî, Yésũ drí ngãzó gõlé rĩlí Ôvârí bê ʼbũû ʼálâ võ gólâ ị̂njị̃lị́ ị̂njị̃ rî ʼá kúmú ró. Gõʼdá Yésũ rî kpá ãlôlâ drã ʼbá trá ãmâ tãsĩ nô kpá ĩʼdî gólâ rĩ ʼbá rĩlí ngbãângbânõ Ôvârí rî gãrã drị̃ ʼá tã ãmákâ êdélé tã ãzâ gólâ âtálé ãmâ rú rî tãsĩ.
45008035	Tã ángô rî âʼdô îcáʼá nĩ ãmâ lônyĩlí vólé Yésũ gólâ ãmâ lôvó ʼbã ʼbá rî rú sĩ yã? Gõʼdá rû îzã ãâʼdô trá ãmâ drị̃ị̂ rî, tã rî ʼdĩ âʼdâ kĩ, Yésũ ʼbãá gõʼdá ãmâ lôvó kô yã? Âʼdó ĩtí kô ãlôwálâ. Õzõ ngã mã ãʼdô trá ítá ĩzã bê rî, tã rî ʼdĩ âʼdâ kĩ, Yésũ ʼbãá kpá ãmâ lôvó kô yã? Âʼdó kpá ĩtí kô. Õzõ ngã lõfó õnjí tẽtẽ ãâʼdê trá ãmâ drị̃ị̂ rî, tã rî ʼdĩ kĩ, Yésũ ʼbãá ãmâ lôvó kô yã? Âʼdó ĩtí kô ãlôwálâ! Ãʼdô ngãtá ĩzã ʼî yã ngã lãʼdá ʼî yã ngã ạ̃jú ʼî âʼdê trá ãmâ drị̃ị̂ yã rî, tã rî ʼdĩ ʼbá yî ʼbãá Yésũ kô ãlôwálâ âʼdólé ãmâ lôvó ʼbã ãkó.
45008036	Rû îzã ãmákâ rî rĩʼá õzõ rû îzã gólâ kúmú ạ́ngị́ Dạ̃wúdị̃ drí tã âtázó trá tã lâ sĩ kĩ, "Ạ̃jú-ʼbá-ãzí ãmákâ rî ʼbá yî rî rĩʼá ĩyî rû cẽlé kárá ãmâ ûfúlị́ gbõ õzõ kạ́bị̃lị́kị̃ ûfúrị̃ kâtí, tãlâ ãmâ rĩʼá õjílã áníkâ rî ʼbá yî ĩʼdî." Lôngó 44.22
45008037	Ãlô rû îzã rî ʼdĩ ʼbá yî ʼásĩ rî îcá kô ãmâ pẽlé tã lẽlẽ ãmákâ âyélé. Yésũ ʼbã ãmâ lôvó trá rõô. Gólâ rî mbârâkã âfẽlé ãmâ drí kậyị̂ lâṇõ kâ rî ʼbá yî sĩ.
45008038	Má nị̃ trá kĩ, mbârâkã lõvõ Ôvârí kâ ãmâ drí rî kâ rî rĩʼá ãmbá lậvũlị́ mbârâkã tã ndrĩ ãzâ ʼbá yí kâ drị̃ị̂ sĩ. Ĩtí rî, ngá ãzâ yû gólâ îcá ʼbá lõvõ gólâkâ ãmâ drí rî ʼẽlé rû ndẽlé, ngãtá õdrã tã ʼî yã, ngã lâṇõ rĩrĩ ãngó nõ ʼá rî kâ ĩʼdî yã, ngãtá mãlãyíkã ngá lésĩ yã, ngã Sãtánã yî ngá lésĩ õzõ õlẽ kâtí rî yã, ngãtá tã rĩ ʼbá rû ʼẽlé ngbãângbânõ rî ĩʼdî yã, ngãtá ị̃zạ́tú rî ĩʼdî yã, ngãtá kpá tã ûrú ʼálâ gólĩyî cú mbârâkã bê gạ̃rạ̃ ãmâ drị̃ị̂ sĩ rî drị́gạ́ sĩ yã, ngãtá gólĩyî ị̃nyạ́kú zẽlé lésĩ õzõ ôvârí ãmâ ạ́ʼbị́yạ́ yí kâ rî ʼbá yí kâtí rî ĩʼdî yã rî. Ngá ãzãkã yû ngá ndrĩ gólĩyî ãngó drị̃ị̂ nõ ʼbá yî lãfálé sĩ îcá ʼbá lõvõ Ôvârí kâ ãmâ drí rî êdrẽlé, tãlâ Ôvârí ʼbã ãmâ lôvó trá rõô zãâ gbạ́dú. Mã nị̃ tã rî ʼdĩ trá, tãlâ tã Kúmú ãmákâ Yésũ Krístõ drí ʼẽlé trá ãmâ pãzó rî sĩ.
45009001	Ãmbá õjílã ámákâ Yúdạ̃ yí kâ rî ʼbá yî gã ĩyî trá dó tã lẽlé Yésũ ʼá ʼdíyî pã ʼbá ró. Gõʼdá tã rî ʼdĩ tãsĩ rî, ĩzã ʼê mâ trá rõô gõʼdá ámâ ʼbãlé ãwó ngõlé cú ĩʼdî õjílã ámákâ Yúdạ̃ yí kâ rî ʼbá yî tãsĩ. Má âtâ nõ úlị́ gólĩyî pạ̃tị́ị̃ rî ʼbá yî ĩʼdî ãnî drí Líndrí Tãndí Ôvârí kâ gólâ rĩ ʼbá ámâ pãlé úlị́ nõ ʼbá yî âtálé ãnî drí rî sĩ. Má lẽ trá rõô Ôvârí drí õjílã ámákâ Yúdạ̃ yí kâ rî ʼbá yî pãlé õjílã tã lẽ ʼbá trá Yésũ ʼá rî ró rî, má âdó õnjõ kô ãlôwálâ õjílã Yésũ kâ ró. Gõʼdá má ị̂sũ tã ĩzã õjílã ámákâ kâ Ôvârí rî gãzó dó ʼdĩ rî tãsĩ rî, mâ trá rĩʼá njãâ, ãʼdô ró bê Ôvârí drí ámâ gãzó kpá dó õjílã Yésũ kâ rî ró, tãlâ gólâ õfẽ ró lâṇõ bê má drí lạ̃sị́ sĩ, õzõ tí ʼdĩî rî, úũpị̃ lạ́tị̂ trá õjílã ámákâ Yúdạ̃ yí kâ rî ʼbá yî drí tã lẽzó Yésũ ʼá ʼdíyî pã ʼbá ró rî.
45009004	Ạ̃kû ró nã sĩ, Ôvârí ʼbã tã trá ãmâ ạ́ʼbị́yạ́ Ãbãrãyámã yî drí kĩ, yí âʼdô gólĩyî ózõwá yî õjílã Ĩsĩrãʼélẽ kâ ró rî ʼbá yî njĩʼá âʼdólé õjílã íyíkâ rî ʼbá yî ró. ʼDĩî vósĩ rî, õjílã Ĩsĩrãʼélẽ kâ rî ʼbá yî õtírĩ rĩî ĩyî lậmú bê fãã nĩngá kô nĩngá võ ʼãʼí ró rî ʼásĩ rî, Ôvârí âʼdâ ãmbã íyíkâ trá gólĩyî drí ândâlâ dũû. Gõʼdá Ôvârí rî trá rĩʼá tã-drị̃ lẽlẽ ʼbãlé gólĩyí bê âʼdólé õjílã íyíkâ rî ʼbá yî ró. Ĩtí rî, Ôvârí fẽ kpá tã ʼbãʼbã íyíkâ lẽlé gólĩyî drí ʼẽlé rî ʼbá yî gólĩyî drí, drị̃-ʼbá gólĩyíkâ Músạ̃ sĩ. Gõʼdá gólâ âʼdâ lạ́tị̂ mbị̂ pạ̃tị́ị̃ íyî ị̂njị̃ kâ rî kpá gólĩyî drí. Gõʼdá gólâ ʼbã tã ãmâ ạ́ʼbị́yạ́ yî drí kĩ, yí ãâʼdô õrẽ fẽʼá gólĩyî drí ãmbá ózõwá lâ yí bê. Gõʼdá õrĩ gólĩyíkâ drí âʼdózó õrĩ gólâ Yésũ Krístõ gólâ yí drí ʼẽʼá âjólâ õjílã pãlé ndrĩ rî tị̃zó ʼá lâ rî ró. Gõʼdá ngbãângbânõ rî, Yésũ bê rĩʼá ʼbũû ʼálâ ngá-tị̂ dũû ndrĩ ãngó drị̃ kâ nõ ʼbá yî drị̃lị́. Gólâ ĩʼdî Ôvârí ʼî. Bê trá ĩtí rî, ʼdõvó nĩ ʼdê mã ʼê ãwô-ĩtí gólâ drí ãmbá tãlâ tã rî ʼdĩ tãsĩ. Ãâʼdô ĩtí.
45009006	Tã õjílã dũû Yúdạ̃ yí kâ rĩzó rĩʼá Yésũ rî gãlé dó ʼdĩ, rí kô tã-drị̃ lẽlẽ Ôvârí kâ ʼbãlé trá gólĩyî ạ́ʼbị́yạ́ yí bê rî îzãlé vólé. Nĩ ndrê drẽ, rĩʼá cé õjílã ũrûkậ Ĩsĩrãʼélẽ kâ rî ʼbá yî ĩʼdî âʼdó ʼbá pạ̃tị́ị̃ õjílã Ôvârí kâ ró rî.
45009007	Ĩtí rî, Ôvârí njĩ Ãbãrãyámã rî ózõwá yî ndrĩ âʼdólé õjílã íyíkâ ró yã? Âʼdó ĩtí kô. Ôvârí âtâ tã kĩ, âʼdô âʼdóʼá Ĩsákã rî mvá yî ĩʼdî gólĩyî îcá ʼbá âʼdólé ʼdĩyímvá íyíkâ ró rî. Ôvârí njĩ Ãbãrãyámã rî ózõwá gólĩyî tã lẽ ʼbá yí ʼá rî ʼbá yî trá âʼdólé õjílã íyíkâ ró, âʼdó kô kĩ, Ãbãrãyámã rî ózõwá yî njĩlí ndrĩ. Ôvârí âtâ tã Ãbãrãyámã drí kĩ nĩ rî, "Ánî ózõwá pạ̃tị́ị̃ rî ʼbá yî âʼdô âʼdóʼá ʼdĩyímvá gólĩyî tị̃lị́ ánî mvá Ĩsákã sĩ rî ʼbá yî ĩʼdî." Gõʼdá úlị́ rî ʼdĩ ʼbá yî âʼdâ tã kĩ, ãâʼdô rĩʼá cé ʼdĩyímvá gólĩyî tị̃lị́, tãlâ Ãbãrãyámã lẽ tã gólâ Ôvârí drí tã lâ ʼbãlé trá ʼẽlé gólâ drí rî ʼá rî ʼbá yî, gólĩyî rĩʼá ʼdĩyímvá gólĩyî Ôvârí drí ndrẽlé õjílã íyíkâ ró rî ʼbá yî ĩʼdî.
45009009	Tã Ôvârí drí ʼbãlé trá ʼẽlé Ãbãrãyámã drí tị̃tị̃ Ĩsĩmélẽ kâ vósĩ rî ĩʼdî nõ, "Ndrô ãlô vólé drị̃ ʼásĩ rî, má âʼdô âgõʼá ánî õkó Sárã rî ʼẽlé îcálé mvá tị̃lị́." Gõʼdá úlị́ rî ʼdĩ ʼbá yî âʼdâ tã kĩ, Ôvârí gã Ãbãrãyámã rî mvá Ĩsĩmélẽ trá dó âʼdólé ạ́ʼbị́yạ́ ró õjílã íyíkâ rî ʼbá yî drí.
45009010	ʼDĩyímvá Rẽbékã kâ rî ʼbá yî âʼdâ kpá tã ãlôlâ ʼdĩ ĩʼdî ãmâ drí. Ãmâ ạ́ʼbị́yạ́ Ĩsákã ĩʼdî rĩʼá ʼdĩyímvá rị̃ Rẽbékã kâ lạ̃tị́ ró ʼdĩ ʼbá yî átá ʼî.
45009011	Drẽ ãkpãkãʼdã sị́sị́ útị́ lạ̃tị́ ʼdĩ ʼbá yî kôʼdáwá gõʼdá ʼdĩî gólĩyî âʼdó kpá kô drẽ îcálé tã tãndí ngãtá tã õnjí ʼẽlé rî, Ôvârí âʼdâ tã kĩ, yí ãâʼdô cú drị́-ãcê bê õjílã yí drí lẽlé âʼdólé íyíkâ ró rî njĩzó.
45009012	Ĩtí rî, âʼdó kô rĩʼá tã gólĩyî ángô rî ʼbá yí kâ ĩʼdî õjílã rî ʼdĩ drí ʼẽlé rî, ngãtá gõʼdá kpá tã kĩʼá nĩ rî, õjílã rî ʼdĩ átá lâ íyíkâ ãʼdî ĩʼdî yã rî. Nĩ ndrê drẽ, Ôvârí âtâ tã trá Rẽbékã drí lạ̃tị́ gólâ drí ʼẽʼá tị̃lâ ʼdĩ ʼbá yî tãsĩ kĩ, "Lạ̃tị́ gólâ tị̃lị́ sị́sị́ rî âʼdô rĩʼá lạ̃tị́ ãzâ gólâ tị̃lị́ yí vó rî zẽlé rû ị̂ʼbũlị́ drílâ."
45009013	Tã ậngũ ʼbá Ôvârí kâ ãzâ âtâ tã kpá kĩ nĩ rî, "Má lẽ Yãkóbã yî trá rõô ózõwá lâ yí bê, gõʼdá má gã Ẽsáwõ yî dó ózõwá lâ yí bê âʼdólé õjílã ámákâ rî ʼbá yî ró."
45009014	Õjílã ãzâ ãnî lãfálé sĩ âʼdô îcáʼá tã îjílí kĩ, "Ôvârí ãâʼdô õjílã ũrûkậ ʼbá yî gãʼá dó gbõ cú ĩtí rĩrĩ gólĩyíkâ rî ndrẽ ãkó yã? Ĩtí rî, gólâ rí ʼdĩ kô tã mbị̂ rî ʼẽlé." Gõʼdá má âʼdô tã ʼdî drị̃ lâ lôgõʼá kĩ, "Ôvârí rî trá kárá tã mbị̂ ʼẽlé. Tí Ôvârí âfẽ lâṇõ nô trá õjílã drí ndrĩ tã õnjí tẽtẽ ʼbá ró."
45009015	Gõʼdá Ôvârí rĩʼá cú mbârâkã bê õjílã yí drí lẽlé rî ʼbá yî njĩzó gbõ ĩtí lâ ʼdĩ kâtí. Nĩ ị̂sũ drẽ tã gólâ Ôvârí drí âtálé Músạ̃ drí kĩʼá nĩ rî, "Má âʼdô tã õnjí õjílã gólĩyî má drí njĩlí âʼdólé ámákâ ró rî ʼbá yí kâ âyéʼá. Má âʼdô õjílã má drí njĩlí ʼdĩ ʼbá yî pãʼá tã õnjí ʼásĩ." Âfõ-âfõ 33.19
45009016	Ôvârí njĩ õjílã nĩ âʼdólé õjílã íyíkâ ró. Âʼdó kô kĩʼá nĩ rî, rĩʼá õjílã rî ʼdĩ ʼbá yî ĩʼdî gólĩyî tã lẽ ʼbá nĩ âʼdólé õjílã Ôvârí kâ ró rî. Âʼdó kpá kô kĩ, tãlâ õjílã rî ʼdĩ ʼbá yî ʼê ĩyî tã Ôvârí kâ trá rî drí sĩ. Gõʼdá Ôvârí njĩ õjílã ũrûkậ ʼbá yî gbõ ĩtí âʼdólé õjílã íyíkâ ró, tãlâ yí pâ ró gólĩyî lâṇõ tã õnjí gólĩyíkâ rî ʼbá yí kâ ʼásĩ pị̃pị̂sị́lị́ tãndĩ íyíkâ sĩ.
45009017	Ôvârí âtâ tã kúmú ạ́ngị́ Mạ́sị̃rị̃ kâ drí Músạ̃ sị́lị́ kĩ nĩ rî, "Má ʼbã nî trá âʼdólé drị́-ãcê bê kúmú ạ́ngị́ Mạ́sị̃rị̃ kâ ró, ãʼdô ró bê mbârâkã ámákâ âʼdázó õjílã drí, õzõ má õʼê tã trá ní rú õnjí ró tãlâ drị̃ âmbâ-âmbâ áníkâ tãsĩ rî. Gõʼdá tãlâ tã gólĩyî má drí ʼẽlé ní drí rî ʼbá yî tãsĩ rî, ámâ rú âʼdô lị̂kúʼá lị̂kû ãngó drị̃ị̂ ndrĩ."
45009018	Úlị́ rî nõ ʼbá yî âʼdâ tã kĩ, Ôvârí cú rĩʼá mbârâkã bê tã gólĩyî yí drí lẽlé ʼẽlé õjílã ãngó nõ ʼá rî drí rî ʼẽzó. Ĩtí rî, pị̃pị̂sị́lị́ tãndĩ gólâkâ sĩ rî, gólâ rĩʼá drị̃-bạ́lạ́yị̂ ró õjílã gólâ drí lẽlé pãlé rî ʼbá yî pãzó. Gõʼdá gólâ rî kpá õjílã gólĩyî yí drí lẽlé drị̃ lâ yî drí âmbálé rî ʼbá yî drị̃ lâ yî ʼbãlé âmbálé âmbâ, âʼdô tã gólâ drí lẽlé rî vó ró.
45009019	Õjílã ãzâ ãnî lãfálé sĩ âʼdô îcáʼá tã îjílí kĩ, "Âʼdô bê trá ĩtí rî, gõʼdá Ôvârí rî zãâ rĩlí tã kĩlí ãmâ rú ãʼdô tãsĩ yã? Ĩtí rî, gólâ rí ʼdĩ kô tã mbị̂mbị̂ rî ʼẽlé ĩʼdî. Ãʼdî âʼdô îcáʼá nĩ tã gólâkâ lẽlé ʼẽlé rî îkílí yã?"
45009020	Ĩtí rî, má âʼdô tã ʼdî drị̃ lâ lôgõʼá kĩ, "Ãnî rĩʼá gbõ cé õjílã mvá ʼî rî, gõʼdá nĩ ị̂sũ tã kĩ, nĩ ãâʼdô îcáʼá tã-drị̃ lôgõlé ãʼdô ró bê kĩ, tã Ôvârí kâ ãâʼdô rĩʼá ányâ ró rî ángô tí yã? Drẽ ĩtí rî, límvó îcâ fí trá tã îjílí rũ ʼbá lâ tị́ kĩ nĩ rî, 'Ní rû mâ nõtí nõ ãʼdô tãsĩ yã?' "
45009021	Drẽ ĩtí rî, límvó rũ ʼbá cú rĩʼá tã mbị̂ bê ngá yí drí lẽlé ʼẽlé lõdrí sĩ rî ʼẽzó. Gólâ âʼdô îcáʼá cú ngá gólĩyî sũ ʼbá sũsũ ró rî ʼbá yî rũlị́ gõʼdá ngá gólĩyî sũ ʼbá kô îgígírãlé kô âʼdó ʼbá cé lôsĩ ʼẽzó ĩʼdî sĩ lâ ĩyî rî rũlị́ ʼdó lõdrí kũlũtũtũ ãlô ʼdĩ ʼásĩ. Tã rî nõ âʼdâ tã kĩ, Ôvârí îcâ trá tã gólĩyî yí drí lẽlé ʼẽlé õjílã yí drí ʼbãlé nĩ rî ʼbá yî tãsĩ rî ʼẽlé.
45009022	Ĩtí rî, Ôvârí trá rĩʼá njãâ ạ̃wạ̃ ró õjílã bê tãlâ tã õnjí gólĩyíkâ rî ʼbá yî tãsĩ. Gólâ cú rĩʼá mbârâkã bê lâṇõ fẽzó õjílã gólâ tã õnjí ʼẽ ʼbá rî drí. Gõʼdá kpálé bê ĩtí rî, Ôvârí rî trá rĩʼá kậyị̂ mbị̂ gólâ lâṇõ íyíkâ drí âʼdézó tã õnjí ʼbá yî drị̃ị̂ rî tẽʼá ĩʼdî. Gólâ ʼê ĩtí, tãlâ gólâ rî pị̃pị̂sị́lị́ rĩʼá ạ̃ʼdị́ ró gólĩyî tãsĩ, õzõ kpálé óõʼbã õjílã rî ʼdĩ ʼbá yî lâṇõ fẽzó gólĩyî drí rî.
45009023	Ôvârí fẽé lâṇõ gólĩyî drí ʼwãâ kô, ãʼdô ró bê kĩ, õjílã gólĩyî yí drí lẽlé pãlé rî ʼbá yî ĩîcâ ró ĩyî bê ãmbã íyíkâ nị̃lị́, nĩngá sĩ yí âyê ró bê tã õnjí gólĩyíkâ, tãlâ gólĩyî ĩîcâ ró bê âʼdólé Yésũ kâtí rĩlí Ôvârí bê ʼbũû ʼálâ.
45009024	Gólâ njĩ ãmâ õjílã gólâ drí lẽlé pãlé õjílã íyíkâ ró rî ʼbá yî ʼbạ̃súrú Yúdạ̃ yí kâ gõʼdá kpá ãzâ ʼbá yí kâ rî ʼbá yí bê rî ʼásĩ. Ôvârí jâ rû õjílã yí drí gãlé trá dó sị́sị́ rî ʼbá yî njĩlí.
45009025	Tã ʼdî rĩʼá õzõ tã ậngũ ʼbá Õséyã drí úlị́ âtázó trá ạ̃kû ró nã kâtí kĩ, "Má âʼdô õjílã gólĩyî âʼdó ʼbá kô ámákâ ró rî ʼbá yî njĩʼá, tãlâ gólĩyî ãʼdô ró bê ĩyî õjílã ámákâ rî ʼbá yî ró. Má ʼbãá õjílã ʼdî ʼbá yî lôvó lâ kô sị́sị́, gõʼdá ngbãângbânõ rî, má jâ rû trá gólĩyî lôvó ʼbãlé gạ̃rạ̃." Õséyã 2.23
45009026	"Sị́sị́ õjílã ãlôlâ ʼdĩ ʼbá yî Ôvârí zị̂ trá kĩ, 'Ãnî âʼdó kô rĩʼá õjílã ámákâ ĩʼdî.' Gõʼdá ʼdĩî vósĩ, áâʼdô gólĩyî zị̃ʼá "'ʼdĩyímvá Ôvârí mbârâkã ãkĩ bê rî kâ rî ʼbá yî ró."' "
45009027	Gõʼdá tã ậngũ ʼbá Ĩsáyã âtâ úlị́ kpá kĩ, "Õjílã Ĩsĩrãʼélẽ kâ lûtị̂ ĩyî trá âcálé dũû õzõ sínyítã õnyíkõ lị̃mvû ândrê tị́ rî ʼbá yí kâtí. Õzõ kpálé ĩtí rî, Ôvârí âʼdô cé ũrûkậ ʼbá yî pãʼá ĩʼdî gólĩyî lãfálé ʼásĩ âʼdólé õjílã íyíkâ ró.
45009028	Nĩ ndrê drẽ, Ôvârí âʼdô pạ̃tị́ị̃ lâṇõ fẽʼá õjílã ndrĩ gólĩyî tã gólâkâ gã ʼbá dó rî ʼbá yî drí ʼwãâ, ãʼdô ró bê yí drí gólĩyî ûfúzó." Ĩsáyã 10.22-23
45009029	Ĩsáyã âtâ tã kpá ãmâ tã õnjí ʼbá ró rî ʼbá yî tãsĩ kĩ, "Ôvârí gólâ mbârâkã bê gạ̃rạ̃ rõô rî ʼê tã ãmâ tãsĩ âʼdô pị̃pị̂sị́lị́ tãndĩ íyíkâ rî vó ró, gólâ âyê ãmâ ózõwá ũrûkậ ʼbá yî rĩlí lédrẽ-lédrẽ ró. Õzõ ãʼdô tíkó ĩtí kô rî, tã ãmákâ rî âtî vó nõ trá ngbá, nyé õzõ gólĩyî Sõdómõ kâ Gõmórã bê Ôvârí drí ûfúlị́ ndrĩ ngbá rî kâtí." Ĩsáyã 1.9
45009030	Ngbãângbânõ rî, nĩ ârî úlị́ ámákâ nõ ʼbá yî, õzõ kpálé õjílã gólĩyî Yúdạ̃ yî ró kô rî ʼbá yî õrî kô lạ́tị̂ mbị̂ Ôvârí drí gólĩyî ndrẽzó õjílã mbị̂mbị̂ íyíkâ ró rî ʼbá yî lôndãlé rî, ũrûkậ ʼbá yî ûsû lạ́tị̂ ʼdĩ trá, tãlâ gólĩyî lẽ tã trá Yésũ ʼá. Ĩtí rî, Ôvârí ndrê gólĩyî trá tã mbị̂ ʼbá ró tã lẽlẽ gólĩyíkâ tãsĩ.
45009031	Gõʼdá õzõ kpálé õjílã Yúdạ̃ yí kâ õcê rû ĩyî kpị̃ị̂ âʼdózó tã mbị̂ ʼbá ró ĩyî Ôvârí lị̃fị́ tã ʼbãʼbã gólâkâ rî ʼbá yî ị̂njị̃-ị̂njị̃ lâ yî sĩ rî, gólĩyî îcá kô tã ʼbãʼbã rî ʼdĩ ʼbá yî ị̂njị̃lị́ ndrĩ. Tãlâ tã ʼdî tãsĩ rî, gólĩyî âʼdó kô mbị̂ Ôvârí lị̃fị́.
45009032	Âʼdô trá ĩtí, tãlâ gólĩyî lẽé tã kô Ôvârí gólâ îcá ʼbá gólĩyî ʼbãlé mbị̂mbị̂ ró rî ʼá. Gólĩyî rî ĩyîngá gbõ rĩʼá rû cẽlé tã tã ʼbãʼbã gólâkâ ʼdĩ ʼbá yí kâ bê âʼdózó õjílã mbị̂ ró Ôvârí lị̃fị́, tãlâ tã gólĩyíkâ ʼẽlé trá rî ʼbá yî tãsĩ. Gõʼdá Yésũ drã bê trá rî, tã rî ʼdĩ ʼbã gólĩyî gõʼdá gãlé dó tã lẽlé Yésũ ʼá ʼdíyî pã ʼbá ró. Õdrã Yésũ kâ âʼdô trá gólĩyî drí õzõ kúnị́ gólâ drílĩyî rĩzó pá sị̃lị́ rú lâ ĩyî rĩzó lôʼdélé vũdrị́ rî kâtí, tãlâ gólĩyî nị̃ị́ tã ífí lâ kô.
45009033	Gõʼdá ĩtí rî, gólĩyî gã dó Yésũ rî nị̃lị́ ʼdíyî pã ʼbá ró, té õzõ tã ậngũ ʼbá Ĩsáyã drí ậngũlị́ trá rî kâtí kĩ, "Nĩ ndrê drẽ, má ʼbã kúnị́ trá õjílã ámákâ Yúdạ̃ yí kâ lãfálé, kúnị́ rî ʼdĩ, õjílã dũû âʼdô pá sị̃ʼá rú lâ lôʼdézó ngbá vũdrị́. Gõʼdá õjílã ãlô-ãlô gólâ tã lẽ ʼbá trá kúnị́ rî ʼdĩ ʼá rî âʼdô îcáʼá njũlị́ gạ́gạ́ tã gólâkâ rú, tãlâ gólĩyî nị̃ trá kĩ, gólâ âʼdô tã ʼẽʼá mbị̂mbị̂ gólĩyî pãzó." Ĩsáyã 8.14; 28.16
45010001	Ámâ ậdrúpị̃ yî ámâ îzó yí bê, tã gólâ má drí lẽlé rõô pị̃pị̂sị́lị́ ãlô sĩ rî rĩʼá Ôvârí drí õjílã ámâ nyãányâ Yúdạ̃ yí kâ rî ʼbá yî pãlé. Má rî rãtáã ʼẽlé rõô Ôvârí drí, tãlâ gólâ õpâ ró gólĩyî tã õnjí gólĩyíkâ rî ʼbá yî ʼásĩ.
45010002	Má âtâ nõ tã pạ̃tị́ị̃ ʼî ãnî drí, gólĩyî rĩʼá lị̃fị́ ʼbãʼbã bê Ôvârí drị̃ị̂ pị̃pị̂sị́lị́ ãlô sĩ, ãʼdô ró bê gólâ drí ĩyî ndrẽzó õjílã mbị̂mbị̂ ró. Gõʼdá gólĩyî lẽé kô lạ́tị̂ gólâ mbị̂ Ôvârí drí âʼdálé gólĩyî drí âʼdózó ʼálâ sĩ mbị̂mbị̂ ró rî trõlé.
45010003	Ôvârí âfẽ Yésũ trá drãlé lạ́tị̂ gólâ cé ãlô õjílã drí ngá pãzó rî ró. Ĩtí rî, gólĩyî tã lẽ ʼbá trá Yésũ ʼá rî ʼbá yî rĩʼá gólĩyî Ôvârí drí ndrẽlé õjílã íyíkâ mbị̂mbị̂ ró rî ʼbá yî ĩʼdî. Gõʼdá õjílã Yúdạ̃ yí kâ gã tã ʼdî trá dó. Gõʼdá gólĩyî ûjũ tã trá kpị̃ị̂ ʼdẽzó lạ́tị̂ ĩyî nyãányâ kâ rî ʼásĩ tãlâ âʼdózó bê mbị̂mbị̂ ró Ôvârí lị̃fị́. Gõʼdá Yésũ ânĩ bê drãlé tã õnjí ãmákâ rî ʼbá yî tãsĩ rî, tã gólâkâ îcâ nĩ ãmâ tã lẽ ʼbá ró rî ʼbá yî ʼbãlé mbị̂mbị̂ cú ĩtí. Îcá kô tã ʼbãʼbã ʼẽʼẽ ãmákâ drí ãmâ ʼbãlé âʼdólé mbị̂mbị̂ ró Ôvârí lị̃fị́.
45010005	Tãlâ lạ́tị̂ gólâ mbị̂ Ôvârí rî ûsúzó rî tãsĩ rî, Músạ̃ îgĩ tã trá ạ̃kû ró nã sĩ tãlâ tã ʼbãʼbã gólĩyî Ôvârí drí ʼbãlé õjílã drí ʼẽlé rî ʼẽʼẽ lâ tãsĩ kĩ nĩ rî, "Õjílã gólâ lẽ ʼbá trá rĩlí õjílã Ôvârí kâ ró rî, îcâ trá gólâ drí rĩzó rĩʼá tã gólĩyî ndrĩ Ôvârí drí ʼbãlé õjílã drí ʼẽlé rî ʼbá yî ʼẽlé ĩʼdî ãkí ãkó."
45010006	Gõʼdá Ôvârí ndrê ãnî yí lị̃fị́ õjílã mbị̂mbị̂ íyíkâ rî ʼbá yî ró, tãlâ nĩ lẽ tã trá pị̃pị̂sị́lị́ ãlô sĩ Yésũ ʼá. Gólâ âʼdâ tã rî ʼdĩ trá trậ tã îgĩ íyíkâ rî ʼá kĩ, "ʼDõvó nĩ îjî tã kô kĩ nĩ rî, 'Ãʼdî âʼdô ngãʼá nĩlí ʼbũû ʼálâ Yésũ Krístõ rî âtrõlé vũdrị́ ʼá nõlé ãmâ drí rî nĩ yã?'
45010007	Gõʼdá nĩ îjî tã ãnî nyãányâ ʼá kô kĩ, 'Ãʼdî âʼdô nĩʼá nĩ bũúũ võ gólâ õjílã ôdrã ʼbá trá rî ʼbá yî drí rĩzó rĩlí rî ʼálâ, nĩʼá Krístõ rî âtrõlé tólâ sĩ âjílí ãmâ drí ị̃nyạ́kú drị̃ị̂ ãmâ pãlé rî nĩ yã?' "
45010008	ʼDĩî võ lâ ʼá rî, õjílã gólĩyî tã lẽ ʼbá trá Ôvârí ʼá rî ʼbá yî îcâ trá úlị́ âtálé kĩ, "Âʼdó kô âmbâ-âmbâ ró tã âtî-âtî tãndí Ôvârí kâ nị̃zó. Nĩ âʼdô îcáʼá tã lâ nị̃lị́ dódó ãnî pị̃pị̂sị́lị́ ʼásĩ gõʼdá kpá tã lâ âtálé dódó." Tã âtî-âtî tãndí Ôvârí kâ ãmâ drí rî kĩ, ʼdõvó mã lẽ tã Yésũ Krístõ ʼá gólâ ãmâ drí tã pẽzó tã lâ sĩ kĩʼá nĩ rî,
45010009	õzõ õjílã ãzâ ãlô ãnî ʼásĩ õlẽ tã trá pị̃pị̂sị́lị́ ãlô sĩ kĩ, Ôvârí ʼê Yésũ trá lîdrílí lédrẽ-lédrẽ ró õdrã ʼásĩ, gõʼdá õzõ gólâ ãâtâ tã íyî tị̂ nyãányâ sĩ ãzí-ãzí ãzâ ʼbá yî ândrá kĩ, Yésũ ĩʼdî rĩʼá Kúmú gólâ Ôvârí drí âjólé ãmâ pãlé rî, ĩtí Ôvârí âʼdô gólâ rî pãʼá tã õnjí gólâkâ rî ʼbá yî ʼásĩ âʼdólé yí drí ndrẽlé tã mbị̂ ʼbá ró yí lị̃fị́.
45010011	Gõʼdá tã îgĩ Ôvârí kâ Yésũ rî tãsĩ rî kĩ, "Õjílã ndrĩ gólĩyî tã lẽ ʼbá Yésũ ʼá ʼdíyî pã ʼbá ró rî ʼbá yî âʼdô nị̃ʼá lâ kĩ, pạ̃tị́ị̃ Ôvârí âʼdô gólĩyî pãʼá trá tã õnjí ʼásĩ õrẽ íyíkâ fẽzó drílĩyî õjílã íyíkâ ró."
45010012	Nĩ ndrê drẽ, Ôvârí rî õjílã ndrĩ pãlé lạ́tị̂ ãlôlâ ʼdĩ ʼásĩ. Ĩtí rî, gólâ rí kô õjílã Yúdạ̃ yí kâ pãlé lạ́tị̂ ngĩî lâ ãzâ ʼásĩ lạ́tị̂ gólâ drí rĩzó õjílã õrĩ ãzâ ʼbá yí kâ pãlé rî rú sĩ. Yésũ ĩʼdî rĩʼá kúmú ãlô gólâ Ôvârí drí ʼbãlé drị́-ãcê bê õjílã íyíkâ drị̃lị́ õrĩ ndrĩ ngĩíngî rî ʼbá yî ʼásĩ. Yésũ fẽ õrẽ trá ãmbá õjílã ndrĩ gólĩyî lâkpã ʼbá trá gólâ rú rî ʼbá yî drí.
45010013	Tã îgĩ Ôvârí kâ kĩ, "Õjílã ndrĩ gólĩyî Kúmú ãmákâ ʼdĩ ậzị́ ʼbá ânĩlí ĩyî pãlé rî áâʼdô gólĩyî pãʼá."
45010014	Gõʼdá õjílã ãzákôlâ ʼdĩ âʼdô tị̂ ânyáʼá tã îjî sĩ kĩ, "Âʼdô kó îcáʼá ángô tí ró õjílã drí nĩzó Kúmú Yésũ ngálâ ĩyî pãlé, õzõ ngã gólĩyî õlẽ tã gólâ ʼá kôʼdáwá rî yã? Gõʼdá gólĩyî âʼdô îcáʼá ángô tí ró tã lẽlé Yésũ ʼá, õzõ lạ́tị̂ ãʼdô trá yûʼdạ́wạ́ gólĩyî drí tã ârízó gólâ rî tãsĩ rî yã? Ngã gõʼdá õzõ õjílã ãzâ ãʼdô trá yûʼdạ́wạ́ Yésũ rî tã pẽlé gólĩyî drí rî, gõʼdá âʼdô îcáʼá ángô tí ró gólĩyî drí tã nị̃zó gólâ rî tãsĩ yã?
45010015	Ngã gõʼdá Ôvârí õjô tã pẽ ʼbá kô õjílã rî ʼdĩ ʼbá yî drí rî, gõʼdá õjílã ãzâ âʼdô nĩʼá tã pẽlé gólĩyî drí Yésũ rî tãsĩ rî ángô tí ró yã?" Nĩ ndrê drẽ, tã îgĩ Ôvârí kâ âtâ tã ãmâ drí kĩ, "Õzõ õjílã ãzâ ʼbá yî õcâ õjílã ngálâ tã Yésũ kâ pẽlé rî, tã gólĩyíkâ âʼdô õjílã gólĩyî tã âtî-âtî gólĩyíkâ Yésũ rî tãsĩ rî ârí ʼbá rî ʼbãʼá âʼdólé ãyĩkõ ró tã âtî-âtî ʼdĩ tãsĩ."
45010016	Õzõ gõʼdá õjílã ãânĩ trá tã âtî-âtî tãndí Ôvârí kâ Yésũ rî tãsĩ rî pẽlé õjílã ãmákâ Yúdạ̃ yí kâ rî ʼbá yî drí rî, cé rĩʼá õjílã rî gógó Yúdạ̃ yí kâ ũrûkậ ʼbá yî lẽ ĩyî tã nĩ úlị́ rî ʼdĩ ʼbá yî ʼá âʼdólé tã pạ̃tị́ị̃ ró. Ạ̃kû ró nã sĩ rî, tã ậngũ ʼbá Ĩsáyã âtâ úlị́ trá gólĩyî tãsĩ õjílã gólĩyî tã lẽlẽ ãkó rî ʼbá yî ró. Gõʼdá gólâ îjî tã kĩ nĩ rî, "Õjílã ãzãkã fí bê rĩʼá gólâ tã âtî-âtî ámákâ ánî tãsĩ rî lẽ ʼbá trá rî ró yã?"
45010017	Nĩ ndrê drẽ, õzõ õjílã Ôvârí drí jõlé rî ãâtâ úlị́ trá Yésũ Krístõ rî tãsĩ rî, ʼdĩî Ôvârí njị̃ lạ́tị̂ trá trậ õjílã drí tã âtî-âtî tãndí íyíkâ Yésũ rî tãsĩ rî ârízó. Gõʼdá õzõ gólĩyî ãârî tã âtî-âtî rî ʼdĩ trá rî, ʼdĩî gólĩyî îcâ trá tã lẽlé ʼá lâ.
45010018	Gõʼdá má îjî drẽ tã ãnî tị́ kĩ, "ʼDĩî fí rĩʼá tã pạ̃tị́-pạ̃tị̃ ʼî kĩʼá nĩ rî, õjílã Yúdạ̃ yí kâ rî ʼbá yî ãârí ĩyî tã âtî-âtî Ôvârí kâ Yésũ Krístõ rî tãsĩ rî kôʼdáwá yã?" Ĩtí rî, má îcâ trá tã ʼdî lôgõlé kĩ, "Õjílã ʼdî ʼbá yî pạ̃tị́ị̃ ârî ĩyî tã âtî-âtî ʼdĩ trá. Órî trá pẽ bê lâ võ ndrĩ gólĩyî drí rĩzó rĩlí rî ʼbá yî ʼásĩ." Gõʼdá âʼdô tã Ôvârí kâ rî vó ró rî, Dạ̃wúdị̃ âtâ trá kĩ, "Tã âtî-âtî gólĩyíkâ pẽlé trá ʼdĩ kpã võ drị̃ trá ndrĩ ãkí ãkó. Tã âtî-âtî tãndí Ôvârí kâ lậʼbû trá võ ãngó drị̃ị̂ rî ʼbá yî ʼásĩ ndrĩ âʼdólé õjílã ndrĩ drí îcálé ârílâ ĩyî." Lôngó 19.4
45010019	ʼDõvó õzõ õjílã ĩîjî tã má tị́ kĩ, "Tã tã lẽlẽ Yésũ ʼá rî tãsĩ ʼdî fî fí trá õjílã Ĩsĩrãʼélẽ kâ rî ʼbá yî drị̃ị̂ gõʼdá drílĩyî tã âtî-âtî Ôvârí kâ ârízó ãʼdô ró bê gólĩyî drí tã lâ nị̃zó ʼẽlé yã" rî, tã lôgõ ámákâ gólâ drí rî âʼdô ʼbãʼá nõtí, "Ãwô, tã âtî-âtî ʼdĩ fî trá gólĩyî drị̃ ʼá tã lâ nị̃zó." Gõʼdá tã âtî-âtî ʼdĩ fî trá kpá õjílã õrĩ ãzâ ʼbá yî drị̃ lâ yî ʼá. Ạ̃kû ró nã sĩ, Músạ̃ ậngũ tã trá tã ʼdî tãsĩ. Úlị́ gólâkâ vó ró, Ôvârí âtâ tã trá õjílã Ĩsĩrãʼélẽ kâ drí kĩ, "Tãlâ nĩ gã trá dó tã lẽlé má ʼá rî drí sĩ rî, má âʼdô õjílã gólâ ãnî drí ndrẽlé fõlõgâ ró cú ĩtí tã Ôvârí kâ nị̃ ãkó rî njĩʼá. Gõʼdá tã rî gógó ʼdĩ âʼdô âgíʼá âgî ãnî lị̃fị́. Nĩ âʼdô ngãʼá ạ̃wạ̃ ró, tãlâ má fẽ õrẽ trá õjílã gólĩyî ámâ tã nị̃ ʼbá sị́sị́ lâ sĩ kô rî ʼbá yî drí." Tã ʼBãʼbã Ândâ 32.21
45010020	Gõʼdá ʼdĩî vósĩ rî, tã ậngũ ʼbá Ĩsáyã îgĩ tã ãzâ kpá tã rî ʼdĩ tãsĩ kĩ nĩ rî, "Õjílã gólĩyî õrĩ ãzâ ʼbá yí kâ gólĩyî ámâ lôndã ʼbá kô rî, gólĩyî rĩʼá õjílã ámâ ûsú ʼbá tã lẽzó má ʼá rî ʼbá yî ĩʼdî. Má âʼdâ ámâ nyãányâ trá õjílã gólĩyî tã ámákâ îjí ʼbá kô ʼdĩ ʼbá yî drí, tãlâ gólĩyî ũnị̃ ró mâ bê.
45010021	Õjílã ámákâ rî ʼbá yî gã tã ámákâ rî trá dó. Gõʼdá má rî trá ámâ drị́ îjõlé kpị̃ị̂, ãʼdô ró bê gólĩyî ʼbãzó rĩlí vũdrị́ dódó kậyị̂ gólâ gólĩyî õtírĩ âgõô má ngálâ rî sĩ." Ĩsáyã 65.1
45011001	Ngãtá õjílã ãzâ ãlô ãnî lãfálé sĩ âʼdô tã îjíʼá kĩ nĩ rî, "Ôvârí gã õjílã Ĩsĩrãʼélẽ kâ trá ndrĩ dó âʼdólé ĩyî õjílã íyíkâ ró yã?" Âʼdó kô ĩtí, Ôvârí gãá ãmâ kô ndrĩ âʼdólé õjílã íyíkâ ró. Nĩ ị̂sũ tã drẽ tã ámákâ rî tãsĩ, mâ rĩʼá õjílã Ĩsĩrãʼélẽ kâ gólâ ʼbạ̃súrú Bẽnjĩmónã kâ rî ʼásĩ rî ĩʼdî. Mâ rĩʼá Ãbãrãyámã rî ózõwá gólâ Ôvârí drí gãlé dó kôʼdáwá rî ĩʼdî.
45011002	Gõʼdá ĩtí rî, Ôvârí gãá õjílã gólĩyî Ĩsĩrãʼélẽ kâ gólĩyî gólâ drí njĩlí trá sị́sị́ tã lẽlé yí ʼá âʼdólé õjílã íyíkâ ngîngî lâ ró ʼdĩ ʼbá yî kô dó. Nĩ ị̂sũ tã tã îgĩ Ôvârí kâ tã ậngũ ʼbá Ẽlíyã rî tãsĩ rî tãsĩ. Gólâ âtâ tã trá Ôvârí drí õjílã Ôvârí kâ Ĩsĩrãʼélẽ kâ rú kĩ,
45011003	"Ôvârí Yãkóvã, úûfû tã ậngũ ʼbá áníkâ rî ʼbá yî trá ndrĩ. Gõʼdá gólĩyî lâpẽ võ gólĩyî bẽlé trá kõrõnyã zã kâ ró ngá fẽfẽ ró ánî ị̂njị̃zó rî ʼbá yî kpá trá vólé. Lâkî gõʼdá trá cé ãlô mâ tã ậngũ ʼbá ró rî ĩʼdî tãkõ drẽ zãâ rĩʼá lédrẽ-lédrẽ ró. Gõʼdá ngbãângbânõ rî, gólĩyî trá rĩʼá ámâ lôndãʼá âʼdólé ĩyî drí fũlị́ kpá vólé õzõ drílĩyî ámâ ãzí-ãzí yî ûfúrị̃ kâtí."
45011004	Ôvârí lôgõ tã-drị̃ Ẽlíyã kâ rî ángô tí yã? Ôvârí lôgõ tã-drị̃ rî ʼdĩ kĩ nĩ rî, "Ánî líndrí õʼbê kô dị̃, Ẽlíyã, õjílã kútũ njị̂-drị̃-lâ-rị̃ drẽ bê zãâ rĩʼá má drị́gạ́ njírí-njírí. Gólĩyî rĩʼá õjílã gã ʼbá ĩyî trá dó ʼãʼî tị̃lị́ vũdrị́ ôvârí ãbãrãdãgõ zị̃lị́ Bãálã ʼdĩ ị̂njị̃lị́ rî ĩʼdî, tãlâ gólĩyî lẽ tã trá rĩlí cé ámâ ị̂njị̃lị́ ĩʼdî Ôvârí ró."
45011005	Rĩʼá gbõ ĩtí lâ ʼdĩ kâtí õjílã Yúdạ̃ yí kâ rî ʼbá yî tãsĩ ãndrõ nô. Õjílã ũrûkậ ʼbá yî bê rĩʼá õjílã ãmákâ Yúdạ̃ yí kâ rî ʼbá yî lãfálé ʼásĩ gólĩyî drị̃ jã ʼbá trá âʼdózó tã lẽlé Yésũ ʼdíyî pã ʼbá ró rî ʼá. Ôvârí njĩ ãmâ cú ĩtí drị̃-bạ́lạ́yị̂ ró âʼdólé õjílã íyíkâ ró, tãlâ pị̃pị̂sị́lị́ tãndĩ gólâkâ rî sĩ.
45011006	Ĩtí rî, ʼdõvó nĩ ị̂sũ drẽ tã tã gólâ Ôvârí drí ãmâ njĩzó cú ĩtí drị̃-bạ́lạ́yị̂ ró âʼdólé íyíkâ ró ʼdĩ tãsĩ. Tã lâ âʼdó kô kĩ, tã tãndí gólĩyî õjílã drí ʼẽlé trá rî ʼbá yî ʼbã Ôvârí nĩ gólĩyî njĩlí. Õzõ tí Ôvârí õnjĩ õjílã tãlâ tã gólĩyî drí ʼẽlé rî ʼbá yî tãsĩ rî, gõʼdá rî, tí gólâ pá ãmâ kô cú ĩtí drị̃-bạ́lạ́yị̂ ró tãlâ pị̃pị̂sị́lị́ tãndĩ gólâkâ ʼdĩ tãsĩ.
45011007	Ĩtí rî, gõʼdá nĩ ị̂sũ drẽ tã tã ãzâ nõ tãsĩ. Õjílã Ĩsĩrãʼélẽ kâ rî ʼbá yî ûjũ ĩyî tã trá kpị̃ị̂ Ôvârí drí ĩyî ndrẽzó bê õjílã íyíkâ mbị̂mbị̂ rî ʼbá yî ró. Gólĩyî îcá kô ngá pãpã rî ʼdĩ ûsúlị́, gõʼdá õjílã gólĩyî Ôvârí drí njĩlí õjílã íyíkâ ró gólĩyî lãfálé ʼásĩ rî ʼbá yî ûsû ngá rî ʼdĩ trá. Gõʼdá õjílã Ĩsĩrãʼélẽ kâ ạ̃mbúkũ lâ yî drị̃ drí âmbázó âmbâ, gõʼdá rĩlí zãâ tã Ôvârí kâ ârî-ârî lâ gãlé dó.
45011008	Gõʼdá tã gólĩyíkâ rĩʼá õzõ úlị́ gólĩyî tã îgĩ-îgĩ Ôvârí kâ ʼá rî tí kĩʼá nĩ rî, "Ôvârí ʼê gólĩyî âʼdólé rĩlí drị̃ ãkó lé ʼbá ró tã âtî-âtî íyíkâ ârílí, õzõ õjílã gólĩyî õdrá drí cĩlí nĩ gõʼdá îcá ʼbá kô tã nị̃lị́ dódó rî kâtí. Ĩsáyã 29.10 Gólĩyî rĩʼá lị̃fị́ ãkó ngá Ôvârí kâ rî ʼbá yî ndrẽzó, gõʼdá gólĩyî rĩʼá kpá bị́ ãkó úlị́ Ôvârí kâ rî ʼbá yî ârízó. ʼDĩî rĩʼá tã pạ̃tị́ị̃ ró õjílã Ĩsĩrãʼélẽ kâ rî ʼbá yî tãsĩ bũúũ ãndrõ nô." Tã ʼBãʼbã Ândâ 29.4
45011009	Gõʼdá kúmú ạ́ngị́ Dạ̃wúdị̃ âtâ úlị́ kpá ĩtí lâ ʼdĩ kâtí õjílã gólĩyî gã ʼbá dó tã lẽlé Ôvârí ʼá rî ʼbá yî tãsĩ kĩ nĩ rî, "ʼDõvó ngá nyãnyã tãrãbízã drị̃ị̂ ạ́ngị́ gólâ gólĩyî ʼbã ʼbá âʼdólé ãyĩkõ ró rî õjâ rû âʼdólé bãfí cãlé trá rî ró gólĩyî drí lâʼĩzó gbõ ʼá lâ. ʼDõvó ngá nyãnyã ạ́ngị́ gólĩyíkâ rî ʼdĩ õjâ rû gbõ õnyã ró ójá sị́lị́ gólĩyî drí ânĩzó tẽlâ lâʼĩzó ngạ́rạ́ rú lâ. ʼDõvó ngá tãndí rî ʼdĩ ʼbá yî õʼê gólĩyî gbõ ʼdẽlé ậʼdú kõlé kậyị̂ gólâ lâṇõ drí ʼẽzó ʼẽʼá âʼdélé gólĩyî drị̃ị̂ rî sĩ, ãʼdô ró bê gólĩyî ûfúlị́.
45011010	ʼDõvó gólĩyî lị̃fị́ ạ̃ậnị̂ kpạ̃ạ́kũ, tãlâ gólĩyî õzó îcá kô ngá Ôvârí kâ rî ndrẽlé. Gõʼdá kpá rî, ʼdõvó gólĩyî ũnjị̃ ngá lậnjị̃-lậnjị̃ ĩyî drị̃ị̂ sĩ, ãʼdô ró bê gólĩyî ũgúlị́ drí árá âvázó bê gõʼdá rĩlí zãâ dạ̃gũ ĩtí gbạ́dú." Lôngó 69.22-23
45011011	Õjílã ãzâ ãnî lãfálé sĩ âʼdô tã îjíʼá kĩ, "Gõʼdá õjílã Yúdạ̃ yí kâ ʼdê bê trá ĩyî tãlâ tã lẽ ãkõ tãsĩ Yésũ ʼá rî, ĩtí rî, tã õnjí gólĩyíkâ ʼdĩ câ gólĩyî lãfâ trá Ôvârí rú sĩ zãâ pạ̃tị́ị̃ ró yã?" Ĩtí rî, má âʼdô tã ʼdî drị̃ lâ lôgõʼá nõtí kĩ, "Âʼdó ĩtí kô! Tã õnjí gólĩyíkâ rî ʼbá yî já gólĩyî kô vólé Ôvârí rú sĩ zãâ ró." Nĩ ndrê drẽ, õjílã Ĩsĩrãʼélẽ kâ ʼê ĩyî tã õnjí bê ĩtí rî, Ôvârí drí rû jãzó õjílã dũû õrĩ ãzâ ʼbá yí kâ rî ʼbá yî pãlé. Gõʼdá tã rî ʼdĩ ʼê õjílã dũû Ĩsĩrãʼélẽ kâ rî ʼbá yî âgílí âgî-âgî tãlâ tã tãndí gólĩyî õjílã ãzâ ʼbá yî drí ûsúlị́ ʼdĩ ʼbá yî tãsĩ.
45011012	Gõʼdá õjílã Ĩsĩrãʼélẽ kâ ʼdĩ ʼbá yî ʼê ĩyî tã õnjí bê rî, ʼdĩî njị̃ lạ́tị̂ trá trậ Ôvârí drí õrẽ dũû fẽzó õjílã õrĩ ãzâ ʼbá yí kâ ãngó drị̃ ʼá rî ʼbá yî drí. Gõʼdá nĩngá sĩ, õjílã Ĩsĩrãʼélẽ kâ rî ʼbá yî ậvị̃ tã tãndí gólĩyî Ôvârí drí lẽlé fẽlé gólĩyî drí rî ʼbá yî trá rî, gõʼdá õjílã õrĩ ãzâ ʼbá yí kâ rî ʼbá yî drí ĩyîngá ûsúzó lâ Ôvârí drị́gạ́ sĩ. Gõʼdá bê trá ĩtí rî, Ôvârí ẽêʼbê õjílã Ĩsĩrãʼélẽ kâ gólĩyî yí drí njĩlí trá íyíkâ ró rî ʼbá yî ndrĩ tã lẽlé Yésũ ʼá rî, ĩtí tã tãndí gólĩyî õjílã ãngó drị̃ nô kâ rî ʼbá yî drí ûsúlị́ tã lâ sĩ rî âʼdô lậvũʼá kôrô tã tãndí gólĩyî drílĩyî ûsúlị́ trá kậyị̂ õjílã Ĩsĩrãʼélẽ kâ drí Ôvârí rî gãzó dó rî sĩ rî drị̃ị̂ sĩ.
45011013	Gõʼdá ngbãângbânõ rî, má lẽ trá âtálâ ãnî õjílã ndrĩ gólĩyî âʼdó ʼbá õjílã Yúdạ̃ yí kâ ró kô rî ʼbá yî drí. Ôvârí ʼbã mâ trá âʼdólé lãjóʼbá íyíkâ ró tã íyíkâ âtálé ngîngî lâ ãnî õjílã Yúdạ̃ yí kâ ró kô nõ ʼbá yî drí. Âʼdô bê trá ĩtí rî, má ndrê trá kĩ, rĩʼá ámâ tã ʼî âʼdózó ãnî lãfálé lãjóʼbá ró ngîngî lâ tã Ôvârí kâ rî ʼbá yî âʼdálé ãnî drí.
45011014	Gõʼdá má lẽ kpá tákányĩ Ôvârí drí õjílã ámâ nyãányâ kâ Yúdạ̃ yí kâ pãlé. Nĩngá sĩ, õzõ tã ʼẽʼẽ ámákâ ãnî õjílã õrĩ ãzâ ʼbá yí kâ lãfálé rî õʼbã õjílã ámákâ Yúdạ̃ yí kâ rî ʼbá yî âʼdólé âgílí âgî tãlâ tã tãndí ãníkâ drí sĩ rî, ĩtí rî, má lẽ tã trá rõô tã rî ʼdĩ drí õjílã dũû õjílã ámákâ ʼdĩ ʼbá yî lãfálé sĩ ʼbãlé kpá rû jãlé tã lẽlé Yésũ ʼá.
45011015	Nĩ ndrê drẽ, õzõ Ôvârí õpâ õjílã dũû õrĩ ãzâ ʼbá yí kâ trá kậyị̂ gólâ drí õjílã Yúdạ̃ yí kâ rî ʼbá yî gãzó rî sĩ rî, ĩtí õzõ gõʼdá gólĩyî õjâ rû trá zãâ gbạ́dú Ôvârí drí tã gólâkâ rî lẽlé ĩʼdî rî, tã rî ʼdĩ âʼdô âʼdóʼá tãndí ró lậvũlị́ kôrô. Âʼdô âʼdóʼá ókĩzõ Ôvârí ʼê gólĩyî trá lîdrílí õdrã ʼásĩ rî kâtí.
45011016	Ãmâ ạ́ʼbị́yạ́ yî âʼdô trá pạ̃tị́ị̃ õjílã Ôvârí kâ ró. Bê trá ĩtí rî, Ôvârí âʼdô kpá ãmâ gólĩyî ózõwá yî ndrẽʼá õjílã íyíkâ ró. Õzõ fê índrĩgó ãʼdô tãndí ró rî, fê gárá âʼdô kpá ʼbãʼá tãndí ró.
45011017	Õzõ ãʼdô kpálé ĩtí ị̃zạ́tú rî, ngbãângbânõ õjílã dũû Ĩsĩrãʼélẽ kâ rĩʼá ĩyî õzõ fê rî ʼdĩ gárá lâ yî Ôvârí drí âgãlé trá njíyá-njíyá vólé, tãlâ gólĩyî gã tã Ôvârí kâ trá dó rî tãsĩ rî ʼbá yí kâtí. Gõʼdá ãnî õjílã õrĩ ãzâ ʼbá yí kâ gólĩyî tã lẽ ʼbá Yésũ ʼá rî ʼbá yî rĩʼá õzõ fê gárá gólĩyî Ôvârí drí ʼbãlé trá njũlị́ fê rî ʼdĩ rú ʼdĩ gárá lâ yî gólâ drí âgãlé trá njíyá-njíyá vólé ʼdĩ ʼbá yî drí sĩ rî kâtí. Gõʼdá ngbãângbânõ rî, Ôvârí ʼbã ãnî trá njũlị́ ngạ́rạ́ fê íyíkâ ʼdĩ rú. Ĩtí rî, ãnî trá rĩʼá fãfã ûsúʼá fê rî ʼdĩ ʼásĩ, tãlâ âʼdózó rĩlí dódó õjílã gólĩyî Ôvârí kâ rî ʼbá yî ró. Gõʼdá Ôvârí rĩʼá tã lẽlẽ ãmâ ạ́ʼbị́yạ́ yí kâ rî ʼẽʼá ãnî pãlé tã lẽlẽ gólâ ãnî nyãányâ kâ rî ʼbá yî ʼásĩ.
45011018	Âʼdô bê trá ĩtí rî, nĩ ʼbã ãnî nyãányâ kô âʼdólé gạ̃rạ̃ lậvũlị́ õjílã gólĩyî Ĩsĩrãʼélẽ kâ gólĩyî Ôvârí drí gãlé trá dó fê gárá íyíkâ ró ʼdĩ ʼbá yî drị̃ị̂ sĩ. Õzõ gõʼdá nĩ õngâ trá rĩʼá ãnî ậrúlị́ tãlâ ândrâ-tãndĩ ãníkâ ʼdĩ tãsĩ rî, ʼdõvó tã lâ ãâgâ ãnî drị̃ị̂ kĩ, ãnî rĩʼá cé fê gárá gólâ fê ʼdĩ índrĩgó lâ yî drí âʼdólé ãnî drí mbãzó bê rî ĩʼdî.
45011019	Õjílã ũrûkậ ʼbá yî ãnî lãfálé sĩ rĩʼá ĩyî ậrúʼá tã âtázó kĩ, "Fê gárá Ôvârí kâ ãzâ ʼbá yî áâgã trá njíyá-njíyá vólé, ãʼdô ró bê gõʼdá ãmâ ʼbãzó ĩʼdî njũlị́ fê rî ʼdĩ rú gólĩyî võ ʼá."
45011020	Má kô tã ãníkâ ʼdĩ drị̃ lâ kĩ, "ʼDĩî rĩʼá tã pạ̃tị́ị̃ ʼî, gõʼdá õjílã Ĩsĩrãʼélẽ kâ rî ʼbá yî áâgã trá njíyá-njíyá vólé, tãlâ gólĩyî lẽé tã Ôvârí ʼá kô." Gõʼdá gólĩyî võ ʼá rî, óʼbã trá ãnî ĩʼdî njũlị́ ngạ́rạ́ fê rî ʼdĩ rú tãlâ tã lẽlẽ ãníkâ Ôvârí ʼá rî tãsĩ. Âʼdó kô kĩ nĩ rî, âʼdô-âʼdô tãndĩ ãníkâ rî lậvũ kôrô gólĩyíkâ rî drị̃ị̂ sĩ. Ĩtí rî, nĩ ậrû ãnî kô tã rî ʼdĩ tãsĩ. ʼDõvó nĩ rî bê-rî rĩlí Ôvârí rî ị̂njị̃-ị̂njị̃ sĩ.
45011021	Nĩ ị̂sũ tã kpá óʼdí tã õjílã Ôvârí kâ gólĩyî âʼdó ʼbá õzõ fê ʼdĩ kâtí rî ʼbá yî tãsĩ mãnísĩ ró. Õzõ Ôvârí õnjĩ trá fê gárá gólâ mbã ʼbá trá fê ʼásĩ îtõ võ lâ ʼásĩ rî gãlé vólé rî, ĩtí rî, gólâ îcâ kpá trá ãnî gãlé njíyá vólé õjílã íyíkâ rî ʼbá yî lãfálé sĩ. Ãnî gõʼdá trá fê gárá gólĩyî Ôvârí drí ʼbãlé trá njũlị́ fê rî ʼdĩ rú rî ĩʼdî.
45011022	ʼDõvó ĩtí rî, mã ị̂sũ tã Ôvârí rî tãsĩ. Gólâ rĩʼá pị̃pị̂sị́lị́ tãndí ró rî bê tákányĩ, gõʼdá gólâ kpá ĩʼdî rĩʼá nyé mbị̂mbị̂ ró lâṇõ fẽrẽ ʼá õjílã gólĩyî tã õnjí ʼẽ ʼbá rî ʼbá yî drí. Ĩtí rî, gólâ pạ̃tị́ị̃ fẽ lâṇõ trá õjílã Yúdạ̃ yí kâ gólĩyî gólâ rî gã ʼbá dó rî ʼbá yî drí. Gõʼdá gólâ âʼdâ kpá õjílã lôvó íyíkâ ãnî gólĩyî rĩ ʼbá zãâ njũlị́ gólâ rú lõvõ sĩ rî ʼbá yî drí, tãlâ lõvõ tíbê gólâ drí rĩʼá âʼdálâ ãnî drí ʼdĩ tãsĩ. Gõʼdá õzõ nĩ õjâ rû tã gólâkâ gãlé dó rî, gólâ âʼdô ãnî gãʼá vólé fê rî ʼdĩ rú sĩ.
45011023	Gõʼdá õjílã Ĩsĩrãʼélẽ kâ gólĩyî âʼdó ʼbá sị́sị́ õjílã Ôvârí kâ ró gõʼdá Ôvârí drí âgãlé vólé fê rî ʼdĩ rú sĩ rî ʼbá yî tãsĩ rî, õzõ gõʼdá gólĩyî õjâ rû kpá gõlé tã lẽlé Ôvârí ʼá óʼdí rî, ʼdĩî Ôvârí âʼdô îcáʼá gólĩyî lôgõlé njũlị́ fê rî ʼdĩ rú, ãʼdô ró bê gólĩyî drí âʼdózó õjílã íyíkâ ró kpá óʼdí.
45011024	Nĩ ndrê drẽ, ãnî sị́sị́ lâ sĩ trá rĩʼá õzõ fê gárá gólâ mbã ʼbá trá fê ãzâ rú õmã ʼálâ rî kâtí. Gõʼdá ʼdĩî vósĩ rî, Ôvârí drí ãnî âfózó ʼyárá vólé fê rî ʼdĩ rú sĩ âtrõlé yí drí lâkpãlé fê gólâ íyî nyãányâ kâ ró rî rú. Gõʼdá gólâ ʼê tã tãndí ʼdĩ bê ĩtí rî, gólâ âʼdô rĩʼá ãyĩkõ ró õjílã Yúdạ̃ yí kâ rî ʼbá yî drí kpá drị̃ âdĩzó tã lẽlé ʼdíyî pã ʼbá gólĩyíkâ rî ʼá, tãlâ gólĩyî drí âʼdózó bê õjílã íyíkâ ró kpá óʼdí. ʼDĩî âʼdô âʼdóʼá ókĩzõ gólâ fê gárá gólĩyî gólâ drí âfólé trá ʼyárá fê íyíkâ rî rú sĩ sị́sị́, ãʼdô ró bê yí drí îcázó óʼdí lâ lâkpãlé lâṇõ ãkó fê íyíkâ rú tãlâ õmbâ ró bê óʼdí rî kâtí.
45011025	Ámâ ậdrúpị̃ yî ámâ îzó yí bê, ãnî gólĩyî âʼdó ʼbá kô õjílã Yúdạ̃ yí kâ ró rî ʼbá yî, má lẽ drẽ tã gólâ Ôvârí drí âʼdálé má drí õjílã Ĩsĩrãʼélẽ kâ ʼdĩ ʼbá yî tãsĩ rî âtálé ãnî drí, nĩ õzó ãnî ậrú tã gólâ Ôvârí drí ãnî njĩzó õjílã Yúdạ̃ yí kâ võ ʼá rî tãsĩ. Õjílã ãmbá Ĩsĩrãʼélẽ kâ rî ʼbá yî ãâʼdô rĩʼá ĩyî drị̃ âmbâ-âmbâ sĩ cãlé bũúũ kậyị̂ gólâ Ôvârí drí ʼẽzó õjílã ndrĩ õrĩ ãzâ ʼbá yí kâ rî kâ gólĩyî yí drí njĩlí trá âʼdólé íyíkâ ró rî ʼbá yî pãzó rî sĩ.
45011026	Gõʼdá ʼdĩî vósĩ rî, Ôvârí âʼdô õjílã ạ̃mbúkũ ndrĩ Ĩsĩrãʼélẽ kâ rî ʼbá yî pãʼá, nyé õzõ drílâ âtálé trá tã îgĩ íyíkâ ʼá rî kâtí, gólâ kĩ, "ʼDíyî pã ʼbá gólâ má drí ʼẽʼá âjólâ rî áâʼdô tị̃ʼá lâ õjílã Ĩsĩrãʼélẽ kâ ró. Ĩtí rî, gólâ âʼdô õjílã Ĩsĩrãʼélẽ kâ rî ʼbá yî pãʼá ndrĩ tã õnjí gólĩyíkâ rî ʼbá yî ʼásĩ âʼdólé õjílã mbị̂mbị̂ rî ʼbá yî ró. Ĩsáyã 59.20-21
45011027	Gõʼdá má âʼdô tã õnjí gólĩyíkâ rî ʼbá yî âyéʼá, âʼdô tã-drị̃ lẽlẽ gólâ ãmâ drí ʼbãlé trá gólĩyí bê rî vó ró." Ĩsáyã 17.9
45011028	Gõʼdá õjílã Ĩsĩrãʼélẽ kâ gólĩyî tã Ôvârí kâ gã ʼbá trá dó ʼdĩ ʼbá yî trá rĩʼá ĩyî gólâ drí ạ̃jú-ʼbá-ãzí ró. Gõʼdá tã lẽ ãkõ gólĩyíkâ ʼdĩ pâ ãnî õjílã õrĩ ãzâ ʼbá yí kâ rî trá. Kpálé ĩtí rî, õjílã Ĩsĩrãʼélẽ kâ ʼdĩ ʼbá yî lôvó lâ yî zãâ bê Ôvârí ʼá, tãlâ tã-drị̃ lẽlẽ Ôvârí kâ gólĩyî ạ́ʼbị́yạ́ yí bê rî tãsĩ.
45011029	Tã ị̂sũ Ôvârí kâ já rû kô õjílã Ĩsĩrãʼélẽ kâ drị̃ị̂ sĩ. Ạ̃kû ró ạ̃kû ró nã sĩ rî, gólâ njĩ gólĩyî trá lôvó sĩ âʼdólé õjílã íyî nyãányâ kâ rî ʼbá yî ró.
45011030	Sị́sị́ rî, ãnî nyãányâ gã tã Ôvârí kâ kpá trá dó. Gõʼdá õjílã Ĩsĩrãʼélẽ kâ drí tã gólâkâ gãzó trá dó rî vólé drị̃ lâ ʼásĩ rî, gólâ drí gõzó rû jãlé pị̃pị̂sị́lị́ tãndĩ íyíkâ rî âʼdálé ãnî drí gólĩyî võ ʼá.
45011031	Gõʼdá ngbãângbânõ rî, Ôvârí kpá rĩʼá njãâ õjílã Ĩsĩrãʼélẽ kâ rî ʼbá yî pãlé, õzõ gólâ drí ãnî pãrẽ tí, ãʼdô ró bê gólĩyî drí rû âjázó âʼdólé õjílã íyíkâ ró kpá óʼdí.
45011032	Ôvârí âyê õjílã trá ndrĩ rạ̃gị́ị̃ tã õnjí kâ ró, tãlâ yí pâ ró gólĩyî bê drị̃-bạ́lạ́yị̂ sĩ tã õnjí gólĩyíkâ ʼdĩ ʼbá yî ʼásĩ pị̃pị̂sị́lị́ tãndĩ íyíkâ rî sĩ.
45011033	Má lûyị̂ Ôvârí trá rõô tãlâ ãmbã gólâkâ tãsĩ. Gólâ ʼê tã lânjã trá dũûdû õjílã íyíkâ rî ʼbá yî drí. Gólâ rĩʼá cú tã nị̃nị̃ bê. Gólâ nị̃ tã ndrĩ dódó âʼdózó rĩʼá tã kĩlí ndrĩ mbị̂mbị̂ ró. Tã gólâkâ rî ʼbá yî rĩʼá ndrĩ lậnjị̃-lậnjị̃ ró, mã îcá kô nị̃lâ tãndí ró. Gólâ nị̃ tã ángô rî ĩʼdî rĩʼá tãndí ró ãmâ drí rî ʼbá yî nĩ gạ̃rạ̃ ãmâ nyãányâ drí îcálé nị̃lâ rî drị̃ị̂ sĩ.
45011034	Tã rî ʼdĩ rĩʼá õzõ úlị́ gólĩyî îgĩlí trá búkũ gólâkâ ʼá gólâ rî nyãányâ tãsĩ rî kâtí kĩ, "Õjílã ãzâ fí bê rĩʼá tã nị̃nị̃ bê gạ̃rạ̃ kĩ ʼbá nĩ rî, yí nị̃ tã ị̂sũ Ôvârí kâ trá yã? Gõʼdá õjílã ãzâ fí bê tã nị̃nị̃ bê lậvũlị́ kôrô Ôvârí kâ rî drị̃ị̂ sĩ, îcálé Ôvârí rî îmbálé yã? Ĩsáyã 40.13
45011035	Ãʼdî fẽ drẽ ngá trá Ôvârí drí, ãʼdô ró bê Ôvârí drí lôgõlé gólâ drí rî nĩ yã?" Yóbõ 41.11 Tã ãzâ kó yûʼdạ́wạ́ ĩtí lâ ʼdĩ kâtí.
45011036	Nĩ ndrê drẽ, Ôvârí rî nyãányâ lôʼbã ngá-tị̂ ndrĩ ãngó nõ drị̃ị̂ rî ʼbá yî nĩ. Gõʼdá ngá rî ʼdĩ ʼbá yî ndrĩ rî âʼdólé ʼdĩ gólâ sĩ, gõʼdá kpá âʼdólé gólâ drí, gólâkâ ró. Ĩtí rî, mã lûyị̂ Ôvârí rî rú zãâ gbạ́dú ạ̃dũkũ ãkó tãlâ tã rî ʼdĩ ʼbá yî tãsĩ. Ãâʼdô ĩtí.
45012001	Ámâ ậdrúpị̃ yî ámâ îzó yî, Ôvârí âyê ãnî trá ʼâ ạ̃ʼdị́ sĩ tã õnjí ãníkâ rî ʼbá yî ʼásĩ, tãlâ gólâ ʼbã ãnî lôvó trá rõô. Bê trá ĩtí rî, má lôʼbã rúʼbạ́ ãnî drí ãlô-ãlô kĩ, nĩ fẽ ãnî nyãányâ nyé tãndí ró Ôvârí drí rĩlí zãâ gólâkâ ró tã ndrĩ gólĩyî gólâ drí lẽʼá ʼẽlâ rî ʼbá yî ʼẽlé ĩʼdî ãkí ãkó. Gõʼdá ĩtí rî, ãnî nyãányâ fẽfẽ Ôvârí drí ʼdĩ âʼdô Ôvârí rî ʼbãʼá âʼdólé ãyĩkõ ró rõô. Ĩtí rî, nĩ âʼdô gólâ rî ị̂njị̃ʼá dódó, tã ʼdî ʼẽʼẽ lâ sĩ.
45012002	Rĩrĩ ãníkâ ndrĩ rî ʼbá yî tãsĩ rî, nĩ ʼdê kô tã ị̂sũ õjílã ãngó nõ kâ rî ʼbá yí kâ vósĩ. ʼDĩî võ lâ ʼá rî, ʼdõvó Ôvârí õjâ tã ị̂sũ-ị̂sũ ãníkâ, ãʼdô ró bê ãnî drí tã gólâkâ ʼẽzó bê õjílã óʼdí ró rî ʼbá yí kâtí. Õzõ nĩ õʼê tã trá ĩtí rî, gõʼdá nĩ âʼdô îcáʼá tã gólĩyî Ôvârí drí lẽlé ãnî drí ʼẽlé rî ʼbá yî nị̃lị́ dódó. Tã gólĩyî Ôvârí drí lẽlé rî ʼbá yî rĩʼá ndrĩ ʼdó tãndí ró, nyé mbị̂mbị̂ ró, gõʼdá dã ãyĩkõ ĩʼdî gólâ rú.
45012003	Ôvârí njĩ mâ trá lãjóʼbá íyíkâ ró cú ĩtí tãkó tãlâ pị̃pị̂sị́lị́ tãndĩ gólâkâ rî sĩ. Âʼdólé bê trá ĩtí rî, má lôʼbã rúʼbạ́ ãnî drí ãlô-ãlô ndrĩ kĩ, nĩ ʼbã ãnî nyãányâ kô âʼdólé ãmbá lậvũlị́ kôrô âʼdô-âʼdô ãníkâ pạ̃tị́ị̃ rî drị̃ị̂ sĩ. ʼDĩî võ lâ ʼá rî, ʼdõvó nĩ ndrê ãnî nyãányâ mbị̂mbị̂ ró, õzõ Ôvârí drí ãnî ndrẽrẽ kâtí. Gõʼdá gólâ ĩʼdî rĩʼá ãnî ʼbã ʼbá îcálé tã gólĩyî ãnî drí ʼẽlé rî ʼbá yî ʼẽlé, tã ãnî drí lẽlé gólâ rî tãsĩ rî vó ró.
45012004	Ãmâ ndrĩ tã lẽ ʼbá ró rî ʼbá yî kpãkã ãlô rĩʼá õzõ Krístõ rî rúʼbạ́ kâtí. Õjílã mvá rúʼbạ́ rĩʼá ngá gólâ cú lûkû-lûkû bê dũû ngĩíngî rî ĩʼdî. Gõʼdá lôsĩ rúʼbạ́ lûkû rî ʼdĩ ʼbá yí kâ rĩʼá ʼẽlâ rî kpá rĩʼá ngĩíngî ró. Gõʼdá ãmâ tã lẽ ʼbá yî ãlô-ãlô rĩʼá rúʼbạ́ lûkû Krístõ kâ rî ĩʼdî. Ĩtí rî, ãmâ rĩʼá ãzí-ãzí ró ãmâ lãfálé ʼásĩ, âʼdólé tã ʼẽlé ãzí-ãzí pãzó ãlô-ãlô.
45012006	Lôsĩ ãmâ drí rĩʼá ʼẽlâ Krístõ drí ãlô-ãlô rî rĩʼá ngĩíngî ãmâ ãzí-ãzí yí kâ rî drị̃ị̂ sĩ. Ôvârí fẽ mbârâkã trá ãmâ drí ãlô-ãlô cú ĩtí tãkó, tãlâ mã îcâ ró bê lôsĩ tị̂ ngĩíngî dũû ʼdĩ ʼbá yî ʼẽlé. Õzõ Ôvârí õʼbã õjílã ãzákôlâ trá úlị́ íyíkâ nị̃lị́ ngĩlí trậ ãzí-ãzí drí rî, gõʼdá gólâ õngî úlị́ rî ʼdĩ ʼbá yî mbị̂mbị̂ ró, âʼdô tã gólĩyî Ôvârí drí rĩʼá âtálâ gólâ drí rî vó ró.
45012007	Õzõ õjílã ãzâ ĩîcâ trá tã ʼẽlé íyî ãzí-ãzí yî pãzó rî, ʼdõvó gólâ õʼê tã rî ʼdĩ ʼbá yî dódó. Õzõ õjílã ãzâ ĩîcâ trá tã Ôvârí kâ îmbálé õjílã ãzí drí rî, ʼdõvó gólâ õʼê tã ʼdî dódó.
45012008	Õzõ õjílã ãzâ ĩîcâ trá úlị́ âtálé âʼdólé mbârâkã sõlé íyî ãzí-ãzí yî ʼá tã lẽlẽ ĩyíkâ tãsĩ rî, ʼdõvó gólâ õʼê tã rî ʼdĩ dódó. Õzõ gõʼdá õjílã ãzâ ĩîcâ trá ngá íyíkâ rî ʼbá yî fẽlé õjílã ĩzã lâ bê rî ʼbá yî pãzó rî, ʼdõvó gólâ õfẽ ngá rî ndrĩ gólâ îcáʼá fẽlâ rî ʼbá yî pị̃pị̂sị́lị́ ãlô tãndí rî sĩ. Gõʼdá õzõ õjílã ãzâ ĩîcâ trá ʼdẽlé sị́sị́ õjílã Ôvârí kâ rî ʼbá yî drí rî, ʼdõvó gólâ õʼdê sị́sị́ gólĩyî drí dódó mbị̂mbị̂ ró pị̃pị̂sị́lị́ ãlô sĩ. Õzõ Ôvârí õfẽ pị̃pị̂sị́lị́ ạ̃ʼdị́ ĩzã õjílã kâ ndrẽzó rî õjílã ãzâ drí rî, gólâ õndrê ĩzã gólĩyíkâ dódó ãyĩkõ sĩ.
45012009	Tã pạ̃tị́ị̃ ró, nĩ ʼbã ãnî ãzí-ãzí yî lôvó pị̃pị̂sị́lị́ ãlô rî sĩ. Nĩ rî kô cé rĩʼá tã âtálé ĩʼdî lõvõ tãsĩ. Nĩ gã tã gólĩyî ndrĩ õnjí lâ yî ró rî ʼbá yî trá dó. Nĩ sõ tã gólĩyî tãndí ró mbị̂mbị̂ rî ʼbá yî vósĩ cé, rĩʼá tã tãndí rî ʼdĩ ʼbá yî ʼẽlé ĩʼdî.
45012010	Nĩ ʼbã ãnî lôvó ãnî vó ʼásĩ dódó, õzõ ãnî drí ãnî ậdrúpị̃ yî lôvó ʼbãrẽ kâtí. ʼDõvó nĩ ʼê tã drị̃-káká õjílã ãzâ ʼbá yî ị̂njị̃-ị̂njị̃ lâ yî sĩ. Gólĩyî tã õlậnjị̃ ãnî lị̃fị́ gạ̃rạ̃ ãnî nyãányâ drị̃ị̂ sĩ.
45012011	Ĩtí rî, nĩ rî kô rĩlí cú ĩtí ngá ãzãkã ʼẽ ãkó. Nĩ ʼê ngá mbârâkã ãníkâ sĩ ndrĩ, tãlâ âʼdózó bê njãâ tã Ôvârí kâ ʼẽlé pị̃pị̂sị́lị́ ãlô rî sĩ.
45012012	Gõʼdá nĩ ʼbã lị̃fị́ tã tãndí gólĩyî Ôvârí kâ ró Ôvârí drí ʼẽʼá ʼẽlâ ãnî drí ị̃zạ́tú rî ʼbá yî drị̃ị̂, tãlâ nĩ îcâ ró bê âʼdólé rĩlí ãyĩkõ sĩ. Ãʼdô trá kậyị̂ lâṇõ kâ rî tú rî, nĩ rî ró ʼâ ạ̃ʼdị́ ró fĩî ậtũ-ậtũ sĩ. Ĩtí rî, nĩ rî rãtáã ʼẽʼẽ sĩ Ôvârí drí kậyị̂ vósĩ cé.
45012013	Õzõ krístõ ʼbá yî gólĩyî ĩzã bê rî ãâcâ trá ãnî ngálâ ĩzã ĩyíkâ bê rî, ʼdõvó nĩ fẽ ngá ãníkâ rî ʼbá yî ũrûkậ lâ gólĩyî pãzó. Gõʼdá ãnî lị̃fị́ ãâʼdô trậ ũmú õjílã lídí ró rî ʼbá yî drị̃ị̂ rĩlí ãnî drí ʼbã ʼásĩ.
45012014	Õzõ kpálé õjílã ãzâ õʼê tã õnjí trá ãnî drí rî, gõʼdá nĩ trî gólâ kô. Nĩ ʼê bê-rî tã tãndí ĩʼdî gólâ drí. Nĩ ʼê rãtáã ĩʼdî Ôvârí drí õrẽ fẽzó gólâ drí.
45012015	Õzõ tã tãndí õʼê rû trá ãnî ãzí-ãzí ãzâ ʼbá yî drí gólĩyî ʼbãlé âʼdólé ãyĩkõ ró rî, nĩ âʼdô kpá ãyĩkõ ró gólĩyí bê tãlâ tã tãndí gólâ rû ʼẽ ʼbá trá ʼdĩ tãsĩ. Õzõ ngãtá ĩzã ʼî ãnî ãzí-ãzí ãzâ ʼbá yî ʼẽʼá yã rî, nĩ ʼdê kpá kpãkã ãlô ãwó ngõlé gólĩyí bê ĩzã gólĩyíkâ ʼdĩ drí sĩ.
45012016	Ĩtí rî, nĩ rî rĩlí õjílã ndrĩ ãzâ ʼbá yí bê tã ạ̃ʼdị́ sĩ. Nĩ trõ gólĩyî ʼbãlé âʼdólé ãnî drí ótó-rúʼbạ́-lâʼbé-ãzí ró. Gõʼdá nĩ ʼê ạ́rú-ạ́rúwạ́ kô. Ĩtí rî, nĩ âʼdô njãâ õjílã gólĩyî võ ndrẽzó tậyị̂ drị̃ lâ ĩyî sĩ rî ʼbãlé kpá ãnî ótó-rúʼbạ́-lâʼbé-ãzí yî ró. Gõʼdá nĩ ʼbã ãnî kô âʼdólé õjílã lậnjị̃ ʼbá lậnjị̃ tã nị̃nị̃ bê rõô rî ʼbá yî ró.
45012017	Õzõ õjílã ãzâ ʼbá yî õtĩ õká kpálé ãnî lị̃fị́ rî, nĩ lôgõ võ lâ kô gólĩyî drí. Gõʼdá nĩ ʼê cé tã gólĩyî âʼdó ʼbá tãndí ró õjílã lị̃fị́ rî ʼbá yî ĩʼdî õjílã rî ʼdĩ ʼbá yî drí.
45012018	Ĩtí rî, nĩ ʼê tã gólĩyî ndrĩ ãnî drí îcáʼá ʼẽʼá ʼẽlâ rî ʼbá yî tãlâ rĩzó bê õjílã bê ndrĩ tã ạ̃ʼdị́ sĩ.
45012019	Ãmâ ãzí-ãzí yî gólĩyî tã lẽ ʼbá trá Yésũ ʼá rî, nĩ lôgõ tã õnjí võ kô tã õnjí sĩ gólĩyî tã õnjí ʼẽ ʼbá trá ãnî drí rî ʼbá yî drí. Nĩ âyê tã rî ʼdĩ ʼbá yî ndrĩ Ôvârí drị́gạ́, tãlâ ạ̃wạ̃ gólâkâ ãʼdô ró nĩ õjílã rî ʼdĩ ʼbá yí bê. Nĩ ndrê drẽ, Ôvârí âtâ tã kĩ nĩ rî, "Mâ cé ĩʼdî rĩʼá gólâ âʼdó ʼbá drị́-ãcê bê lâṇõ fẽzó õjílã gólĩyî tã õnjí ʼẽ ʼbá rî ʼbá yî drí, gõʼdá tã pạ̃tị́ị̃ ró, má âʼdô tã rî ʼdĩ ʼbá yî ʼẽʼá."
45012020	Ĩtí rî, nĩ ʼê tã tãndí ĩʼdî õjílã gólâ tã õnjí ʼẽ ʼbá ãnî drí rî drí. Tã îgĩ Ôvârí kâ rî âʼdálâ kĩ, "Õzõ ạ̃jú-ʼbá-ãzí áníkâ ãʼdô lõfó ró rî, gõʼdá ní fẽ nyãsá drílâ nyãlé. Õzõ gólâ ãʼdô lũmvû lôvó ró rî, gõʼdá ní fẽ lũmvû gólâ drí mvũlị́. Õzõ ní õʼê tã tãndí trá gólâ rî pãzó ĩtí rî, ʼdĩî gõʼdá tã tãndí áníkâ rî ʼbá yî âʼdô gólâ rî ʼbãʼá drị̃ âsõlé ãnî drí vũdrị́, gõʼdá rû jãlé tã õnjí drílâ rĩʼá ʼẽlâ ãnî drí rî ʼbá yî âyélé." Úlị́ Mãnĩgõ 25.21-22
45012021	Ĩtí rî, nĩ âyê tã õnjí rî ʼdĩ ʼbá yî kô dị̃lị́ kôrô ãnî drị̃ị̂ sĩ. Nĩ rî bê-rî rĩʼá tã gólĩyî tãndí ró rî ʼbá yî ʼẽlé ĩʼdî, ãʼdô ró bê tã tãndí ãníkâ ʼdĩ ʼbá yî drí dị̃zó bê kôrô tã gólĩyî õnjí ró ʼdĩ ʼbá yî drị̃ị̂ sĩ.
45013001	ʼDõvó õjílã ãlô-ãlô ãnî lãfálé ʼásĩ ị̃ị̂njị̃ drị̃-ʼbá gólĩyî mị́rị̃ kâ rî ʼbá yî drị́-ãcê gólĩyíkâ tãsĩ, tãlâ Ôvârí lôʼbã gólĩyî nĩ âʼdólé drị́-ãcê ʼdĩ ʼbá yí bê. Gõʼdá tã ndrĩ kậkậrậ ʼdó rĩʼá gólâ drị́gạ́ sĩ.
45013002	Gõʼdá bê trá ĩtí rî, õjílã ãzâ gólâ drị̃ jã ʼbá trá tã gólĩyî mị́rị̃ drí ʼbãlé rî ʼbá yî gãzó dó ị̂njị̃lâ rî, ʼdĩî tã pạ̃tị́ị̃ ró gólâ rĩʼá tã Ôvârí kâ gãʼá kpá dó. Tãlâ Ôvârí lôʼbã õjílã mị́rị̃ kâ ʼdĩ ʼbá yî nĩ drị́-ãcê bê. Õjílã gólâ rû jã ʼbá trá mị́rị̃ rú ĩtí ʼdĩ âʼdô lâṇõ âséʼá âʼdélé íyî nyãányâ drị̃ị̂.
45013003	Nĩ ndrê drẽ, âʼdó kô õjílã gólĩyî rĩ ʼbá tã mbị̂mbị̂ rî ʼbá yî ʼẽlé rî ĩʼdî rĩ ʼbá ĩyî drị́-ãcê mị́rị̃ kâ rî ʼbá yî ûrị̃lị́ rî. Gõʼdá rĩʼá cé gólĩyî rĩ ʼbá tã gólĩyî ányâ ró rî ʼbá yî ʼẽlé rî ʼbá yî ĩʼdî. Ĩtí rî, nĩ lẽ trá rĩlí cú ĩtí ũrị̃ drị́-ãcê mị́rị̃ kâ rî kâ ãkó yã? ʼDõvó nĩ rî rĩlí cé tã gólĩyî mbị̂mbị̂ ró rî ʼbá yî ʼẽlé ĩʼdî. Gõʼdá ãʼdô trá ĩtí rî, drị́-ãcê ʼbá ʼdĩ ʼbá yî âʼdô ãnî lûyị́ʼá tãlâ tã mbị̂mbị̂ ãníkâ ʼdĩ ʼbá yî tãsĩ.
45013004	Óʼbã drị̃-ʼbá rî ʼdĩ ʼbá yî cú drị́-ãcê rî ʼdĩ ʼbá yí bê ĩtí ʼdĩ, tãlâ gólĩyî rĩʼá rû ị̂ʼbũ ʼbá Ôvârí kâ rî ʼbá yî ĩʼdî, âʼdólé rĩʼá õjílã gólĩyî âʼdó ʼbá nyé kũmũ gólĩyíkâ zẽlé rî ʼbá yî ậmúlị́. Gõʼdá õzõ nĩ õʼê tã gólĩyî ányâ ró rî ʼbá yî rî, ĩtí nĩ âʼdô âʼdóʼá drị́-ãcê ʼbá ʼdĩ ʼbá yî ũrị̃ lâ yí bê. Tãlâ tã pạ̃tị́ị̃ ró gólĩyî cú rĩʼá drị́-ãcê bê lâṇõ fẽzó tã õnjí ʼẽ ʼbá ʼdĩ ʼbá yî drí. Õzõ gólĩyî õfẽ lâṇõ trá tã õnjí ʼbá ʼdĩ ʼbá yî drí ĩtí rî, ʼdĩî rî, gólĩyî rĩʼá lôsĩ Ôvârí kâ ʼẽʼá, tãlâ ạ̃wạ̃ Ôvârí kâ rî ʼdẽlé õjílã gólĩyî tã õnjí tẽtẽ ʼẽ ʼbá ró rî ʼbá yî drị̃ị̂.
45013005	Ĩtí rî, gõʼdá nĩ rî rĩlí kũmũ mị́rị̃ kâ zẽlé pị̃pị̂sị́lị́ ạ̃ʼdị́ sĩ rĩʼá tã gólĩyíkâ ị̂njị̃lị́ ĩʼdî. Nĩ ʼê tã mbị̂mbị̂ ró rî ʼbá yî ĩʼdî, tãlâ óõzó kô lâṇõ fẽê ãnî drí. Nĩ rî tã mbị̂mbị̂ ʼẽlé ĩtí, tãlâ nĩ nị̃ trá kĩ, ʼdĩî rĩʼá tã gólĩyî Ôvârí drí lẽlé ãnî drí ʼẽlé rî ʼbá yî ĩʼdî.
45013006	Bê trá rĩʼá ĩtí rî, kpá rĩʼá tã mbị̂ ró ãnî drí ômbê gĩzó, tãlâ ãʼdô ró bê õjílã mị́rị̃ kâ drí rĩzó lôsĩ ĩyíkâ ʼẽlé rî. Gõʼdá tã pạ̃tị́ị̃ ró, gólĩyî rî lôsĩ rî ʼdĩ ʼẽʼá Ôvârí drí.
45013007	Nĩ ʼê tã gólĩyî âʼdólé bê mbị̂mbị̂ ró rî ʼbá yî ĩʼdî õjílã ãzâ gólâ ʼbãlé trá drị́-ãcê bê ãnî drị̃lị́ rî drí. Õzõ íĩîjî ãnî trá ômbê gĩlí rî, nĩ gî ômbê rî ʼdĩ ʼbá yî. Õzõ lôsĩ mị́rị̃ kâ ãzâ ãʼdô bê õjílã mị́rị̃ kâ drí ʼẽlé ãnî drí ậdị̂ sĩ rî, ʼdõvó nĩ fẽ ậdị̂ mbị̂mbị̂ rî ĩʼdî lôsĩ rî ʼdĩ tãsĩ. Ĩtí rî, gõʼdá nĩ ʼbã lậnjị̃ õjílã ndrĩ gólĩyî lôʼbãlé ãnî drị̃lị́ rî rú, gõʼdá nĩ ị̂njị̃ ró bê kpá gólĩyî ãnî drí rĩʼá ị̂njị̃lâ rî ʼbá yî.
45013008	Õzõ nĩ ạ̃ậmû ngá ãzâ trá õjílã ãzí drị́gạ́ sĩ rî, nĩ lôgõ ngá rî gógó ʼdĩ ʼwãâ õjílã rî ʼdĩ drí. Nĩ rî kô rĩlí cú ĩtí dạ́yị̃nị̃ õjílã kâ fẽ ãkó. Tã gólâ îcá ʼbá rĩlí zãâ õzõ dạ́yị̃nị̃ kâtí rî rĩʼá cé tã gólâ ãnî drí âʼdózó lõvõ bê ãnî lãfálé ʼásĩ ãzí-ãzí bê rî ĩʼdî. Gõʼdá õzõ nĩ õlẽ gólĩyî trá pị̃pị̂sị́lị́ ãlô sĩ rî, ʼdĩî ãnî trá rĩʼá tã mbị̂mbị̂ gólĩyî ndrĩ Ôvârí drí tã lâ ʼbãlé ãnî drí ʼẽlé õjílã drí rî ʼẽʼá.
45013009	Ôvârí ʼbã tã ʼbãʼbã rî nõ ʼbá yî nĩ ãmâ drí ʼẽlé õjílã ãzâ ʼbá yî tãsĩ nõtí. Ãgô ạ̃ậyị̂ ʼdãzí rî õkó bê kô, gõʼdá kpá õkó ạ̃ậyị̂ ʼdãzí rî ágó bê kô. Nĩ fû õjílã ãzí kô. Nĩ ûgũ ngá ãzí-ãzí kâ kô. Nĩ ʼbã ngá ãzí-ãzí kâ lôvó lâ kô âʼdólé ãnî nyãányâ drí. Gõʼdá õzõ nĩ õlẽ trá rĩlí tã ʼbãʼbã ndrĩ nô ʼbá yî ị̂njị̃lị́ rî, ʼdõvó nĩ ʼbã õjílã ndrĩ gólĩyî ãnî drí ûsúlị́ rî ʼbá yî lôvó lâ ĩyî, nyé õzõ ãnî drí ãnî lôvó ʼbãrẽ kâtí.
45013010	Gõʼdá õzõ nĩ õʼbã õjílã lôvó trá ĩtí rî, nĩ âʼdô îcáʼá rĩlí cú ĩtí tã õnjí ãzãkã ʼẽ ãkó gólĩyî rú. Ĩtí rî, ãzí-ãzí lôvó ʼbãʼbã rĩʼá tã ʼbãʼbã gólĩyî ndrĩ Ôvârí kâ ró rî ʼbá yî ị̂njị̃-ị̂njị̃ lâ ʼî.
45013011	ʼDõvó nĩ ârî úlị́ ámákâ nõ ʼbá yî tã lâ ĩyî ʼẽzó, tãlâ rĩʼá mbị̂ ãnî drí rĩzó njãâ kậyị̂ nõ ʼbá yî sĩ. Nĩ kô ậʼdú trá tákányĩ. Ngbãângbânõ, nĩ njị̃ lị̃fị́ ậʼdú ʼásĩ! Kậyị̂ gólâ Yésũ drí âgõzó ãngó nõ ʼá õjílã íyíkâ rî ʼbá yî pãlé rî trá ãnyî ãndrõ nô lậvũlị́ kậyị̂ sị́sị́ gólâ ãmâ drí tã lẽzó Yésũ ʼá rî drị̃ị̂ sĩ.
45013012	Gõʼdá rĩrĩ ãmákâ ãngó nõ ʼá rî, rĩʼá õzõ ị́nị́rị́kúwạ́ kâtí. Gõʼdá lé rî, ị́nị́rị́kúwạ́ ʼdĩ trá ʼẽʼá rû ndẽlé. Ị̃tú ʼê trá âfõlé. Gõʼdá ʼdõvó mã âyê tã õnjí gólĩyíkâ rî ʼbá yî ʼẽʼẽ lâ ndrĩ vólé. Mã rû bê-rî drị́-lãfâ ãmákâ rî ʼbá yî ĩʼdî njírí-njírí, ãʼdô ró bê ãmâ drí âdrézó ị̃tú sĩ rû fũlị́ tã õnjí gólĩyî ị́nị́rị́kúwạ́ kâ rî ʼbá yí bê.
45013013	Ĩtí rî, ʼdõvó mã rî rĩlí cé tã mbị̂mbị̂ rî ʼbá yî ʼẽlé ĩʼdî, õzõ õjílã gólĩyî rĩ ʼbá võ îʼĩ Ôvârí kâ ʼá rî ʼbá yí kâtí. Nĩ mvû õdrá kô ãnî cĩlí, tãlâ õzó kô ãnî ʼbãâ îtõlé rĩʼá tã ãnyĩ kâ rî ʼbá yî ʼẽlé ãyĩkõ ãníkâ rî ʼbá yî sĩ. Nĩ ʼbã kãrámã kô õdrá mvũmvũ sĩ ĩtí. Nĩ ʼbã lị̃fị́ kô ʼdãzí rî ágó ngãtá õkó drị̃ị̂, tãlâ nĩ õzó kô tã ãnyĩ kâ ʼẽê gólĩyí bê. Ãzí-ãzí ãâgî kô ãnî lị̃fị́. Nĩ lâwã kô ngãtá nĩ fû rû kô ãzí-ãzí bê.
45013014	Tã lôvókô ãníkâ rî ʼbá yî õʼbã ãnî kô nĩʼá tã gólĩyî õnjí ró rî ʼbá yî ʼẽ bê ĩʼdî. ʼDõvó nĩ rû bê-rî tã Kúmú Yésũ Krístõ kâ rî ʼbá yî ĩʼdî gạ́gạ́ zãâ bạ̃dị̃, õzõ ítá sõrẽ rúʼbạ́ ʼá rî kâtí, cé tã gólâ mbị̂ rî ʼẽzó ĩʼdî. Nĩ lậmû kô pávó tã õnjí kâ ʼásĩ.
45014001	Ãmâ tã lẽ ʼbá ndrĩ lãfálé sĩ, tã ị̂sũ ãmákâ gólâ tã mbị̂mbị̂ tã lẽ ʼbá Yésũ ʼá rî ʼbá yî drí ʼẽlé rî tãsĩ rî, rĩʼá ngĩíngî. Gólĩyî ãmâ lãfálé ʼá tã lẽlẽ bê fínyáwá ró rî ʼbá yî tãsĩ rî, nĩ âyê tị̂ ânyâ-ânyâ gólĩyí bê rî tã gólĩyíkâ rĩʼá ị̂sũlâ rî ʼbá yî tãsĩ.
45014002	Nĩ ndrê ʼdõvó drẽ, tã lẽ ʼbá ũrûkậ ʼbá yî ãmâ lãfálé ʼásĩ, tã gólĩyíkâ rĩʼá ị̂sũlâ rî ʼbá yî ʼbã gólĩyî îcálé nyãsá tị̂ ndrĩ nyãlé. Gõʼdá tã lẽ ʼbá ãzâ ʼbá yî ãmâ lãfálé ʼásĩ gólĩyî tã lẽlẽ gólĩyíkâ drí âʼdólé Yésũ ʼá fínyáwá ró rî ʼbá yî, âtâ ĩyî tã kĩ, yĩ îcá kô ãʼwá nyãlé. Yĩ îcâ ĩyíkâ cé rĩʼá ạ̃túbị́ nyãlé ĩʼdî.
45014003	Gõʼdá ãnî tã lẽ ʼbá gólĩyî tã âtá ʼbá kĩ, ãʼdô rĩʼá tã mbị̂ ʼî nyãsá tị̂ lârâkô nyãzó ndrĩ rî, nĩ ʼê ʼdásí kô ãnî ãzí-ãzí yî tã lẽ ʼbá ró gólĩyî ãʼwá nyã ʼbá kô rî ʼbá yî rú. Ôvârí rî nyãányâ ʼbã kpá gólĩyî lôvó õjílã íyíkâ rî ʼbá yî ró. Gõʼdá ãnî tã lẽ ʼbá gólĩyî rĩ ʼbá rĩlí cú ĩtí ãʼwá nyã ãkó rî ʼbá yî, nĩ kî tã kô ãnî ãzí-ãzí yî tã lẽ ʼbá ró gólĩyî nyãsá tị̂ lârâkô ndrĩ nyã ʼbá rî ʼbá yî rú gólĩyî zị̃lị́ tã õnjí ʼbá ró, tãlâ Ôvârí lẽ gólĩyî kpá trá.
45014004	Gõʼdá nĩngá sĩ rî, krístõ ʼbá ãzí ʼdĩ ʼbá yî âʼdó ĩyî kô rû ị̂ʼbũ ʼbá ãníkâ rî ʼbá yî ĩʼdî. Yésũ ĩʼdî rĩʼá kúmú gólĩyíkâ ró. Ĩtí rî, nĩ âʼdô îcáʼá ángô tí ró ãnî nyãányâ ʼbãlé tã kĩ ʼbá ró tã õjílã gólĩyî âʼdó ʼbá ãnî zẽlé kô rî ʼbá yí kâ kĩlí yã? Tã lẽ ʼbá ãlô-ãlô îcâ âdrélé cé íyî lị́pị̂ Yésũ ândrá tã kĩ ʼbá íyíkâ ró. ʼDõvó Yésũ ị̃ị̂sũ nĩ ngãtá gólâ rĩʼá pạ̃tị́ị̃ õjílã mbị̂mbị̂ ʼî yã rî. Yésũ îcâ trá gólâ rî rũlị́ dódó gạ́ õjílã íyíkâ ró.
45014005	Tã âʼdâ ãzâ gólâ tã âʼdá ʼbá kpá kĩ, tã ị̂sũ ãníkâ ãnî lãfálé ʼásĩ rî rĩʼá ngĩíngî rî ĩʼdî nõ. Õjílã ũrûkậ ãnî lãfálé ʼásĩ rî ʼbá yî njĩ kậyị̂ ãlô gímã vósĩ cé ngîngî lâ rĩzó rãtáã ʼẽlé Ôvârí drí ʼá lâ. Gõʼdá ãzâ ʼbá yî ãnî lãfálé ʼásĩ rî ndrê ĩyíkâ kậyị̂ Gímã kâ ʼdĩ cé tị̂tị̂ âʼdólé rãtáã ʼẽzó ʼá lâ ĩyî. Ĩtí rî, ʼdõvó õjílã ãzâ ãnî lãfálé sĩ ãlô-ãlô ị̃ị̂sũ tã tã ʼdî tãsĩ dódó, ãʼdô ró bê ãnî drí tã ị̂sũ ãníkâ tã lâ sĩ rî nị̃zó Ôvârí rî ị̂njị̃zó rĩrĩ ãníkâ mbị̂mbị̂ rî sĩ.
45014006	Nĩ ndrê drẽ, õjílã gólĩyî kậyị̂ Gímã kâ njĩ ʼbá ãlô ngîngî lâ ró rĩzó Ôvârí rî ị̂njị̃lị́ ʼá lâ rî, lẽ ĩyî Kúmú ãmákâ Yésũ rî ị̂njị̃lị́ tã ị̂sũ ĩyíkâ rî sĩ. Gõʼdá gólĩyî ĩyî nyãányâ âyé ʼbá nyãsá tị̂ ndrĩ nyãlé rî ʼbá yî, rî ĩyî ãwô-ĩtí ʼẽlé Ôvârí drí nyãsá rî ʼdĩ tãsĩ. Tãlâ tã rî ʼdĩ tãsĩ rî, gólĩyî ị̂njị̃ Kúmú ãmákâ Yésũ rĩrĩ gólĩyíkâ rî sĩ. Gõʼdá gólĩyî ĩyíkâ gã ʼbá dó ãʼwá nyãlé rî, lẽ ĩyî kpá Kúmú ãmákâ Yésũ rî ị̂njị̃zó tã rî ʼdĩ sĩ. Ĩtí rî, gólĩyî ʼê kpá ãwô-ĩtí Ôvârí drí nyãsá gólĩyî drí nyãlé rî tãsĩ.
45014007	Õjílã ãzãkã yûʼdạ́wạ́ ãnî lãfálé sĩ gólâ îcá ʼbá rĩlí gbõ rĩʼá tã gólĩyî drílâ lẽʼá ʼẽlâ rî ʼbá yî ʼẽlé ĩʼdî. Gõʼdá gólâ îcá kô gbõ kậyị̂ ãzâ gólâ sũ ʼbá gólâ rú rî ʼbãlé âʼdólé kậyị̂ gólâ drí drãzó ʼá lâ rî ró.
45014008	Ĩtí rî, tã ãmákâ âʼdó kô ãmâ drị́gạ́, tãlâ kậyị̂ ndrĩ ãmákâ rĩzó rĩlí ãngó nõ drị̃ị̂ rî sĩ rî, îcâ trá ãmâ drí rĩlí tã gólĩyî sũ ʼbá Kúmú ãmákâ Yésũ rú rî ʼbá yî ʼẽlé ĩʼdî. Gõʼdá nĩngá sĩ, kậyị̂ gólâ Ôvârí drí ʼbãlé ãmâ drí ôdrãzó rî sĩ rî, ʼdõvó mã ʼbã kpá tã ị̂sũ ãmákâ cé sũlị́ Kúmú ãmákâ Yésũ rú. Nĩngá sĩ, õzõ kpálé mã õrî trá rĩlí zãâ lédrẽ-lédrẽ ró, ngãtá mã âʼdô ôdrãʼá ʼwãâ yã rî, ãmâ rĩʼá õjílã Yésũ kâ ĩʼdî drị́-ãcê gólâkâ zẽlé.
45014009	Yésũ Krístõ drã gõʼdá kpá lîdrízó õdrã ʼásĩ, tãlâ âʼdózó Kúmú ró õjílã ndrĩ drị̃lị́, õjílã gólĩyî ôdrã ʼbá trá rî ʼbá yî gõʼdá kpá gólĩyî drẽ lédrẽ-lédrẽ ró rî ʼbá yí bê.
45014010	Ĩtí rî, ãnî gólĩyî ãʼwá nyã ʼbá kôʼdáwá rî ʼbá yî rî tã kĩlí ĩyî ãzí-ãzí yî rú gólĩyî zị̃lị́ tã õnjí ʼbá ró ãʼdô tãsĩ yã? Gõʼdá ãnî gólĩyî rĩ ʼbá nyãsá tị̂ ndrĩ nyãlé rî ʼbá yî, nĩ rî ʼdásí ʼẽlé ãnî ãzí-ãzí yî gólĩyî ãʼwá nyã ʼbá kô rî ʼbá yî rú ngá gólĩyî fínyáwá tã lẽlẽ ndị̂ndị̂ ãkó rî ʼbá yî ró ãʼdô tãsĩ yã? Tã ị̂sũ rî ʼdĩ rĩʼá ányâ ró. Ãmâ ndrĩ ʼdó âʼdô âdréʼá Ôvârí ândrá, tã ãmákâ rî ʼbá yî kĩzó.
45014011	Ôvârí âʼdâ trá tã îgĩ-îgĩ íyíkâ nõ ʼá tã ʼdî tãsĩ kĩ, "Ôvârí Yãkóvã kĩ nĩ rî, 'Má îtrî lãtrítrí mâ gólâ rĩ ʼbá lédrẽ-lédrẽ ró zãâ gbạ́dú rî ró, õjílã ndrĩ ãngó drị̃ nô kâ âʼdô ĩyî ʼãʼî tị̃ʼá vũdrị́ má ândrá õjílã má zẽlé rî ʼbá yî ró. Gõʼdá gólĩyî ndrĩ âʼdô nị̃ʼá lâ kĩ, mâ rî gógó nyãányâ lâ rĩʼá Ôvârí ʼî.' " Ĩsáyã 49.18; 45.23
45014012	Gõʼdá bê ĩtí rî, îcâ trá ãmâ ndrĩ drí tã ãmákâ rî ʼbá yî lôʼbãlé Ôvârí ândrá, ãʼdô ró bê gólâ rî nyãányâ drí âʼdózó nĩ kĩlâ.
45014013	Bê ĩtí rî, nĩ âyê tã gólĩyî ãnî ãzí-ãzí yí kâ rî kĩkĩ lâ. Nĩ ʼbã bê-rî ãnî nyãányâ rĩlí zãâ cú ĩtí tã ãzãkã gólâ tã lẽ ʼbá ãzí ʼẽ ʼbá ʼdẽlé tã õnjí ʼẽlé rî ʼẽ ãkó.
45014014	Tã ị̂sũ ámâ nyãányâ kâ sĩ, tãlâ ãmâ rĩʼá ngá ãlô ʼî Yésũ Krístõ bê rî, má ndrê ngá ãmbá ndrĩ ị̃nyạ́kú drị̃ị̂ nõ ʼbá yî ʼdó ngá gólĩyî tãndí ró Ôvârí drị́gạ́ sĩ rî ʼbá yî ró. Ĩtí rî, ngá ãzâ yûʼdạ́wạ́ ãmâ îzãlé Ôvârí rî lị̃fị́ drị̃ ʼá. Gõʼdá õzõ õjílã ãzâ ãnî lãfálé sĩ õndrê ngá ãzákôlâ ʼdĩ trá ngá gólâ îcá ʼbá ãmâ îzãlé Ôvârí rî lị̃fị́ drị̃ ʼá rî ró rî, gõʼdá ʼdĩî pạ̃tị́ị̃ âʼdô ʼbãʼá tã ányâ ró gólâ drí ngá rî ʼdĩ nyãzó. Gõʼdá nĩ îcî gólâ kô ngá rî ʼdĩ nyãlé. ʼDĩî rî âʼdô gólâ rî ʼẽʼá tã õnjí ʼẽlé.
45014015	Dró ʼdĩî rî drị̃ị̂ rî, õzõ gólâ õndrê nî rĩʼá ngá rî tíbê gólâ drí tã lâ âtálé ãâʼdô õjílã îzãʼá Ôvârí rî lị̃fị́ drị̃ ʼá rî nyãʼá rî, ʼdĩî rî gõʼdá ngá nyãnyã ãníkâ rĩʼá nyãlâ ʼdĩ dã ĩzã trá gólâ rú. Õzõ nĩ ĩîngâ ãnî ãzí-ãzí yî pị̃pị̂sị́lị́ trá ûrû tãlâ ngá ãnî drí nyãlé rî tãsĩ rî, ʼdĩî rî, nĩ rí ʼdĩ kô lõvõ âʼdáʼá ãnî ãzí-ãzí ʼdĩ ʼbá yî drí. Yésũ Krístõ ʼbã gólĩyî lôvó trá rõô gõzó drãlé gólĩyî tãsĩ. Bê trá ĩtí rî, nĩ âyê nyãsá ãzãkã gólâ ãnî drí nyãlé rî kô tã ị̂sũ gólĩyíkâ îzãlé.
45014016	Nĩngá sĩ rî, nĩ rî cé rĩʼá tã gólĩyî ãnî drí nị̃lị́ trá ãnî pị̃pị̂sị́lị́ ʼá tãndí lâ ró rî ʼbá yî ʼẽlé ĩʼdî, tãlâ nĩ õzó kô lạ́tị̂ âyé trậ ãzí-ãzí drí tã ãnî drí rĩʼá ʼẽlâ rî ʼbá yî zị̃lị́ õnjí lâ yî ró.
45014017	Nĩ ndrê drẽ, tã tã lâ yî drí lậnjị̃lị́ lậnjị̃ gólĩyî Ôvârí drí ãmâ lẽzó ʼẽlâ õjílã íyíkâ rî ʼbá yî ró rî, âʼdó kô tã gólĩyî kĩ, nyãsá ángô rî ĩʼdî nyãlé ngãtá ngá ángô rî ĩʼdî mvũlị́ yã rî ĩʼdî. Ôvârí lị̃fị́ rî, tã gólĩyî lậnjị̃ ʼbá rî ʼbá yî rĩʼá ãmâ drí rĩzó rĩʼá cé tã gólĩyî âʼdó ʼbá nyé mbị̂mbị̂ rî ʼbá yî ʼẽlé ĩʼdî, gõʼdá rĩzó bê tã ạ̃ʼdị́ sĩ ãmâ ãzí-ãzí yí bê, gõʼdá ãmâ drí âʼdózó ãyĩkõ ró tã Ôvârí kâ ʼẽrẽ ʼá. Gõʼdá rĩʼá cé Líndrí Tãndí Ôvârí kâ ĩʼdî gólâ îcá ʼbá mbârâkã âfẽlé ãmâ drí tã tãndí rî ʼdĩ ʼbá yî ʼẽzó.
45014018	Õzõ nĩ õrî trá rĩʼá tã tãndí rî ʼdĩ ʼbá yî ʼẽʼá ĩtí rû ị̂ʼbũ ʼbá Krístõ kâ rî ʼbá yî ró rî, ĩtí tã ãníkâ rî ʼbá yî âʼdô sũʼá Ôvârí rú rõô gõʼdá õjílã ndrĩ âʼdô lậnjị̃ ʼbãʼá ãnî rú.
45014019	Gõʼdá bê trá ĩtí rî, ʼdõvó mã õrî rĩlí tã gólĩyî âʼdó ʼbá ãmâ ʼbãlé rĩlí pị̃pị̂sị́lị́ ạ̃ʼdị́ sĩ ãzí-ãzí bê rî ʼbá yî ʼẽlé ĩʼdî. Mã õrî tã ʼẽlé ãmâ ãzí-ãzí yî pãzó ĩʼdî sĩ lâ âdrézó gạ́ tã lẽlẽ ãmákâ rî sĩ.
45014020	Nĩ âyê tã nyãsá kâ kô lôsĩ Ôvârí kâ îzãlé ãnî lãfálé ʼásĩ. Pạ̃tị́ị̃ ró, rĩʼá tã mbị̂ ʼî, nyãsá tị̂ nyãzó ãkí ãkó. Gõʼdá õzõ nyãsá rî ãnî drí nyãlé ʼdĩ õʼê õjílã ãzâ tã õnjí ʼẽlé âʼdô tã ị̂sũ gólâkâ vó ró rî, ĩtí rî, rĩʼá tã ányâ ró ãnî drí nyãsá rî ʼdĩ nyãzó.
45014021	Tã mbị̂mbị̂ ãnî krístõ ʼbá yî drí ʼẽlé, ãʼdô ró bê krístõ ʼbá ãzí yî pãzó rĩlí cú ĩtí tã õnjí ʼẽ ãkó rî, ĩʼdî rĩʼá ãnî drí rĩzó cú ĩtí ãʼwá nyã ãkó, ngãtá ãnî drí rĩzó cú ĩtí õdrá mvũ ãkó ngãtá rĩlí cú ĩtí tã ãzãkã gólâ ʼbãʼá ãnî krístõ ʼbá ãzí yî âsélé tã õnjí ʼẽlé rî ãkó.
45014022	Gõʼdá õzõ tã ãzâ ʼbá yî gólĩyî krístõ ʼbá ãzâ ʼbá yî drí ndrẽlé tã ányâ ró ʼẽlé rî ãʼdô bê rî, gõʼdá ãnî nyãányâ õndrê trá kĩ, ãâʼdô rĩʼá tã mbị̂ ʼî ãnî drí ʼẽlé rî, ʼdõvó tã ị̂sũ ãníkâ ʼdĩ õrî cé ãnî lãfálé ʼásĩ Ôvârí bê. Nĩ ûjũ kô ãnî krístõ ʼbá ãzí yî ʼbãlé tã ị̂sũ ĩyíkâ jãlé âʼdózó tã lẽzó ĩʼdî ãní bê. Nĩ rî ʼdĩ gólĩyî âséʼá tã õnjí ʼẽlé. Krístõ ʼbá ãzâ ʼbá yî õrî rĩʼá tã tíbê gólĩyî drí ndrẽlé kô tã õnjí ró rî ʼbá yî ʼẽlé. Ĩtí rî, gólĩyî tã sû trá Ôvârí rú.
45014023	Õzõ tã ị̂sũ ãníkâ ãʼdô rị̃ rị̃ tã ãzâ tãsĩ rî, ĩtí rî, tã rî ʼdĩ rĩʼá ányâ ró ãnî drí ʼẽlé. Õzõ nĩ õʼê tã ãzâ gólâ âʼdó ʼbá kô mbị̂ ró rî trá âʼdô tã lẽlẽ ãníkâ Yésũ ʼá rî vó ró rî, ʼdĩî gõʼdá nĩ rî ʼdĩ trá tã õnjí ʼẽʼá.
45015001	Ãmâ gólĩyî âdré ʼbá ngạ́rạ́ tã lẽlẽ ãmákâ ʼá, tãlâ ãmâ drí âʼdózó bê drị̃-bạ́lạ́yị̂ ró ngá-tị̂ ndrĩ nyãlé rî ʼbá yî, ʼdõvó mã ị̃ị̂njị̃ ãmâ ãzí-ãzí yî tã lẽ ʼbá ró gólĩyî rĩ ʼbá ĩyî tã ị̂sũlị́ kĩ, yĩ îcá kô ãʼwá nyãlé rî. Gõʼdá mã õʼê tã gólĩyî ãmâ ãzí-ãzí ʼdĩ ʼbá yî pãlé rî ʼbá yî ĩʼdî rî, mã õʼê kô cé tã gólĩyî sũ ʼbá ãmâ rú rî ʼbá yî ĩʼdî.
45015002	Ĩtí rî, ʼdõvó õjílã ãlô-ãlô ãmâ lãfálé sĩ õʼê tã gólĩyî âʼdó ʼbá sũlị́ ãmâ ãzí-ãzí yî tã lẽ ʼbá ró rî ʼbá yî rú rî ĩʼdî, ãʼdô ró bê ãmâ drí tã gólĩyî tãndí ró rî ʼbá yî ʼẽzó ĩʼdî gólĩyî drí. Ãʼdô trá ĩtí rî, mã âʼdô îcáʼá tã lẽlẽ gólĩyíkâ ʼbãlé âʼdólé ngạ́rạ́-ngạ́rạ́ ró rõô.
45015003	Kpá Yésũ Krístõ rî tãsĩ rî, gólâ rí kô gbõ rĩʼá tã gólĩyî cé gólâ drí lẽlé rî ʼbá yî ʼẽlé ĩʼdî. Gólâ lẽ tã-drị̃ trá tã Ôvârí drí ʼbãlé yí drí ʼẽlé rî ʼẽzó. Tã ị̂sũ gólâkâ rĩʼá õzõ tã ị̂sũ kúmú ạ́ngị́ Dạ̃wúdị̃ kâ nõ kâtí kĩʼá nĩ rî, "Õzõ õjílã õlôʼdâ nî Ôvârí trá rî, ʼdĩî gólâ lôʼdâ ʼdĩ trá kpá mâ lãjóʼbá áníkâ ró rî ĩʼdî."
45015004	Gõʼdá tã gólĩyî ndrĩ îgĩlí trá búkũ Ôvârí kâ ʼá sị́sị́ rî ʼbá yî, Ôvârí ʼbã trá rãrã lâ yî ró, ãʼdô ró bê tã îmbálé ãmâ drí, tãlâ gólâ lẽ úlị́ íyíkâ ʼdĩ ʼbá yî drí ãmâ ʼbãlé lị̃fị́ ʼbãlé cé yí drị̃ị̂, ãʼdô ró bê ãmâ drí îcázó ãmâ fĩî ậtũlị́ gạ́ kậyị̂ lâṇõ kâ rî sĩ, gõʼdá ãʼdô ró bê kpá Ôvârí drí mbârâkã sõzó bê ãmâ ʼá úlị́ íyíkâ ʼdĩ ʼbá yî sĩ.
45015005	Ôvârí rĩʼá gólâ mbârâkã âfẽ ʼbá ãmâ drí fĩî ậtũzó ĩʼdî sĩ lâ rî ĩʼdî. Gólâ rî nĩ tã lẽlẽ ãmákâ gólâ ʼá rî ʼẽlé lị̂pị̃lị́ ạ̃tị́ ʼálâ, tãlâ ãmâ drí âdrézó bê rákã fê kâtí. Ĩtí rî, mã îrátã gólâ ãnî ʼbãlé rĩlí rúʼbạ́ ạ̃ʼdị́ sĩ ãnî võ ʼásĩ cú ĩtí lâwã-lâwã ãkó tã gólĩyî gólâ drí lẽlé krístõ ʼbá yî drí ʼẽlé rî ʼbá yî tãsĩ. Gõʼdá gólâ õʼê ãnî ndrĩ âʼdólé cú âʼdô-âʼdô Yésũ Krístõ kâ rî bê ĩʼdî.
45015006	Mã îrátã Ôvârí ãnî tãsĩ, tãlâ ãnî ndrĩ ạ̃ậmû ró bê ãnî kpãkã ãlô gólâ rî lûyị́lị́ gbórókõ lûʼû ãlô rî sĩ Ôvârí ãníkâ rî ró gõʼdá kpá Yésũ Krístõ rî átá ró.
45015007	Ĩtí rî, ʼdõvó ãnî tã lẽ ʼbá yî ndrĩ Rómã ʼá tólâ rî ʼbá yî õʼbã lõvõ ãnî lãfálé ʼásĩ, õzõ Yésũ Krístõ drí ãmâ lôvó ʼbãrẽ kâtí. Gõʼdá õzõ nĩ õʼê tã tãndí trá ĩtí rî, gõʼdá ʼdĩî rî, áâʼdô Ôvârí rî lûyị́ʼá tã rî ʼdĩ tãsĩ.
45015008	Yésũ ânĩ ãngó nõ ʼá ãmâ õjílã Yúdạ̃ yí kâ rî ʼbá yî ậmúlị́ tã tãndí ʼẽʼẽ sĩ. Gólâ ʼê tã ãmâ drí ãmâ ậmû-ậmû sĩ ĩtí ʼdĩ, tãlâ mã nị̃ ró bê kĩ, pạ̃tị́ị̃ Ôvârí âʼdô tã ʼbãʼbã gólĩyî gólâ drí ʼbãlé trá ʼẽlé ãmâ ạ́ʼbị́yạ́ yî drí rî ʼbá yî ʼẽʼá Yésũ sĩ.
45015009	Gõʼdá gólâ âjô Yésũ ãngó nõ ʼá drãlé tãlâ tã õnjí ãmákâ tãsĩ, kpá pị̃pị̂sị́lị́ tãndĩ íyíkâ rî âʼdálé tã ạ̃ʼdị́ sĩ õrĩ õjílã kâ ndrĩ ãngó drị̃ ʼá nõ ʼbá yî drí, gólĩyî ndrĩ ũlûyị̂ ró Ôvârí bê pị̃pị̂sị́lị́ tãndĩ gólâkâ ʼdĩ tãsĩ. Ĩtí rî, Dạ̃wúdị̃ lûyị̂ gólâ trá kĩ, "Má âʼdô ánî lûyị́ʼá, õzõ má õtírĩ rĩî rĩlí õjílã õrĩ ngĩíngî rî ʼbá yî lãfálé rî. Mã âʼdô lôngó ngõʼá ndrĩ ʼdũwạ̃ ánî lûyị́zó." Lôngó 18.49
45015010	Gõʼdá Músạ̃ âtâ tã kpá tã rî ʼdĩ tãsĩ kĩ, "Ãnî õjílã õrĩ ãzâ ʼbá yí kâ rî, nĩ ânĩ rû êʼbélé kpãkã ãlô ãmâ õjílã Ĩsĩrãʼélẽ kâ gólĩyî õjílã Ôvârí kâ ró rî ʼbá yí bê, ãʼdô ró bê ãmâ drí Ôvârí rî lûyị́zó." Tã ʼBãʼbã Ândâ 32.43
45015011	Gõʼdá kúmú Dạ̃wúdị̃ âtâ tã kpá tã rî ʼdĩ tãsĩ lôngó ãzâ nõ ʼá kĩ, "ʼDõvó õjílã õrĩ ãzâ ʼbá yî ị̃ị̂njị̃ Ôvârí rõô. ʼDõvó õjílã ãlô-ãlô ãkí ãkó gólĩyî rĩ ʼbá ãngó nõ ʼá rî õlûyị̂ kpá Ôvârí." Lôngó 117.1
45015012	Gõʼdá nĩngá sĩ, tã ậngũ ʼbá Ĩsáyã âtâ tã kpá tã rî ʼdĩ tãsĩ kĩ, "ʼBã-tị̂ Yésẽ rî mvá Dạ̃wúdị̃ kâ ʼásĩ rî, kúmú ạ́ngị́ âʼdô âʼdóʼá rĩlí õrĩ ãngó nõ kâ rî ʼbá yî drị̃lị́ ndrĩ. Gõʼdá õjílã õrĩ ãzâ ʼbá yí kâ rî ʼbá yî âʼdô îcáʼá lị̃fị́ ʼbãlé gólâ drị̃ị̂ âdrélé tã sị́lị́ ĩyî ngá lésĩ." Ĩsáyã 11.10
45015013	Ôvârí ãmâ drí lị̃fị́ ʼbãzó drị̃ lâ rî õʼbã ãnî rĩlí pị̃pị̂sị́lị́ ạ̃ʼdị́ sĩ ãnî lãfálé ʼásĩ tã lẽlẽ ãníkâ gólâ ʼá rî sĩ, gõʼdá kpá ãnî drí rĩzó ãyĩkõ sĩ, tã rî ʼdĩ ʼbá yî tãsĩ. ʼDõvó Líndrí Tãndí gólâkâ õfẽ mbârâkã ãnî drí lị̃fị́ ʼbãzó Ôvârí drị̃ị̂ rõô tã lẽlẽ gólâ mbã ʼbá âʼdólé gạ̃rạ̃ rî sĩ kĩ, gólâ âʼdô pạ̃tị́ị̃ ngá gólâ drí tã lâ yî ʼbãlé trá ndrĩ ʼẽlé ãnî drí rî ʼbá yî ʼẽʼá.
45015014	Ámâ ậdrúpị̃ yî ámâ îzó yí bê, ámâ nyãányâ nị̃ trá kĩ, pạ̃tị́ị̃ ró, nĩ lẽ rĩlí rĩʼá tã gólĩyî mbị̂mbị̂ tãndí gólĩyî ãnî ãzí-ãzí tã lẽ ʼbá ró rî ʼbá yî tãsĩ rî ʼẽlé. Gõʼdá nĩ nị̃ trá dódó tã ndrĩ gólĩyî Ôvârí drí lẽlé ãnî drí nị̃lị́ rî. Nĩ îcâ kpá trá tã rî ʼdĩ ʼbá yî îmbálé ãnî ãzí-ãzí yî drí.
45015015	Gõʼdá má îgĩ tã trậ ãnî drí tã îgĩ tã ãzâ ʼbá yî tãsĩ nô ʼá, ãʼdô ró bê tã rî ʼdĩ ʼbá yî drí âgázó ãnî drị̃ị̂. Má îgĩ tã trá ãnî drí tã rî ʼdĩ ʼbá yî tãsĩ, tãlâ Ôvârí âʼdâ pị̃pị̂sị́lị́ tãndĩ íyíkâ trá mâ rî gógó drí ámâ jãzó rĩʼá tã gólĩyî íyíkâ ró rî ʼbá yî ʼẽlé ĩʼdî.
45015016	Gõʼdá gólâ njĩ mâ trá âʼdólé lãjóʼbá ró Yésũ Krístõ drí, tãlâ má õʼê ró bê lôsĩ gólâkâ õjílã õrĩ ãzâ ʼbá yí kâ rî ʼbá yî lãfálé. Má rî trá rĩʼá tã âtî-âtî tãndí gólâkâ Yésũ rî tãsĩ rî îmbálé gólĩyî drí, tãlâ tã gólĩyî tã lẽ ʼbá Yésũ ʼá rî ʼbá yí kâ õjílã õrĩ ãzâ ʼbá yí kâ ʼdĩ ʼbá yî lãfálé ʼásĩ rî ũsû ró bê rõô Ôvârí rú, nyé õzõ ngá fẽfẽ tíbê âtrõlé fẽlé gólâ drí rî drí sũrị̃ gólâ rú rî kâtí. Líndrí Tãndí Ôvârí kâ rî ʼê gólĩyî nĩ âʼdólé ĩyî õjílã nyãányâ gólâkâ ró.
45015017	Gõʼdá mâ bê trá rĩʼá ngá ãlô ʼî Yésũ Krístõ bê rî, ĩtí rî, má îcâ trá tã âtálé cé lôsĩ gólâ Ôvârí drí ʼbãlé má drí ʼẽlé rî tãsĩ.
45015018	Má lẽé kô tã âtálé tã ãzâ ʼbá yî tãsĩ. Ĩtí rî, má âʼdô úlị́ âtáʼá mbârâkã sĩ cé tã gólâ Yésũ Krístõ drí ʼẽlé má sĩ õjílã õrĩ ãzâ ʼbá yí kâ rî ʼbá yî ʼẽzó tã lẽlé gólâ ʼá rî tãsĩ. Yésũ ʼê ũrûkậ ʼbá yî gólĩyî lãfálé sĩ tã lẽlé tãlâ úlị́ ámákâ gólâ rî tãsĩ rî ʼbá yî tãsĩ. Gõʼdá gólâ ʼê kpá gólĩyî ãzâ ʼbá yî tã lẽlé tã gólĩyî má drí ʼẽlé gólĩyî lãfálé ʼá rî ʼbá yî sĩ.
45015019	Gõʼdá gólâ ʼê gólĩyî kpá tã lẽlé yí ʼá tã ndrĩ tị̂ drí ậʼdị́zó drílâ sĩ gólĩyî Ôvârí drí ʼbãlé lãmbé ró tã íyíkâ âʼdálé õjílã õrĩ ãzâ ʼbá yí kâ ʼdĩ ʼbá yî drí rî sĩ. Rĩʼá mbârâkã Líndrí Tãndí Ôvârí kâ rî kâ sĩ gólâ drí tã tị̂ drí ậʼdị́zó drílâ sĩ ʼdî ʼbãzó rû ʼẽlé gólĩyî lãfálé ʼá má sĩ. Ĩtí rî, má îcâ trá tã pẽlé Yésũ rî tãsĩ îtõlé Yẽrõsãlémã ʼásĩ, gõʼdá kpá võ gólĩyî ndrĩ má drí ậcị́ tõzó ʼálâ sĩ rî ʼbá yî ʼásĩ cãlé bũúũ ʼbạ̃drị̃ gólâ zị̃lị́ Ĩlĩrĩkómã rî ʼálâ.
45015020	Gõʼdá má lẽ trá pạ̃tị́ị̃ tã âtî-âtî tãndí Ôvârí kâ Yésũ rî tãsĩ rî pẽlé õjílã gólĩyî rĩ ʼbá võ gólĩyî drẽ tã âtî-âtî Yésũ rî tãsĩ rî drí cãzó drẽ kô ʼálâ sĩ rî ʼá rî ʼbá yî drí, tãlâ má õzó kô tã âtî-âtî ʼdĩ âtá gólĩyî ârí ʼbá lâ trá ạ̃kû ró õjílã ãzâ tị́ sĩ rî ʼbá yî drí.
45015021	Gõʼdá tã gólâ má drí lẽlé ʼẽlé ʼdĩ rĩʼá nyé õzõ Ôvârí drí îgĩlí trá búkũ íyíkâ ʼá rî kâtí. Gólâ kĩ nĩ rî, "Õjílã gólĩyî ódrí tã âtî-âtî tãndí Ôvârí kâ pẽzó drẽ kô drílĩyî rî âʼdô ĩyî tã íyíkâ âríʼá. Gõʼdá õjílã gólĩyî kó drẽ Ôvârí rî rú ârí ʼbá kôʼdáwá rî âʼdô ĩyî tã Ôvârí kâ âríʼá ʼẽlé." Ĩsáyã 52.15
45015022	Má Póõlõ îcá drẽ kô cãlé ãnî lômílí Rómã ʼá tólâ, õzõ kpálé má õlẽ trá tíkó nĩʼá ãnî ndrẽlé ândâlâ dũû sị́sị́ nã sĩ rî.
45015023	Gõʼdá ngbãângbânõ rî, má ndẽ lôsĩ gólâ Ôvârí drí âfẽlé má drí ʼẽlé ʼbạ̃drị̃ ndrĩ gólĩyî má drí ậcị́ tõzó ʼálâ sĩ rî ʼbá yî ʼásĩ rî trá. Gõʼdá ndrô dũû sĩ, má lẽ nô trá nĩlí Rómã ʼá tólâ ãnî ndrẽlé.
45015024	Tãlâ tã rî ʼdĩ tãsĩ rî, ngbãângbânõ mâ trá rĩʼá ámâ êdéʼá nĩlí fĩlí ʼbạ̃drị̃ ãníkâ Ĩtálĩyã ʼdĩ ʼálâ, nĩʼá ãnî ndrẽlé Rómã ʼá tólâ. Má lẽ trá rĩlí ãní bê tólâ kậyị̂ dã sĩ, tãlâ má lẽ tã ngĩlí rõô ãní bê. Gõʼdá ʼdĩî vósĩ rî, má âʼdô îcáʼá ậcị́ îngálé lậvũzó nĩʼá ʼbạ̃drị̃ Ĩsĩpáyĩnã rî ʼálâ. Gõʼdá õzõ nĩ ĩîcâ trá ámâ pãlé ngá mvá fínyáwá sĩ ậcị́ rî ʼdĩ tõzó rî, ʼdĩî rî âʼdô âʼdóʼá tãndí ró.
45015025	Gõʼdá sị́sị́ rî, îcâ trá má drí nĩzó Yẽrõsãlémã ʼálâ ngbãângbânõ. Má lẽ õjílã Ôvârí kâ tólâ nã ʼbá yî pãlé ngá fẽfẽ sĩ.
45015026	Gõʼdá krístõ ʼbá gólĩyî âʼdó ʼbá ĩyî ʼbạ̃drị̃ gólĩyî Mẽkẽdónĩyã kâ ʼá gõʼdá Gị̃rị́kị̃ kâ bê rî ʼbá yî ʼbã tã ị̂sũ ĩyíkâ trá ngá fẽfẽ êʼbézó drị̃-bạ́lạ́yị̂ ró, ãʼdô ró bê má drí trõlé nĩʼá fẽlâ tã lẽ ʼbá gólĩyî ĩzã ró rĩ ʼbá Yẽrõsãlémã ʼálâ rî ʼbá yî drí.
45015027	Gólĩyî nyãányâ pạ̃tị́ị̃ lẽ ĩyî ãzí-ãzí gólĩyî tã lẽ ʼbá ró ĩtí ʼdĩ ʼbá yî pãlé. Gõʼdá rĩʼá tã mbị̂ ʼî gólĩyî drí rĩzó ĩyî ãzí-ãzí gólĩyî ĩzã ró rĩ ʼbá Yẽrõsãlémã ʼá rî ʼbá yî pãlé ĩtí, tãlâ sị́sị́ rî, õjílã Yúdạ̃ yí kâ nĩ trá nĩʼá tã âtálé õjílã õrĩ ãzâ ʼbá yí kâ drí tãlâ tã lânjã gólĩyî Ôvârí drí ʼẽlé trá gólĩyî drí Yésũ sĩ rî tãsĩ, Ôvârí õjâ ró õjílã ʼdî ʼbá yî bê âʼdólé õjílã íyíkâ ró kpãkã ãlô gólĩyí bê. Ĩtí rî, rĩʼá ngbãângbânõ mbị̂ õjílã õrĩ ãzâ ʼbá yí kâ ʼdĩ drí ngá ĩyíkâ rî ʼbá yî lônyĩzó dã dã fẽlé õjílã Yúdạ̃ yí kâ gólĩyî tã lẽ ʼbá Yésũ ʼá rî ʼbá yî drí õjílã ĩzã ró rî ʼbá yî pãzó.
45015028	Õzõ má õnĩ trá cãlé Yẽrõsãlémã ʼálâ rî, má âʼdô ngá fẽfẽ ʼdî fẽʼá tã lẽ ʼbá tólâ nã ʼbá yî drí. Gõʼdá ʼdĩî vósĩ rî, má âʼdô ngãʼá lậvũlị́ nĩʼá ãnî lômílí Rómã ʼá tólâ, gõʼdá ậcị́ îngázó nĩlí Ĩsĩpáyĩnã ʼálâ.
45015029	Õzõ má õcâ trá ãnî ndrẽlé tólâ rî, má nị̃ trá kĩ, Yésũ Krístõ âʼdô õrẽ fẽʼá ãmâ drí rõô ãní bê.
45015030	Ámâ ậdrúpị̃ yî ámâ îzó yí bê, ãmâ ãní bê ndrĩ kpãkã ãlô rĩʼá õjílã Kúmú ãmákâ Yésũ kâ ĩʼdî. Líndrí Tãndí Ôvârí kâ ʼbã ãmâ trá lõvõ ʼbãlé ãmâ vó ʼásĩ. Bê trá ĩtí rî, má lôʼbã rúʼbạ́ rõô ãnî drí, nĩ ʼê rãtáã rõô Ôvârí drí ámâ tãsĩ.
45015031	Nĩ ʼê rãtáã, tãlâ Ôvârí ũsû ró bê má rú õjílã Yúdạ̃ yí kâ Yẽrõsãlémã ʼálâ gólĩyî tã lẽ ʼbá kô Yésũ ʼá rî ʼbá yî drị́gạ́ sĩ. Nĩ ʼê rãtáã kpá kĩ, tã lẽ ʼbá gólĩyî õjílã Yúdạ̃ yí kâ ró tólâ nã ʼbá yî ũûsû ró ĩyî ngá gólĩyî má drí trõlé õjílã gólĩyî ĩzã ró rî ʼbá yî pãzó ʼdĩ ʼbá yî ãyĩkõ sĩ.
45015032	Nĩngá sĩ, õzõ Ôvârí õlẽ nĩ rî, má âʼdô îcáʼá nĩʼá cãlé ãnî ngá ʼá Rómã ʼá tólâ ãyĩkõ sĩ. Gõʼdá õzõ mã õndrê ãmâ trá ãmâ vó ʼásĩ rî, mã âʼdô îcáʼá mbârâkã sõlé ãmâ ʼá ãmâ vó ʼásĩ ãlô-ãlô.
45015033	Ôvârí gólâ ãmâ ʼbã ʼbá rĩlí pị̃pị̂sị́lị́ ạ̃ʼdị́ sĩ rî ãâʼdô ãní bê ndrĩ. Ãâʼdô ĩtí.
45016001	Má jô tã îgĩ-îgĩ nõ ãnî drí ámâ îzó Fóyĩbẽ drị́gạ́. Gólâ rî tã Ôvârí kâ ʼẽlé tãndí ró ândrê kạ̃nị́sạ̃ kâ ró jạ̃rị́bạ̃ zị̃lị́ Sẽnẽkõréyã rî ʼálâ.
45016002	Nĩ lậgû gólâ tãndí ró dódó ãzí-ãzí tã lẽ ʼbá Kúmú ãmákâ Yésũ ʼá rî ró. Rĩʼá tã mbị̂ ʼî õjílã Ôvârí kâ drí ĩyî ãzí-ãzí yî ʼẽzó tãndí ró dódó ĩtí. Nĩ pâ gólâ ngá gólâ drí âʼdózó ĩzã lâ bê rî ʼbá yî sĩ, tãlâ gólâ rî nyãányâ pâ mâ trá rõô gõʼdá kpá õjílã dũû ãzâ ʼbá yí bê.
45016003	Má ʼê nî-bê-yã ãmbá ãmbá Ãkõwílã yî drí õkó lâ Pĩrĩsílã bê. Gólĩyî ĩʼdî lôsĩ Yésũ Krístõ kâ ʼẽ ʼbá ʼî má bê.
45016004	Gólĩyî gâ ĩyî õdrã pá trá ngílí rú ámâ tãsĩ. Má ʼê ãwô-ĩtí ãmbá Ôvârí drí tãlâ tã rî ʼdĩ tãsĩ, gõʼdá õjílã õrĩ ãzâ ʼbá yí kâ gólĩyî tã lẽ ʼbá trá Yésũ ʼá tãlâ lôsĩ ámákâ gólĩyî lãfálé rî tãsĩ rî ʼbá yî ʼê ĩyî ãwô-ĩtí kpá ãmbá Ôvârí drí tãlâ gólĩyî drí ámâ pãzó trá õdrã ʼásĩ rî tãsĩ.
45016005	Gõʼdá má ʼê nî-bê-yã kpá krístõ ʼbá yî ndrĩ gólĩyî rû êʼbé ʼbá tũ võ ãlô ʼá Ôvârí rî ị̂njị̃lị́ Ãkõwílã yî drí ʼbã ʼá rî ʼbá yî drí. Nî-bê-yã kpá Ẽpẽnétõ drí. Gólâ rî lôvó rĩʼá má ʼá dũû õjílã drị̃-káká Ásĩyã lésĩ gólâ tã lẽ ʼbá Yésũ ʼá rî ró.
45016006	Gõʼdá má ʼê nî-bê-yã kpá ãmbá Mãríyã gólâ lôsĩ ʼẽ ʼbá rõô Yésũ drí ãnî ậmúzó rî drí.
45016007	Má ʼê nî-bê-yã ãzâ kpá Ãndrónĩkã yî drí õkó lâ Yũnị́yạ̃ bê gólĩyî rĩʼá ámâ ãzí-ãzí yî Yúdạ̃ yí kâ ró rî ʼbá yî ĩʼdî, gõʼdá kpá ʼbãlé trá gạ̃nị́mạ̃ ʼá má bê tãlâ tã lẽlẽ gólĩyíkâ Yésũ ʼá rî tãsĩ rî. Gólĩyî rĩʼá krístõ ʼbá yî gólĩyî lãjóʼbá yî drí rĩʼá ị̂njị̃ lâ ĩyî rî ĩʼdî. Gólĩyî nyãányâ jâ rû trá tã lẽlé Yésũ ʼá sị́sị́ má drí sĩ.
45016008	Má ʼê nî-bê-yã Ãmbĩlĩyátõ gólâ má drí lôvó lâ ʼbãlé tã lẽ ʼbá Kúmú ãmákâ Yésũ ʼá rî ró rî drí.
45016009	Nî-bê-yã ãzâ Õrõbánõ drí. Gólâ ʼê lôsĩ kpá trá Yésũ drí kpãkã ãlô ãmá bê. Má ʼê nî-bê-yã kpá Sĩtãkísĩ drí. Má ʼbã gólâ rî lôvó kpá ámâ ãzí-ãzí ró.
45016010	Nî-bê-yã Ãpélẽ drí. Gólâ rî trá tã lẽlé pị̃pị̂sị́lị́ ãlô rî sĩ Yésũ ʼá, õzõ kpálé gólâ ũûsû lâṇõ rõô rî. Má ʼê nî-bê-yã kpá Ãrĩsĩtõbólõ yî drí õjílã gólâkâ ʼbã kâ bê ndrĩ.
45016011	Gõʼdá má ʼê nî-bê-yã kpá Hẽrõdĩyónã ãzí-ãzí tã lẽ ʼbá Yésũ ʼá õjílã Yúdạ̃ yí kâ ró rî drí. Má ʼê nî-bê-yã kpá tã lẽ ʼbá gólĩyî ʼbã ʼálé Nãrãsísõ kâ ʼá rî ʼbá yî drí ndrĩ.
45016012	Nî-bê-yã Trĩfénã yî drí ậmvúpị̃ lâ Trĩfósã bê. Gólĩyî kpạ̃rạ̃tị́ ʼê ĩyî lôsĩ trá rõô Kúmú ãmákâ Yésũ drí. Nî-bê-yã Pẽrésĩ gólâ má drí kpá lôvó lâ ʼbãlé rî drí. Gólâ ʼê lôsĩ kpá trá rõô Kúmú Yésũ drí.
45016013	Nî-bê-yã ãmbá Rũfúsạ̃ drí. Rĩrĩ tãndí gólâkâ krístõ ʼbá ró rî sû trá rõô Kúmú Yésũ rú. Gõʼdá nî-bê-yã kpá ândrê lâ drí. Gólâ ʼbã ámâ lôvó trá té õzõ mvá lâ nyãányâ kâtí.
45016014	Má ʼê nî-bê-yã kpá õjílã nô ʼbá yî drí, Ãsĩnĩkĩrítõ, Fĩlẽgónã, Ẽrémẽ, Pãtrõbósã, Ẽrémã yî ndrĩ tã lẽ ʼbá ãzâ ʼbá yî gólĩyî rû êʼbé ʼbá gólĩyí bê rî ʼbá yî drí.
45016015	Má ʼê nî-bê-yã kpá Fĩlõlógõ yî drí rị̃ Jũlị́yạ̃ bê, gõʼdá Nẽrẽyósã yî drí îzó lâ Õlĩmbósã bê, gõʼdá kpá tã lẽ ʼbá ãzâ ʼbá yî rû êʼbé ʼbá võ ãlô ʼá gólĩyí bê rî ʼbá yî drí.
45016016	Gõʼdá kpá ãnî lãfálé sĩ rî, õzõ nĩ õtírĩ rû êʼbé võ ãlô ʼá rî, nĩ ʼê nî-bê-yã ãnî lãfálé sĩ lõvõ sĩ tã lẽ ʼbá ãzí yî ró. Krístõ ʼbá yî kạ̃nị́sạ̃ ʼásĩ ndrĩ ʼê ĩyî kpá nî-bê-yã ĩyíkâ ãnî drí ndrĩ.
45016017	Ámâ ậdrúpị̃ yî ámâ îzó yî, má sõ drị́-mbílí ãnî lị̃fị́ tãlâ ãnî drí âʼdózó lị̃fị́ ngíyá bê gõʼdá kpá âʼdólé sũlị́ ãnî rú õjílã gólĩyî rĩ ʼbá tã âtálé ãnî ʼbãlé lâwãlé ãnî ãzí-ãzí yí bê rî ʼbá yî tãsĩ. Gólĩyî ûjũ trá ãnî âdólé drị̃ jãlé vólé Ôvârí rú sĩ. Gõʼdá tã gólĩyî drí rĩʼá îmbálâ rî ʼbá yî âʼdó kô tã âtî-âtî pạ̃tị́ị̃ Ôvârí kâ rî ĩʼdî. Nĩ ârî tã gólĩyíkâ ʼdĩ ʼbá yî ãzãkã lâ kô ãlôwálâ. Nĩ nyĩ ãnî vólé ʼá lâ sĩ.
45016018	Gólĩyî rí ʼdĩ kô tã Kúmú ãmákâ Yésũ kâ rî ʼẽlé ĩʼdî rû ị̂ʼbũ ʼbá tãndí rî ró. Gólĩyî lẽ ʼdî bê-rî cé tã gólĩyî sũ ʼbá gólĩyî rú rî ʼẽlé ĩʼdî. Gólĩyî rî rĩʼá úlị́ gólĩyî âsó ʼbá âsô rî ʼbá yî âtálé ĩʼdî õnjõ ró ãnî ʼbãlé tã ị̂sũ ĩyíkâ ányâ ró ʼdĩ ʼbá yî tã-drị̃ lâ lẽlé. Õjílã gólĩyî rĩ ʼbá njãâ tã drílĩyî ârílí ndrĩ rî lẽlé rî ʼbá yî lẽ ĩyî úlị́ gólĩyî ʼdĩ tã-drị̃ lâ gbõ ĩtí, tãlâ âsô-âsô lâ ĩyî sĩ.
45016019	Gõʼdá tã lẽ ʼbá võ ãmbá dũû ʼásĩ rî ʼbá yî ârî ĩyî tã trá kĩ nĩ rî, ãnî nyãányâ rî trá rĩlí tã lẽlẽ sĩ tã âtî-âtî mbị̂ Ôvârí kâ rî ʼá pị̃pị̂sị́lị́ ãlô sĩ. Gõʼdá ámâ nyãányâ trá ãyĩkõ ró ãmbá tãlâ tã lẽlẽ ãníkâ ndá ʼdĩ tãsĩ. Gõʼdá má lẽ nô ãnî lị̃fị́ îcílí âʼdólé rĩlí tã nị̃nị̃ sĩ rõô Ôvârí ngá lésĩ, tãlâ nĩ õrî ró bê cé tã gólĩyî mbị̂mbị̂ ró sũ ʼbá gólâ rú rî ʼbá yî ʼẽlé ĩʼdî. Nĩ rî tã ãkó lé ʼbá ró, tãlâ nĩ õzó kô rĩî rĩʼá tã ãzãkã gólĩyî õnjí ró rî ʼbá yî ʼẽlé ãlôwálâ.
45016020	Õzõ nĩ õrî rĩrĩ tãndí sĩ ĩtí rî, ʼdĩî Ôvârí gólâ ãmâ ʼbã ʼbá nĩ ndrĩ rĩlí ạ̃ʼdị́ ró rî âʼdô mbârâkã âfẽʼá ãnî drí ạ̃jú ʼbũzó Sãtánã bê. Gõʼdá gólâ âʼdô Sãtánã rî ʼẽʼá ãnî drí lôtólé kpãnyá-kpãnyá ãnî pá ágálé sĩ tã trõzó drị́gạ́ lâ sĩ. Ôvârí ãâfẽ õrẽ ãnî drí âʼdô pị̃pị̂sị́lị́ tãndĩ gólâkâ ʼdĩ vó ró.
45016021	Tĩmátĩyã gólâ rĩ ʼbá lôsĩ ʼẽlé má bê nõlé nõ ʼê nî-bê-yã ãnî drí tólâ ãmbá ãmbá. Gõʼdá kpá ámâ ãzí-ãzí yî õjílã Yúdạ̃ yí kâ ró tã lẽ ʼbá ĩyî trá Yésũ ʼá rú bê ĩyî Lũkị́yạ̃, Yásõnã gõʼdá Sõsĩpátõ ʼê ĩyî nî-bê-yã kpá ãnî drí.
45016022	Mâ Tẽrãtíyõ, má rî rĩʼá wárãgã nô îgĩlí nĩ Póõlõ drí tã îgĩ ʼbá gólâkâ ró. Má ʼê nî-bê-yã kpá ãnî drí ãmbá ãzí-ãzí tã lẽ ʼbá trá Kúmú ãmákâ Yésũ ʼá rî ró.
45016023	Gáyõ ʼê nî-bê-yã kpá ãnî drí. Mâ Póõlõ ngbãângbânõ rî, rĩʼá gólâ drí ʼbã ʼá. Gõʼdá tã lẽ ʼbá gólĩyî ndrĩ nõlé nõ ʼbá yî êʼbê ĩyî rû kpá ʼdó gólâ drí ʼbã ʼá rãtáã ʼẽlé Ôvârí drí. Ẽrésĩtõ ʼê nî-bê-yã kpá ãnî drí. Gólâ rĩʼá õjílã rĩ ʼbá sũlị́ ậdị̂ rú jạ̃rị́bạ̃ nô ʼá rî ĩʼdî. Gõʼdá ãmâ ãzí-ãzí tã lẽ ʼbá ró zị̃lị́ Kárãtõ rî ʼê kpá nî-bê-yã ãnî drí.
45016024	(Kúmú ãmákâ Yésũ Krístõ õfẽ õrẽ ãnî drí ndrĩ. Ãâʼdô ĩtí.)
45016025	ʼDõvó ĩtí rî, mã lûyị̂ Ôvârí ãmbá. Gólâ rĩʼá ĩʼdî gólâ îcá ʼbá tã lẽlẽ ãníkâ Yésũ ʼá rî ʼbãlé âʼdólé mbârâkã bê tã âtî-âtî tãndí Yésũ rî tãsĩ má drí rĩʼá pẽlâ õjílã drí rî sĩ. Sị́sị́ rî, tã âtî-âtî Yésũ Krístõ rî tãsĩ rî rĩʼá lậpị̂-lậpị̂ lâ ró ndrô dũû sĩ. Ãmâ ạ́ʼbị́yạ́ yî îcá ĩyî kô tã lâ nị̃lị́ ndrĩ. Gõʼdá ngbãângbânõ rî, õjílã ndrĩ îcâ trá nị̃lâ.
45016026	Tã gólĩyî tã ậngũ ʼbá Ôvârí kâ rî ʼbá yî drí îgĩlí trá ạ̃kû ró nã ʼbá yî sĩ rî, Ôvârí ʼbã ãmâ trá nị̃lâ ngbãângbânõ. Gõʼdá Ôvârí gólâ rĩ ʼbá zãâ gbạ́dú ạ̃dũkũ ãkó rî ʼbã tã õjílã õrĩ drí ndrĩ tã rî ʼdĩ ʼbá yî ârízó, tãlâ gólĩyî õlẽ ró tã Ôvârí ʼá gõʼdá tã gólĩyî gólâ drí lẽlé rî ʼbá yî ʼẽzó.
45016027	Ôvârí ĩʼdî rĩʼá gólâ tã nị̃nị̃ bê ndrĩ rî. ʼDõvó ĩtí rî, mã lûyị̂ gólâ zãâ ạ̃dũkũ ãkó Yésũ Krístõ sĩ. Ãâʼdô ĩtí.
46001001	Mâ Póõlõ tíbê Ôvârí drí njĩlí nĩ âʼdólé lãjóʼbá Yésũ Krístõ kâ ró rî, îgĩ wárãgã nô nĩ ãnî krístõ ʼbá rĩ ʼbá Kõrínĩtõ ʼálâ rî yî drí. Ãmâ, ámâ ậdrúpị̃ Sõsõténĩ bê, mã ʼê nî-bê-yã ãnî drí ndrĩ. Mã îgĩ wárãgã nô ãnî gólĩyî tíbê Ôvârí drí njĩlí trá âʼdólé õjílã íyíkâ nyãányâ lâ ró Yésũ Krístõ sĩ rî yî drí. Gõʼdá kpá krístõ ʼbá võ ʼásĩ ndrĩ rĩ ʼbá Yésũ rî ị̂njị̃lị́ Kúmú ĩyíkâ ró ãmá bê rî yî drí ndrĩ.
46001003	Ôvârí ãmâ átá gõʼdá Kúmú ãmákâ Yésũ Krístõ bê õfẽ ĩyî õrẽ ãnî drí tã ạ̃ʼdị́ bê.
46001004	Má rî zãâ ãwô-ĩtí ʼẽlé Ôvârí drí ãnî tãsĩ, tãlâ gólâ fẽ õrẽ trá ãnî drí rõô Yésũ Krístõ sĩ.
46001005	Gõʼdá nĩ âʼdô bê trá ngá ãlô ró Yésũ Krístõ bê rî, Ôvârí fẽ õrẽ tã nị̃nị̃ kâ gõʼdá mbârâkã tã âtî-âtî tãndí íyíkâ rî pẽ kâ tãndí ró rî trá ãnî drí rõô.
46001006	Ãnî ndrĩ, nĩ lẽ tã trá tã Yésũ Krístõ rî tãsĩ nô ʼá pị̃pị̂sị́lị́ ãlô sĩ, ĩtí rî, tã nô índrĩgó lâ fî trá ãnî pị̃pị̂sị́lị́ ʼá gạ́gạ́.
46001007	Tã rî ʼdĩ tãsĩ rî, Ôvârí fẽ õrẽ trá ãnî drí rõô, dró gólâ ʼẽʼá fẽlâ ãnî drí rî drị̃ị̂, ãnî drí rĩrĩ âgõ-âgõ Yésũ kâ rî tẽlé ânĩlí mbârâkã íyíkâ âʼdálé õjílã drí ndrĩ rî ʼá.
46001008	Ôvârí âʼdô ãnî ậtị̃ʼá gạ́gạ́ gõʼdá kpá ãnî ʼbãlé rĩlí tã lẽlẽ bê pị̃pị̂sị́lị́ ãlô sĩ bũúũ cãlé kậyị̂ ạ̃dũkũ ãngó nõ kâ ʼá, tãlâ nĩ âdrê ró Ôvârí ândrá õjílã tãndí ró tã õnjí ãkó ãnî rú kậyị̂ Kúmú ãmákâ Yésũ Krístõ drí ʼẽzó âgõlé rî sĩ.
46001009	Mã nị̃ trá kĩ, Ôvârí âʼdô tã gólĩyî gólâ drí tã lâ ʼbãlé trá ʼẽlé rî ʼẽʼá tã pạ̃tị́-pạ̃tị̃ ró. Gólâ ĩʼdî tíbê ãnî njĩ ʼbá ãʼdô rô bê rĩlí ngá ãlô ró íyî mvá Yésũ Krístõ Kúmú ãmákâ ró rî bê rî.
46001010	Ámâ ândré rî mvá yî, má lôʼbã rúʼbạ́ ãnî rú drị́-ãcê Yésũ Krístõ kâ rî sĩ, nĩ âyê lâwã-lâwã ãnî lãfálé ʼásĩ, nĩ câ ãnî lãfâ rĩzó ngĩíngî kô. Tã ʼdî ʼbá yî võ lâ ʼá rî, nĩ âʼdô ngá lẽlẽ ãlô bê ãnî lãfálé ʼásĩ, nĩ ị̂ʼbị̃ tã ãnî lãfálé ʼásĩ ãlô tã Ôvârí kâ nõ tãsĩ.
46001011	Ámâ ândré rî mvá yî, má âtâ tã ʼdî ĩtí ʼdĩ rî, tãlâ õjílã ãzâ ʼbá yî Kõlówẽ drí ʼbã lésĩ kĩ ĩyî nĩ rî má drí rî, nĩ õrî lâwãlé ãnî lãfálé ʼásĩ.
46001012	Ãnî ãlô-ãlô, nĩ ʼbã tã trá rĩzó ʼdẽlé õjílã ngĩíngî vósĩ. Õjílã ãzâ ʼbá yî ãnî lãfálé sĩ kĩ ĩyíkâ, yĩ õlẽ tã Póõlõ kâ ĩʼdî gõʼdá ãzâ ʼbá yî kĩ, yĩ õlẽ tã Ãpólõ kâ ĩʼdî. Gõʼdá ãzâ ʼbá yî kĩ, ĩyíkâ yĩ õlẽ tã Pétẽrõ kâ ĩʼdî, gõʼdá ãzâ ʼbá yî kpá ãnî lãfálé sĩ kĩ yĩ õlẽ ĩyíkâ cé tã Yésũ kâ ĩʼdî.
46001013	Ãnî drị̃ yû yã? Ócâ gõʼdá Yésũ Krístõ rî lãfâ trá ngĩíngî yã? Õjílã gólâ îpálé fê lậlị̂-lậlị̂ drị̃ị̂ ãnî tãsĩ rî mâ Póõlõ ĩʼdî yã? Óʼê bãbãtízĩ ãnî drí mâ Póõlõ rî rú sĩ yã?
46001014	Gõʼdá tãlâ tã ʼdî tãsĩ rî, má ʼê ãwô-ĩtí ãmbá Ôvârí drí, tãlâ mâ rî gógó nyãányâ lâ má ʼê bãbãtízĩ trá cé õjílã dã drí ãnî lãfálé sĩ. Má ʼê bãbãtízĩ trá cé Kĩrísĩpõ yî drí Gáyõ bê.
46001015	Âʼdô bê trá ĩtí rî, õjílã ãzâ yûʼdạ́wạ́ ʼẽ ʼbá tã âtálé kĩ, má õʼê bãbãtízĩ ĩyî drí ámâ rú sĩ.
46001016	Ãwô, tã vị̃ trá má drị̃ị̂ sĩ, má ʼê bãbãtízĩ kpá Sĩtĩfãnásĩ yî drí õjílã gólâkâ ʼbã kâ bê. ʼDĩî drị̃ị̂ sĩ rî, má ʼé bãbãtízĩ kô õjílã ãzãkã drí ãlôlâ.
46001017	Nĩ ndrê drẽ, Yésũ âjô mâ ânĩlí ãnî lãfálé lãjóʼbá íyíkâ ró nõ, âʼdó kô cé rĩʼá õjílã îbábátízãlé ĩʼdî. Gólâ âjô mâ lãjóʼbá íyíkâ ró nõ, ãʼdô ró bê tã âtî-âtî tãndí íyíkâ nõ pẽlé õjílã drí. Ĩtí rî, gõʼdá má rî tã ãʼdô kâ pẽlé ĩʼdî yã? Má rî gõʼdá cé õdrã tã Yésũ Krístõ kâ rî pẽlé ĩʼdî mbârâkã gólâkâ õjílã pã kâ rî tã lâ bê. Tí má õró rĩî nõ tã nị̃nị̃ õjílã mvá drị́gạ́ sĩ rî tã lâ pẽlé ĩʼdî rî, tí nĩ îcá ngá pãpã ûsúlị́ kô, tãlâ ngá pãpã ûsû-ûsû cé rĩʼá tã âtî-âtî Yésũ rî tãsĩ rî lẽlẽ lâ sĩ.
46001018	Rĩʼá tãndí ró má drí rĩzó tã âtálé tã nị̃nị̃ Ôvârí ngá lésĩ rî tãsĩ. Õjílã gólĩyî Ôvârí drí ʼẽʼá pãlâ kô rî, îcá kô tã âtî-âtî tãndí õdrã Yésũ Krístõ kâ rî tãsĩ nô tã ârílí dódó, tãlâ tã âtî-âtî tãndí rî ʼdĩ rî ĩyî ndrẽlâ tã tãkó ró ĩyî lị̃fị́. Gõʼdá ãmâ gólĩyî Ôvârí drí rĩʼá pãlâ nõ ʼbá yî drí rî, tã âtî-âtî tãndí ʼdĩ rĩʼá cú mbârâkã Ôvârí kâ bê rõô.
46001019	Rĩʼá nyé õzõ Ôvârí drí âtálé trá búkũ íyíkâ ʼá tí kĩʼá nĩ rî, "Má âʼdô tã nị̃nị̃ õjílã gólĩyî ãngó nõ drị̃ị̂ rî yí drị́gạ́ sĩ rî îzãʼá ndrĩ. Má âʼdô tã nị̃nị̃ gólĩyíkâ ʼdĩ ʼbá yî jãʼá ndrĩ âʼdólé ngá tãkó ró." Ĩsáyã 29.14
46001020	Õzõ ãʼdô gõʼdá trá ĩtí rî, gõʼdá õjílã gólĩyî tã nị̃ ʼbá ró ãngó nõ drị̃ị̂ rî âʼdô ĩyî kĩʼá nĩ rî, tã nị̃nị̃ ĩyíkâ ʼdĩ ãâʼdô Ôvârí rî tãsĩ yã? Lị̃fị́ îcí ʼbá gólĩyî ãngó nõ drị̃ị̂ rî yî âʼdô ĩyî tã ãʼdô kâ îmbáʼá ĩʼdî ãnî drí Ôvârí rî tãsĩ yã? Õjílã gólĩyî rĩ ʼbá ĩyî tã âtálé tãndí ró tã nị̃nị̃ ĩyíkâ sĩ ʼdî ʼbá yî îcá ĩyî kô tã mbị̂ âtálé tã Ôvârí kâ rî tãsĩ. Ôvârí ʼbã tã nị̃nị̃ õjílã kâ tã ị̂sũ gólĩyíkâ bê trá âʼdólé ngá tãkó ró.
46001021	Nĩ ndrê drẽ, Ôvârí ʼbã trá âmbâ-âmbâ ró õjílã ãngó nõ drị̃ị̂ rî yî drí íyî nị̃zó cé tã nị̃nị̃ gõʼdá tã ị̂sũ-ị̂sũ gólĩyíkâ sĩ. Ôvârí lẽ nĩ õjílã pãlé tã lẽlẽ gólĩyíkâ tã âtî-âtî gólâ ãmâ drí rĩʼá pẽlâ nõ ʼá rî tãsĩ. Tã âtî-âtî gólâ õjílã ãngó nõ drị̃ị̂ rî yî drí rĩʼá ndrẽlâ tã tãkó ró nõ.
46001022	Õjílã Yúdạ̃ yí kâ rî ĩyíkâ tã lârâkô lôndãlé ĩʼdî tã âʼdálé ĩyî drí kĩ, tã âtî-âtî ãzákôlâ rĩʼá pẽlé ʼdĩ ãâʼdô pạ̃tị́ị̃. Gõʼdá õjílã Gị̃rị́kị̃ kâ lẽ ĩyíkâ tã îmbâ õjílã tã nị̃ ʼbá kâ rî yî ĩʼdî ĩyî drí gõzó tã lẽlé tã îmbâ rî ʼdĩ ʼá.
46001023	Gõʼdá ĩtí rî, ãmákâ rî, mã rî ãmákâ õdrã tã Yésũ Krístõ kâ fê lậlị̂-lậlị̂ drị̃ị̂ rî tã lâ pẽlé ĩʼdî. Õdrã Yésũ Krístõ kâ fê lậlị̂-lậlị̂ drị̃ị̂ ʼdĩ ʼbã õjílã Yúdạ̃ yí kâ rî ʼbá yî Yésũ rî gãlé dó ʼdíyî pã ʼbá Ôvârí drí âjólé rî ró. Gõʼdá õjílã ãzâ ʼbá yî âʼdó ʼbá õjílã Yúdạ̃ yí kâ ró kô rî yî kĩ ĩyíkâ, tã ʼdî âʼdô tã tãkó ró.
46001024	Gõʼdá õjílã gólĩyî Ôvârí drí njĩlí trá ʼẽʼá pãlâ õjílã Yúdạ̃ yí kâ lãfálé sĩ gõʼdá kpá Gị̃rị́kị̃ kâ lãfálé sĩ rî yî drí rî, tã Yésũ Krístõ rî tãsĩ rî âʼdâ tã kĩ, Ôvârí ãâʼdô mbârâkã ãmbá bê õjílã pãzó, gõʼdá Ôvârí ãâʼdô kpá cú tã nị̃nị̃ bê gạ̃rạ̃.
46001025	Nĩ ndrê, tã gólâ Ôvârí drí ʼẽlé ʼdĩ trá, õjílã gólĩyî ãngó nõ drị̃ị̂ nõ yî ndrê tã ʼdî ĩyî lị̃fị́ tã tãkó ró, gõʼdá tã rî ʼdĩ rî âʼdálé kĩ, tã nị̃nị̃ Ôvârí drị́gạ́ sĩ rî lậvũ gạ̃rạ̃ tã nị̃nị̃ õjílã ãngó nõ drị̃ị̂ nõ ʼbá yî drị́gạ́ sĩ rî drị̃ị̂ sĩ. Õjílã ãzâ yûʼdạ́wạ́ ãlôlâ tã nị̃nị̃ lâ drí cãlé tã nị̃nị̃ Ôvârí kâ rî bê. Gõʼdá õjílã ãngó nõ drị̃ị̂ rî ndrê ĩyî tã ʼdî tã tãkó ró mbârâkã ãkó, gõʼdá tã ʼdî mbârâkã lâ lậvũ gạ̃rạ̃ mbârâkã õjílã mvá kâ rî drị̃ị̂ sĩ.
46001026	Ámâ ândré rî mvá yî, nĩ ị̂sũ drẽ ãnî tã drẽ ãkpãkãʼdã Ôvârí drí ãnî ậzị́ ãkó âʼdólé íyî mvá yî ró rî, ãnî ángô tí ró.
46001027	Ôvârí lẽ tã-drị̃ té õjílã gólĩyî tã nị̃ ʼbá kô rî ʼbá yî njĩzó ʼdĩ, ãʼdô ró bê tã âʼdálé kĩ, õjílã gólĩyî tã nị̃ ʼbá ʼdĩ ʼbá yî ngá tãkó ʼî tã nị̃nị̃ ĩyíkâ ʼdĩ ʼbá yí bê. Gõʼdá Ôvârí njĩ õjílã gólĩyî mbârâkã ãkó ʼdĩ ʼbá yî kpá té ĩʼdî, ãʼdô ró bê tã âʼdálé kĩ, mbârâkã õjílã mvá kâ rî rĩʼá ngá tãkó ʼî.
46001028	Gólâ njĩ té õjílã gólĩyî õjílã ãngó nõ drị̃ị̂ rî drí rĩʼá ĩyî ndrẽlé ngá tãkó ró rî yî ĩʼdî, ãʼdô ró bê tã âʼdálé kĩ, ngá tíbê õjílã ãngó nõ drị̃ị̂ rî drí rĩʼá ndrẽlâ lị̃fị́ ró ãngó nõ ʼá nõ âʼdô rû îzãʼá ndrĩ.
46001029	Gólâ ʼê tã ʼdî ĩtí ʼdĩ rî, tãlâ mã õzó kô rĩî lómbé-lómbéwá ʼẽlé Ôvârí rî lị̃fị́ drị̃ ʼá kĩ, Ôvârí njĩ ãmâ nõ rî, tãlâ ãmâ õjílã tã lâ drí lâzélé gạ̃rạ̃ ãzí-ãzí drị̃ị̂ sĩ rî ĩʼdî rî drí.
46001030	Ôvârí ĩʼdî ãnî ʼbã ʼbá âʼdólé ngá ãlô ró Yésũ Krístõ bê rî. Gõʼdá Ôvârí âyê tã õnjí ãníkâ rî ʼbá yî trá ndrĩ, tãlâ Yésũ drã trá ãnî võ ʼá. Ĩtí rî, gõʼdá ólôʼbãá tã ãmâ rú Ôvârí ândrá kô. Yésũ ĩʼdî tíbê ãmâ înjí ʼbá âʼdólé drị̃-bạ́lạ́yị̂ ró tã õnjí ʼásĩ rî.
46001031	Ĩtí rî, gõʼdá mã rî tã ʼẽlé, nyé õzõ tã îgĩ Ôvârí kâ drí âtálé trá rî kâtí kĩ, "Õjílã gólĩyî lẽ ʼbá lómbé-lómbéwá ʼẽlé rî, gólĩyî õlômbê ĩyî tã gólâ Ôvârí drí ʼẽlé trá gólĩyî drí rî tãsĩ ĩʼdî." Yẽrẽmíyã 9.24
46002001	Ámâ ândré rî mvá yî, kậyị̂ má drí cãzó ãnî ngálâ tã âtî-âtî Ôvârí kâ pẽlé rî, má pẽé tã âtî-âtî rî ʼdĩ ãnî drí úlị́ lậnjị̃-lậnjị̃ sĩ kô ãʼdô ró bê ãnî drí tã lẽzó.
46002002	Má ʼbã tã ámákâ trá cé Yésũ Krístõ rî õdrã tã pẽzó ĩʼdî ãnî drí, tã gólâ rî îpázó fê lậlị̂-lậlị̂ drị̃ị̂, ãʼdô ró ãnî pãlé tã õnjí ãníkâ ʼásĩ rî bê.
46002003	Má drí âʼdózó drẽ bê ãnî lãfálé tólâ tã pẽʼá rî, má âcâ trá õzõ õjílã tãkó mbârâkã ãkó rî kâtí, gõʼdá ũrị̃ fî trá má ʼá rõô bũúũ ámâ ʼbãlé lẽlé rõô.
46002004	Gõʼdá má drí rĩzó tã âtî-âtî Ôvârí kâ nõ pẽlé ãnî drí rî, má rí kô pẽlâ ãnî drí tã nị̃nị̃ õjílã mvá drị́gạ́ sĩ rî sĩ. Nĩ lẽ tã tã âtî-âtî ʼdĩ ʼá, âʼdó kô kĩ, tãlâ má rî tã âtî-âtî rî ʼdĩ pẽlé tã nị̃nị̃ õjílã ãngó nõ kâ drị́gạ́ sĩ rî sĩ rî drí. Gõʼdá Ôvârí âʼdâ úlị́ má drí rĩʼá pẽlâ ʼdĩ trá ãnî drí mbârâkã Líndrí Tãndí íyíkâ rî kâ sĩ.
46002005	Má ʼê tã ʼdî ĩtí ʼdĩ rî, tãlâ nĩ õlẽ ró tã Yésũ rî tãsĩ mbârâkã Ôvârí kâ sĩ, âʼdó tã nị̃nị̃ õjílã mvá drị́gạ́ sĩ rî sĩ kô.
46002006	Úlị́ gólĩyî ãmâ drí rĩʼá pẽlâ krístõ ʼbá gólĩyî tã lẽ ʼbá trá tã Ôvârí kâ ʼá pị̃pị̂sị́lị́ ãlô sĩ rî yî drí rî, rĩʼá úlị́ tã nị̃nị̃ Ôvârí kâ bê rî ĩʼdî. Gõʼdá tã nị̃nị̃ rî gógó ʼdĩ âʼdó tã nị̃nị̃ õjílã mvá drị́gạ́ sĩ rî ĩʼdî kô. Tã nị̃nị̃ rî ʼdĩ âʼdó kô drị̃-ʼbá ãngó nõ kâ rî ʼbá yî ngá lésĩ, tãlâ tã nị̃nị̃ drị̃-ʼbá gólĩyî ãngó nõ kâ nõ ʼbá yî ngá lésĩ rî âʼdô rû ndẽʼá ndẽ ʼdũwạ̃ gólĩyí bê.
46002007	Gõʼdá tã nị̃nị̃ gólâ ãmâ drí rĩzó tã âtálé ĩʼdî sĩ lâ nõ rĩʼá tã nị̃nị̃ ngĩî ʼî. ʼDĩî tã nị̃nị̃ gólâ Ôvârí drí lậpị́lị́ trá dị̃ õjílã drí rî ĩʼdî. Drẽ ãkpãkãʼdã gólâ ʼbãá drẽ ãngó nõ kô rî, ạ̃kû ró, gólâ ʼbã tã nị̃nị̃ rî ʼdĩ tã lâ trá ãmâ drí.
46002008	Gõʼdá õjílã gólĩyî âʼdó ʼbá drị̃-ʼbá ãngó nõ kâ ró nõ ʼbá yî tã nị̃nị̃ lârâkô ĩtí ʼdĩ, tã lâ fí gólĩyî drị̃ị̂ kô. Tí tã nị̃nị̃ rî ʼdĩ tã lâ õró fĩî trá gólĩyî drị̃ị̂ rî, tí gólĩyî îcá kô Kúmú Yésũ rî îpálé fê lậlị̂-lậlị̂ drị̃ị̂.
46002009	Gõʼdá tã rî gógó ʼdĩ âʼdô trá nyé õzõ Ôvârí drí âtálé trá búkũ íyíkâ rî ʼá rî kâtí kĩ, "Ngá gólĩyî Ôvârí drí êdélé trá ʼẽʼá ʼẽlâ ãmâ õjílã íyíkâ gólâ rî lẽ ʼbá trá rî yî drí rî rĩʼá ngĩî lânjã ró tákányĩ. Õjílã îcá kô ngá lânjã rî gógó ʼdĩ ndrẽlé ĩyî lị̃fị́ sĩ ngãtá tã lâ ârílí ĩyî bị́-ʼbálé sĩ." Ĩsáyã 64.4
46002010	Gõʼdá Ôvârí âʼdâ tã íyíkâ lậpị̂-lậpị̂ ró ʼdĩ trá cé ãmâ gólĩyî krístõ ʼbá ró rî yî drí Líndrí Tãndí íyíkâ sĩ. Líndrí Tãndí gólâkâ ʼdĩ rî tã ndrĩ gólâ drí rĩʼá ʼẽlâ rî ʼbá yî nị̃lị́, ãʼdô tã lậnjị̃-lậnjị̃ gólâ drí rĩʼá ị̂sũlâ rî ʼbá yî ĩʼdî rî.
46002011	Ngá gólâ rĩ ʼbá tã ị̂sũ-ị̂sũ õjílã kâ nị̃lị́ rî cé õjílã rî ʼdĩ ĩʼdî. Kpá ĩtí, Líndrí Ôvârí kâ rî cé nĩ tã ị̂sũ-ị̂sũ pạ̃tị́-pạ̃tị̃ gólâkâ rî nị̃lị́ ndrĩ.
46002012	Mĩ ndrê drẽ, Líndrí gólâ tíbê ãmâ gólĩyî tã lẽ ʼbá trá rî yî drí âʼdózó ĩʼdí bê lâ nõ rî, âʼdó kô líndrí ãngó nõ kâ ĩʼdî. Ôvârí âjô Líndrí íyî nyãányâ kâ trá rĩlí ãmâ ʼá, tãlâ mã ũnị̃ ró tã tãndí ndrĩ gólâ Ôvârí drí âfẽlé trá ãmâ drí tãkó nõ ʼbá yî bê.
46002013	Gõʼdá âʼdô bê trá ĩtí rî, mã rí úlị́ tã ị̂sũ ãmâ nyãányâ kâ âtálé ĩʼdî kô. Líndrí Tãndí Ôvârí kâ rî nĩ rĩʼá ãmâ îmbálé úlị́ îcá ʼbá ĩyî ãmâ drí ʼẽʼá îmbálâ ãmâ ãzí-ãzí gólĩyî âʼdó ʼbá kpá cú Líndrí Tãndí Ôvârí kâ bê ĩyî ʼá rî yî drí rî sĩ.
46002014	Gõʼdá õjílã gólĩyî Líndrí Tãndí Ôvârí kâ ãkó ĩyî ʼá rî yî, gã ĩyî tã Ôvârí kâ nõ dó. Tã ʼdî îcá fĩlí õjílã ʼdî ʼbá yî drị̃ị̂ kô, tãlâ ʼdĩî tã gólĩyî Líndrí Tãndí Ôvârí kâ drí ʼẽʼá âʼdálâ cé nĩ gólĩyî drí rî ĩʼdî, ĩtí rî, gõʼdá gólĩyî ndrê ĩyíkâ tã rî ʼdĩ ĩyî lị̃fị́ ʼá tã tãkó ró.
46002015	Õjílã gólâ ʼbã ʼbá bê cú Líndrí Ôvârí kâ bê yí ʼá rî, âʼdô îcáʼá cú tã ífí tã lậnjị̃-lậnjị̃ ʼdî kâ nị̃lị́ ndrĩ. Gõʼdá îcá kô õjílã gólâ Líndrí Ôvârí kâ ãkó rî drí nị̃zó lâ,
46002016	nyé õzõ búkũ Ôvârí kâ drí âtálé trá rî kâtí kĩ, "Ãʼdî âʼdô îcáʼá kó tã ị̂sũ-ị̂sũ Ôvârí kâ nị̃lị́ nĩ yã? Õjílã kó yû. Ãʼdî âʼdô îcáʼá nĩ tã lôgõlé Ôvârí drị̃ị̂ yã? Õjílã ãzãkã kó yû." Ĩsáyã 40.13 Gõʼdá cé ãmâ nyãányâ gólĩyî ngá ãlô ró Yésũ Krístõ bê rî, mã nị̃ tã ị̂sũ gólâkâ rî ʼbá yî cé nĩ, tãlâ Líndrí Tãndí Ôvârí kâ âʼdâ nĩ ãmâ drí.
46003001	Ámâ ândré rî mvá yî, kậyị̂ má drí ʼbãzó ãní bê rî sĩ rî, má rí tã âtálé ãnî drí õzõ krístõ ʼbá gólĩyî tã lẽ ʼbá trá Ôvârí ʼá pị̃pị̂sị́lị́ ãlô sĩ rî kâtí kô. Má rî trá rĩʼá tã âtálé ãnî drí õzõ rĩrĩ tã âtálé õjílã gólĩyî rĩ ʼbá ĩyíkâ cé tã lôvó tã ãngó nõ kâ rî kâ bê drí rî kâtí. Ãnî drẽ cé ʼdĩyímvá õdé kâtí tã lẽlẽ ãníkâ Yésũ Krístõ ʼá rî ʼá.
46003002	Ĩtí rî, nĩ îcâ ãníkâ drẽ cé bã ndrõlé ĩʼdî. Nĩ îcá drẽ nyãsá âmbâ-âmbâ nyãlé tẽlé kô.
46003003	Nĩ îcá kô, tãlâ nĩ rî ãníkâ drẽ zãâ rĩʼá ngá gólĩyî ãngó nõ ʼbá yí kâ rî yî ʼẽlé ĩʼdî. Ãnî drẽ zãâ pị̃pị̂sị́lị́ ʼbãʼbã bê ãnî ãzí-ãzí yî rú, gõʼdá ãnî drẽ kpá zãâ rĩʼá lâwãʼá ãnî lãfálé ʼásĩ.
46003004	Gõʼdá ãnî drí ãnî lãfálé cãzó ngĩíngî, nyé õzõ õjílã gólĩyî ãngó nõ kâ tíbê tã lẽ ʼbá ĩyî Yésũ Krístõ ʼá kô rî ʼbá yí kâtí. Ãzâ ʼbá yî kĩ, yĩ õlẽ ĩyíkâ Póõlõ ĩʼdî gõʼdá ãzâ ʼbá yî kĩ, yĩ õlẽ ĩyíkâ Ãpólõ ĩʼdî.
46003005	Ãnî lãfâ cãcã ĩtí ʼdĩ rĩʼá tã tãkó ʼî. Ãpólõ íyíkâ ãʼdî ĩʼdî yã? Gõʼdá mâ Póõlõ íyíkâ ãʼdî ĩʼdî yã? Ãmâ ãmákâ cé lãjóʼbá Ôvârí kâ tíbê rĩ ʼbá tã tã lẽlẽ kâ Yésũ ʼá nõ âʼdálé ãnî drí rî yî ĩʼdî. Ãmâ ãlô-ãlô mã rî ãmákâ nõ cé lôsĩ gólâ Ôvârí drí âʼdálé ãmâ drí ʼẽlé rî ʼẽlé ĩʼdî.
46003006	Mâ ámákâ ĩʼdî úlị́ Ôvârí kâ nõ ị̂ʼdị́ ʼbá lâ ʼî ãnî ʼá. Gõʼdá Ãpólõ íyíkâ ĩʼdî úlị́ Ôvârí kâ má drí ị̂ʼdị́lị́ trá ãnî ʼá gõʼdá âfõ ʼbá trá ʼdĩ ʼâ lâ lûkũ ʼbá ʼî. Gõʼdá Ôvârí rî íyîngá úlị́ rî gógó ãmâ drí rĩʼá lôsĩ lâ ʼẽlé ʼdĩ ʼbãlé nĩ rĩʼá mbãlé ãnî pị̃pị̂sị́lị́ ʼá, gõʼdá ãnî drí gõzó tã gólâkâ lẽlé.
46003007	Gõʼdá lôsĩ ãmákâ kpạ̃rạ̃tị́ ngá ị̂ʼdị́ ʼbá gõʼdá ʼâ lâ lûkũ ʼbá bê rî, âʼdó kô lôsĩ ạ́ngị́ ʼî. Lôsĩ Ôvârí kâ gólâ tíbê rĩ ʼbá ngá ãmâ drí lôsĩ lâ ʼẽlé ʼdĩ ʼbá yî ʼbãlé mbãlé rî, ĩʼdî rĩʼá lôsĩ ạ́ngị́ ʼî.
46003008	Ĩtí rî, gõʼdá Ôvârí rî õjílã ngá ị̂ʼdị́ ʼbá ró gõʼdá ʼâ lâ lûkũ ʼbá ró ʼdĩ ʼbá yî ndrẽlé yí lị̃fị́ ndrĩ ʼdó ngá ãlô ró. Ĩtí rî, Ôvârí âʼdô ʼẽʼá drị́-ʼâ gólĩyíkâ fẽlé âʼdô lôsĩ gólĩyî drí ʼẽlé rî vó ró.
46003009	Má âtâ tã ʼdî ĩtí ʼdĩ rî, tãlâ ãmâ kpạ̃rạ̃tị́ Ãpólõ bê lôsĩ-ʼẽ-ãzíyã ʼî, mã rî ʼdó lôsĩ Ôvârí kâ ʼẽlé ĩʼdî kpãkã ãlô gólâ bê. Gõʼdá ãnî trá õzõ ạ́mvú Ôvârí kâ gólâ ãmâ drí rĩzó lôsĩ ʼẽlé nĩ ʼá lâ rî kâtí. Ãnî gõʼdá kpá trá õzõ jó Ôvârí kâ kâtí.
46003010	Mbârâkã gõʼdá tã nị̃nị̃ bê gólâ Ôvârí drí fẽlé trá má drí rî sĩ rî, má ʼê lôsĩ jó ʼdĩ ʼdị̃ʼdị̃ lâ kâ trá. Gõʼdá má îtõ trá jó rî ʼdĩ ʼdị̃lị́ õzõ jó ʼdị̃ ʼbá tãndí tã nị̃nị̃ jó ʼdĩ kâ bê rî kâtí. Nĩngá sĩ rî, gõʼdá õjílã ãzâ ʼbá yî ânĩ trá jó ʼdĩ ạ̃mbúkũ lâ ʼdị̃lị́ ndẽlé. Gõʼdá âʼdô bê trá ĩtí rî, õjílã gólĩyî ʼẽ ʼbá lôsĩ ạ̃mbúkũ ʼdî ʼẽlé ʼdĩ ʼbá yî, õʼê ĩyî lôsĩ ʼdî dódó.
46003011	Tãlâ Ôvârí ʼbã Yésũ Krístõ trá âʼdólé ĩʼdî jó ʼdĩ îtõ-îtõ lâ ró. Jó ʼdĩ îtõ-îtõ lâ tãndí ãzâ õzõ Yésũ tí rî yû.
46003012	Õjílã ãzâ ʼbá yî ûjũ trá jó Ôvârí kâ ʼdị̃lị́ ngá gólĩyî ʼẽ ʼbá rû îzãlé ʼwãâ kô rî sĩ, gólĩyî îtõ ʼdị̃lâ lãré âmbá ʼbá âmbâ rî yî sĩ, jó-drị̃ âmbá ʼbá âmbâ rî yí bê gõʼdá kpá õmã tãndí bê, gõʼdá ãzâ ʼbá yî ʼdị̂ ĩyíkâ trá fê âmbá ʼbá dódó kô rî ʼbá yî sĩ õmã rĩ ʼbá ṇãlé ʼwãâ rî bê ʼdĩ ʼbá yî ĩyíkâ ngá tíbê ʼẽ ʼbá rû îzãlé ʼwãâ rî yî ĩʼdî.
46003013	Õzõ Yésũ Krístõ õtírĩ âgõô ãngó nõ ʼá nõngá rî, gólâ âʼdô lôsĩ krístõ ʼbá yí kâ ûjũʼá ãlô-ãlô ndrĩ. Kậyị̂ lâ ʼdĩ tú rî, Ôvârí âʼdô ʼẽʼá âgõlé õzõ kạ̃gũmạ́ạ̃ kâtí lôsĩ õjílã gólĩyî jó ʼdị̃ ʼbá yí kâ kâ ûjũlị́ ãlô-ãlô ngãtá gólĩyî ʼdị̂ jó Ôvârí kâ ʼdĩ ngá tãndí sĩ yã rî.
46003014	Õzõ kạ̃gũmạ́ạ̃ rî ʼdĩ ãâcâ trá rî, õzõ gõʼdá jó áníkâ ʼdị̃lị́ ʼdĩ õʼdê kô rî, Ôvârí âʼdô drị́-ʼâ fẽʼá ní drí lôsĩ ní drí ʼẽlé ʼdĩ tãsĩ.
46003015	Gõʼdá õzõ kạ̃gũmạ́ạ̃ õzê jó áníkâ ʼdị̃lị́ rî trá vũdrị́ rî, ní âʼdô ngá pãʼá, gõʼdá lôsĩ rî ʼdĩ trá õnjí ró, ʼdĩî rî, ní ûsú gõʼdá drị́-ʼâ lôsĩ áníkâ ʼdĩ kâ kô, ní âʼdô áníkâ fõʼá lôsĩ võ ʼdî ʼásĩ drị́-drị́ị̃ ró, õzõ õjílã gólâ jó gólâkâ drí vẽlé nyé ngá gólâkâ jó kâ bê ndrĩ ʼá lâ gõʼdá drílâ íyíkâ âkpózó jó rî ʼdĩ ʼásĩ drị́-drị́ị̃ ró rî kâtí.
46003016	Nĩ nị̃ị́ kô kĩ, ãnî ndrĩ ʼdó jó Ôvârí kâ ĩʼdî yã? Gõʼdá Líndrí gólâkâ rî rĩlí ãnî ʼá yã?
46003017	Õzõ õjílã ãzâ ĩîzã ãnî trá tã îmbâ ányâ sĩ rî, Ôvârí âʼdô kpá õjílã rî ʼdĩ îzãʼá, tãlâ ãnî rĩʼá jó Ôvârí kâ ĩʼdî, gõʼdá gólâ ʼbã ãnî kpá trá âʼdólé õjílã íyî nyãányâ kâ ró.
46003018	Nĩ âdô ãnî ífífí kô. Õzõ õjílã gólâ ãngó nõ drị̃ị̂ rî ị̃ị̂sũ tã trá kĩ, yî rî gógó ãzákôlâ ʼdĩ ũnị̃ tã trá rõô rî, nî rî gógó ãzákôlâ ʼdĩ ní nị̃ tãndí ró kĩ, nî rĩʼá tã nị̃nị̃ ãkó, ní drí tã nị̃nị̃ Ôvârí ngá lésĩ pạ̃tị́ị̃ rî ị̂sũzó.
46003019	Má âtâ tã ʼdî ãnî drí ĩtí ʼdĩ rî, tãlâ ngá gólĩyî õjílã ãngó nõ drị̃ị̂ drí ndrẽlé ĩyî lị̃fị́ tã nị̃nị̃ ró ʼdĩ ʼbá yî, Ôvârí ndrê íyíkâ yí lị̃fị́ ngá tãkó ró. Ĩtí rî, tã îgĩ Ôvârí kâ âtâ kĩ, "Ôvârí rî ãkpãkãʼdã tã nị̃nị̃ õjílã gólĩyî ĩyî ʼbã ʼbá tã nị̃ ʼbá ró ʼdĩ ʼbá yí kâ jãlé ĩʼdî gólĩyî ʼbãlé âʼdólé ngá tãkó ró." Yóbõ 5.13
46003020	Gõʼdá Ôvârí âtâ kpá búkũ íyíkâ ʼá kĩ, "Ôvârí nị̃ trá kĩ, tã ị̂sũ-ị̂sũ tã nị̃ ʼbá ãngó nõ kâ rî kâ rĩʼá ngá tãkó ʼî." Lôngó 94.11
46003021	Gõʼdá âʼdô bê trá ĩtí rî, nĩ rî ãnî lômbélé kô tótó õjílã mvá tãsĩ. Ãmâ ndrĩ, ãmâ Póõlõ Ãpólõ gõʼdá kpá Pétẽrõ rĩʼá ʼdó ãníkâ ĩʼdî. Ngá ãmbá nõ ʼbá yî rĩʼá ʼdó ãníkâ ĩʼdî, ãngó nõ, rĩrĩ lédrẽ-lédrẽ ró, gõʼdá kpá õdrã bê, gõʼdá kậyị̂ gólâ ãndrõ rî gõʼdá kpá gólâ ị̃drú rî bê.
46003023	Gõʼdá ãnî trá ndrĩ Yésũ Krístõ kâ tã gólâkâ rî ʼbá yî ʼẽlé ĩʼdî, gõʼdá Yésũ Krístõ íyíkâ kpá trá Ôvârí kâ ĩʼdî gõʼdá tã Ôvârí kâ rî ʼbá yî ʼẽlé ĩʼdî.
46004001	Nĩ ndrê drẽ, ãmâ Ãpólõ yí bê, ãmâ ãmákâ cé rû ị̂ʼbũ ʼbá Yésũ Krístõ kâ tíbê Ôvârí drí lôsĩ fẽzó drị́gạ́ lâ, mã õpẽ ró tã íyíkâ lậpị́lị́ lậpị̂ ró rî õjílã drí rî kâtí.
46004002	Õjílã gólĩyî tíbê rĩ ʼbá lôsĩ ãmbá ĩtí ʼdĩ ʼẽlé ʼdĩ ʼbá yî, ólẽ drílĩyî âʼdólé tã ị̂sũ ãlô bê ʼẽrẽ lâ ʼá Ôvârí drí.
46004003	Ãmákâ rî, õzõ õjílã gólĩyî ãngó nõ kâ nõ ʼbá yî õlẽ ĩyî tã-vó ãmákâ kĩlí âʼdô tã nị̃nị̃ õjílã ãngó nõ kâ drị́gạ́ sĩ rî vó ró rî, tã lâ lâzé má rú kô. Õjílã gólâ ʼẽ ʼbá tã ámákâ kĩlí nõngá rî ãʼdî ĩʼdî yã? Õjílã kó yûʼdạ́wạ́, cé gólâ tíbê ámâ âjó ʼbá lôsĩ íyíkâ ʼẽlé rî ĩʼdî.
46004004	Má ndré tã õnjí má drí ʼẽlé lôsĩ gólâ má drí rĩʼá ʼẽlâ nõ ʼá kô. Gõʼdá ʼdĩî âʼdó kô kĩ, mâ cú ĩtí tã õnjí ãkó rî. Kúmú ãmákâ Yésũ Krístõ âʼdô tã-vó ãmákâ kĩʼá nĩ mbị̂.
46004005	Ãʼdô gõʼdá trá ĩtí rî, âʼdó kô tãndí ró ãnî drí tã-vó ãnî ãzí-ãzí yí kâ kĩzó, nĩ tẽ kậyị̂ gólâ îcá ʼbá ʼẽzó tã-vó kĩlí rî, rĩʼá kậyị̂ Kúmú ãmákâ Yésũ Krístõ drí ʼẽzó âgõlé ãngó nõ ʼá rî ĩʼdî. Kậyị̂ rî ʼdĩ tú rî, gólâ âʼdô tã gólĩyî lậpị̂-lậpị̂ ró õjílã pị̃pị̂sị́lị́ ʼá rî lôfõʼá ndrĩ, ãʼdô ró bê tã lâ kĩlí. Gõʼdá Ôvârí drí drị́-ʼâ gólĩyíkâ fẽzó gólĩyî drí âʼdô ngá gólĩyî drí ʼẽlé rî vó ró. Ĩtí rî, gõʼdá nĩ kî tã-vó lãjóʼbá Yésũ kâ rî kâ kô drẽ ãkpãkãʼdã Yésũ drí âgõ ãkó.
46004006	Nõngá rî, ãmâ rĩʼá ãmâ ʼbãʼá Ãpólõ bê âʼdólé tã âʼdâ ró tã lãjóʼbá Ôvârí kâ rî kâ tãsĩ, tãlâ nĩ ị̂lị̂ ró tã ãmâ drí rĩʼá ʼẽlâ nõ ĩʼdî. Nĩ ʼê tã kô lậvũlị́ tã gólâ tã ʼbãʼbã Ôvârí kâ ʼá rî drị̃ị̂ sĩ. Âʼdó kô ãnî drí kĩʼá nĩ rî, lị̃fị́ îcí ʼbá ãzâ rî õlậvũ íyíkâ ãzâ drị̃ị̂ sĩ rî.
46004007	Ãʼdî ʼbã íyíkâ ãnî nĩ âʼdólé gạ̃rạ̃ ãnî ãzí-ãzí yî drị̃ị̂ sĩ rî yã? Tã nị̃nị̃ ãníkâ ʼdĩ, Ôvârí fẽé nĩ ãnî drí tãkó kô yã? Õzõ gõʼdá tã nị̃nị̃ gólĩyî ãnî drí rĩzó tã ndrĩ ʼẽlé ĩʼdî sĩ lâ, ʼdĩî ʼbá yî Ôvârí õfẽ nĩ ãnî drí tãkó rî, gõʼdá nĩ rî ãníkâ ãnî lômbélé tã lâ sĩ ʼdî ãʼdô drí yã?
46004008	Nĩ nị̃ tã gõʼdá trá rõô yã? Nĩ ûsû gõʼdá ngá ãnî drí lẽlé rî ʼbá yî trá ndrĩ yã? Nĩ ndrê gõʼdá ãníkâ ãnî kúmú ạ́ngị́ ró õjílã ãzí drị̃ị̂ sĩ yã? Rĩʼá dó õzõ ãnî drí kũmũ âmãrẽ trá ãnî nyãányâ drí ʼdĩ kâtí rî. Mã âtâ ãnî drí âʼdólé kúmú ró, tãlâ mã âʼdô ró bê ãní bê drị́-ãcê bê.
46004009	Mã lẽ tã rî ʼdĩ ĩtí ʼdĩ, tãlâ Ôvârí ʼbã ãmâ, lãjóʼbá íyíkâ ró rî trá pạ̃tị́ị̃ âʼdólé ãmâ lôgõlé vũdrị́ ʼálâ õjílã drí ndrĩ, õzõ õjílã gólĩyî ûfúlị́ õʼbí ʼá õjílã dũû ândrá rî ʼbá yí kâtí, tãlâ õjílã ãngó nõ drị̃ị̂ rî ʼbá yî ndrĩ, mãlãyíkã ûrú ʼálâ rî ʼbá yí bê õndrê ró ĩyî bê.
46004010	Õjílã ndrĩ rî ĩyî trá ãmâ ndrẽlé õzõ ngá tãkó kâtí, tãlâ mã rî tã Yésũ kâ pẽlé ĩʼdî rî drí. Gõʼdá ãníkâ rî, nĩ ʼbã ãníkâ ãnî nyãányâ sị́sị́ ʼálâ tã nị̃ ʼbá ró lạ́tị̂ gólâ Yésũ rî vó lôbẽ kâ nõ ʼá. Ãmâ ãmákâ cú ĩtí mbârâkã ãkó, gõʼdá nĩ ʼbã ãníkâ ãnî nyãányâ sị́sị́ ʼálâ mbârâkã ʼbá ró. Gõʼdá õjílã rî ĩyíkâ ãmâ ndrẽlé ngá tãkó ró rĩzó ʼdásí ʼẽlé ãmâ rú, gõʼdá rî ĩyíkâ bê-rî ãnî ị̂njị̃zó ĩʼdî.
46004011	Ĩtí rî, bũúũ âcálé ãndrõ nô ãmâ gólĩyî rû ị̂ʼbũ ʼbá Yésũ Krístõ kâ yî ró rî yî, mã rî rĩlí kậyị̂ ãzâ ʼbá yî sĩ lõfó sĩ lũmvû lôvó bê gõʼdá rĩʼá lậmúlị́ ítá lị́rị́kũ bê. Órî ãmâ cãlé. Gõʼdá ãmâ drí rĩzó lậmú bê ʼbã tãndí ãmákâ ãkó.
46004012	Ĩtí rî, ãmâ drí rĩzó lôsĩ ʼẽlé rõô ãmâ drị́ sĩ, ãʼdô ró bê ngá nyãnyã ûsúzó. Gõʼdá õzõ õjílã õʼdâ ãmâ trá rî, mã rî ãmákâ úlị́ tãndí âtálé ĩʼdî gólĩyî drí gõʼdá kpá Ôvârí rî îjílí bê rî ĩʼdî õrẽ fẽlé gólĩyî drí. Õzõ õjílã õfẽ lâṇõ ãmâ drí rî, mã rî fĩî ậtũlị́.
46004013	Gõʼdá õzõ õjílã õgâ õnjõ ãmâ rú rî, mã rî ãmákâ gõʼdá úlị́ âsô-âsô âtálé ĩʼdî gólĩyî drí. Õjílã ãngó nõ drị̃ị̂ nõ yî ndrê ĩyíkâ ãmâ ngá tãkó ró îtõlé kó kậyị̂ gólâ ãmâ drí lôsĩ îtõzó tólâ nã sĩ âcálé bũúũ ãndrõ nô.
46004014	Ámâ mvá yî tíbê má drí lẽlé rõô nõ ʼbá yî, má rî tã ndrĩ rĩ ʼbá ãmâ ʼẽlé ʼdĩ ʼbá yî îgĩlí ãnî drí, ʼdĩî âʼdó kô kĩ, ãnyĩ õʼê ró ãnî bê. Má îgĩ tã ʼdî ʼbá yî ãnî drí, ʼdĩî rî ĩîmbâ ró ãnî bê lạ́tị̂ âmbâ-âmbâ gólâ rû ị̂ʼbũ ʼbá pạ̃tị́-pạ̃tị̃ Yésũ kâ drí rĩʼá trõlâ rî âʼdálé ãnî drí, tãlâ má lẽ ãnî trá rõô rî drí.
46004015	Õzõ gbõ lé ãnî ãʼdô lị̃fị́ îcí ʼbá bê dũû tíbê rĩ ʼbá ãnî îmbálé lạ́tị̂ gólâ Ôvârí kâ nõ ʼá rî, gõʼdá mâ ámákâ ĩʼdî õzõ ãnî átá kâtí, tãlâ má îmbâ ãnî trá sị́sị́ ãnî ʼbãlé tã lẽlé tã Yésũ kâ ʼá, ĩʼdî ãndrõ ãnî drí âʼdózó krístõ ʼbá ró ʼdĩ.
46004016	Âʼdô gõʼdá bê trá ĩtí rî, ʼdõvó nĩ rî nyé õzõ ámá kâtí.
46004017	Tã rî ʼdĩ tãsĩ rî, mâ trá Tĩmátĩyã rî jõʼá ãnî pãlé âʼdólé nyé õzõ má tí. Gólâ nyé õzõ ámâ mvá má drí lẽlé rõô rî kâtí, tãlâ mã âcâ trá gólâ bê ngá ãlô ró Yésũ Krístõ ʼá. Má nị̃ trá tãndí ró kĩ, gólâ âʼdô ngá má drí lẽlé gólâ drí ʼẽlé rî ʼẽʼá. Má jô gólâ trá ãnî ngálâ, tãlâ úlị́ gólâ drí ʼẽʼá îmbálâ ãnî drí rî õʼbã ró ãnî bê lạ́tị̂ gólâ má drí rĩzó õzõ krístõ ʼbá kâtí, gõʼdá kpá tã gólĩyî má drí rĩʼá îmbálâ kạ̃nị́sạ̃ ʼá võ ʼásĩ ngĩíngî rî ʼbá yî ị̂sũlị́.
46004018	Gõʼdá õjílã ãzâ ʼbá yî ãnî lãfálé sĩ ị̂sũ ĩyíkâ bê-rî kĩ, má ĩîcá gõʼdá gõlé kpá óʼdí ãnî ndrẽlé tólâ kô, ĩʼdî gólĩyî drí rĩzó ĩyî lômbélé ʼdĩ.
46004019	Ĩtí rî, gõʼdá Ôvârí õlôpê mâ trá rî, má âʼdô cãʼá ãnî ndrẽlé ngbãângbânõ. Mâ rî gógó nyãányâ lâ, má gõ ró ndrẽlâ ngãtá õjílã gólĩyî rĩ ʼbá ĩyî lômbélé ʼdĩ ʼbá yî mbârâkã gólĩyíkâ lậvũ gạ̃rạ̃, õzõ gólĩyî drí âtálé ĩyî tị̂ sĩ ʼdî tí yã rî.
46004020	Nĩ nị̃ tãndí ró kĩ, lạ́tị̂ gólâ tíbê Ôvârí drí rĩzó õjílã ʼbãlé âʼdólé õjílã íyíkâ ró rî âʼdó kô cé úlị́ tị̂ kâ ʼdĩ ĩʼdî. Rĩʼá tã mbârâkã Ôvârí kâ kâ ĩʼdî.
46004021	Ĩtí rî, nĩ lẽ má ãânĩ ãnî ngálâ lạ́tị̂ ángô rî ʼásĩ yã? Nĩ lẽ má ãânĩ ãnî cãlé ônjóróʼbí sĩ, ngãtá nĩ lẽ má ãânĩ ãnî ngálâ ngá lẽlẽ sĩ tã âtálé ãnî drí mãnísĩ yã?
46005001	Má ârî tã ókĩ nĩ rî, õjílã ãzâ ãnî lãfálé sĩ õʼê tã õnjí tẽtẽ ãnyĩ kâ trá. Ãgô ãzâ õrî ậyị́lị́ átá lâ rî õkó bê. Tã õnjí rî gógó ʼdĩ lậvũ gạ̃rạ̃ tã õnjí õjílã gólĩyî Ôvârí rî nị̃ ʼbá kô rî drí rĩʼá ʼẽlâ rî ʼbá yî drị̃ị̂ sĩ.
46005002	Ãʼdô gõʼdá trá ĩtí rî, nĩ gõ nĩ rî ãníkâ ãnî lômbélé rĩrĩ ãníkâ krístõ ʼbá ró rî tãsĩ ʼdî ãʼdô drí yã? Tí võ lâ ʼá rî, tã õnjí gólĩyî ĩtí ʼdĩ ʼbá yî âʼdô ãnî ʼbãʼá âʼdólé tã ị̂sũ ró. Nĩ drô ãgô ʼdĩ vólé ãnî lãfálé sĩ.
46005003	Gbõ lé má âʼdó bê kô ngbãângbânõ ãnî lãfálé tólâ rî, tã ị̂sũ ámákâ bê ãní bê tólâ. Gõʼdá mâ rî gógó nyãányâ lâ drị́-ãcê Yésũ Krístõ kâ sĩ âtâ tã trá kĩ, rĩʼá tãndí ró tã-vó ãgô ʼdĩ kâ kĩzó. Nĩ êʼbê rû võ ãlô ʼá Ôvârí rî îrátãlé, nĩ nị̃ tãndí ró kĩ, nõngá rî, má âʼdô rãtáã ʼẽʼá Ôvârí drí ãnî pãzó, gõʼdá drị́-ãcê Yésũ Krístõ kâ rî âʼdô ʼbãʼá ãní bê tólâ.
46005005	Nĩ drô ãgô rî gógó ʼdĩ vólé ãnî lãfálé sĩ, gõʼdá nĩ âyê gólâ Sãtánã drị́gạ́, Sãtánã ĩîzã ró gólâ rî rúʼbạ́ ʼdĩ vólé ngá lãzé sĩ. Áâʼdô lâṇõ ʼdî fẽʼá gólâ drí ĩtí, tãlâ gólâ ãâdĩ ró drị̃ bê tã õnjí íyíkâ ʼdĩ ʼásĩ, tã mbị̂ rî ʼẽlé ĩʼdî, gõʼdá Yésũ Krístõ õpâ ró gólâ bê kậyị̂ drílâ ʼẽzó âgõlé tã-vó õjílã kâ kĩlí rî tú.
46005006	Rĩʼá õnjí ró ãnî drí ãgô õnjí ʼdĩ âyézó zãâ rĩlí ãnî lãfálé, gõʼdá ãnî drí kpá rĩzó ãnî lômbélé kĩ, ĩyî ãâʼdô krístõ ʼbá ʼî. Nĩ nị̃ úlị́ mãnĩgõ gólâ âtálé nõ kĩ, "Ạ̃kú lõngá fínyáwá rî âʼdô õdrá mõrá ʼá dũû rî ʼbãʼá ângálé gõʼdá gĩlí kpá gãlãhã." Kpá ĩtí, tã õnjí õjílã ãlô kâ âʼdô lậʼbúʼá krístõ ʼbá ãzí îzãlé ndrĩ.
46005007	Âʼdô bê trá ĩtí rî, gõʼdá nĩ drô tã õnjí ʼbá ʼdĩ vólé ãnî lãfálé sĩ, tãlâ nĩ âʼdô ró bê ngbángbá tã õnjí ãkó, nyé õzõ ãmâ Yúdạ̃ yî drí lôfõrẽ lâ ãmâ lãfálé sĩ ãmbãtã ạ̃kú ãkó rî ʼbẽʼbẽ lâ sĩ kãrámã lậvũ-lậvũ kôrô kâ ʼá rî tí. Nĩ ndrê, úfû Yésũ Krístõ trá ĩʼdî kạ́bị̃lị́kị̃ kãrámã lậvũ-lậvũ kôrô kâ ró, tãlâ gólâ õpâ ró ãmâ bê tã õnjí ãmákâ ʼásĩ.
46005008	Ĩtí rî, mã ʼê kãrámã lậvũ-lậvũ kôrô kâ ʼdĩ tãndí ró. Mã njú kô zãâ ãmbãtã ãmákâ ạ̃kú bê tíbê âʼdó ʼbá ĩʼdî tã ʼẽʼẽ õnjí ãmákâ rî rú âʼdólé ĩʼdî ngá nyãnyã kãrámã rî ʼdĩ kâ ró. Bê-rî, mã trõ ãmbãtã gólâ ạ̃kú ãkó rî ĩʼdî, gólâ âʼdó ʼbá tã ʼẽʼẽ õnjí ãmákâ ãkó rî. Ãmbãtã gólâ âʼdó ʼbá ạ̃kú ãkó ʼdĩ rî, rĩʼá rĩrĩ tãndí ãmákâ gõʼdá tã lẽzó ĩʼdî tã pạ̃tị́ị̃ Ôvârí kâ nõ ʼá rî ĩʼdî.
46005009	Wárãgã má drí îgĩlí sị́sị́ ãnî drí nã ʼá rî, má kĩ ãnî drí rî, nĩ õrî kô kpãkã ãlô õjílã gólĩyî ãvẽ ʼbá ró ʼdĩ ʼbá yí bê.
46005010	Tã gólâ má drí îgĩlí ãnî drí ʼdĩ, tã ífí lâ âʼdó kô kĩ, õjílã tíbê âʼdó ʼbá ĩyî krístõ ʼbá ró kô rî yî ĩʼdî. Õzõ nĩ õlẽ ãnî lãfálé cãlé tã õnjí ʼbá gólĩyî Ôvârí rî nị̃ ʼbá kô, rĩ ʼbá ĩyî tã õnjí gólĩyî nõ ʼbá yî ʼẽlé rî yî, ậyị́lị́ õkó bê ngãtá ãgô bê ĩyî õkó yî ngãtá ágó yí bê drị̃lị́ sĩ, ãvẽ ʼbá, ʼdó-má-drí ʼbá, ũgú, ôvârí ãbãrãdãgõ îrátã ʼbá yî rú sĩ rî, îcá kô, té nĩ âʼdô ãngó tã õnjí kâ nõ âyéʼá ĩʼdî vólé.
46005011	Tã õnjí ʼbá má drí tã lâ îgĩlí ãnî drí kĩʼá nĩ rî, nĩ õcâ ãnî lãfálé gólĩyî rú sĩ ʼdî ʼbá yî, ãkpã ãnî ãzí-ãzí yî gólĩyî ĩyî zị̃ ʼbá krístõ ʼbá ró gõʼdá kpá zãâ rĩʼá ĩyî tã õnjí ʼẽʼá ʼdĩ ʼbá yî ĩʼdî. Õzõ krístõ ʼbá ãzâ ãʼdô ãnî lãfálé sĩ õrî zãâ rĩʼá ậyị́lị́ õkó bê ngãtá ãgô bê íyî ágó ngãtá õkó drị̃lị́ sĩ, ãʼdô ãvẽ ʼbá ʼî, ãʼdô ʼdó-má-drí ʼbá ʼî, õrî ôvârí ãbãrãdãgõ îrátãlé ĩʼdî, õrî úlị́ õnjî-õnjî âtálé õjílã ãzí rú, õrî õdrá mvũlị́ õdrá drí rĩzó gólâ rî cĩlí rõô, gõʼdá ãʼdô ũgú ʼî rî, ʼdĩî õjílã gólĩyî má drí tã lâ îgĩlí ãnî drí kĩʼá nĩ rî, nĩ õcâ ãnî lãfâ gólĩyî rú sĩ rî ʼbá yî ĩʼdî. Gõʼdá nĩ nyâ ngá kpá kô gólĩyí bê võ ãlô ʼá.
46005012	Má âtâ úlị́ ʼdĩ ĩtí ʼdĩ rî, tãlâ õjílã gólĩyî âʼdó ʼbá kô krístõ ʼbá yî ró ʼdĩ rî, tã gólĩyíkâ rî âʼdó kô tã ámákâ rî ĩʼdî. Ôvârí âʼdô tã-vó gólĩyíkâ kĩʼá nĩ. Gõʼdá ãníkâ rî rĩʼá tãndí ró ãnî drí krístõ ʼbá ʼdĩ ʼbá yî rĩrĩ gólĩyíkâ vó lâ ậrị̃lị́. Nĩ ʼê tã gólâ búkũ Ôvârí kâ drí âtálé rî ĩʼdî nyé õzõ ãgô gólâ ậyị́ ʼbá íyî átá rî õkó bê ʼdĩ kâtí ʼdĩ kĩʼá nĩ rî, "Nĩ drô õjílã gólĩyî rĩ ʼbá zãâ tã õnjí ʼẽlé ãnî lãfálé rî ʼbá yî ãnî lãfálé sĩ vólé." Tã ʼBãʼbã Ândâ 17.7
46006001	Ókĩ nĩ rî, krístõ ʼbá ãzâ ʼbá yî rî ĩyî ãzí-ãzí yî âjílí tã kĩ ʼbá gólĩyî Ôvârí rî nị̃ ʼbá kô ʼdĩ ʼbá yî ândrá. Ángô tí ró yã? Õjílã Ôvârí kâ rî ʼbá yî rî ĩyî tã ĩyíkâ vó lâ êdélé ãkpã ĩyî lãfálé ʼásĩ.
46006002	Nĩ nị̃ị́ kô kĩ, õjílã Ôvârí kâ rî ʼbá yî âʼdô ʼbãʼá ĩyî âgõ-âgõ Yésũ kâ ãngó ʼá nõngá rî vósĩ tã-vó kĩ ʼbá ró õjílã ãngó nõ kâ drí yã? Õzõ ãʼdô gõʼdá trá ĩtí rî, nĩ îcá kô tã gólĩyî fínyáwá-fînyâwá ãnî lãfálé ʼdĩ ʼbá yî ndẽlé yã?
46006003	Nĩ nị̃ị́ kô kĩ, ãmâ gólĩyî õjílã Ôvârí kâ ró nõ ʼbá yî âʼdô tã-vó mãlãyíkã kâ kĩʼá yã? Ãʼdô trá ĩtí rî, mã âʼdô îcáʼá cú tã-vó ãngó nõ kâ kĩlí.
46006004	Ĩtí rî, âʼdó kô mbị̂, õzõ tã ányâ ãʼdô bê krístõ ʼbá lãfálé rî, ãnî drí trõzó lâ âjílí tã kĩ ʼbá gólĩyî Ôvârí rî nị̃ ʼbá kô gõʼdá kpá lôsĩ ãkó kạ̃nị́sạ̃ ʼá rî ʼbá yî ândrá.
46006005	ʼDĩî nĩ ʼê ʼdĩ tã ányâ ʼî. Õjílã ãnî krístõ ʼbá lãfálé sĩ ʼẽ ʼbá tã-vó kĩlí rî ʼbá yî yûʼdạ́wạ́ yã?
46006006	Gõʼdá nĩ rî krístõ ʼbá ãzí âjílí tã kĩ ʼbá gólĩyî âʼdó ʼbá kô krístõ ʼbá ró rî yî ândrá, õjílã gólĩyî Ôvârí nị̃ ʼbá kô rî yî drí rĩzó tã gólĩyíkâ ârílí.
46006007	Tã gólâ ãnî drí rĩʼá ʼẽlâ ĩtí ʼdĩ rî âʼdálâ kĩ, tã rî ʼdĩ pẽ ãnî trá lẽ. Rĩʼá tãndí ró ãnî drí rĩzó vũdrị́ ãnî võ ʼásĩ krístõ ʼbá yî ró tã âʼdó ʼbá bê ãnî lãfálé ʼásĩ rî êdélé, âʼdó kô âjízó lâ bê-rî ĩʼdî õjílã gólâ Ôvârí rî nị̃ ʼbá kô rî ândrá. Âʼdô ʼbãʼá tí tãndí ró, õzõ ãnî ãzí-ãzí krístõ ʼbá ró rî yî õʼê tã õnjí ãnî drí rî, ãnî drí âyézó lâ tã ʼdî võ lâ lôgõ ãkó.
46006008	Tã gólâ ʼdĩ ʼbá yî võ lâ ʼá rî, gõʼdá ãnî ãzâ ʼbá yî rî gõʼdá kpá rĩʼá tã õnjí ʼẽlé ĩyî ãzí-ãzí yî gólĩyî krístõ ʼbá ró rî yî rú. Ãnî ãzâ ʼbá yî, nĩ rî gõʼdá kpá ãkpã ngá ãnî ãzí-ãzí yî krístõ ʼbá ró rî yí kâ ûgũlị́.
46006009	Nĩ nị̃ị́ kô kĩ, õjílã gólĩyî rĩ ʼbá tã õnjí ʼẽlé rî îcá ĩyî kô pạ̃tị́-pạ̃tị̃ ró fĩlí võ ʼbũû ʼálâ rî ʼá. Nĩ âdô ãnî nyãányâ kô. Õzõ nĩ ãʼdô drẽ zãâ ậyị́ʼá ʼdãzí rî õkó bê ngãtá ʼdãzí rî ágó bê rî, õzõ nĩ ãʼdô drẽ zãâ ậyị́ʼá ãgô ãzí ngãtá õkó ãzí bê rî, õzõ nĩ ãʼdô drẽ zãâ ôvârí ãbãrãdãgõ îrátãʼá ĩʼdî, õzõ nĩ ãʼdô drẽ zãâ rĩʼá ngá ãnî ãzí-ãzí yí kâ ûgũʼá rî, õzõ nĩ ãʼdô drẽ zãâ ãrõ-ãrõ bê, õzõ nĩ õrî drẽ zãâ rĩʼá õdrá mvũlị́ rĩʼá ãnî cĩlí gõʼdá kpá rĩzó ãzí-ãzí lôʼdálé ĩʼdî sĩ lâ rî, gõʼdá õzõ ãnî ãʼdô drẽ zãâ rĩʼá tã õnjí ʼdĩ ʼbá yî ãkípálâ yî ʼẽʼá rî, nĩ îcá kô fĩlí võ ʼbũû ʼálâ nã ʼá.
46006011	Sị́sị́ rî, õjílã ãzâ ʼbá yî ãnî lãfálé sĩ rî trá rĩʼá tã õnjí ʼdĩ ʼbá yî ʼẽlé. Gõʼdá ngbãângbânõ rî, Ôvârí jĩ gólĩyî trá ngbángbá tã õnjí gólĩyíkâ ʼdĩ ʼbá yî ʼásĩ. Ĩtí rî, gõʼdá ngbãângbânõ rî, nĩ âyê tã õnjí ʼdĩ ʼbá yî trá tãlâ ãnî trá õjílã Ôvârí kâ ĩʼdî. Gólâ ʼbã ãnî trá âʼdólé õjílã tã mbị̂ ʼbá ró drị́-ãcê Kúmú ãmákâ Yésũ Krístõ kâ rî sĩ gõʼdá Líndrí Tãndí Ôvârí kâ rî sĩ.
46006012	Õjílã ãzâ õkĩ yî ãʼdô cú drị̃-bạ́lạ́yị̂ bê ngá ndrĩ ʼẽzó rî, gõʼdá má âʼdô tã-drị̃ lôgõʼá õjílã rî ʼdĩ drí nõtí, âʼdó kô tã pạ̃tị́ị̃ ró kĩ, ngá ndrĩ ní drí ʼẽlé rî âʼdô ánî pãʼá. Nĩ âyê ngá ndrĩ ãnî drí rĩʼá ʼẽlâ rî ʼbá yî kô ãnî ʼbãlé rạ̃gị́ị̃ ĩyíkâ ró.
46006013	Ĩtí rî, õjílã ãzâ ʼbá yî âʼdô kĩʼá nĩ rî, óʼbã ʼâ íyíkâ kó ngá nyãzó ʼá lâ, gõʼdá má âʼdô lôgõʼá lâ õjílã rî ʼdĩ drí nõtí, úlị́ ʼdĩ ʼbá yî ĩyíkâ rĩʼá mbị̂, gõʼdá ị̃zạ́tú rî, ãmâ ʼâ ʼdĩ âʼdô ʼẽʼá rû ndẽlé kpạ̃rạ̃tị́ ngá nyãnyã ʼdî bê. Úlị́ mãnĩgõ ʼdî, tã ífí lâ kĩ, Ôvârí ʼbãá ãnî rúʼbạ́ ʼdĩ kô ãnî drí tótó ãvẽ ʼẽzó ĩʼdî sĩ lâ. Ôvârí ʼbã ãvẽ nĩ, gõʼdá âʼdó kô tãndí ró ậyị́zó õkó bê ngãtá ãgô bê õzõ ní drí lẽlé rî tí. Ôvârí ʼbã ãnî rúʼbạ́ ʼdĩ ãʼdô ró bê ãnî drí íyî ị̂njị̃zó ĩʼdî sĩ lâ. Gõʼdá Ôvârí rî gógó bê njãâ ãnî pãlé ngá ãnî rúʼbạ́ drí lẽlé rî yî sĩ.
46006014	Nĩ ndrê drẽ, Ôvârí îngâ Kúmú ãmákâ Yésũ Krístõ rî rúʼbạ́ õdrã ʼásĩ. Gõʼdá gólâ âʼdô ãmâ rúʼbạ́ yî îngáʼá kpá ĩtí õdrã ʼásĩ mbârâkã íyíkâ ʼdĩ sĩ.
46006015	Nĩ nị̃ị́ kô kĩ, gõʼdá ãnî rúʼbạ́ ʼdĩ trá Yésũ Krístõ rî rúʼbạ́ ʼî yã? Ĩtí rî, rĩʼá tãndí ró ãnî drí gõzó Yésũ Krístõ rî rúʼbạ́ ʼbãlé âʼdólé rúʼbạ́ ãvẽ ʼbá kâ ró yã? ʼDĩî sú kô.
46006016	Õzõ õjílã ãzâ ạ̃ậyị̂ trá õkó ãvẽ ʼbá ró ʼdĩ ʼbá yí bê ngãtá ãgô ãvẽ ʼbá ró ʼdĩ ʼbá yí bê yã rî, ʼdĩî gólĩyî âcâ trá ngá ãlô ró õkó ngãtá ãgô ãvẽ ʼbá ró ʼdĩ bê, tãlâ tã îgĩ Ôvârí kâ ãzâ âtâ tã trá kĩ, "Ágó yî õkó lâ bê ậmû rû ĩyî âcálé õjílã ãlô ró." Tã Ómvó Ngá 2.24
46006017	Gõʼdá má âtâ ãnî drí, õjílã gólâ íyî ậmú ʼbá ãlô Kúmú ãmákâ Yésũ Krístõ bê rî, gólĩyî âcâ trá ngá ãlô ró Yésũ Krístõ bê.
46006018	Ĩtí rî, gõʼdá nĩ âʼdó kô õjílã ãvẽ ʼbá ró ãlôlâ. Õjílã gólâ tã õnjí ĩtí ʼdĩ ʼẽ ʼbá rî, gólâ îzã trá cú íyî rúʼbạ́ ʼî. Tã õnjí ãzâ ʼbá yî õjílã drí rĩʼá ʼẽlâ rî ʼbá yî, îzãá ĩyî gólâ rî rúʼbạ́ kô.
46006019	Nĩ nị̃ị́ kô kĩ, ãnî rúʼbạ́ ʼdĩ jó Líndrí Tãndí Ôvârí kâ kâ ĩʼdî yã? Ôvârí rî rĩʼá Líndrí Tãndí íyíkâ âjólé rĩlí ãnî ʼá. Nĩ âʼdó kô ãnî nyãányâ kâ ĩʼdî rĩʼá tã ʼẽlé ãnî drị̃ị̂ sĩ. Ãnî õjílã Ôvârí kâ ĩʼdî.
46006020	Nĩ ndrê trá, gólâ gî ãnî trá lâgî ãmbá sĩ. Ĩtí rî, nĩ ʼê gõʼdá tã gólĩyî rĩzó gólâ rî ị̂njị̃lị́ rî ĩʼdî ãnî rúʼbạ́ ʼdĩ sĩ.
46007001	Tã gólâ tíbê ãnî drí îjílí má tị́ ʼdĩ ʼá rî, má âʼdô tã-drị̃ lâ lôgõʼá ãnî drí nõtí, má âʼdô kĩʼá nĩ rî, ãwô, õzõ õjílã ãzâ ĩîcâ cú rĩlí tãkó õkó gĩ ãkó, gõʼdá õkó lôvó ʼê gólâ kpá kô rî, rĩʼá tãndí ró.
46007002	Gõʼdá kpálé ĩtí rî, má nị̃ trá tãndí ró kĩ, ãvẽ ʼê õjílã rõô. Gõʼdá âʼdô bê trá ĩtí ró rî, rĩʼá tãndí ró õjílã drí õkó ngãtá ágó trõzó kó ãlô gõzó lị̃fị́ ʼbãlé cé íyíkâ õkó ngãtá ágó rî ʼdĩ drị̃ị̂ ĩʼdî.
46007003	Ĩtí rî, gõʼdá ágó õfẽ íyî nyãányâ ậyị́zó õkó lâ bê dódó, gõʼdá õkó õfẽ íyî nyãányâ kpá ậyị́zó ágó lâ bê dódó cú ĩtí íyî rúʼbạ́ lôgá ãkó íyî ágó ngãtá õkó drí, õzõ lôvó lâ õʼê gólâ rî ágó ngãtá õkó trá rî.
46007004	Õkó mbârâkã ãkó íyî rúʼbạ́ drị̃ị̂, gõʼdá ágó lâ ĩʼdî mbârâkã bê drị̃ lâ. Kpá ĩtí, ágó lâ mbârâkã ãkó íyî rúʼbạ́ drị̃ị̂, gõʼdá õkó ĩʼdî mbârâkã bê drị̃ lâ.
46007005	Ãgô ngãtá õkó ĩʼdî yã rî, õlôgâ yî kô ậyị́lị́ íyî õkó bê ngã ágó bê tãkó ĩtí. Õzõ nĩ õlẽ rĩlí ngĩíngî ãʼdô ró bê rãtáã ʼẽzó Ôvârí drí rî, ʼdĩ rĩʼá tãndí ró, gõʼdá ãâʼdô cé kậyị̂ dã sĩ. Kậyị̂ rî ʼdĩ vósĩ, nĩ âgõ kpá óʼdí ậyị́lị́ võ ãlô ʼá ágó ró õkó ró, õzõ ãnî drí rĩʼá ʼẽlâ sị́sị́ rî kâtí, tãlâ Sãtánã õzó kô ãnî âdó ậyị́lị́ õjílã ʼdãzí rî õkó ró ngãtá ágó ró rî bê ãnî õkó ngãtá ágó drị̃lị́ sĩ.
46007006	Gõʼdá úlị́ ámákâ má drí âtálé ãnî drí õkó trõtrõ kâ ngãtá ágó trõ kâ nõ âʼdó kô tã ʼbãʼbã ró ãnî drí.
46007007	Gõʼdá tã ị̂sũ ámákâ ʼá rî, rĩʼá tãndí ró ãnî drí rĩlí õkó ãkó õzõ ámá kâtí. Gõʼdá má nị̃ trá kĩ, Ôvârí fẽ mbârâkã õjílã drí ngĩíngî ãlô-ãlô ndrĩ ngá ngĩíngî ʼẽzó. Ôvârí fẽ mbârâkã trá õjílã ãzâ ʼbá yî drí rĩzó õkó bê tãndí ró, gõʼdá gólâ fẽ mbârâkã kpá trá ãzâ ʼbá yî drí rĩzó tãndí ró õkó ngãtá ágó ãkó.
46007008	Má lẽ tã âtálé ãnî gólĩyî ạ́njúlị́ ró rî ʼbá yî drí, gõʼdá kpá ãnî gólĩyî ágó ngãtá õkó lâ yî drí ôdrãlé trá rî ʼbá yî drí. Rĩʼá tãndí ró ãnî drí rĩzó cú ĩtí ágó ngãtá õkó ãkó, õzõ má drí rĩrĩ nô kâtí.
46007009	Gõʼdá õzõ ní ãʼdô cú ĩtí mbârâkã ãkó ãnî vó ndrẽlé rĩlí õkó ngãtá ágó ãkó rî, ʼdõvó nĩ trõ õkó ngãtá ágó cé ãlô. Âʼdólé õkó bê ngãtá ágó bê ãlô rî sû nĩ gólâ ãnî drí âʼdózó õkó ngãtá ágó ãkó gõʼdá ãvẽ drí rĩzó ãnî fũlị́ rî drị̃ị̂ sĩ.
46007010	Mâ kpá úlị́ ãzâ bê âtálé ãnî krístõ ʼbá gólĩyî âʼdó ʼbá õkó bê ngãtá ágó bê rî yî drí, úlị́ rî gógó ʼdĩ âʼdó kô ámâ nyãányâ kâ ĩʼdî, rĩʼá úlị́ Yésũ Krístõ kâ ĩʼdî. Õkó õngâ ágó lâ drị́gạ́ sĩ kô.
46007011	Õzõ õkó rî ʼdĩ õngâ trá ágó lâ drị́gạ́ sĩ rî, õkó rî ʼdĩ õtrõ gõʼdá ágó ãzâ kó kô. Õzõ ĩîcâ îcâ rî, gólĩyî ẽêdê ĩyî lãfálé ágó lâ âyélé ʼdĩ bê, gõʼdá gólâ õgõ ró té ágó lâ drị́gạ́. Gõʼdá krístõ ʼbá gólĩyî ãgô ró õkó bê rî ʼbá yî drí kpá ĩtí, gólĩyî ĩîngâ ĩyî õkó yî kpá kô.
46007012	Ĩtí rî, gõʼdá má lẽ kpá tã ãzâ âtálé ãnî drí, tã rî ʼdĩ âʼdó kô tã ʼbãʼbã Kúmú ãmákâ Yésũ Krístõ kâ ĩʼdî. Õzõ krístõ ʼbá ãʼdô rĩ-ãzí bê gõʼdá rĩ-ãzí ʼdĩ âʼdô krístõ ʼbá ʼî kô rî, õzõ ngãtá rĩ-ãzí ʼdĩ gólâ tã lẽ ʼbá kô Yésũ Krístõ ʼá ʼdĩ õlẽ tã-drị̃ trá rĩzó kpãkã ãlô ágó lâ ngãtá õkó tã lẽ ʼbá ró ʼdĩ bê rî, rĩʼá tãndí ró ágó ngãtá õkó krístõ ʼbá ró ʼdĩ ĩîngâ rĩ-ãzí íyíkâ ʼdĩ kô, gólĩyî õrî ĩʼdí bê lâ ngá ãlô ró.
46007014	Má âtâ tã ʼdî ĩtí ʼdĩ rî, tãlâ Ôvârí âʼdô îcáʼá õrẽ fẽlé rĩ-ãzí ʼdĩ gólâ krístõ ʼbá ró kô rî drí, tã lẽlẽ ágó gõʼdá õkó krístõ ʼbá ró rî kâ sĩ. Tí õró ʼbãâ ĩtí kô rî, Ôvârí âʼdô ʼdĩyímvá gólĩyî drí tị̃lị́ rî yî ndrẽʼá õjílã gólĩyî Ôvârí rî nị̃ ʼbá kô rî yî ró. Gõʼdá tã pạ̃tị́ị̃ ró, Ôvârí ndrê ʼdĩyímvá ʼdĩ ʼbá yî kpá õjílã íyíkâ ró.
46007015	Gõʼdá õzõ õjílã gólâ tíbê tã lẽ ʼbá kô ʼdĩ õlẽ trá íyî rĩ-ãzí tã lẽ ʼbá ró ʼdĩ âyélé rî, rĩ-ãzí ʼdĩ ãâyê gólâ ʼẽlâ ĩtí. Îcá gõʼdá kô ãnî drí rĩzó zãâ rĩ-ãzíyã ró, tãlâ Ôvârí lẽ ãnî drí rĩlí tã ạ̃ʼdị́ sĩ ãnî lãfálé ʼásĩ.
46007016	Ãnî gólĩyî tíbê krístõ ʼbá õkó ró rî ʼbá yî, nĩ âyê ãnî ágó gólĩyî tíbê âʼdó ʼbá kô krístõ ʼbá ró rî yî kô. Nĩ rî kpãkã ãlô gólĩyí bê, Ôvârí nị̃ tã tãndí ʼẽ ʼbá âʼdólé ãnî ágó ʼdĩ ʼbá yî drí rî trá ndrĩ. Únị̃ị́ kô, nĩ âʼdô gólĩyî jãʼá ị̃zạ́tú âʼdólé õjílã tãndí Yésũ Krístõ kâ ró. Gõʼdá ãnî krístõ ʼbá gólĩyî ãgô ró rî yî drí kpá ĩtí.
46007017	Ãnî ndrĩ õʼê ĩyî tã ĩyíkâ nyé õzõ Ôvârí drí ʼbãlé trá gólĩyî drí ʼẽlé rî kâtí. Gólĩyî õrî zãâ lôsĩ tíbê gólĩyî drí rĩʼá ʼẽlâ Ôvârí drí gólĩyî ậzị́zó ʼálâ sĩ âʼdólé õjílã íyíkâ ró rî ʼẽlé. ʼDĩî tã gólĩyî má drí rĩʼá îmbálâ kạ̃nị́sạ̃ ndrĩ má drí rĩzó lậmúlị́ ʼálâ sĩ rî ʼbá yî ʼásĩ rî yî ĩʼdî.
46007018	Õzõ Ôvârí ũzị̂ õjílã gólâ ʼdẽ ʼbá bãsã ʼá rî ĩʼdî âʼdólé õjílã íyíkâ ró rî, õjílã rî ʼdĩ ʼé ngá ãzâ kô ãʼdô ró bê ạ̃lị́bị́ gólâ yí drí ʼdẽzó trá bãsã ʼá ʼdĩ jãlé vólé yí rú sĩ. Kpá ĩtí, õzõ Ôvârí ũzị̂ õjílã gólâ ʼdẽ ʼbá kô bãsã ʼá rî ĩʼdî âʼdólé õjílã íyíkâ ró rî, õjílã rî ʼdĩ ãânĩ gõʼdá kô ʼdẽlé bãsã ʼá, tãlâ yí ãʼdô ró bê õjílã Ôvârí kâ ró.
46007019	Má âtâ tã ʼdî ĩtí ʼdĩ rî, tãlâ ʼdẽʼdẽ bãsã ʼá ʼdĩ rĩʼá ngá tãkó ʼî Ôvârí rî lị̃fị́ drị̃ ʼá. Ngá gólâ tã lâ drí lậvũlị́ gạ̃rạ̃ Ôvârí rî lị̃fị́ drị̃ ʼá rî, rĩʼá tã ʼbãʼbã gólâkâ rî ị̂njị̃-ị̂njị̃ lâ ĩʼdî.
46007020	Ãnî ãlô-ãlô õrî íyíkâ fí nyé õzõ yí drí ʼbãrẽ tí.
46007021	Kpá ĩtí, õzõ nî ãzâ ãʼdô rạ̃gị́ị̃ õjílã ãzâ kâ, gõʼdá Ôvârí drí ánî ậzị́zó âʼdólé õjílã íyíkâ ró rî, ní ị̂sũ tã kô tã lâ tãsĩ. Gõʼdá õzõ ánî lị́pị̂ ʼdĩ õlẽ trá ánî âyélé nĩlí drị̃-bạ́lạ́yị̂ ró rî, ʼdĩî rĩʼá tãndí ró.
46007022	Má âtâ kĩ, ãnî krístõ ʼbá gólĩyî rạ̃gị́ị̃ ró rî yî õʼê ũrị̃ kô ʼdĩ rî, tãlâ Ôvârí õtírĩ ãnî ậzị́ õjílã íyíkâ ró rî, Ôvârí ʼbã ãnî trá âʼdólé drị̃-bạ́lạ́yị̂ ró rạ̃gị̃ tã õnjí kâ ʼásĩ. Ĩtí rî, gõʼdá ãnî krístõ ʼbá gólĩyî tíbê âʼdó ʼbá kô rạ̃gị́ị̃ ró Ôvârí drí zị̃lị́ trá âʼdólé õjílã íyíkâ ró ʼdĩ ʼbá yî, ãnî kpá trá rĩʼá rạ̃gị́ị̃ Yésũ Krístõ kâ ĩʼdî.
46007023	Ôvârí ĩʼdî rĩʼá ãnî lị́pị̂ ʼî. Gólâ gî ãnî trá lâgî ãmbá sĩ. Gõʼdá âʼdô bê trá ĩtí rî, nĩ ʼbã gõʼdá ãnî kô õjílã ãzâ drí ãnî drị̃ îzãlé.
46007024	Ĩtí rî, ámâ ândré rî mvá yî, nĩ rî nyé õzõ Ôvârí drí ãnî ʼbãrẽ kâtí, tãlâ nĩ rî ró bê gólâ bê.
46007025	Gõʼdá tã gólâ ãnî drí îgĩlí má drí õjílã gólĩyî ạ́njúlị́ ró ʼdĩ ʼbá yî tãsĩ rî, tã ʼbãʼbã Ôvârí kâ ʼbãlé tã ʼdî ʼá rî yû. Ĩtí rî, má lẽ gõʼdá tã ị̂sũ ámákâ tã ʼdî ʼá rî âʼdálé ĩʼdî ãnî drí, õzõ õjílã gólâ tã nị̃ ʼbá kĩ yí rî zãâ tã pạ̃tị́ị̃ âtálé ĩʼdî mbârâkã Ôvârí kâ sĩ rî kâtí.
46007026	Ĩtí rî, gõʼdá lâṇõ gólâ rĩ ʼbá ãmbá õjílã Ôvârí kâ ʼẽlé nõ tãsĩ rî, má ị̂sũ bê rî, rĩʼá tãndí ró õjílã drí rĩzó ạ́njúlị́ ró.
46007027	Õzõ gõʼdá ãnî ãʼdô cú õkó bê rî, nĩ drô kô vólé. Õzõ gõʼdá ãnî ãʼdô kpá õkó ãkó rî, nĩ rî ĩtí õkó ãkó.
46007028	Gõʼdá õzõ nĩ ị̃ị̂sũ tã trá ʼẽzó õkó ngãtá ágó trõlé rî, ʼdĩî rî âʼdó kô tã õnjí ʼî. Õzõ õkó mvá gólâ tã ãgô kâ nị̃ ʼbá kô rî õlẽ ágó trõlé rî, ʼdĩ âʼdó kô tã õnjí ʼî. Gbõ lé âʼdó kô tã õnjí ʼî õkó ngãtá ágó trõzó rî, gõʼdá õjílã gólâ õkó ngãtá ágó trõ ʼbá trá rî, âʼdô lâṇõ ûsúʼá rõô ãngó nõ ʼá. Gõʼdá õjílã gólâ rĩ ʼbá ạ́njúlị́ ró rî pâ ngá trá lâṇõ ʼdî ʼásĩ.
46007029	Ámâ ândré rî mvá yî, ngá gólĩyî ndrĩ ãngó nõ ʼá nõ ʼbá yî âʼdô rû ndẽʼá ʼwãâ. Ĩtí rî, ngãtá ãnî gólĩyî õkó bê ngãtá ágó bê rî ʼbá yî ngã õjílã gólĩyî ʼbã ʼbá ạ́njúlị́ ró rî yî ĩʼdî yã rî, õʼê ĩyî lôsĩ Ôvârí kâ pị̃pị̂sị́lị́ ãlô sĩ.
46007030	Ĩtí rî, ngãtá ãnî gólĩyî ãwó võ ʼá rî yî, ngã ãnî gólĩyî âʼdó ʼbá ãyĩkõ ró rî yî ĩʼdî yã rî, õʼê ĩyî lôsĩ Ôvârí kâ pị̃pị̂sị́lị́ ãlô sĩ. Gõʼdá ngãtá ãnî âʼdó ʼbá cú ngá bê dũû rî, ngã ngá ãkó yã rî, õʼê ĩyî lôsĩ Ôvârí kâ pị̃pị̂sị́lị́ ãlô sĩ.
46007031	Nĩ âyê ngá ãngó nõ kâ ʼdĩ ʼbá yî, nĩ ʼê ró lôsĩ Ôvârí kâ ĩʼdî. Má âtâ tã ʼdî ĩtí ʼdĩ rî, tãlâ ngá ndrĩ ãngó nõ ʼá nõ ʼbá yî âʼdô rû ndẽʼá ndẽ.
46007032	Má lẽ ãnî drí âʼdólé cú ĩtí ngá lậnjị̃-lậnjị̃ ũrị̃ ngá ãngó nõ ʼbá yí kâ tãsĩ rî kâ ãkó. Õjílã gólĩyî ạ́njúlị́ ró rî âʼdô îcáʼá cú lôsĩ Ôvârí kâ ʼẽlé pị̃pị̂sị́lị́ ãlô sĩ, tãlâ gólĩyî ĩyîngá tã ị̂sũ-ị̂sũ ãkó rõô. Gólĩyî lẽ kpá Ôvârí rî ʼbãlé âʼdólé ãyĩkõ ró.
46007033	Gbõ lé ĩtí rî, gõʼdá õjílã gólâ âʼdó ʼbá cú õkó bê ngãtá ágó bê rî, rî íyíkâ ị̃tú vósĩ cé zãâ ũrị̃ ró ngá gólĩyî ãngó nõ ʼbá yí kâ nõ ʼbá yî tãsĩ, tãlâ gólâ lẽ kpá íyî õkó rî ʼbãlé âʼdólé ãyĩkõ ró.
46007034	Ĩtí rî, tã ị̂sũ-ị̂sũ õjílã ʼdî ʼbá yí kâ rĩʼá rị̃, ãlô ʼbã ĩyíkâ tãsĩ, gõʼdá rị̃ lâ kpá tã Ôvârí kâ tãsĩ. Nĩ ndrê, õkó gólâ ágó ãkó rî fẽ íyíkâ íyî nyãányâ nyé lôsĩ Ôvârí kâ ʼẽlé ĩʼdî, âʼdólé Ôvârí drí lôsĩ íyíkâ bê ndrĩ. Gõʼdá õkó gólâ ágó bê rî kâ rî, gólâ lẽ kpá tã ị̂sũlị́ tã ãngó nõ ʼbá yí kâ rî tãsĩ. Gólâ lẽ kpá íyî ágó rî ʼbãlé âʼdólé ãyĩkõ ró.
46007035	Má âtâ úlị́ ʼdĩ ĩtí ʼdĩ rî, ãʼdô ró bê tã ị̂sũ ãníkâ êdélé, nĩ ãʼdô ró bê tã ạ̃ʼdị́ bê ãnî pị̃pị̂sị́lị́ ʼá. Má lẽ ãnî drí tã mbị̂ rî ʼẽlé ĩʼdî, gõʼdá kpá tã Ôvârí kâ ʼẽlé pị̃pị̂sị́lị́ ãlô sĩ.
46007036	Gbõ lé ĩtí rî, õzõ ãgô ị̃ị̂ʼbị̃ tã trá õkó bê rû trõzó gõʼdá tã lâ êdé rû drẽ ʼwãâ kô, gõʼdá ãvẽ ãʼdô trá ãgô rî ʼdĩ bê rõô rî, gólâ õtrõ õkó ʼdĩ. ʼDĩî âʼdó kô õnjí ró. Gõʼdá kpá õzõ õkó ʼdĩ ãâʼdô bí âcáʼá ãrãkã ró trõó rû ĩyî drẽ zãâ kô, õkó ʼdĩ õlẽ trá ãgô ʼdĩ trõlé ʼwãâ rî, gólĩyî õtrõ rû.
46007037	Gõʼdá õzõ ãgô rî ʼdĩ õkó ʼdĩ bê ị̃ị̂ʼbị̃ tã rî ʼdĩ trá pị̃pị̂sị́lị́ ãlô sĩ rĩzó tãkõ ạ́njúlị́ ró, gõʼdá îcâ kpá cú íyî rúʼbạ́ vó ndrẽlé ãvẽ drị́gạ́ sĩ rî, ʼdĩî rĩʼá tãndí ró ãgô ʼdĩ drí rĩzó tãkõ õkó rî ʼdĩ trõ ãkó.
46007038	Ĩtí rî, ãgô gólâ tã-drị̃ lẽ ʼbá õkó gólâ ndrẽlé trá yí drí rî trõzó rî, ãgô rî ʼdĩ ʼê ʼdĩ tã tãndí ʼî. Gõʼdá ãgô gólâ tã ị̂sũ ʼbá õkó gólâ ndrẽlé trá yí drí rî trõzó kô rî, ʼê ʼdĩ kpá tã tãndí ʼî.
46007039	Ĩtí rî, õkó gólâ ágó trõ ʼbá trá rî, rî rĩlí tã ʼbãʼbã ágó lâ kâ zẽlé kậyị̂ ágó drí ʼbãzó drẽ bê lédrẽ-lédrẽ ró ʼdĩ ʼásĩ ndrĩ. Gõʼdá õzõ ágó lâ ʼdĩ õdrã trá rî, gólâ gõʼdá trá drị̃-bạ́lạ́yị̂ bê ãgô ãzâ tã lâ drí sũlị́ gólâ rú rî trõlé, õzõ ãgô rî ʼdĩ ãʼdô krístõ ʼbá ʼî õzõ gólâ tí rî.
46007040	Gõʼdá tã ʼdî ʼbá yî ʼásĩ ndrĩ rî, tã ị̂sũ ámákâ ʼá rî, tí krístõ ʼbá gólĩyî ạ̃yị́zị́ ró rî ʼbá yî, rĩʼá tãndí ró gólĩyî drí rĩzó cú ĩtí ágó ngãtá õkó ãzâ trõ ãkó. Má ị̂sũ bê rî, tã ị̂sũ-ị̂sũ ámákâ ʼdĩ ʼbá yî, Líndrí Tãndí Ôvârí kâ rî nĩ âʼdálâ má drí.
46008001	Ngbãângbânõ rî, tã gólâ ãnî drí îgĩlí má drí, kĩʼá nĩ rî, ãâʼdô rĩʼá tãndí ró krístõ ʼbá drí ngá gólâ fẽlé trá pãrãndã tị́ rî nyãzó ngãtá rĩʼá õnjí ró yã rî tãsĩ rî. Nĩ âtâ trá tãndí ró kĩ, ãmâ krístõ ʼbá ãâʼdô ʼdó ndrĩ tã nị̃nị̃ bê. Gbõ lé ĩtí rî, nĩ ị̂sũ ãníkâ bê rî tã ʼdî ʼbã ãnî trá ngá ãnî drí lẽlé rî yî ʼẽlé, tãlâ nĩ nị̃ trá kĩ, ngá gólâ lãʼbí ãnî ạ́ʼbị́yạ́ yí kâ ʼdãzó drị̃ lâ rî mbârâkã ãkó ãnî îzãlé Ôvârí rî lị̃fị́ drị̃ ʼásĩ rî drí sĩ. Nĩ ndrê drẽ, tã nị̃nị̃ ãníkâ rõô ʼdĩ ʼbá yî rî ãnî ʼbãlé âʼdólé lómbé-lómbéwá ʼbá ró, ĩtí rî rĩʼá tãndí ró tã ʼẽzó lôvó sĩ ãnî ãzí-ãzí yî drí. Lõvõ ãníkâ ãnî ãzí-ãzí yî drí rî âʼdô gólĩyî ʼbãʼá tã lẽlé Ôvârí ʼá pị̃pị̂sị́lị́ ãlô sĩ.
46008002	Õzõ õjílã ãzâ ị̃ị̂sũ tã kĩ, yí ũnị̃ tã trá ndrĩ rî, gõʼdá gólâ tã nị̃nị̃ ãkó.
46008003	Ĩtí rî, gõʼdá õjílã gólâ Ôvârí rî lôvó ʼbã ʼbá rî âʼdô ʼbãʼá õjílã gólâ Ôvârí drí tã âtázó gólâ rî tãsĩ kĩ, gólâ ãâʼdô õjílã pạ̃tị́ị̃ ʼî rî ĩʼdî.
46008004	Ngbãângbânõ rî, má âʼdô gõʼdá tã âtáʼá ngá gólâ fẽlé trá pãrãndã tị́ rî tãsĩ. Mã nị̃ trá tãndí ró kĩ, ãnî ạ́ʼbị́yạ́ yî ôvârí rĩʼá mbârâkã ãkó. Gõʼdá mã nị̃ kpá trá tãndí ró kĩ, Ôvârí pạ̃tị́ị̃ rî bê kó rĩʼá cé ãlô.
46008005	Mã nị̃ trá kĩ, ngá bê rĩʼá dũû ãngó nõ ʼá gõʼdá kpá ûrú ʼálâ tíbê õjílã drí rĩʼá îrátãlâ tã nị̃ ãkõ sĩ ôvârí ró kpá kúmú ró rî yî.
46008006	Gólĩyî cú mbârâkã ãkó, Ôvârí íyîngá rĩʼá cé ãlô, tíbê âʼdó ʼbá ãmâ átá ûrú ʼálâ rî ĩʼdî. Gólâ ʼbã ngá ãngó nõ ʼá nõ ʼbá yî nĩ ndrĩ, mã rî nõ cé tã gólâkâ rî ʼẽlé ĩʼdî. Gõʼdá Kúmú ạ́ngị́ ãmákâ bê kpá rĩʼá cé ãlô, Yésũ Krístõ ĩʼdî. Ôvârí ʼbã ngá ndrĩ ãngó ʼá nõ gólâ rî drị́ sĩ. Gólâ tĩ ãmâ drị̃ tã õnjí ãmákâ ʼásĩ, tãlâ mã õrî ró bê ạ̃dũkũ ãkó.
46008007	Kpálé ĩtí rî, krístõ ʼbá ãzâ ʼbá yî nị̃ị́ tã ʼdî dódó kô. Gólĩyî rî zãâ ĩyî ạ́ʼbị́yạ́ yî ôvârí yî ndrẽlé ôvârí pạ̃tị́ị̃ ró mbârâkã bê. Gõʼdá ĩtí rî, õzõ gólĩyî õnyâ ngá pãrãndã kâ rî, kĩ tã ị̂sũ gólĩyíkâ ʼá rî, gólĩyî ị̂njị̃ ĩyî ạ́ʼbị́yạ́ yî ôvârí yî trá. Ĩtí rî, gólĩyî âʼdô ʼbãʼá tã ị̂sũ ró, tãlâ tã ị̂sũ gólĩyíkâ ʼá rî, ãâʼdô õnjí ró.
46008008	Gõʼdá ngá nyãnyã ãzâ ʼbá yî nyãzó ngãtá nyãzó lâ kô yã rî, rĩʼá cú ĩtí mbârâkã ãkó õjílã ʼbãlé âʼdólé õnjí ró ngãtá tãndí ró Ôvârí rî lị̃fị́ drị̃ ʼá.
46008009	Ãnî krístõ ʼbá yî gólĩyî tã ị̂sũ ʼbá kĩʼá nĩ rî yĩ ãâʼdô tã nị̃nị̃ bê rî, nĩ ârî drẽ. Tã ị̂sũ ãníkâ ʼá rî, ãnî ãâʼdô drị̃-bạ́lạ́yị̂ bê ngá ndrĩ ʼẽlé ngãtá ngá pãrãndã kâ rî nyãlé. Gõʼdá má kĩ ãnî drí rî, nĩ ndrê tãndí ró, tãlâ drị̃-bạ́lạ́yị̂ ãníkâ tã ʼdî kâ ʼdĩ õzó õjílã ãzí gólĩyî tã nị̃nị̃ ãníkâ ʼdĩ tí rî ãkó rî yî ʼbãâ ngá gólĩyî drí ndrẽlé ĩyî lị̃fị́ tã õnjí ró rî yî ʼẽlé kô. Nĩ ʼbã gólĩyî drị̃ lîjãlé tã ĩtí ʼdĩ ʼbá yî sĩ.
46008010	Gõʼdá mâ drẽ tã ʼdî ífí lâ ngĩʼá ãnî drí tãndí ró. Õzõ nĩ õnyâ ngá pãrãndã kâ gõʼdá krístõ ʼbá ãzâ ʼbá yî gólĩyî tã ị̂sũ ʼbá kĩʼá nĩ rî tã ʼdî ngá õnjí ʼî rî, õndrê ãnî rî, gólĩyî âʼdô kĩʼá nĩ rî, nĩ õʼdâ ʼdĩ lãʼbí pãrãndã kâ ĩʼdî. Gõʼdá gólĩyî âʼdô kĩʼá nĩ rî, tã ãnî drí ʼẽlé ʼdĩ ãâʼdô trá tã tãndí ʼî krístõ ʼbá drí ʼẽlé. Gõʼdá drílĩyî kpá rĩzó tã ʼdî ʼẽlé. Gõʼdá ĩtí rî, gólĩyî drị̃ âʼdô lîjãʼá lîjã. Gõʼdá îcá ĩyî kô nị̃lâ dódó kĩ, tã gólâ Ôvârí drí lẽlé ĩyî drí ʼẽlé rî íyíkâ ángô rî ĩʼdî yã.
46008011	Gõʼdá ĩtí rî, ãnî gólĩyî tã nị̃nị̃ bê rî ʼbá yî îzã tã lẽlẽ ãnî ãzí-ãzí gólĩyî tã nị̃nị̃ bê dã rî kâ trá. Tã ʼdî âʼdô tã ãmbá ró, tãlâ Yésũ Krístõ drã trá gólâ rî pãlé.
46008012	Ĩtí rî, ʼdĩî nĩ ʼê tã õnjí trá Yésũ Krístõ rú, tãlâ tã gólâ ãnî drí ʼẽlé ʼdĩ ʼbã ãnî ậdrúpị̃ yî gólĩyî krístõ ʼbá ãzí ró rî yî trá tã õnjí ʼẽlé. Tã ãnî drí ʼẽlé ʼdĩ îzã tã ị̂sũ gólĩyíkâ tã õnjí rî nị̃zó rî trá.
46008013	Gõʼdá õzõ ãʼdô trá ĩtí rî, ámákâ rî, ngá má drí nyãlé rî drí ámâ ãzí-ãzí yî ʼbãzó tã õnjí ʼẽlé rî, gõʼdá má lẽé kó kô ngá rî ʼdĩ nyãlé ãlôwálâ.
46009001	Ôvârí fẽé drị́-ãcê má drí tã má drí lẽlé rî ʼẽzó kô yã? Má âʼdó lãjóʼbá Yésũ Krístõ kâ ĩʼdî kô yã? Má ndré Yésũ ámâ lị̃fị́ sĩ kô yã? Nĩ âcâ âʼdólé õjílã Ôvârí kâ ró ʼdĩ âʼdó kô lôsĩ Kúmú ãmákâ Yésũ Krístõ kâ má drí ʼẽlé ãnî drí rî tãsĩ kô yã?
46009002	Gbõ lé õzõ õjílã ãzâ ʼbá yî õgã mâ dó âʼdólé lãjóʼbá Yésũ Krístõ kâ ró rî, nĩ îcá kô ámâ gãlé dó âʼdólé lãjóʼbá Yésũ Krístõ kâ ró. Tã gólâ ʼẽ ʼbá âʼdálâ õjílã drí kĩ pạ̃tị́ị̃ mâ lãjóʼbá Yésũ kâ ĩʼdî rî ãnî ĩʼdî, tãlâ nĩ âcâ trá ngá ãlô ró Yésũ Krístõ bê úlị́ gólâkâ má drí pẽlé ãnî drí rî sĩ.
46009003	Õzõ õjílã ãâtâ ĩyî tã trá má drí kĩ, má ãâʼdó kô lãjóʼbá Yésũ Krístõ kâ ĩʼdî rî, má âʼdô tã-drị̃ lôgõʼá gólĩyî drí nõtí.
46009004	Îcá kô ngá nyãnyã fẽzó ãmâ drí ngá mvũmvũ bê lôsĩ ãmákâ nõ ʼẽrẽ lâ Bãrãnábã bê rî ʼá yã?
46009005	Má îcá kô õkó trõlé rĩzó lậmúlị́ ĩʼdí bê lâ õzõ lãjóʼbá ãzâ ʼbá yí kâtí yã? Pétẽrõ yî, Kúmú ãmákâ Yésũ rî ậdrúpị̃ bê gõʼdá kpá lãjóʼbá ãzâ ʼbá yí bê rî ĩyî ậcị́ tõlé ĩyî õkó yí bê.
46009006	Ĩtí rî, ãmâ Bãrãnábã bê, mã rî ãmákâ nĩ, rĩʼá lôsĩ ʼẽlé ãmâ drị́ sĩ, ãʼdô ró bê ãmâ drí ãmâ tị́ nyãzó tãlâ ãʼdô ʼî yã?
46009007	Ạ̃jú ʼbũ ʼbá yî gólĩyî rî ngá nyãnyã gĩlí ậdị̂ ĩyíkâ sĩ yã? Õzõ õjílã ãzâ ị̃ị̂ʼdị̂ ngá-ĩyínyâ ạ́mvú ʼá rî, gólâ îcá kô ãlôwálâ nyãlé yã? Õzõ kạ́bị̃lị́kị̃ vó ndrẽ ʼbá õtírĩ rĩî kạ́bị̃lị́kị̃ vó ndrẽlé rî, gólâ îcá kô bã lị̃mvû kạ́bị̃lị́kị̃ ʼdî ʼbá yí kâ ʼdĩ mvũlị́ yã? Gõʼdá õzõ ãʼdô trá ĩtí rî, îcâ trá ãmâ drí ngá trõzó lôsĩ ãmákâ ʼẽlé ʼdĩ drị̃ị̂.
46009008	Tã gólâ má drí âtálé ʼdĩ cé tã ị̂sũ õjílã ãngó nõ kâ rî ʼbá yí kâ ĩʼdî yã? Âʼdó kô ĩtí, Ôvârí âtâ kpá trá ĩtí búkũ íyíkâ ʼá.
46009009	Músạ̃ kĩ nĩ rî, "Ní âyê kõrõnyã áníkâ ʼbã kâ rî ʼbá yî ngá nyãlé dódó, tãlâ gólĩyî rî nĩ ánî pãlé." Tã ʼBãʼbã Ândâ 25.4 Úlị́ gólâ Ôvârí drí âtálé ʼdĩ ʼá rî, Ôvârí rî íyíkâ ʼdĩ cé kõrõnyã ʼbã kâ yî tã âtálé ĩʼdî pãlé yã?
46009010	Úlị́ ʼdĩ ʼbá yî rĩʼá ãmâ tãsĩ, tãlâ õjílã gólâ ngá-ĩyínyâ íyíkâ ị̂ʼdị́ ʼbá trá ạ́mvú íyíkâ ʼá rî, ʼbã íyî lị̃fị́ nyé ngá-ĩyínyâ íyíkâ gólâ ʼẽ ʼbá âfõlé ạ́mvú ʼdĩ ʼásĩ ʼdî drị̃ị̂ íyî pãlé. Õjílã gólĩyî ʼẽ ʼbá ạ̃drúgú ʼdĩ âṇõlé ạ́mvú lésĩ, gõʼdá ʼẽ ʼbá cãlâ rî, âʼdô ʼbãʼá ĩyî kpá ʼdó lị̃fị́ ʼbãʼbã bê ạ̃drúgú ʼdĩ fẽlé ĩyî drí.
46009011	Má ị̂ʼdị̂ úlị́ Ôvârí kâ kpá trá ãnî ʼá. Ĩtí rî, îcá kô ãmâ drí ngá ûsúzó ãnî drị́gạ́ sĩ yã?
46009012	Õjílã ãzâ ʼbá yî ûsû ngá trá ãnî drị́gạ́ sĩ. Âʼdó kô mbị̂ ãmâ drí kpá ngá ûsúzó ãnî drị́gạ́ sĩ gạ̃rạ̃ õjílã ʼdî ʼbá yî drị̃ị̂ sĩ yã? Gbõ lé ĩtí rî, ãmákâ rî, mã îcí ãnî kô îcî ngá fẽlé ãmâ drí mbârâkã sĩ. Ĩtí rî, mã rî trá ngá ãkó lé ʼbá ró, tãlâ mã õzó kô tã lẽlẽ ãníkâ Yésũ Krístõ ʼá ʼdĩ îzãâ ngá zị̃zị̃ ãnî tị́ rî sĩ.
46009013	Nĩ nị̃ drẽ, õjílã gólĩyî rĩ ʼbá rĩʼá lôsĩ ʼẽlé jó ạ́ngị́ Ôvârí kâ ʼá rî, gõʼdá kpá drị̃-ʼbá jó ạ́ngị́ Ôvârí kâ rî kâ yí bê gólĩyî rî ngá nyãnyã gólĩyî fẽlé ngá fẽfẽ ró Ôvârí drí rî nyãlé ĩʼdî.
46009014	Kpá ĩtí, Kúmú ãmákâ Yésũ Krístõ ʼbã tã trá kĩ, ãmâ gólĩyî tíbê rĩ ʼbá tã âtî-âtî tãndí íyíkâ rî pẽlé rî, îcâ-îcâ ãmâ drí ngá gólĩyî ãmâ drí lẽlé rĩzó rî ûsúzó lôsĩ ãmâ drí rĩʼá ʼẽlâ ʼdĩ ʼásĩ.
46009015	Gõʼdá ãmákâ rî, mã zị́ ngá kô ãnî tị́ sĩ fẽlé, ãʼdô ró bê ãmâ pãlé lôsĩ Yésũ Krístõ kâ nõ ʼẽrẽ ʼá. Mã lẽ ãmákâ tákányĩ lôsĩ ʼẽlé Ôvârí drí tãkó ĩtí, cú ĩtí ngá trõ ãkó drị̃ lâ õjílã mvá drị́gạ́ sĩ. ʼDĩî kâ rî tí rî, tã ị̂sũ ámákâ ʼá rî, rĩʼá tãndí ró má drí drãzó lõfó sĩ gólâ má drí nĩzó nĩʼá ngá zị̃lị́ ãnî tị́ sĩ rî drị̃ị̂ sĩ. Má lẽé kô õjílã ãlôlâ drí tã ámákâ lôsĩ ʼẽ kâ tãkó Ôvârí drí tíbê ámâ ʼbã ʼbá ãyĩkõ ró ʼdĩ jãlé âʼdólé ngĩî.
46009016	Ĩtí rî, lôsĩ ámákâ má drí rĩʼá ʼẽlâ rĩzó tã âtî-âtî tãndí Ôvârí kâ nõ pẽlé tãkó ngá ãkó ʼdĩ, âʼdó ngá má drí rĩzó ámâ lômbélé drị̃ lâ rî ĩʼdî kô, tãlâ Yésũ Krístõ ʼbã tã lâ nĩ má drí ʼẽlé ĩtí. Gõʼdá õzõ má ĩîcâ kô tã Ôvârí kâ pẽlé rî, ʼdĩî má âʼdô âʼdóʼá ĩzã ró.
46009017	Tí õzõ má õrî lôsĩ tã âtî-âtî tãndí pẽ kâ nõ ʼẽlé tã lẽlẽ ámákâ rî tí rî, gõʼdá îcâ trá ódrí ngá fẽlé má drí lôsĩ ʼdî tãsĩ. Gõʼdá Ôvârí njĩ mâ trá, má õpẽ ró tã âtî-âtî tãndí nõ rạ̃gị́ị̃ gólâkâ ró. Ĩtí rî, gõʼdá óõfẽ drị́-ʼâ má drí yã?
46009018	Ngá ʼẽʼá fẽlâ má drí drị́-ʼâ ró rî ĩʼdî nõ. Mâ cú ândrâ-tãndĩ bê úlị́ Ôvârí kâ pẽ kâ õjílã drí tãkó ĩtí ngá zị̃ ãkó gólĩyî tị́ fẽlé má drí.
46009019	Ĩtí rî, má âʼdô tã gólâ má drí lẽlé ʼẽlé rî ʼẽʼá drị̃-bạ́lạ́yị̂ ró. Õjílã ãzâ yûʼdạ́wạ́ ãngó nõ ʼá nõngá ámâ lị́pị̂ ró. Gõʼdá má ʼbã mâ âʼdólé õzõ rạ̃gị́ị̃ õjílã ndrĩ kâ kâtí, tãlâ má õjâ ró õjílã lârâkô ngĩíngî rî ʼbá yî bê ndrĩ ʼdó âʼdólé õjílã Yésũ Krístõ kâ ró.
46009020	Ĩtí rî, õzõ má õrî ʼbạ̃súrú Yúdạ̃ yí kâ lãfálé rî, má rî âʼdólé nyé õzõ õjílã Yúdạ̃ yí kâ kâtí, tãlâ má õjâ ró gólĩyî bê âʼdólé õjílã pạ̃tị́-pạ̃tị̃ Yésũ Krístõ kâ ró. Gbõ lé ãʼdô bê kô má drí tã lậnjị̃-lậnjị̃ ró õzõ má ị̃ị̂njị̃ tã ʼbãʼbã Músạ̃ kâ rî kô rî, má ʼdâ lãʼbí Yúdạ̃ yí kâ ʼdĩ ʼbá yî ndrĩ kậyị̂ má drí rĩzó gólĩyî lãfálé rî sĩ. Má ʼê tã ʼdî ʼbá yî ĩtí ʼdĩ rî, tãlâ õjílã Yúdạ̃ yí kâ ʼdĩ ʼbá yî õlẽ ró ĩyî tã bê Yésũ Krístõ ʼá ʼdíyî pã ʼbá gólâ Ôvârí drí âjólé rî ró.
46009021	Kpá ĩtí, õzõ má õrî ʼbạ̃súrú ãzâ ʼbá yî lãfálé rî, má ʼdá lãʼbí õjílã Yúdạ̃ yí kâ ʼdĩ ʼbá yí kâ rî kô, tãlâ õlẽ ró ĩyî tã kpá bê Yésũ Krístõ ʼá. Má gãá tã ʼbãʼbã Ôvârí kâ kô dó. Pạ̃tị́ị̃ ró, mã rî bê-rî tã ʼbãʼbã Yésũ Krístõ kâ rõlé ĩʼdî.
46009022	Ĩtí rî, õzõ má õtírĩ rĩî õjílã gólĩyî tã lẽlẽ gólĩyíkâ drí ʼbãlé cé fínyáwá rî lãfálé rî, gõʼdá má ʼé tã gólĩyî drí ndrẽlé ĩyî lị̃fị́ ányâ ró rî kô, tãlâ má îcâ ró bê gólĩyî âjílí Yésũ Krístõ ngálâ, Yésũ Krístõ õpâ ró gólĩyî bê tã õnjí gólĩyíkâ ʼásĩ.
46009023	Má rî tã ʼdî ʼbá yî ʼẽlé ĩtí ʼdĩ rî, tãlâ tã âtî-âtî tãndí Ôvârí kâ nõ õlậʼbû ró bê võ ʼásĩ ʼbạ̃súrú ngĩíngî drí ndrĩ. Ĩtí rî, gõʼdá mã ûsû ró õrẽ gólâ Ôvârí drí ʼẽʼá fẽlâ õjílã íyíkâ drí rî bê gólĩyí bê.
46009024	Nĩ ndrê drẽ, îcâ trá ãnî drí ãnî nyãányâ sẽlé nĩlí ạ̃tị́ ʼálâ nĩlí zãâ drị́-ʼâ ûsúlị́.
46009025	Ĩtí rî, gõʼdá õjílã gólâ lẽ ʼbá ngú rãlé gõʼdá yí õʼdê ró sị́sị́ ãzí-ãzí drí ndrĩ rî, gólâ rî kậyị̂ vósĩ cé zãâ rĩʼá íyî rúʼbạ́ ûjũlị́ ngú rãrã sĩ dódó. Gólâ rî tã ʼdî ʼẽlé ĩtí ʼdĩ rî, yí ũûsû ró drị́-ʼâ, gbõ lé drị́-ʼâ rî ãâʼdô ʼẽʼá rû îzãlé ʼwãâ rî. Gõʼdá ãmákâ rî, mã rî ãmákâ lôsĩ ʼẽlé rõô nõ rî, mã ûsû ró drị́-ʼâ Ôvârí drí ʼẽʼá fẽlé ãmâ drí rî bê. Drị́-ʼâ rî gógó ʼdĩ îzãá rû kô ãlôlâ.
46009026	Ĩtí rî, má ʼê lôsĩ Ôvârí drí mbârâkã sĩ kpá pị̃pị̂sị́lị́ ãlô sĩ, õzõ ngú rã ʼbá gólâ rĩ ʼbá rãlé zãâ mbị̂ cãzó ʼwãâ võ nã ạ̃dũkũ lâ ʼálâ sị́sị́ rî kâtí. Gõʼdá mâ kpá õzõ õjílã gólâ rĩ ʼbá ạ̃wạ̃ ʼẽlé íyî ạ̃jú-ʼbá-ãzí bê, gõʼdá rĩ ʼbá íyíkâ íyî ạ̃jú-ʼbá-ãzí rî sị̃lị́ íyíkâ zãâ téké-téké rî kâtí. Gólâ sị̃ị́ íyî ạ̃jú-ʼbá-ãzí ʼdĩ dîrî-dîrî kô. Má rî lôsĩ Ôvârí kâ ʼẽlé kpá ĩtí dódó.
46009027	Ĩtí rî, má ʼbã gõʼdá ámâ rúʼbạ́ cé rĩʼá tã sũ ʼbá Ôvârí rú rî ʼẽlé ĩʼdî. Mâ ĩʼdî ámâ rúʼbạ́ ʼdĩ lị́pị̂ lâ ʼî, tãlâ má õtírĩ rĩî tã pẽlé ámâ ãzí-ãzí yî drí rî, Ôvârí îcá kô tã ányâ ûsúlị́ má rú, gõʼdá drị́-ʼâ gólâ ʼẽʼá fẽlâ má drí rî lôgázó dó má drí kô.
46010001	Ámâ ândré rî mvá yî, nĩ ị̂sũ drẽ tã gólâ âʼdó ʼbá õjílã Yúdạ̃ yí kâ yî drí kậyị̂ Músạ̃ kâ ʼá rî. Ôvârí ʼdê trá sị́sị́ gólĩyî drí mbãrãsãsã ʼá, ãʼdô ró bê lạ́tị̂ âʼdálé gólĩyî drí nĩzó võ ãgângbêlẽ ʼásĩ. Gõʼdá Ôvârí câ lị̃mvû ândrê lãfâ kpá trá, ãʼdô ró bê gólĩyî drí lậvũzó ʼálâ sĩ ʼáʼá lé drị̃ ãzâ rî lésĩ rî ʼálâ.
46010002	Ĩtí rî, ʼdẽʼdẽ mbãrãsãsã kâ gólĩyî drí sị́sị́ ʼdĩ ʼá gõʼdá kpá lậvũ-lậvũ lị̃mvû ândrê lãfâ cã ʼbá rị̃ ʼdî ʼásĩ rî, rĩʼá õzõ gólĩyî îbábátízãlé trá ʼdẽlé Músạ̃ vósĩ rî kâtí. Ĩtí rî, gõʼdá óʼbã gólĩyî ngá ãlô ró Músạ̃ bê, õzõ ãmâ ʼbãrẽ ngá ãlô ró Yésũ bê bãbãtízĩ sĩ rî kâtí.
46010003	Ĩtí rî, õjílã ʼdî ʼbá yî nyâ ĩyî trá ngá nyãnyã ãlô gólâ Ôvârí drí âfẽlé nĩ ûrú lésĩ rî ĩʼdî.
46010004	Gõʼdá gólĩyî mvû ĩyî kpá trá lị̃mvû ãlô gólâ Ôvârí drí âfẽlé nĩ rî ĩʼdî. Gólĩyî mvû trá lị̃mvû gólâ âfõ ʼbá únị́ ʼásĩ Ôvârí drí únị́ rî ʼdĩ ʼbãlé rĩʼá nĩlí ʼdũwạ̃ gólĩyí bê rî ĩʼdî. Nĩ ndrê drẽ, únị́ rî ʼdĩ trá nyé õzõ Yésũ Krístõ tí.
46010005	Gbõ lé Ôvârí rî bê nĩ rĩʼá gólĩyî pãlé gólĩyî õtírĩ rĩî nĩlí võ ãgângbêlẽ ʼdî ʼásĩ rî, ãmbá võ lâ yî, rĩrĩ gólĩyíkâ sú Ôvârí rî lị̃fị́ drị̃ ʼá kô. Tã rî ʼdĩ tãsĩ rî, Ôvârí ʼbã gólĩyî trá ôdrãlé õmã ʼálâ.
46010006	Ĩtí rî, õdrã õjílã ʼdî ʼbá yí kâ rî tã âʼdálé ãmâ drí kĩ, mã õʼê gõʼdá tã õnjí kô kpá õzõ gólĩyí kâtí.
46010007	Gõʼdá õjílã ãzâ ʼbá yî gólĩyî lãfálé sĩ rî ĩyíkâ trá rĩʼá ôvârí ãbãrãdãgõ îrátãlé ĩʼdî. Nĩ ʼê tã õnjí gólĩyî drí ʼẽlé trá ʼdĩ gõʼdá kô. Tã rî ʼdĩ ʼá rî, tã îgĩ Ôvârí kâ âtâ tã gólĩyíkâ kĩ, "Gólĩyî êʼbê rû trá gõʼdá gólĩyî drí rĩzó vũdrị́ kãrámã nyãlé ngá gólĩyî fẽlé trá ôvârí ãbãrãdãgõ ị̂njị̃zó rî sĩ, gõʼdá kpá rĩzó õdrá lâ yî mvũlị́. Tã rî ʼdĩ vósĩ, gõʼdá õdrá ʼdĩ õcî gólĩyî trá rî, gólĩyî drí ngãzó ậndú tõlé gõʼdá rĩzó ậyị́lị́ õkó bê võ ʼdî ʼá nĩngá."
46010008	Gõʼdá mã âyê kpá ậyị̂-ậyị̂ õkó gólĩyî âʼdó ʼbá kô ãmâ õkó rî ʼbá yí bê rî. Õjílã dũû gólĩyî lãfálé sĩ rî ʼê ĩyî tã õnjí ĩtí ʼdĩ trá. Ĩtí rî, Ôvârí drí gólĩyî ûfúzó kútũ nyâʼdî-trá-drị̃-lâ-ngâ-nâ ʼdó kậyị̂ ãlô sĩ tã gólĩyî drí ʼẽlé ʼdĩ tãsĩ.
46010009	Gõʼdá nĩ ûjũ Ôvârí kô tã õnjí ʼẽʼẽ sĩ. Õjílã ʼdî ʼbá yî ʼê bê ĩtí rî, Ôvârí âjô ị̃nị̃ gólĩyî ûfúlị́ vólé.
46010010	Gõʼdá nĩ âtâ úlị́ õnjí kpá kô drị̃-ʼbá ãníkâ Ôvârí drí ʼbãlé trá ãnî drị̃ị̂ rî yî drí. Õjílã Yúdạ̃ yí kâ ʼdĩ ʼbá yî ʼê bê ĩtí rî, Ôvârí âjô mãlãyíkã ânĩlí gólĩyî ûfúlị́ vólé.
46010011	Tã gólĩyî ndrĩ rû ʼẽ ʼbá õjílã Yúdạ̃ yí kâ ʼdĩ ʼbá yî drí ʼdĩ ʼbá yî, ʼê rû ʼdĩ, ãʼdô ró bê ãmâ lị̃fị́ îmbálé. Tã âʼdó ʼbá gólĩyî drí ʼdĩ rî, íîgĩ búkũ ʼá ʼdĩ rî, ãʼdô ró bê ãmâ lị̃fị́ îmbálé, mã õzó kpá kô tã õnjí ãlô-ãlô ʼdĩ ʼẽê. Nĩ ị̂sũ kĩ, kậyị̂ ạ̃dũkũ ãngó nõ kâ rî trá ãnyî, tã-vó ãmákâ kĩzó.
46010012	Nî gólâ kĩ ʼbá nĩ rî, yí ãâdrê trá gạ́gạ́ tã lẽlẽ íyíkâ ʼá õzõ rákã fê kâtí, yí õʼé tã õnjí kô rî, ʼdõvó ní ndrê nî dódó, ní õzó kô ʼdẽê.
46010013	Ãnî ndrĩ, nĩ ârî drẽ, gõʼdá õzõ Sãtánã õtírĩ ãnî sẽê tã õnjí ʼẽlé rî, gõʼdá nĩ nị̃ kpá tãndí ró kĩ, tã gólâ rĩ ʼbá ãnî ûjũlị́ ʼdĩ rî, rî kpá trá õjílã ãzâ ʼbá yî ûjũlị́ ĩtí. Tã ûjũ rî ʼdĩ âʼdó kô tã óʼdí ʼî. Ôvârí nị̃ tã ãníkâ trá. Gólâ âʼdô ãnî pãʼá, nyé õzõ gólâ drí ʼbãlé trá ãmâ drí rî kâtí. Gólâ âʼdô lạ́tị̂ njị̃ʼá ãnî drí fõzó tã ûjũ-ûjũ ʼdî ʼásĩ tã íyíkâ rî ʼẽlé ĩʼdî. Gólâ îcá kô tã ûjũ rî gógó ʼdĩ âyélé ãnî ʼẽlé gạ̃rạ̃ ãnî mbârâkã drị̃ị̂ sĩ.
46010014	Ãnî, ámâ rû-lẽ-ãzí yî má drí lẽlé rõô nõ ʼbá yî, nĩ ʼbã tã gólâ má drí îgĩlí ʼdĩ vị̃lị́ ãnî drị̃ sĩ kô. Nĩ îrátã ôvârí ãbãrãdãgõ kô.
46010015	Má îgĩ tã nô ãnî drí nõ, õzõ õjílã gólĩyî tã nị̃nị̃ bê rî ʼbá yí kâtí. Nĩ ị̂sũ drẽ úlị́ ámákâ ʼdĩ dódó, nĩ nị̃ ró bê ngãtá ʼdĩî úlị́ pạ̃tị́ị̃ ʼî yã rî.
46010016	Nĩ ị̂sũ drẽ ngá gólâ fẽlé trá pãrãndã zẽlé rî tã lâ. Rû ậmû tãndí tãsĩ rî, õzõ mã ũmvû ngá trá ĩgã gólâ Ôvârí drí õrẽ fẽzó trá drị̃ lâ rî ʼá rî, ʼdĩî mã rî ʼdĩ ãwô-ĩtí ʼẽʼá Ôvârí drí Yésũ Krístõ rî õdrã tãsĩ. ʼDĩî mã rî ʼdĩ rû ậmúʼá ngá ãlô ró Yésũ Krístõ rî õdrã bê. Gõʼdá ãmbãtã gólâ ãmâ drí rĩʼá nyãlâ rû ậmû tãndí Yésũ rî tã ị̂sũzó rî ʼá ʼdĩ, õzõ mã õnyâ trá rî, ʼdĩî mã rî rû ậmúʼá ngá ãlô ró Yésũ Krístõ rî rúʼbạ́ ʼá.
46010017	Ãmbãtã gólâ ạ́ngị́ ʼbã ʼbá kó ãlô rĩʼá ʼâ lâ ṇõlé õjílã drí nyãlé ʼdĩ, ʼdĩî rî tã âʼdálé kĩ, ãmâ gólĩyî dũû ãmbãtã ãlô pị̃lị́ ʼdĩ nyã ʼbá ʼdĩ, gólĩyî gõʼdá trá ndrĩ ngá ãlô ʼî Yésũ Krístõ bê, tãlâ mã nyâ trá ndrĩ ʼdó ãmbãtã ãlô ʼdĩ ĩʼdî.
46010018	Gõʼdá nĩ ị̂sũ drẽ kpá õjílã Yúdạ̃ yí kâ tã lâ. Gólĩyî õtírĩ ngá nyãnyã gólĩyî fẽlé ngá fẽfẽ ró Ôvârí drí rî ũrûkậ lâ nyãâ rî, ʼdĩî rî âʼdálâ kĩ, gólĩyî ậmû rû trá ngá ãlô ró.
46010019	Kpá ĩtí, õzõ nĩ õnyâ ngá gólĩyî fẽlé pãrãndã zẽlé ʼdĩ trá rî, ʼdĩî rî âʼdálâ kĩ, ãnî trá ngá ãlô ró ãnî ạ́ʼbị́yạ́ yî ôvârí yí bê. Má âtâ tã ʼdî ĩtí ʼdĩ rî, âʼdó kô kĩ, ôvârí ʼdĩ ʼbá yî cú mbârâkã bê. Gõʼdá má âtá kpá kô kĩ, ngá gólâ fẽlé pãrãndã zẽlé rî cú mbârâkã bê.
46010020	Âʼdó kô ĩtí, tákõ tã má drí âtálé ʼdĩ ífí lâ kĩ, ngá gólâ fẽlé pãrãndã zẽlé ʼdĩ, ófẽé ʼdĩ kô Ôvârí pạ̃tị́ị̃ gólâ ûrú ʼálâ rî drí, ófẽ ʼdî ạ̃jú-ʼbá-ãzí Ôvârí kâ rî yî drí. Ĩtí rî, má lẽé kô ãnî drí âcálé ngá ãlô ró ạ̃jú-ʼbá-ãzí Ôvârí kâ rî ʼbá yí bê.
46010021	Âʼdó kô tãndí ró ãnî drí rĩzó ngá mvũlị́ ĩgã rị̃ ʼásĩ, ĩgã Kúmú ãmákâ Yésũ Krístõ kâ ʼásĩ gõʼdá kpá ĩgã ôvârí ãbãrãdãgõ kâ ʼásĩ. Nĩ îcá kô ngá nyãlé rị̃ rị̃, rû ậmû tãndí Yésũ rî tã ị̂sũzó rî ʼá gõʼdá kpá kãrámã ôvârí ãbãrãdãgõ drí rî ʼá. Mã âʼdô ʼbãʼá ôvârí bê rị̃, Yésũ Krístõ gõʼdá kpá ôvârí ãbãrãdãgõ ʼdî íyíkâ kó ángô tí ró yã?
46010022	Ĩtí rî, mã lẽé kô Kúmú ãmákâ Yésũ Krístõ rî ʼbãlé âʼdólé ạ̃wạ̃ ró tã ʼdî ʼá, gólâ õzó kô lâṇõ fẽê ãmâ drí rõô. Mã nị̃ trá tãndí ró kĩ, mbârâkã gólâkâ lậvũ gạ̃rạ̃ ãmákâ drị̃ị̂ sĩ.
46010023	Gõʼdá õjílã ãzâ ʼbá yî rî ĩyî trá tã âtálé kĩ, yĩ ãâʼdô drị̃-bạ́lạ́yị̂ bê tã ndrĩ ʼẽzó õzõ ĩyî drí lẽlé rî kâtí. ʼDĩî rî tã pạ̃tị́ị̃ ʼî. Gõʼdá tã ndrĩ âʼdó kô tãndí ró ãmâ drí ʼẽlé. Ĩtí rî, tã ndrĩ ãmâ drí âʼdólé drị̃-bạ́lạ́yị̂ bê ʼẽrẽ lâ ʼá ʼdĩ yî, ãmbá võ lâ îcá kô ãmâ ãzí-ãzí yî pãlé nĩlí sị́sị́ ʼálâ tã lẽlẽ ĩyíkâ bê.
46010024	Ĩtí rî, nĩ ʼê kô cé tã gólâ ʼẽ ʼbá ãnî ífífí pãlé rî ĩʼdî. Nĩ ʼê tã gólĩyî ʼẽ ʼbá ãnî pãlé ndrĩ ãnî ãzí-ãzí yí bê rî ĩʼdî.
46010025	Õzõ gõʼdá nĩ ũûsû ãʼwá võ ngá lậzị̂ kâ ngá gĩ kâ bê rî ʼá rî, nĩ îjî tã kô kĩʼá nĩ rî, ãʼwá ʼdĩ ãʼwá gólâ fẽlé trá pãrãndã zẽlé rî ĩʼdî yã rî. Nĩ îcá kpá kô tã îjílí kĩʼá nĩ rî, rĩʼá mbị̂ ãʼwá ʼdĩ nyãzó yã rî. Nĩ gî nyãlé.
46010026	Má âtâ tã ʼdî ĩtí ʼdĩ rî, tãlâ íîgĩ trá búkũ Ôvârí kâ ʼá kĩ, "Ngá ndrĩ ãngó nõ ʼá nõ Ôvârí kâ ĩʼdî." Lôngó 24.1 Ĩtí rî, gólâ âfẽ ãʼwá ʼdĩ õjílã drí nyãlé.
46010027	Gõʼdá õzõ ãnî rû-lẽ-ãzíyã yî âʼdó ʼbá ĩyî krístõ ʼbá ró kô rî ạ̃ậzị̂ ãnî ĩyî drí ʼbã ʼálâ ãʼwá nyãlé rî, nĩ nyâ ãʼwá rî ʼdĩ cú ĩtí tã îjí ãkó.
46010028	Gõʼdá õzõ õjílã ãzâ ʼbá yî õsõ drị́-mbílí trá ãnî lị̃fị́ kĩ, ʼdĩî ãʼwá fẽlé trá pãrãndã zẽlé rî ĩʼdî rî, nĩ nyâ ãʼwá rî gógó ʼdĩ gõʼdá kô, tãlâ nĩ õzó kô õjílã gólâ tã ʼdî âtá ʼbá ãnî drí ʼdĩ ʼbãâ tã õnjí ʼẽlé.
46010029	Gbõ lé âʼdó kô tã õnjí ʼî ngá gólâ fẽlé trá pãrãndã zẽlé rî nyãzó ãnî drí tã ị̂sũ-ị̂sũ ãníkâ rî vó ró rî, nĩ nyâ kô, tãlâ nĩ õzó kô tã ị̂sũ-ị̂sũ ãnî ãzí-ãzí yí kâ ngá ʼdĩ ndrẽzó ĩyî lị̃fị́ tã õnjí ró ʼdĩ îzãâ. Ĩtí rî, gõʼdá õjílã ãzâ ʼbá yî ãnî lãfálé sĩ âʼdô tã-drị̃ lôgõʼá kĩ, "Ãʼdô ĩtí rî, tãlâ ãʼdô ʼî ãmâ drí rĩzó tã ị̂sũ-ị̂sũ ãmâ ãzí-ãzí yí kâ ʼẽlé ĩʼdî yã?
46010030	Gõʼdá õzõ mã õʼê ãwô-ĩtí trá Ôvârí drí ngá gólâ ãmâ drí ʼẽʼá nyãlâ ʼdĩ tãsĩ rî, âʼdó kô mbị̂ ãmâ drí ngá rî ʼdĩ nyãzó yã?"
46010031	Gõʼdá má âʼdô tã ãníkâ ʼdĩ drị̃ lâ lôgõʼá nõtí, tã lậvũ ʼbá kó rõô rî cé Ôvârí rî ị̂njị̃-ị̂njị̃ ĩʼdî. Âʼdó kô ngá ní drí nyãlé ngãtá mvũlị́ rî ĩʼdî, nĩ ʼbã tã ndrĩ ãnî drí rĩʼá ʼẽlâ rî ãâʼdô tã gólĩyî õjílã ʼbã ʼbá Ôvârí rî ị̂njị̃lị́ rî ĩʼdî.
46010032	Nĩ ʼê tã gólĩyî ʼẽ ʼbá õjílã ãzí ʼbãlé tã õnjí ʼẽlé Ôvârí rú rî ĩʼdî kô, ngãtá õjílã rî ʼdĩ õjílã Yúdạ̃ yí kâ ngãtá âʼdó kô õjílã Yúdạ̃ yí kâ ʼî yã rî, ngãtá õjílã rî ʼdĩ õjílã Ôvârí kâ ʼî yã rî. Tã ʼdî ʼbá yî võ lâ ʼá rî, nĩ ʼê tã gólĩyî ʼẽ ʼbá gólĩyî ʼbãlé tã lẽlé Yésũ Krístõ ʼá pị̃pị̂sị́lị́ ãlô sĩ rî ĩʼdî.
46010033	Mâ rî gógó nyãányâ lâ, má rî ûjũlị́ ị̃tú vósĩ cé zãâ rĩʼá tã gólĩyî õjílã ãzí ʼbã ʼbá âʼdólé ãyĩkõ ró rî ʼẽlé ĩʼdî. Nĩ ûjũ gõʼdá kpá ʼẽlâ ĩtí. Má âʼdó kô cé ngá ʼẽ ʼbá cé ámâ nyãányâ pãlé rî ʼẽlé ĩʼdî. Má ûjũ kpá ngá gólĩyî ʼẽ ʼbá õjílã ãzí pãlé rî ʼẽlé, tãlâ Ôvârí õpâ ró gólĩyî bê tã õnjí gólĩyíkâ ʼásĩ.
46011001	Nĩ ị̂ʼbị̃ ámâ vó ĩʼdî, kpá õzõ má drí rĩrĩ Yésũ Krístõ rî vólé ị̂ʼbị̃lị́ rî kâtí.
46011002	Má rĩʼá ãyĩkõ ró, tãlâ tã ámákâ vị̃ị́ ãnî drị̃ị̂ sĩ kô. Nĩ rî trá zãâ tã gólâ má drí îmbálé ãnî drí rî ʼẽlé ĩʼdî.
46011003	Ĩtí rî, gõʼdá má lẽ ãnî drí tã nô nị̃lị́ kĩ, Yésũ Krístõ ĩʼdî rĩʼá õjílã drị̃lị́ sĩ ndrĩ. Gõʼdá kpá ĩtí, ãgô kpá cú mbârâkã bê ĩyî õkó yî drị̃lị́. Gõʼdá Ôvârí íyíkâ kpá cú mbârâkã bê Yésũ Krístõ drị̃ị̂.
46011004	Gõʼdá ĩtí rî, õzõ ãgô ãzâ õrî nĩ rĩʼá rãtáã ʼẽlé Ôvârí drí ngãtá rĩʼá tã âtî-âtî tãndí Ôvârí kâ nõ pẽlé cú ítá bê yí drị̃ị̂ rî, ãgô rî ʼdĩ ʼê ʼdĩ trá tã ãnyĩ kâ ʼî drị̃-ʼbá íyíkâ Yésũ Krístõ drí.
46011005	Gõʼdá õzõ õkó ãzâ õrî nĩ rĩʼá rãtáã ʼẽlé Ôvârí drí ngãtá rĩʼá tã âtî-âtî tãndí Ôvârí kâ nõ pẽlé cú ĩtí ítá ãkó yí drị̃ị̂ rî, ʼdĩî õkó rî ʼdĩ ʼê trá tã ãnyĩ kâ ʼî íyî ágó drí. Tãlâ tã ʼdî rî, trá nyé õzõ õkó gólâ tã õnjí ãnyĩ kâ ʼẽ ʼbá gõzó drị̃-ʼbí lâ fãlé vólé rî kâtí.
46011006	Ĩtí rî, gõʼdá õzõ õkó õgã trá dó íyî drị̃ âkólé kpạ̃ạ́kũ ítá sĩ õʼbí ʼá rî, ʼdĩî õkó rî ʼdĩ ãnyĩ gólâkâ rî trá nyé õzõ õkó gólâ drị̃ lâ fãlé kõlẽrẽ ngbángbá rî kâtí. Gõʼdá õzõ õkó õgã trá dó drị̃ âkólé ítá sĩ õʼbí ʼá rî, rĩʼá tãndí ró gõʼdá õkó rî ʼdĩ õfâ íyî drị̃ gbõ vólé kúlúrú ró ãnyĩ íyíkâ ʼdĩ âʼdálé. Ĩtí rî, õkó ãâyê ĩyî drị̃ hûwậ kô.
46011007	Gõʼdá âʼdó kô îcâ-îcâ ró ãgô drí ĩyî drị̃ âkózó kpạ̃ạ́kũ, tãlâ Ôvârí ʼbã ãgô nyé õzõ íyî ífífí kâtí, ãʼdô ró bê õjílã drí íyî ị̂njị̃zó, yî âʼdó ʼbá gólâ drị̃lị́ rî. Gõʼdá õkó kâ rî, Ôvârí ʼbã õkó, ãʼdô ró bê õjílã drí ágó lâ rî ị̂njị̃lị́, ágó lâ âʼdó ʼbá gólâ drị̃lị́ rî.
46011008	Má âtâ tã ʼdî ĩtí ʼdĩ rî, tãlâ Ôvârí ʼbã ãgô sị́sị́, gólâ ʼbãá ãgô kô õkó fã ʼásĩ, gólâ ʼbã bê rî, õkó ĩʼdî ãgô fã ʼásĩ.
46011009	Gõʼdá Ôvârí ʼbãá ãgô kpá kô õkó drí, gólâ ʼbã bê rî, õkó ĩʼdî ãgô drí.
46011010	Ĩtí rî, ítá õkó drí rĩʼá âkólâ yí drị̃ị̂ kpạ̃ạ́kũ ʼdî rî, rĩʼá lãmbé ʼî tã âʼdálé kĩ, õkó rî ʼdĩ rî trá ágó lâ zẽlé, rĩʼá tã ágó lâ kâ ârílí ĩʼdî. Ĩtí rî, rĩʼá tãndí ró õkó drí ĩyî drị̃ âkózó kpạ̃ạ́kũ, tãlâ mãlãyíkã Ôvârí kâ õndrê ró bê kĩ, gólĩyî ị̂njị̃ ĩyî ágó yî trá mbị̂.
46011011	Gõʼdá Ôvârí ʼbãlé bê ãgô õkó bê rî, õkó îcá kô rĩlí tãndí ró ágó ãkó. Gõʼdá ãgô îcá kpá kô rĩlí tãndí ró õkó ãkó.
46011012	Tã pạ̃tị́ị̃ ró Ôvârí ʼbã õkó trá ãgô rúʼbạ́ ʼásĩ, gõʼdá õkó tị̂ ãgô kpá nĩ. Ĩtí rî, ãgô âfõ kpá õkó ʼásĩ. Ôvârí ʼbã tã ʼdî ʼbá yî ndrĩ ʼdó nĩ.
46011013	Gõʼdá nĩ nị̃ ãʼdô ʼî tã ʼdî tãsĩ yã? Rĩʼá tã mbị̂ ʼî õkó drí rĩzó rãtáã ʼẽlé Ôvârí drí õʼbí ʼá cú ĩtí ítá âkô-âkô ãkó yí drị̃ị̂ kpạ̃ạ́kũ yã?
46011014	Tã pạ̃tị́ị̃ ró, rĩʼá tã ãnyĩ kâ ʼî ãgô drí ĩyî drị̃-ʼbí âyézó njị̃lị́ ʼdũûʼdû êdé ãkó lâ.
46011015	Gõʼdá õkó kâ rî, õkó drị̃-ʼbí ũnjị̃ trá kpũyạ̃-kpũyạ̃ rî, ʼdĩî drí õkó rî ʼdĩ ʼbãzó sũlị́ sû rõô. Ĩtí rî, gõʼdá drị̃-ʼbí õkó kâ âʼdé ʼbá kpũyạ̃-kpũyạ̃ ʼdî rî, rî gólâ rî drị̃-fã âʼbãlé kpạ̃ạ́kũ.
46011016	Gõʼdá õzõ õjílã ãzâ õkĩ nĩ rî, tã má drí âtálé ʼdĩ ʼbá yî ãʼdô õnjõ ʼî rî, má âʼdô kĩʼá nĩ gólâ drí rî, ãmâ krístõ ʼbá yî kạ̃nị́sạ̃ ʼásĩ ndrĩ, ʼdĩî trá lãʼbí ãmákâ ĩʼdî, õkó drí ĩyî drị̃ âkólé kpạ̃ạ́kũ ítá sĩ Ôvârí rî îrátãlé ʼá õʼbí ʼá rî.
46011017	Má lẽ kpá trá tã ãzâ âtálé ãnî drí. Má ârî tã kĩ nĩ rî, nĩ õrî rĩʼá tã ányâ ʼẽlé ĩʼdî, õzõ nĩ ẽêʼbê rû trá rãtáã rû ậmû tãndí tã Yésũ kâ ị̂sũzó ʼá lâ rî kâ ʼẽlé rî. Má îcá kô âʼdólé ãní bê ãyĩkõ ró tã gólâ ʼdĩ ʼá.
46011018	Sị́sị́ rî, má ârî kĩ, õzõ nĩ õtírĩ rû êʼbé võ ãlô ʼá Ôvârí rî îrátãlé rî, nĩ rí kô õzõ ngá ãlô kâtí. Nĩ rî ãnî lãfálé cãlé ngĩíngî. Tã ị̂sũ ámákâ ʼá rî, tã gólĩyî má drí ârílí ãnî tãsĩ ʼdî rî, rĩʼá tã pạ̃tị́ị̃ ʼî.
46011019	Tã ị̂sũ ãníkâ ʼá rî, nĩ lẽ ãnî lãfálé cãlé ngĩíngî, tãlâ nĩ nị̃ ró bê ngãtá ángô rî ʼbá yî rî ĩyíkâ nĩ tã gólâ Ôvârí rî ʼbã ʼbá ãyĩkõ ró rî ʼẽlé yã rî.
46011020	Gõʼdá nĩ õtírĩ rû êʼbé võ ãlô ʼá ngá nyãlé ãʼdô ró bê rû ậmû tãndí Yésũ rî tã ị̂sũzó rî ʼẽlé rî, nĩ rí ʼẽlâ lạ́tị̂ mbị̂ rî ʼá kô.
46011021	Gõʼdá nĩ êʼbê rû bê ngá nyãnyã ʼdî nyãlé rî, õjílã ũrûkậ ʼbá yî îtõ ĩyíkâ gõʼdá ngá nyãlé sị́sị́ ʼwãâʼwâ. Gólĩyî lẽé ĩyî kô ĩyî ãzí-ãzí yî tẽlé âcálé zãlô. ʼDĩî kâ rî tí rî, gõʼdá nyãsá ndẽ gbõ õjílã ãzâ ʼbá yî âyélé rĩlí lõfó sĩ. Gõʼdá õjílã ũrûkậ ʼbá yî gõ mvû ĩyíkâ õdrá kpá rõô, bũúũ õdrá drí gólĩyî cĩzó cĩ, ãzâ ʼbá yî ûfúzó cú ûfû.
46011022	ʼDĩî rî tã õnjí ʼî. Õzõ õjílã ãzâ õlẽ ngá nyãlé rõô ngãtá õdrá mvũlị́ íyî cĩlí yã rî, gólâ õʼê tã ʼdî ʼbá yî yí drí ʼbã ʼálâ. Nĩ lẽ kạ̃nị́sạ̃ Ôvârí kâ îzãlé, tãlâ nĩ lẽ õjílã gólĩyî ngá nyãnyã ãkó ʼdĩ ʼbá yî ãnyĩ õgâ ró gólĩyî drị̃ị̂ yã? Má âʼdô kĩʼá nĩ ãnî drí tã ãníkâ ʼdĩ ʼá rî ãʼdô yã? Má îcá kô ãnî tã lôngólé tã ʼdî ʼá.
46011023	Tã gólâ tíbê Kúmú ãmákâ Yésũ Krístõ drí âtálé má drí rû ậmû gólâ rî tã ị̂sũzó rî tãsĩ rî, má âʼdô âtáʼá lâ ãnî drí nõtí. Ngạ́cị̂ gólâ rî ạ̃lị́ âṇõzó ʼdĩ sĩ, gólâ drí ãmbãtã ãzâ âtrõzó îngálé.
46011024	Gõʼdá drílâ ãwô-ĩtí ʼẽzó Ôvârí drí tã lâ sĩ, drílâ pị̃zó lâ, gõʼdá trõzó lâ fẽlé lãjóʼbá íyíkâ rî ʼbá yî drí tã âtâ-âtâ bê kĩ nĩ rî, "Nĩ trõ nõô, nĩ nyâ. Nõô rĩʼá ámâ rúʼbạ́ gólâ má drí ʼẽʼá fẽlâ ãnî pãlé rî ĩʼdî, nĩ ʼê zãâ nõtí kárá, ãʼdô ró bê ámâ õdrã tã ị̂sũzó."
46011025	Gõʼdá kpá ĩtí, ngá nyãlé ʼdĩ vósĩ, drílâ ĩgã mvá õdrá kâ âtrõzó îngálé gõzó fẽlâ lãjóʼbá íyíkâ ʼdĩ ʼbá yî drí tã âtâ-âtâ bê kĩ, "Ãnî ndrĩ, nĩ mvû nõô. Nõô ámâ ãrí ʼî tíbê âʼdó ʼbá tã-drị̃ lẽlẽ óʼdí Ôvârí kâ ró ãní bê rî ĩʼdî. Nĩ ʼê zãâ nõtí, nĩ õtírĩ rĩî mvũlâ rî, ãʼdô ró bê ámâ õdrã tã ị̂sũzó."
46011026	Nĩ ndrê drẽ, nĩ õtírĩ rĩî ãmbãtã nyãlé gõʼdá kpá rĩʼá ngá mvũlị́ ĩgã mvá ʼdĩ ʼásĩ rî, ʼdĩî rî nĩ rî ʼdĩ tã âʼdáʼá õjílã drí kĩ, Kúmú ãmákâ Yésũ Krístõ drã nô, ãʼdô ró bê gólĩyî pãlé tã õnjí gólĩyíkâ ʼásĩ ndrĩ. Nĩ rî tã rî ʼdĩ ʼẽlé ĩtí bũúũ kậyị̂ gólâ Kúmú Yésũ drí ʼẽzó âgõlé ãngó nõ ʼá rî sĩ.
46011027	Tã ʼdî tãsĩ rî, gõʼdá õzõ õjílã ãlô rû êʼbé ʼbá võ ãlô ʼá ngá nyãlé, ãʼdô ró bê rû ậmû tãndí Yésũ rî tã ị̂sũzó rî ʼẽlé ʼdĩ ãʼdô mbị̂ kô rî, ʼdĩî gólâ ʼdâ Yésũ Krístõ rî rúʼbạ́ gõʼdá ãrí lâ bê ʼdĩ trá.
46011028	Ãʼdô gõʼdá bê trá ĩtí rî, nĩ êdê ãnî pị̃pị̂sị́lị́ zãlô drẽ sị́sị́ ãnî drí rû ậmû Yésũ rî tã ị̂sũzó ʼdĩ ʼẽ ãkó.
46011029	Nĩ ndrê drẽ, õzõ õjílã õnyâ Yésũ rî rúʼbạ́ ʼdĩ trá gõʼdá ũmvû kpá ãrí lâ ʼdĩ trá cú tã õnjí bê rî, ʼdĩî gólâ âsê tã trá yí drị̃ị̂, tãlâ gólâ îzã tã-drị̃ lẽlẽ óʼdí Yésũ drí ʼbãlé ʼdĩ trá.
46011030	Ĩtí rî, õjílã dũû ãnî lãfálé sĩ rî, gólĩyî âsê tã trá ĩyî drị̃ị̂, tã gólĩyî drí âsélé ĩyî drị̃ị̂ rî drí sĩ ĩʼdî, drílĩyî rĩzó rĩlí mbârâkã ãkó gõʼdá ngá lãzé drí kpá rĩzó gólĩyî ʼẽlé kárá, gõʼdá ãzâ ʼbá yî drí rĩzó ôdrãlé ʼdĩ.
46011031	Ĩtí rî, mã ậrị̃ ãmâ vó sị́sị́, ãmâ drí nị̃zó lâ zãlô dódó kĩ, ãmâ rĩʼá tã õnjí ãkó Yésũ ândrá rî, ʼdĩî mã îcá kô tã âsélé ãmâ drị̃ị̂.
46011032	Gõʼdá gbõ lé Yésũ õfẽ lâṇõ ãmâ drí tã õnjí ãmákâ ʼẽlé ʼdĩ tãsĩ rî, ʼdĩî rĩʼá tãndí ró, ãʼdô ró bê lị̃fị́ lõmbâ fẽlé ãmâ drí, mã âgõ ró bê tã tãndí rî ʼẽlé ĩʼdî, gólâ õzó kô lâṇõ ạ́ngị́ rî fẽê ãmâ drí kậyị̂ gólâ drí ʼẽzó âgõlé tã-vó õjílã gólĩyî íyî ị̂njị̃ ʼbá kô ãngó nõ ʼá rî yí kâ kĩlí rî tú.
46011033	Ĩtí rî, ámâ ậdrúpị̃ yî ámâ îzó yí bê, õzõ nĩ ẽêʼbê rû trá kpãkã ãlô ngá nyãlé, ãʼdô ró bê rû ậmû tãndí Yésũ rî tã ị̂sũzó rî ʼẽzó rî, nĩ rî tũ ãnî ãzí-ãzí yî tẽlé, nĩ nyâ ró ngá bê ʼdũwạ̃.
46011034	Õzõ õjílã ãzâ ãnî lãfálé sĩ ãʼdô lõfó ró rî, gólâ õnyâ ngá zãlô yí drí ʼbã lésĩ, tãlâ gólâ õzó kô ânĩî rĩʼá ngá nyãlé õzõ lạ̃bạ̃gũ kâtí, Ôvârí õzó kô tã-vó gólâkâ kĩî õnjí ró, nĩ õtírĩ rû êʼbé rĩʼá rû ậmû tãndí Yésũ rî tã ị̂sũzó ʼdĩ nyãlé rî. Gõʼdá ãʼdô tã gólâ ãzâ ãnî drí îgĩlí má drí ʼdĩ ʼá rî, má âʼdô tã lâ âtáʼá trá ãnî drí, õzõ má õtírĩ cãâ tólâ nĩʼá ãnî ndrẽlé rî.
46012001	Ámâ ậdrúpị̃ yî ámâ îzó yí bê, tã gólâ ãnî drí îjílí má tị́ Líndrí Tãndí Ôvârí kâ drí mbârâkã ngĩíngî rî fẽzó õjílã drí ʼdĩ tãsĩ rî, má lẽ tã ị̂sũ ãníkâ ʼbãlé mbị̂.
46012002	Nĩ nị̃ trá tãndí ró, drẽ sị́sị́ ãnî drí tã lẽzó tã Yésũ Krístõ kâ ʼá kô rî, õjílã âdô ãnî trá lạ́tị̂ ngĩíngî ʼásĩ, gõʼdá ãnî drí rĩzó lãʼbí ôvârí ãbãrãdãgõ gólâ ʼbã ʼbá mbârâkã ãkó rî kâ ʼdãlé ĩʼdî.
46012003	Gõʼdá bê trá ĩtí rî, má lẽ tã gólâ tíbê tã pạ̃tị́ị̃ nị̃zó rî âʼdálé ãnî drí. Õzõ õjílã õrî tã âtálé Líndrí Tãndí Ôvârí kâ rî sĩ rî, õjílã rî gógó ʼdĩ îcá gõʼdá kpá kô Yésũ Krístõ rî ʼdãlé. Kpá ĩtí rî, õjílã âʼdô tã âtáʼá kĩ, "Yésũ Krístõ Kúmú ãmákâ ĩʼdî" rî, té õzõ Líndrí Tãndí Ôvârí kâ ãʼdô bê gólâ ʼá gólâ rî ʼbãlé tã lẽlé pị̃pị̂sị́lị́ ãlô sĩ rî.
46012004	Ôvârí fẽ mbârâkã trá krístõ ʼbá yî drí ngĩíngî Líndrí Tãndí íyíkâ sĩ. Gõʼdá ĩtí rî, Líndrí Tãndí Ôvârí kâ ãlô ʼdĩ fẽ mbârâkã ngĩíngî ʼdĩ ʼdó nĩ.
46012005	Gõʼdá krístõ ʼbá yî rî kpá trá lôsĩ ngĩíngî ʼẽlé, gõʼdá gólĩyî ʼdó rĩʼá rû ị̂ʼbũ ʼbá Kúmú ãmákâ ãlô Yésũ kâ rî ʼbá yî ró.
46012006	Gõʼdá kpá Ôvârí drí tã ʼẽzó krístõ ʼbá yî drí ngĩíngî gõʼdá Ôvârí rĩʼá ʼdó Ôvârí ãlô ʼdĩ ĩʼdî.
46012007	Ĩtí rî, Líndrí Tãndí Ôvârí kâ fẽ mbârâkã trá ngĩíngî krístõ ʼbá yî drí. Gólâ fẽ mbârâkã ʼdî, ãʼdô ró bê gólĩyî drí krístõ ʼbá ãzí pãzó ĩʼdî sĩ lâ.
46012008	Mbârâkã gólâ Líndrí Tãndí drí fẽlé ʼdĩ rĩʼá õzõ nõô ʼbá yî tí. Õjílã ãzâ drí rî, Líndrí Tãndí Ôvârí kâ fẽ íyíkâ mbârâkã gólâ drí tã îgĩlí búkũ Ôvârí kâ ʼá rî ífí lâ nị̃zó dódó. Gõʼdá Líndrí Tãndí Ôvârí kâ fẽ íyíkâ mbârâkã õjílã ãzâ rî drí gólâ rî ʼbãlé tã gólâ Ôvârí drí lẽlé õjílã íyíkâ drí ʼẽlé rî nị̃lị́.
46012009	Gõʼdá Líndrí Tãndí Ôvârí kâ ãlô-ãlô ʼdĩ fẽ kpá mbârâkã tã lẽ kâ Ôvârí ʼá pị̃pị̂sị́lị́ ãlô sĩ kĩ, Ôvârí ãâʼdô îcáʼá cú tã ãzâ ʼbá yî ʼẽlé. Gõʼdá Líndrí Tãndí Ôvârí kâ ãlô-ãlô ʼdĩ fẽ kpá mbârâkã õjílã îngâ kâ ngá lãzé ʼásĩ rî kâ õjílã ũrûkậ ʼbá yî drí.
46012010	Gõʼdá gólâ fẽ kpá mbârâkã tã lârâkô ãzâ ʼbá yî ʼẽ kâ õjílã ũrûkậ ʼbá yî drí. Gõʼdá õjílã ãzâ drí rî, Líndrí Tãndí fẽ íyíkâ mbârâkã gólâ rĩzó tã âtálé Ôvârí rî tị̂ sĩ õjílã yî Ôvârí kâ drí rî ĩʼdî. Gõʼdá gólâ fẽ íyíkâ mbârâkã õjílã ãzâ ʼbá yî drí rĩzó úlị́ õjílã kâ rĩʼá âtálâ rî nị̃lị́, ngãtá gólâ rî úlị́ Líndrí Tãndí kâ rî âtálé ĩʼdî, ngãtá líndrí õnjí kâ ʼî yã rî. Gõʼdá gólâ ʼbã õjílã ãzâ ʼbá yî tị̂ gólĩyî drí nị̃lị́ kô rî ʼbá yî âtálé. Gõʼdá gólâ ʼbã õjílã ãzâ ʼbá yî tị̂ gólĩyî drí nị̃lị́ kô rî ífí lâ ârílí lôfõlé ãzí-ãzí drí.
46012011	Ĩtí rî, Líndrí Tãndí Ôvârí kâ ãlô ʼdĩ lẽ nĩ mbârâkã ngĩíngî ʼdĩ ʼbá yî fẽlé õjílã drí ngĩíngî, õzõ tã íyíkâ lẽlé rî tí.
46012012	Ãmâ rúʼbạ́ yî rĩʼá ngá ãlô ʼî, gõʼdá rĩʼá rû ị̂cûmậ bê ngĩíngî. Gõʼdá kpá rĩʼá ĩtí ãmâ krístõ ʼbá yî kpá rĩʼá õzõ rû ị̂cûmậ Yésũ Krístõ rî rúʼbạ́ kâ ró rî tí, êʼbê rû kpá âcálé ngá ãlô ró, âʼdó ʼbá Yésũ Krístõ ĩʼdî rî.
46012013	Kpá ĩtí, ãmâ krístõ ʼbá yî dũû nõ yî rĩʼá ndrĩ ʼdó ngá ãlô ʼî Yésũ Krístõ bê, ngãtá ãmâ Yúdạ̃ yî ĩʼdî ngãtá ãmâ ʼbạ̃súrú ngĩî ʼásĩ yã rî, ngãtá ãmâ rạ̃gị́ị̃ ʼî ngãtá ápí ʼî yã rî. Óʼê bãbãtízĩ ãmâ drí ndrĩ Líndrí Tãndí Ôvârí kâ ãlô ʼdĩ sĩ ãmâ drí âʼdózó bê ngá ãlô ró Yésũ bê. Gõʼdá Ôvârí fẽ Líndrí Tãndí íyíkâ ʼdĩ trá ndrĩ ãmâ drí, rĩlí ãmâ ʼá mbârâkã fẽlé ãmâ drí.
46012014	Nĩ ndrê drẽ, rû ị̂cûmậ rúʼbạ́ kâ rî âʼdó kô cé ãlô. Rû ị̂cûmậ bê rĩʼá dũû.
46012015	Ĩtí rî gõʼdá, pá õkĩ nĩ rî, yí ãâʼdó ũrûkậ rúʼbạ́ kâ ʼî kô, tãlâ yí ãâʼdó kô drị́ ĩʼdî rî, ʼdĩ rĩʼá úlị́ âzâ-âzâ ʼî, gõʼdá úlị́ rî ʼdĩ îcá kô pá rî ʼbãlé âʼdólé ngĩî rúʼbạ́ rú sĩ.
46012016	Gõʼdá õzõ bị́ ãâtâ kpá kĩ, yí ãâʼdó kô ũrûkậ rúʼbạ́ kâ ʼî, tãlâ yí ãâʼdó kô lị̃fị́ ĩʼdî rî, úlị́ gólâkâ ʼdĩ ʼbá yî îcá kpá kô gólâ rî ʼbãlé âʼdólé ngĩî rúʼbạ́ rú sĩ.
46012017	Ĩtí rî, gõʼdá õzõ õjílã rúʼbạ́ ãʼdô gõʼdá ndrĩ cé lị̃fị́ ĩʼdî ạ́ngị́ ró ãlô rî, õjílã rî ʼdĩ âʼdô gõʼdá tã âríʼá íyíkâ ãʼdô sĩ yã? Gõʼdá õzõ õjílã rúʼbạ́ ndrĩ ãʼdô cé bị́ ĩʼdî ạ́ngị́ ró ãlô rî, õjílã rî ʼdĩ âʼdô íyíkâ gõʼdá ngá ậngũʼá kó drẽ ãʼdô sĩ yã?
46012018	Võ lâ ʼá rî, Ôvârí ʼbã ngá ʼdĩ ʼbá yî ngĩíngî ĩtí âʼdólé ʼdó rúʼbạ́ rú ʼdĩ rî, gólâ lẽ rúʼbạ́ õʼê ró lôsĩ bê ndrĩ ʼdó tãndí ró.
46012019	Tí õjílã rúʼbạ́ õró ʼbãâ cé ngá-tị̂ ãlô rî ĩʼdî rî, âʼdô lôsĩ ʼẽʼá ángô tí yã?
46012020	Tã âʼdó ʼbá bê pạ̃tị́ị̃ ró rî ĩʼdî nõ, rúʼbạ́ rĩʼá ngá bê dũû yí rú, ʼdó lôsĩ bê ngĩíngî rĩʼá lôsĩ ʼẽlé rúʼbạ́ drí.
46012021	Gõʼdá âʼdô bê trá ĩtí rî, îcá kô lị̃fị́ drí âtázó lâ drị́ drí kĩ, "Má lẽé nî kô." Gõʼdá îcá kpá kô drị̃ drí tã âtázó pá drí kĩ, "Má lẽé nî kô."
46012022	Nĩ ndrê drẽ, ngá ãzâ ʼbá yî ãmâ rúʼbạ́ ʼá rî, rî ĩyî lêndrélé ãmâ lị̃fị́ lôsĩ ãkó, gõʼdá mã îcá kô lôsĩ ʼẽlé tãndí ró õzõ ngá ʼdĩ ʼbá yî ãʼdô yû rî.
46012023	Gõʼdá ngá ãzâ ʼbá yî bê ãmâ rúʼbạ́ ʼá, lêndré ãmâ lị̃fị́ sũsũ ró kô, gõʼdá mã rî ãmákâ vó lâ yî ndrẽlé dódó. Gõʼdá ngá ãzâ ʼbá yî ãmâ rúʼbạ́ ʼá rî yî, mã rí âʼdálâ ĩyî õʼbí ʼá kô. Mã rî rĩʼá ítá sũlị́ ĩʼdî drị̃ lâ ĩyî.
46012024	Gõʼdá ngá ãzâ ʼbá yî ãmâ rúʼbạ́ ʼá rî mã rí lậpị́lâ kô. Gõʼdá ĩtí rî, Ôvârí ʼbã ngá ngĩíngî ʼdĩ ʼbá yî trá ʼdó rû ị̂cúlị́ rúʼbạ́ ãlô rú, tãlâ mã rî ró bê tã rõrõ ʼẽlé ngá ãmâ rúʼbạ́ ʼá gólĩyî rĩ ʼbá ndrẽlâ kô rî ʼbá yî drí, gõʼdá kpá vó lâ ĩyî ndrẽlé dódó.
46012025	Gõʼdá ĩtí rî, ngá rúʼbạ́ kâ ngĩíngî ʼdĩ ʼbá yî, cá ĩyî lãfálé kô. Gõʼdá rî ĩyî ậtị̃lị́ ĩyî võ ʼásĩ.
46012026	Gõʼdá õzõ ngá ãlô rúʼbạ́ ʼá rî ãʼdô trá lâzê-lâzê ró rî, ʼdĩî, rúʼbạ́ kpá trá ndrĩ lâzê-lâzê ró. Gõʼdá õzõ ngá ãlô rúʼbạ́ ʼá rî ãʼdô trá ạ̃ʼdị́ ró rî, ʼdĩî rî rúʼbạ́ kpá trá ndrĩ ạ̃ʼdị́ ró.
46012027	Nĩ ndrê drẽ, krístõ ʼbá ndrĩ rû ị̂cú ʼbá âʼdólé ngá ãkó ró rî, rĩʼá Yésũ rî rúʼbạ́ ʼî. Ãnî ãlô-ãlô rĩʼá ngĩíngî. Gõʼdá lẽ bê rî, ãnî ãlô-ãlô ʼdĩ drí rû ị̂cúlị́ ãzí-ãzí rú.
46012028	Gõʼdá nõô rĩʼá lôsĩ ngĩíngî õjílã kạ̃nị́sạ̃ kâ drí rĩʼá ʼẽlâ rî ĩʼdî. Sị́sị́ rî, rĩʼá ĩyíkâ lãjóʼbá yî ĩʼdî. Gõʼdá rị̃ lâ ró rî, ĩyíkâ tã ậngũ ʼbá yî, õjílã gólĩyî rĩ ʼbá úlị́ âtálé Ôvârí rî tị̂ sĩ rî yî ĩʼdî. Gõʼdá nâ lâ ĩyíkâ lị̃fị́ îcí ʼbá yî ĩʼdî. Gõʼdá gólâ ʼbã ãzâ ʼbá yî rĩʼá tã lârâkô ʼẽlé. Gõʼdá gólâ ʼbã ãzâ ʼbá yî rĩʼá ngá lãzé ʼbá îngálé ngá lãzé ĩyíkâ ʼásĩ. Gõʼdá gólâ ʼbã ãzâ ʼbá yî kpá trá rĩʼá õjílã ãzí pãlé. Gólâ ʼbã ãzâ ʼbá yî kpá trá mbârâkã bê ʼdẽlé sị́sị́ lôsĩ krístõ ʼbá kâ êdélé. Gõʼdá gólâ ʼbã ãzâ ʼbá yî kpá trá tị̂ gólĩyî drí nị̃lị́ kô rî ʼbá yî âtálé.
46012029	Krístõ ʼbá yî âʼdó kô ndrĩ ʼdó lãjóʼbá Yésũ Krístõ kâ ĩʼdî. Krístõ ʼbá yî âʼdó kô kpá ndrĩ tã ậngũ ʼbá ʼî. Krístõ ʼbá yî âʼdó kô ndrĩ ʼdó tã îmbá ʼbá ʼî úlị́ ífí Ôvârí kâ îmbálé õjílã drí. Krístõ ʼbá yî âʼdó kô ndrĩ ʼdó mbârâkã tã lârâkô ʼẽ kâ bê.
46012030	Krístõ ʼbá yî âʼdó kô ndrĩ ʼdó mbârâkã õjílã îngâ kâ bê ngá lãzé ʼásĩ. Krístõ ʼbá yî âʼdó kô ndrĩ ʼdó mbârâkã tị̂ gólĩyî drí nị̃lị́ kô rî âtâ kâ bê gõʼdá tã nị̃nị̃ tị̂ gólĩyî drí nị̃lị́ kô rî ârî kâ bê ífí lâ lôgõlé ãzí-ãzí drí.
46012031	Ĩtí rî, gõʼdá mbârâkã gólâ îcá ʼbá ãnî drí lẽlé rî, mbârâkã gólâ ngá lậvũ ʼbá gạ̃rạ̃ rî ʼẽzó rî ĩʼdî. Ngbãângbânõ rî, má lẽ trá tã õjílã ãzí lôvó ʼbã kâ tíbê lậvũ ʼbá gạ̃rạ̃ mbârâkã gólâ Líndrí Tãndí Ôvârí kâ drí fẽlé trá ãnî drí ʼdĩ drị̃ị̂ sĩ rî âtálé ãnî drí.
46013001	Gõʼdá õzõ nî ãzâ, gbõ lé ní ãâtâ áníkâ tị̂ gólĩyî ní drí nị̃lị́ kô rî ʼbá yî ndrĩ, gbõ lé ní ãâtâ tị̂ mãlãyíkã gólĩyî ûrú ʼálâ rî ʼbá yí kâ ndrĩ, gõʼdá õzõ ní õrî tị̂ rî ʼdĩ ʼbá yî âtálé cú ĩtí lôvó õjílã ãzí kâ ãkó rî, ʼdĩî úlị́ áníkâ rĩʼá âtálâ ʼdĩ rĩʼá nyé õzõ ãríwá ãwó kâtí.
46013002	Õzõ gõʼdá ní ãâtâ tã âtî-âtî tãndí Ôvârí kâ nõ õjílã drí õzõ tã ậngũ ʼbá kâtí, gõʼdá ní õrî tã âtî-âtî rî âtálé lôvó ãkó rî, ʼdĩî tã áníkâ rĩʼá âtálâ ʼdĩ ʼbá yî ʼdó tã tãkó ʼî. Õzõ gõʼdá ní ũnị̃ áníkâ tã gbõ ndrĩ ní drí tã Ôvârí kâ lậpị́lị́ lậpị̂ rî ʼbá yî nị̃zó ndrĩ, gõʼdá ní ãʼdô lôvó ãkó rî, ʼdĩ ʼbá yî ndrĩ tã tãkó ʼî. Ĩtí rî, ní õlẽ áníkâ gbõ lé tã Yésũ Krístõ kâ pị̃pị̂sị́lị́ ãlô sĩ, gõʼdá ní drí tã âtázó únị́ drí kĩ, gólâ ẽêsê rû võ gólâ yí drí ʼbãzó ʼálâ sĩ ʼdî ʼásĩ võ ãzâ ʼá, únị́ rî ʼdĩ drí rû êsézó, gõʼdá õzõ ní õʼbã õjílã ãzí lôvó kô rî, ʼdĩî ndrĩ ʼdó tã tãkó ʼî gõʼdá tã lẽlẽ áníkâ ãmbá ʼdĩ trá ʼdó tã tãkó ʼî Ôvârí rî lị̃fị́ drị̃ ʼá.
46013003	Ĩtí rî, gõʼdá õzõ ní õfẽ kpá té ngá ʼbã ʼbá bê ní drị́gạ́ rî yî ndrĩ õjílã ngá ãkó lé ʼbá ró rî pãzó, õzõ gõʼdá ní õʼê tã rî ʼdĩ lôvó ãkó rî, ʼdĩî tã tãndí áníkâ ʼẽlé ʼdĩ íyíkâ trá ndrĩ tãkó ĩtí Ôvârí rî lị̃fị́ drị̃ ʼá. Gõʼdá gbõ lé nî ãzâ, ní õfẽ ánî rúʼbạ́ ánî ạ̃jú-ʼbá-ãzí yî drí fũlị́ tã Yésũ Krístõ kâ ʼá, gõʼdá õzõ ní õʼbã kpá ạ̃jú-ʼbá-ãzí ʼdĩ ʼbá yî lôvó lâ yî kô rî, ʼdĩî õdrã áníkâ ʼdĩ íyíkâ trá võ tãkó ʼá Ôvârí rî lị̃fị́ drị̃ ʼá.
46013004	Ngá lẽlẽ ãníkâ ãnî ãzí-ãzí yî drí rî ãâʼdô nõtí, nĩ ậtũ fĩî ãnî ãzí-ãzí yî lẽzó, õzõ kpálé gólĩyî õʼê tã õnjí ãnî drí rî. Nĩ lẽ ãnî ãzí-ãzí yî, âʼdó kô pị̃pị̂sị́lị́ ʼbãzó ĩʼdî gólĩyî rú, gõʼdá âʼdó kpá kô ãnî ậrúlị́ gólĩyî drí, ngãtá úlị́ õnjî-õnjî lôgõlé ĩʼdî gólĩyî drí. Nĩ lẽ ãnî ãzí-ãzí yî, âʼdó kô ãnî ʼbãlé sị́sị́ ʼálâ gólĩyî drí. Nĩ rî kô rĩʼá ngãlé ạ̃wạ̃ ró, gõʼdá kpá rĩʼá tã õnjí ãnî ãzí-ãzí yî drí ʼẽlé ãnî drí rî rĩʼá tã lâ ʼbãlé ãnî drị̃ị̂.
46013006	Nĩ âʼdô kô ãyĩkõ ró õzõ ngá gólĩyî õnjî-õnjî rî ʼbá yî ãʼdô trá ãnî ãzí-ãzí yî drí rî. Bê-rî, ngá gólĩyî ʼẽ ʼbá ãnî ʼbãlé ãyĩkõ ró rî, ãâʼdô tã gólĩyî mbị̂mbị̂ tãndí ró rî ʼbá yî drí âʼdólé nĩ. ʼDĩî rĩʼá tã gólâ lõvõ kâ rî ĩʼdî.
46013007	Õzõ nĩ õʼbã õjílã ãzí lôvó trá rî, nĩ âʼdô fĩî ậtũʼá tã õnjí ndrĩ gólĩyî drí rĩʼá ʼẽlâ ãnî drí rî yî ʼásĩ. Gbõ lé gólĩyî õʼê tã õnjí ãnî drí rî, lôvó ãníkâ gólĩyî drí rî ôjá rû kô. Nĩ âʼdô ãníkâ kó zãâ rĩʼá lị̃fị́ ʼbãlé bê-rî ĩʼdî Ôvârí drị̃ị̂ lâṇõ rî ʼdĩ ʼbá yî ʼásĩ ndrĩ. Gõʼdá ãnî drí rĩzó bê-rî kpá cé lị̃fị́ ʼbãlé ĩʼdî ngá gólĩyî tã lâ ʼbãlé trá ʼẽʼá ʼẽlâ ãnî drí rî drị̃ị̂.
46013008	Ĩtí rî, tã gólâ õjílã ãzí lôvó ʼbã kâ ʼdĩ rî, lậvũ gạ̃rạ̃ mbârâkã ndrĩ Líndrí Tãndí Ôvârí kâ drí fẽlé ngá ngĩíngî ʼẽzó rî drị̃ị̂ sĩ, tãlâ lôvó ndẽé rû kô. Tã gólĩyî Ôvârí drí âtálé tã ậngũ ʼbá íyíkâ rî yî drí pẽlé ãnî drí, ʼdĩî âʼdô ʼẽʼá rû ndẽlé. Tã nị̃nị̃ gólâ tị̂ ngĩíngî ãnî drí nị̃lị́ kô rî âtâ kâ ʼdĩ âʼdô kpá rû ndẽʼá. Gõʼdá tã nị̃nị̃ tã Ôvârí kâ îmbâ kâ ʼdĩ âʼdô kpá rû ndẽʼá.
46013009	Tã rî ʼdĩ âʼdô âʼdóʼá ĩtí, tãlâ mã nị̃ tã Ôvârí kâ cé fínyáwá ĩtí. Mã nị̃ị́ tã gólĩyî Ôvârí drí ʼẽʼá ʼẽlâ ị̃zạ́tú tólâ rî kô. Gõʼdá Ôvârí rî kpá cé tã ngá ãzâ ʼbá yí kâ tã lâ âʼdálé ĩʼdî tã ậngũ ʼbá íyíkâ drí âtálé õjílã drí. Gólâ âtá tã yí drí ʼẽʼá ʼẽlâ rî yî ndrĩ kô.
46013010	Gõʼdá õzõ Ôvârí ẽêdê ngá yí drí lẽlé rî yî trá ndrĩ rî, ngá ʼdĩ ʼbá yî âʼdô ʼẽʼá rû ndẽlé ndrĩ.
46013011	Kậyị̂ sị́sị́ rî, má rî rĩʼá tã âtálé õzõ ʼdĩyímvá kâtí. Gõʼdá má rî kpá rĩʼá tã ị̂sũlị́ õzõ ʼdĩyímvá kâtí. Gõʼdá ĩtí rî, ngbãângbânõ rî, má mbâ gõʼdá trá âʼdólé tã lẽlẽ bê ãmbá, gõʼdá tã gólĩyî má drí rĩʼá ʼẽlâ õzõ ʼdĩyímvá kâtí rî ndẽ trá. Gõʼdá ĩtí rî, nĩ âʼdô õzõ ʼdĩyímvá kâtí tã ị̂sũ ãníkâ rî ʼá.
46013012	Ĩtí rî, ngbãângbânõ rî, mã rî tã Ôvârí kâ rî ndrẽlé õzõ líndrí gólĩyî ãmâ drí rĩʼá ndrẽlâ ngãnã ʼá cé fũyạ̃-fũyạ̃ rî kâtí. Gõʼdá ị̃zạ́tú rî, mã âʼdô ʼẽʼá âdrélé cú Ôvârí ândrá ãmâ drí gõzó gólâ rî ndrẽlé dódó ãmâ nyãányâ sĩ. Ngbãângbânõ rî, mã nị̃ tã trá fínyáwá ĩtí Ôvârí rî tãsĩ. Gõʼdá ị̃zạ́tú rî, mã âʼdô ʼẽʼá gólâ rî nị̃lị́ tãndí ró dódó ĩtí.
46013013	Îtõlé ãndrõ nô nĩlí zãâ sị́sị́ ʼálâ, tã gólĩyî ãmâ drí ʼbãlé drị̃ ʼá ʼẽlé zãâ bạ̃dị̃ nĩzó ĩʼdí bê lâ sị́sị́ ʼálâ rî ĩʼdî nõ ʼbá yî, tã lẽlé Yésũ á pị̃pị̂sị́lị́ ãlô sĩ, lị̃fị́ ʼbãlé âgõ-âgõ gólâkâ drị̃ị̂, gõʼdá õjílã ãzí lôvó ʼbãʼbã. Tã gólĩyî nâ ʼdĩ ʼbá yî ʼásĩ rî, tã gólâ õjílã ãzí lôvó ʼbã kâ ʼdĩ lậvũ tã rị̃ ʼdî ʼbá yî drị̃ị̂ sĩ ndrĩ.
46014001	Tã gólâ tã sị́sị́ ró, gõʼdá lậvũ ʼbá bê gạ̃rạ̃ rî rĩʼá ãnî drí ãnî ãzí-ãzí yî lôvó ʼbãlé. Gõʼdá nĩ îjî ró Ôvârí ãâfẽ ró mbârâkã gólâ Líndrí Tãndí drí rĩʼá fẽlâ nã ãnî drí, gõʼdá kôrô rî, mbârâkã gólâ rĩzó tã âtálé Ôvârí rî tị̂ sĩ ʼdî.
46014002	Má âtâ tã ʼdî ĩtí ʼdĩ, tãlâ õzõ nĩ ãâtâ úlị́ tị̂ õjílã ãzí drí nị̃lị́ kô rî sĩ rî, úlị́ rî ãnî drí rĩʼá âtálâ ʼdĩ rî Ôvârí ârî ífí lâ cé nĩ élêwálâ, õjílã ãzí ârí kô. Gõʼdá nî rî gógó rĩ ʼbá úlị́ ʼdĩ âtálé ʼdĩ nị̃ị́ úlị́ rî gógó ífí lâ kpá kô, tãlâ úlị́ rî ʼdĩ âʼdó kô úlị́ tã ị̂sũ õjílã kâ ʼásĩ rî ĩʼdî, gõʼdá âʼdô ʼbãʼá tã lârâkô ʼî.
46014003	Kpálé ĩtí rî, gólâ rĩ ʼbá tã âtî-âtî Ôvârí ngá lésĩ rî pẽlé ĩʼdî õjílã drí, gólĩyî ãârî ró rî, gólâ pâ ʼdĩ ãzí-ãzí ʼî. Úlị́ Ôvârí kâ rî ʼdĩ âʼdô mbârâkã sõʼá õjílã ʼá tã lẽzó Yésũ ʼá pị̃pị̂sị́lị́ ãlô sĩ, gõʼdá gólĩyî pị̃pị̂sị́lị́ ʼbãlé kpá âʼdólé ạ̃ʼdị́ ró.
46014004	Gõʼdá gólâ rĩ ʼbá tã âtálé tị̂ õjílã drí nị̃lị́ kô rî sĩ ʼdî rî, gólâ pâ íyíkâ ʼdĩ cé íyî nyãányâ ĩʼdî. Gõʼdá õjílã rĩ ʼbá tã âtî-âtî Ôvârí ngá lésĩ rî pẽlé ãzí-ãzí drí, ãzí-ãzí ãârî ró bê rî, ʼdĩî gólâ pâ õjílã ãzí trá ndrĩ, gõʼdá sõ mbârâkã kpá trá õjílã ʼdî ʼbá yî ʼá tã lẽzó Yésũ ʼá pị̃pị̂sị́lị́ ãlô sĩ.
46014005	Ĩtí rî, rĩʼá tãndí ró õjílã drí âʼdózó cú mbârâkã tị̂ nị̃lị́ kô rî âtâ kâ bê. Kpálé ĩtí rî, lậvũ ʼbá gạ̃rạ̃ lâ õjílã ãʼdô cú mbârâkã tã âtî-âtî Ôvârí ngá lésĩ rî pẽ kâ õjílã ãârî ró rî bê rî, âʼdô õjílã pãʼá gạ̃rạ̃, té õzõ óõlôgõ tị̂ rî nị̃lị́ kô ʼdĩ trá, tãlâ õjílã ãârî ró ĩyî úlị́ rî ʼdĩ ífí lâ bê rî ĩʼdî.
46014006	Ámâ ândré rî mvá yî, tí má õró âcá tã âtî-âtî ãzâ Ôvârí ngá lésĩ rî pẽlé ãnî drí tị̂ gólâ ãnî drí nị̃lị́ kô rî sĩ rî, tã gólâ má drí pẽlé ãnî drí ʼdĩ âʼdô ãnî pãʼá ángô tí ró yã? Gõʼdá õzõ má õpẽ tã âtî-âtî Ôvârí ngá lésĩ rî ĩʼdî ãnî drí, ngãtá má ãâʼdâ tã nị̃nị̃ ãzâ ʼbá yî Ôvârí ngá lésĩ rî ĩʼdî, ngãtá má ĩîmbâ ãnî ĩʼdî tã ãzâ ʼbá yî sĩ tị̂ gólâ ãnî drí nị̃lị́ trá rî sĩ rî, gõʼdá ĩtí rî, ʼdĩî tã gólâ ʼẽ ʼbá ãnî pãlé rî yî ĩʼdî.
46014007	Nĩ ndrê drẽ, úlị́ Ôvârí kâ nõ ârî-ârî lâ tị̂ nị̃lị́ kô rî sĩ rî, rĩʼá âmbâ-âmbâ ró. Rĩʼá nyé õzõ õjílã gólâ rĩ ʼbá lôngó cãlé lậrị́ sĩ rî kâtí. Gõʼdá õzõ õjílã ʼdî õcâ lậrị́ dódó kô rî, õjílã âʼdô lôngó ngõʼá gõzó ậndú tõlé tãndí ró rî íyíkâ ángô tí yã?
46014008	Õzõ gõʼdá õjílã õvô gûnị́yạ́ ạ̃jú ʼbũ kâ dódó kô rî, õjílã âʼdô ĩyî êdéʼá njãâ, nĩʼá ạ̃jú ʼbũlị́ ĩyî ạ̃jú-ʼbá-ãzí yí bê rî ángô tí yã?
46014009	Kpá ĩtí, õzõ gõʼdá nĩ ãâtâ tã Ôvârí kâ tị̂ gólâ õjílã drí nị̃lị́ kô rî sĩ rî, õjílã âʼdô úlị́ ʼdĩ ífí lâ âríʼá tãndí ró ángô tí yã? Úlị́ ãníkâ rĩʼá âtálâ ʼdĩ âʼdô ʼbãʼá võ tãkó ʼá, õjílã âʼdô rĩʼá ĩyî ârílâ nyé õzõ ãríwá ãwó kâtí, gõʼdá ĩlî drí trõzó lâ vólé ãkpã nĩngá.
46014010	Tị̂ ndrĩ ãngó nõ ʼá nõ ʼbá yî rĩʼá cú ĩyî ífí lâ ngĩíngî bê õjílã drí ârílí.
46014011	Gõʼdá õzõ mã ãârî tị̂ õjílã drí rĩʼá âtálâ rî kô rî, ʼdĩî mã âʼdô õjílã rî ʼdĩ ndrẽʼá õjílã ãwã ró, gõʼdá gólâ âʼdô ãmâ ndrẽʼá kpá õjílã ãwã ró.
46014012	Ĩtí rî, õzõ nĩ õlẽ trá Ôvârí rî îjílí mbârâkã tã ngĩíngî ʼẽ kâ fẽlé ãnî drí rî, nĩ îjî gólâ õfẽ ró mbârâkã ãnî drí Líndrí Tãndí gólâkâ rî sĩ, mbârâkã gólâ rĩ ʼbá õjílã ãzí pãlé gõʼdá mbârâkã sõlé gólĩyî ʼásĩ ndrĩ tã lẽlé Yésũ ʼá pị̃pị̂sị́lị́ ãlô sĩ rî ĩʼdî.
46014013	Ĩtí rî, õjílã gólĩyî Ôvârí drí mbârâkã tị̂ nị̃lị́ kô rî âtâ kâ fẽlé trá gólĩyî drí rî, gõʼdá gólĩyî ĩîjî kpá Ôvârí rî mbârâkã tị̂ gólĩyî drí nị̃lị́ trá ʼdĩ lôgõ-lôgõ lâ kâ fẽlé gólĩyî drí tị̂ rî ʼdĩ ífí lâ lôgõzó õjílã drí ífí lâ ârízó bê.
46014014	Nĩ ndrê drẽ, õzõ nĩ õrî rãtáã ʼẽlé tị̂ ãnî drí nị̃lị́ kô rî sĩ rî, ʼdĩî rî ãnî pị̃pị̂sị́lị́ rî cé nĩ, rĩʼá rãtáã ʼdĩ ʼẽlé gõʼdá tã ị̂sũ ãníkâ rãtáã rî ʼdĩ ʼá yû, tãlâ nĩ ârí úlị́ rãtáã ʼdĩ kâ ʼdĩ ífí lâ kô.
46014015	Gõʼdá âʼdô bê trá ĩtí rî, nĩ âʼdô ãʼdô ʼẽʼá ĩʼdî yã? Ĩtí rî, rĩʼá îcâ-îcâ ró ãnî drí rĩzó rãtáã rî ʼdĩ ʼẽlé ãnî pị̃pị̂sị́lị́ sĩ gõʼdá kpá tã ị̂sũ sĩ kpạ̃rạ̃tị́, tãlâ nĩ nị̃ ró ífí lâ bê. Gõʼdá kpá rĩʼá tãndí ró ãnî drí lôngó rãtáã ʼdĩ kâ ʼdĩ ngõzó ãnî pị̃pị̂sị́lị́ sĩ ndrĩ gõʼdá kpá tã ị̂sũ sĩ ndrĩ.
46014016	Õzõ gõʼdá nĩ ũlûyị̂ Ôvârí cé ãnî pị̃pị̂sị́lị́ sĩ tị̂ ãnî drí nị̃lị́ kô rî sĩ, gõʼdá õjílã ãzâ ʼbá yî tị̂ ʼdĩ nị̃ ʼbá kô rî, âʼdô ĩyî tị̂ ãníkâ Ôvârí rî lûyị́zó ʼdĩ kõʼá ángô tí yã? Gólĩyî îcá kô úlị́ ãníkâ Ôvârí rî lûyị̂ kâ ʼdĩ ífí lâ ârílí.
46014017	Tí úlị́ ãníkâ rãtáã ʼdĩ ʼá ʼdĩ âʼdô ʼbãʼá tãndí ró rî, gõʼdá îcá kô õjílã pãlé, tãlâ gólĩyî ârí úlị́ rî ʼdĩ ífí lâ kô.
46014018	Mâ rî gógó nyãányâ lâ, má ʼê ãwô-ĩtí ãmbá Ôvârí drí, tãlâ Líndrí Tãndí gólâkâ fẽ mbârâkã trá má drí, má ãâtâ ró tị̂ má drí nị̃lị́ kô rî ʼbá yî gạ̃rạ̃ ãnî drị̃ị̂ sĩ.
46014019	Ĩtí rî, gõʼdá õzõ õjílã ẽêʼbê rû trá võ ãlô ʼá Ôvârí rî ị̂njị̃lị́ rî, rĩʼá tãndí ró gólĩyî drí tã ãlô má drí âtálé gólĩyî drí rî ífí lâ ârízó dódó, gólâ má drí tã âtázó dũû gólĩyî drí ífí lâ ârízó kô rî drị̃ị̂ sĩ.
46014020	Ámâ ândré rî mvá yî, nĩ âyê tã ị̂sũ ãníkâ õzõ ʼdĩyímvá kâtí kĩʼá nĩ rî, tị̂ âtálé õjílã ãzí drí nị̃lị́ kô ʼdĩ õrî ʼdíyî ʼbãlé õjílã ãmbá ró ʼdĩ. Gõʼdá cé âʼdô ãníkâ rî ãâʼdô íyíkâ õzõ ʼdĩyímvá tã õnjí ʼẽ ʼbá dũû õjílã ãzâ drí kô rî yí kâtí.
46014021	Gõʼdá nĩ ị̂sũ drẽ úlị́ îgĩlí búkũ Ôvârí kâ ʼá kĩ nĩ rî, "Má âʼdô õjílã ãwã âjóʼá õjílã ámákâ rî ʼbá yî ngálâ tã âtálé gólĩyî drí tị̂ gólĩyî drí nị̃lị́ kô rî sĩ. Gbõ lé má õʼê ĩtí rî, gólĩyî âʼdô vólé gãʼá zãâ dó úlị́ ámákâ ârílí." Ĩsáyã 28.11-12
46014022	Ĩtí rî, gõʼdá tã âtâ-âtâ tị̂ nị̃lị́ kô rî sĩ rî rĩʼá drị́-mbílí sõsõ Ôvârí kâ ĩʼdî ʼẽzó lâṇõ fẽlé õjílã gólĩyî tã gólâkâ lẽ ʼbá kô rî yî drí, gõʼdá ãâdĩ ró ĩyî drị̃ tã õnjí ʼásĩ. Âʼdó kô drị́-mbílí sõsõ ʼî õjílã tã Ôvârí kâ lẽ ʼbá rî yî drí. Gõʼdá mbârâkã gólâ tã âtî-âtî Ôvârí kâ pẽ kâ õjílã drí ʼdĩ rî, rî tã îmbálé õjílã gólĩyî tã lẽ ʼbá trá Yésũ ʼá rî yî drí, gólĩyî ũnị̃ ró tã gólâkâ bê dódó, âʼdó kô gólĩyî tã lẽ ʼbá kô Yésũ ʼá rî yî pãlé.
46014023	Ĩtí rî, gõʼdá nĩ õtírĩ rû êʼbé kpãkã ãlô Ôvârí rî ị̂njị̃lị́ rî, õzõ gõʼdá õjílã ãzâ ʼbá yî ĩîtõ trá ʼdó ị̃tú-pá rî ʼdĩ ʼá tị̂ ngĩíngî drílĩyî nị̃lị́ kô rî yî âtálé ĩʼdî rî, gõʼdá ĩtí rî, õzõ õjílã gólĩyî tã lẽ ʼbá kô rî yî ãʼdô ĩyî bê nĩngá rî, gólĩyî âʼdô ị̂sũʼá lâ kĩ, ãnî rĩ ʼbá tị̂ nị̃lị́ kô ʼdĩ ʼbá yî âtálé ʼdĩ õlîfõ ĩyî trá.
46014024	Gõʼdá õzõ nĩ õrî úlị́ Ôvârí ngá lésĩ rî âʼdálé õjílã drí, tị̂ gólĩyî õjílã drí nị̃lị́ trá rî sĩ rî, ʼdĩî õjílã gólĩyî tíbê drẽ tã lẽ ʼbá Yésũ ʼá kô rî yî õfî úlị́ rî ʼdĩ ârílí rî, gólĩyî âʼdô ífí lâ âríʼá. Gõʼdá úlị́ ʼdĩ âʼdô õjílã gólĩyî tã lẽ ʼbá kô ʼdĩ ʼbá yî ʼbãʼá tã õnjí ĩyíkâ nị̃lị́, gõʼdá áâʼdô tã-vó gólĩyíkâ kĩʼá.
46014025	Gõʼdá gólĩyî õtírĩ ãnî ârí tã pẽʼá tã õnjí ĩyíkâ tíbê rĩʼá ʼẽlâ gõʼdá rĩʼá kpá lậpị́lâ ĩyî pị̃pị̂sị́lị́ ʼá rî yî tãsĩ rî, kôrô drílĩyî tã õnjí ĩyíkâ ʼdĩ lôfõzó gõʼdá âyézó lâ ʼdẽzó vũdrị́ Ôvârí rî îrátãlé. Gõʼdá drílĩyî nị̃zó lâ kĩ, Ôvârí bê ãnî lãfálé nĩngá.
46014026	Ámâ ândré rî mvá yî, má âʼdâ drẽ lạ́tị̂ mbị̂ gólâ tíbê rĩzó Ôvârí rî îrátãlé, õzõ nĩ ẽêʼbê rû trá võ ãlô ʼá gólâ rî ị̂njị̃lị́ rî ãnî drí. Nĩ âʼdô ngãʼá ndrĩ ãlô-ãlô Ôvârí rî ị̂njị̃lị́ mbârâkã gólâ drí fẽlé trá ãnî drí rî vó ró. Õjílã ãlô âʼdô íyíkâ lôngó ngõʼá. Ãzâ âʼdô íyíkâ tã îmbáʼá ĩʼdî. Ãzâ âʼdô íyíkâ tã gólâ Ôvârí drí âʼdálé trá gólâ drí âʼdálé õjílã drí rî pẽʼá ĩʼdî. Ãzâ âʼdô íyíkâ tã âtî-âtî nõ pẽʼá ĩʼdî tị̂ gólâ nị̃lị́ kô rî sĩ. Gõʼdá ãzâ âʼdô íyíkâ úlị́ gólâ âtálé tị̂ nị̃lị́ kô rî sĩ ʼdî ífí lâ lôfõʼá ĩʼdî. Ĩtí rî, tã gólĩyî ndrĩ õjílã ʼdî ʼbá yî drí ʼẽzó ânĩlí ĩʼdí bê lâ ʼdĩ ʼbá yî ãâʼdô ndrĩ tã gólĩyî ʼẽ ʼbá krístõ ʼbá ãzí ʼdĩ ʼbá yî pãlé rî ĩʼdî.
46014027	Õzõ õjílã ãzâ ʼbá yî ãʼdô ĩyî bê õlẽ ĩyî úlị́ âtálé tị̂ gólĩyî drí nị̃lị́ kô rî sĩ rî, õjílã rị̃ ngãtá nâ ãâtâ úlị́ rî ʼdĩ cé nĩ tị̂ nị̃lị́ kô ʼdĩ sĩ krístõ ʼbá ãzí yî drí, gõʼdá gólĩyî õʼê ĩyî trá úlị́ rî ʼdĩ âtálé rî, gólĩyî ãâtâ ãlô-ãlô. Õjílã ãlô ãâtâ íyíkâ trá ndẽlé rî, ãzâ õgõ ró íyíkâ âtálé, gõʼdá õjílã ãlô õlôgõ ró tã ífí lâ.
46014028	Ĩtí rî, õzõ õjílã ãzâ ãʼdô yûʼdạ́wạ́ ʼẽ ʼbá úlị́ ʼẽʼá âtálâ tị̂ nị̃lị́ kô rî sĩ ʼdî ífí lâ lôgõlé rî, õjílã gólĩyî ʼẽ ʼbá úlị́ rî ʼdĩ ʼbá yî âtálé tị̂ nị̃lị́ kô rî sĩ ʼdî õrî ĩyî tị́, ãâtâ ĩyî úlị́ rî ʼdĩ kô. Gõʼdá gólĩyî ãâtâ úlị́ rî ʼdĩ cé Ôvârí drí tị̂ rî ʼdĩ sĩ ĩyî pị̃pị̂sị́lị́ ʼá tólâ tị́tị́ ró.
46014029	Gõʼdá õjílã rị̃ ngãtá nâ ãâʼdâ ĩyî tã âtî-âtî Ôvârí ngá lésĩ âʼdálé õjílã ãzí drí rî, gõʼdá ãzâ ʼbá yî õrî ĩyíkâ rĩʼá úlị́ gólĩyî drí rĩʼá âʼdálâ ʼdĩ ʼbá yî ífí lâ ị̂sũlị́ ngãtá tã gólĩyî drí rĩʼá âtálâ ʼdĩ tã mbị̂ ʼî yã rî.
46014030	Gõʼdá õzõ õjílã ãzâ ãʼdô trá rĩʼá tã âtî-âtî Ôvârí ngá lésĩ ʼdî âʼdáʼá gõʼdá Ôvârí ãâʼdâ tã âtî-âtî ngĩî kpá trá ʼwãâ ró õjílã ãzâ drí âʼdálé rî, õjílã gólâ tíbê rĩ ʼbá tã âʼdálé sị́sị́ ʼdĩ õndẽ úlị́ íyíkâ ʼdĩ, õjílã rî gógó Ôvârí drí tã âtî-âtî âʼdázó drílâ ʼwãâ ró ʼdĩ õngâ ró íyíkâ ʼdĩ âʼdálé.
46014031	Ĩtí rî, ãnî gólĩyî âʼdó ʼbá úlị́ bê ʼẽʼá âʼdálâ krístõ ʼbá yî drí rî ʼbá yî, ãâtâ ĩyî ãlô-ãlô, tãlâ úlị́ ãnî drí rĩʼá âtálâ ʼdĩ õjílã ʼdî ʼbá yî ĩîmbâ ró tã bê ʼá lâ sĩ gõʼdá õsõ ró mbârâkã kpá bê gólĩyî ʼá tã lẽzó bê Yésũ ʼá pị̃pị̂sị́lị́ ãlô sĩ.
46014032	Gõʼdá gólĩyî Líndrí Tãndí Ôvârí kâ drí mbârâkã tã âtî-âtî âʼdâ kâ fẽzó trá drílĩyî tã âʼdázó õjílã ãzí drí Ôvârí rî tị̂ sĩ rî yî, âʼdô ĩyî îcáʼá cú rĩlí tị́ õzõ drílĩyî lẽlé rî tí,
46014033	tãlâ Ôvârí rî tã íyíkâ rî ʼbá yî ʼẽlé ʼdó lạ́tị̂ mbị̂ rî ʼásĩ. Âʼdô gõʼdá bê trá ĩtí rî, nĩ õtírĩ rû êʼbé võ ãlô ʼá Ôvârí rî ị̂njị́lị́ rî,
46014034	õkó õrî ĩyíkâ tị́tị́. Má âtâ tã rî ʼdĩ ĩtí ʼdĩ rî, tãlâ âʼdó kô mbị̂ gólĩyî drí rĩzó úlị́ âtálé kạ̃nị́sạ̃ ʼá. Gólĩyî õrî drị́-ãcê ĩyî ágó yí kâ zẽlé, nyé õzõ Músạ̃ drí ʼbãlé trá gólĩyî drí ʼẽlé rî kâtí.
46014035	Õzõ gólĩyî õlẽ tã ãzâ ʼbá yî nị̃lị́ tã Ôvârí kâ tãsĩ rî, gólĩyî ĩîjî ĩyî ágó yî. Má âtâ tã ʼdî ĩtí ʼdĩ, tãlâ âʼdó kô mbị̂ õkó drí rĩzó tã âtálé kạ̃nị́sạ̃ ʼá.
46014036	Ĩtí rî, ãnî Kõrínĩtõ lé ʼbá yî, nĩ ị̂sũ drẽ tã nô âʼdô trá cé ãnî ĩʼdî tã Ôvârí kâ nõ nị̃ ʼbá lâ ʼî yã? Nĩ nị̃ trá kĩ, má îmbâ tã Ôvârí kâ nõ nĩ ãnî drí. ʼDõvó nĩ ârî úlị́ ámákâ.
46014037	Õzõ gõʼdá õjílã ãzâ õkĩ, yí ãâʼdô cú tã âtî-âtî bê Ôvârí ngá lésĩ âtálé ngãtá õkĩ Líndrí Tãndí Ôvârí kâ õfẽ mbârâkã trá yí drí tã ãzâ ʼbá yî ʼẽzó rî, õjílã rî ʼdĩ ũnị̃ kĩ, tã má drí îgĩlí ãnî drí ʼdĩ ʼbá yî rĩʼá tã gólĩyî Ôvârí drí ʼbãlé ãnî drí ʼẽlé rî yî ĩʼdî.
46014038	Õzõ gõʼdá õjílã rî ʼdĩ õgâ vólé trá dó úlị́ ámákâ ʼdĩ ʼbá yî ndrẽlé tã Ôvârí ngá lésĩ rî ró rî, gõʼdá nĩ ndrê õjílã rî ʼdĩ kô lãjóʼbá Ôvârí kâ ró.
46014039	Ámâ ândré rî mvá yî, tã ạ̃dũkũ ámákâ ãnî drí tã gólâ tã âtî-âtî Ôvârí ngá lésĩ rî âtâ kâ gõʼdá kpá úlị́ âtâ-âtâ tị̂ gólâ nị̃lị́ kô rî sĩ ʼdî tãsĩ rî ĩʼdî nõ ʼbá yî. Nĩ ndã mbârâkã gólâ tã âtî-âtî Ôvârí rî tị̂ sĩ âtázó rî ĩʼdî gạ̃rạ̃, gõʼdá nĩ âtâ tã kô õjílã drí kĩ, ólẽé kô gólĩyî drí tã âtálé tị̂ nị̃lị́ kô rî sĩ.
46014040	Ĩtí rî, nĩ lẽ tã rî ʼdĩ ʼbá yî ʼẽlé ndrĩ lạ́tị̂ mbị̂ ʼásĩ tã ạ̃ʼdị́ sĩ, gõʼdá cú ĩtí tã ʼẽʼẽ bárábányá rî ãkó.
46015001	Ámâ ândré rî mvá yî, nĩ ị̂sũ drẽ tã gólâ má drí pẽlé ãnî drí Yésũ Krístõ rî tãsĩ rî, ãnî drí tã lẽzó trá ʼá lâ pị̃pị̂sị́lị́ ãlô sĩ ʼdî, gõʼdá tã lẽlẽ ãníkâ âdrézó trá ʼá lâ gạ́gạ́ rákã fê kâtí ʼdĩ.
46015002	Gõʼdá nĩ njû bê trá gạ́gạ́ tã âtî-âtî tãndí Yésũ rî tãsĩ ʼdî rú rî, Ôvârí âʼdô ãnî pãʼá tã õnjí ãníkâ ʼásĩ. Tí õró ʼbãâ ĩtí kô rî, tã lẽlẽ ãníkâ Yésũ Krístõ ʼá ʼdĩ trá võ tãkó ʼá.
46015003	Tã gólâ má drí îmbálé ãní drí rî rĩʼá tã lậvũ ʼbá gạ̃rạ̃ rî ĩʼdî, gõʼdá kpá tã ãlô-ãlô gólâ Yésũ Krístõ drí âtálé má drí kĩʼá nĩ rî, yí õdrã nô ãmâ pãlé tã õnjí ãmákâ ʼásĩ rî ĩʼdî, õzõ Ôvârí drí ʼbãlé trá búkũ íyíkâ ʼá rî kâtí.
46015004	Gõʼdá Yésũ rî ãvõ ʼbãzó ʼbú ʼá. ʼDĩî vósĩ rî, gólâ drí âfõzó ãvõ ʼásĩ kậyị̂ nâ lâ ʼá, õzõ Ôvârí drí ʼbãlé trá búkũ íyíkâ ʼá rî kâtí.
46015005	Nĩngá sĩ rî, Yésũ Krístõ drí íyî âʼdázó lédrẽ-lédrẽ ró Pétẽrõ drí, gõʼdá ʼdĩî vósĩ rî, lãjóʼbá íyíkâ mûdrị́-drị̃-lâ-ngâ-rị̃ ʼdî ʼbá yî drí.
46015006	ʼDĩî vósĩ rî, gólâ drí kpá íyî nyãányâ âʼdázó gólĩyî ʼdẽ ʼbá trá gólâ vó dũû kámá-njị̂ rû êʼbé ʼbá ndrĩ võ ãlô ʼá rî ʼbá yî drí. Ãndrõ nô rî, õjílã rî ʼdĩ ʼbá yî ãmbá võ lâ yî drẽ zãâ bê lédrẽ-lédrẽ ró, ũrûkậ ʼbá yî trá ĩʼdî gõʼdá ạ̃ʼdị́ ʼî.
46015007	ʼDĩî ʼbá yî vósĩ rî, gólâ drí kpá íyî âʼdázó íyî ậdrúpị̃ Yãkóbã drí, gõʼdá kpá lãjóʼbá íyíkâ drí ndrĩ kpá óʼdí.
46015008	Gõʼdá ạ̃dũkũ lâ ró gólâ drí gõzó íyî âʼdálé nyĩî ró má drí õzõ mvá ạ̃dũkũ tị̃lị́ rî kâtí.
46015009	Mâ ámákâ mvá ạ̃dú ʼî, gõʼdá ãmbã ãzí-ãzí yí kâ rî lậvũ gạ̃rạ̃ ámákâ rî drị̃ị̂ sĩ. Gõʼdá má îcá kpá kô ndrẽlé lãjóʼbá Yésũ kâ ró, tãlâ má rî trá sị́sị́ rĩʼá lâṇõ fẽlé õjílã gólĩyî tã lẽ ʼbá Yésũ ʼá rî yî drí rõô.
46015010	Gbõ lé má ʼê tã õnjí ĩtí bê rî, Ôvârí âʼdâ ʼâ ạ̃ʼdị́ íyíkâ trá má drí. Tã ʼdî tãsĩ rî, gólâ drí ámâ jãzó âʼdólé õjílã íyíkâ ró õzõ ãndrõ nô kâtí nõ. Tã tãndí gólâ drí ʼẽlé má drí ʼdĩ âʼdó kô tãkó ĩtí, tãlâ má ʼê lôsĩ gạ̃rạ̃ lãjóʼbá ãzí drị̃ị̂ sĩ, gbõ lé má rî bê lôsĩ rî ʼdĩ ʼẽlé mbârâkã ámákâ sĩ kô rî. Mbârâkã Ôvârí kâ rî nĩ lôsĩ ʼdî ʼẽlé má ʼá ʼdĩ.
46015011	Nĩ nị̃ tãndí ró kĩ, tã âtî-âtî Ôvârí ngá lésĩ nõ rĩʼá tã pạ̃tị́ị̃ ʼî. Gbõ lé má õpẽ mâ ngãtá õjílã ãzâ õpẽ nĩ yã rî, nĩ lẽ tã ʼá lâ tã pạ̃tị́-pạ̃tị̃ ró.
46015012	Gõʼdá õzõ tã âtî-âtî pạ̃tị́ị̃ ró ãmâ drí rĩʼá pẽlâ rî ãʼdô ĩʼdî kĩ, Yésũ Krístõ ãâfõ trá lédrẽ-lédrẽ ró õdrã ʼásĩ rî, gõʼdá õjílã ãzâ ʼbá yî ãnî lãfálé ʼásĩ rî âʼdô kĩʼá nĩ rî, õjílã ãâfõó kô õdrã ʼásĩ ʼdî ángô tí yã?
46015013	Õzõ tí gõʼdá õjílã ĩîcâ âfõlé õdrã ʼásĩ kô rî, tí Yésũ Krístõ îcá kpá kô âfõlé õdrã ʼásĩ.
46015014	Gõʼdá tí Yésũ Krístõ pạ̃tị́ị̃ õró âfõô õdrã ʼásĩ kô rî, tã âtî-âtî má drí pẽlé rî âʼdô ʼbãʼá tã tãkó ʼî, gõʼdá nĩ âʼdô ʼbãʼá kpá tã tãndí ãkó tã lẽzó ʼá lâ.
46015015	ʼDĩî âʼdô âʼdálâ kĩ, mã rî ʼdĩ õnjõ âtáʼá ĩʼdî Ôvârí rî tãsĩ, tãlâ mã pẽ tã trá kĩ, pạ̃tị́ị̃ Ôvârí îngâ Yésũ Krístõ trá õdrã ʼásĩ lédrẽ-lédrẽ ró. Nĩ ndrê drẽ, tí õzõ õjílã ĩîcâ kô âfõlé õdrã ʼásĩ rî, tí Ôvârí îcá Yésũ rî îngálé õdrã ʼásĩ kô.
46015017	Tí õró ʼbãâ nõ ĩtí rî, Yésũ Krístõ âʼdô ʼbãʼá nõ drẽ zãâ ãvõ ró, gõʼdá tã lẽlẽ ãníkâ âʼdô ʼbãʼá nõ tí võ tãkó ʼá. Gõʼdá tí õdrã Yésũ Krístõ kâ rî âʼdô ʼbãʼá mbârâkã ãkó ãnî pãlé tã õnjí ãníkâ ʼásĩ. Tí nĩ ậvị̃ nô trá zãâ lạ́tị̂ Ôvârí kâ ʼásĩ, gõʼdá nĩ âʼdô ʼbãʼá nõ drẽ zãâ lậnjị̃-lậnjị̃ lâṇõ tã õnjí ãníkâ kâ njị̃ʼá.
46015018	Tí õró ʼbãâ nõ pạ̃tị́ị̃ kĩ, Yésũ ãâʼdô nõ drẽ zãâ ãvõ ró rî, gõʼdá tã lẽ ʼbá gólĩyî drã ʼbá Yésũ ʼá rî îcá ĩyî lédrẽ-lédrẽ ạ̃dũkũ ãkó rî ûsúlị́ kô. Gõʼdá lâṇõ Ôvârí kâ âʼdô ʼbãʼá nõ, rĩʼá gólĩyî ʼẽʼá ãndrõ nõ rõô.
46015019	Tí õzõ mã õró lị̃fị́ ʼbãâ nõ cé tã tãndí gólĩyî Yésũ drí ʼẽlé ãmâ drí ãngó nõ ʼá rî drị̃ị̂ ĩʼdî rî, gõʼdá tí mã âʼdô ʼbãʼá ngá ãkó lị̃fị́ ʼbãzó drị̃ lâ ị̃zạ́tú ãlôwálâ. ʼDĩî ĩzã kõkõ ʼî.
46015020	Ĩtí rî, gõʼdá tã pạ̃tị́ị̃ rî ĩʼdî nõ, Yésũ Krístõ ngâ trá õdrã ʼásĩ. Gólâ ĩʼdî õjílã ngã ʼbá sị́sị́ õdrã ʼásĩ âʼdálâ ãmâ drí kĩ, õjílã gólâkâ drã ʼbá trá ngá ãlô rô gólâ bê rî, âʼdô ĩyî kpá ngãʼá õdrã ʼásĩ gólâ kâtí.
46015021	Nĩ ndrê drẽ, õzõ õjílã ãlô drí õdrã pá âsérẽ nĩ õjílã ndrĩ drị̃ị̂ rî tí rî, gõʼdá ngãngã õdrã ʼásĩ rî âcâ kpá trá õjílã ãlô sĩ.
46015022	Nĩ ndrê drẽ, tã rî gógó ʼdĩ âʼdô trá nõtí. Ádãmã gã bê dó tã Ôvârí drí ʼbãlé drílâ rî ʼẽlé rî, tã ârí ãkõ gólâkâ ʼdĩ âsê õdrã pá trá gólâ rî ózõwá yî drị̃ị̂ ndrĩ. Kpá ĩtí, Yésũ Krístõ drã bê gõʼdá ngãzó kpá lédrẽ-lédrẽ ró õdrã ʼásĩ rî, gólâ njị̃ lạ́tị̂ kpá trá õjílã gólĩyî tã lẽ ʼbá trá gólâ ʼá rî yî drí ngãzó õdrã ʼásĩ lédrẽ-lédrẽ ró.
46015023	Ĩtí rî, gõʼdá õjílã âʼdô ngãʼá õdrã ʼásĩ kậyị̂ gólâ Ôvârí drí ʼbãlé rî ʼá. Sị́sị́ rî, Ôvârí ʼbã trá Yésũ ĩʼdî âfõlé õdrã ʼásĩ. Ĩtí rî, gõʼdá Yésũ Krístõ õtírĩ âgõô ãngó nõ ʼá rî, krístõ ʼbá yî ndrĩ ôdrã ʼbá rî yî âʼdô lîdríʼá õdrã ʼásĩ.
46015024	Gõʼdá Yésũ Krístõ drí õjílã ndrĩ ãngó nõ drị̃ị̂ gólĩyî rû jã ʼbá trá Ôvârí rú rî ʼbá yî gõʼdá kpá líndrí õnjí ndrĩ gólĩyî ãngó nõ drị̃lị́ rî yî pẽzó ndrĩ. Gõʼdá gólâ drí ãngó nõ fẽzó kũmũ íyíkâ bê ndrĩ íyî átá Ôvârí drị́gạ́. Ĩtí rî, ãngó nõ drí rû ndẽzó.
46015025	Nĩ ndrê drẽ, Yésũ Krístõ âʼdô rĩʼá ãngó nõ drị̃ị̂ kúmú ró, bũúũ gólâ drí íyî ạ̃jú-ʼbá-ãzí yî pẽzó ndrĩ ʼbãlé íyî pá zẽlé ʼá.
46015026	Ĩtí rî, ạ̃jú-ʼbá-ãzí ạ̃dũkũ gólâ drí ʼẽʼá îzãlâ vólé rî õdrã ĩʼdî, tãlâ krístõ ʼbá yî õzó gõ drãâ kô kậyị̂ rî nã ʼbá yî ʼá.
46015027	Mã nị̃ tã rî ʼdĩ ʼbá yî âʼdólé tã pạ̃tị́ị̃ ró, tãlâ tã Ôvârí kâ búkũ ʼá tã âtá ʼbá kĩʼá nĩ rî, "Ôvârí ʼbã Yésũ trá âʼdólé ngá ndrĩ drị̃lị́" rĩʼá cé Ôvârí rî ífífí ĩʼdî Yésũ drí âʼdózó kúmú ró drị̃lị́ lâ ʼá kô rî.
46015028	Gõʼdá õzõ Ôvârí õʼbã ngá trá ndrĩ Krístõ zẽlé gólâ drí âʼdózó kúmú ró gólĩyî drị̃lị́ rî, gõʼdá Krístõ rî gógó drí gõzó íyî nyãányâ ʼbãlé Ôvârí zẽlé, Ôvârí õgõ ró ngá ndrĩ rũlị́ ʼbũû.
46015029	Tí õzõ gõʼdá õjílã ãâfõ õdrã ʼásĩ kô rî, ãnî ũrûkậ ʼbá yî gõʼdá rĩʼá bãbãtízĩ ʼẽlé ãnî nyãányâ drí ãnî áró ôdrã ʼbá rî yî võ lâ ʼá ãʼdô drí yã? Gõʼdá bãbãtízĩ rî gógó ʼdĩ âʼdô ʼẽʼá õjílã ãníkâ ôdrã ʼbá trá ʼẽ ʼbá âfõlé kô ʼdĩ pãʼá ángô tí yã?
46015030	Ãʼdô ĩtí rî, gõʼdá ãmâ rû ị̂ʼbũ ʼbá Yésũ kâ ró nõ, mã âʼdô gõʼdá kó rĩʼá ãmâ ʼbãlé rĩʼá tã âtî-âtî ʼdĩ pẽlé Yésũ rî tãsĩ kậyị̂ vósĩ cé, gõʼdá õjílã ʼbãlé ʼẽʼá ãmâ ûfúlị́ ʼdĩ íyíkâ kó ãʼdô tãsĩ yã? Tí õzõ mã õró ị̂sũlâ kĩ, ãmâ rúʼbạ́ ãâfõó õdrã ʼásĩ kô rî, tí mã îcá kô tã ʼdî ʼẽlé ĩtí.
46015031	Ámâ ândré rî mvá yî, má âtâ ãnî drí, lâṇõ gólâ ámâ ʼẽ ʼbá má drí ʼẽzó drãlé kậyị̂ vósĩ cé nõ, má âtâ nõ tã mbị̂ ʼî, mâ rĩʼá njãâ drãlé tã tãndí gólâ Kúmú Yésũ Krístõ drí ʼẽlé ãnî drí rî tãsĩ.
46015032	Õzõ gõʼdá õjílã ãâfõ kô õdrã ʼásĩ rî, gõʼdá kó tãlâ íyíkâ ãʼdô ʼî má drí lâṇõ ûsúzó Ẽfésõ ʼálâ ámâ ạ̃jú-ʼbá-ãzí yî drị́gạ́ sĩ, nyé õzõ lâṇõ gólâ õjílã gólâ kạ̃mị̃ drí ʼdẽlé drị̃ lâ rî drí ûsúlị́ rî kâtí yã? Tã ị̂sũ õjílã kâ ʼá rî, tã tãndí má drí ʼẽʼá ûsúlâ ãngó nõ ʼá tã ạ́ngị́ má drí ʼẽlé ʼdĩ ʼá rî íyíkâ kó ãʼdô ʼî yã? Ãʼdô ĩtí rî, rĩʼá tãndí ró má drí cé tã gólĩyî ʼẽ ʼbá ámâ ʼbãlé ãyĩkõ ró rî ʼẽlé ĩʼdî, õzõ âtálé trá búkũ Ôvârí kâ ʼá rî kâtí kĩ, "Mã õrî cé rĩʼá ngá nyãlé gõʼdá kpá ngá mvũlị́ ĩʼdî, ãʼdô ró bê ãmâ ʼbãlé ãyĩkõ ró, tãlâ ị̃drú rî ãmâ trá ʼẽʼá drãlé, õdrã rĩʼá njãâ ãmâ tẽʼá." Ĩsáyã 22.13
46015033	Nĩ âyê õjílã ãzâ ʼbá yî kô ãnî âdólé tã ányâ ʼdĩ sĩ, tã pạ̃tị́ị̃ rî ʼbá yî ĩʼdî rĩʼá nõ ʼbá yî, "Ãnî ãzí-ãzí yî rĩ ʼbá ĩyî tã õnjí ʼẽlé ʼdĩ ʼbá yî, âʼdô ĩyî ãnî îzãʼá tã tãndí ãníkâ rĩʼá ʼẽlé ʼdĩ ʼásĩ gõʼdá rû jãlé tã õnjí ĩyíkâ rĩʼá ʼẽlâ rî ʼbá yî ʼẽlé ĩʼdî."
46015034	Ĩtí rî, ãnî lị̃fị́ õmbâ ãnî drị̃ị̂, nĩ jâ tã ị̂sũ-ị̂sũ ãníkâ. Gõʼdá nĩ âyê tã õnjí ãníkâ. Má sõ drị́-mbílí ãnî lị̃fị́. Má kĩ, ãnî ũrûkậ ʼbá yî nị̃ị́ Ôvârí kô ãlôlâ.
46015035	Gõʼdá gbõ lé má pẽ bê tã lîdrî-lîdrî kâ õdrã ʼásĩ rî ãnî drí rî, õjílã ũrûkậ ʼbá yî ãnî lãfálé sĩ ĩyíkâ kpá zãâ tã îjíʼá kĩ, õjílã âʼdô ĩyíkâ lîdríʼá õdrã ʼásĩ ʼdî kó ángô tí ró yã? Õzõ õjílã õʼê lîdrílí õdrã ʼásĩ rî, rúʼbạ́ lârâkô gólĩyî drí ʼẽzó lîdrílí ĩʼdí bê lâ ʼdĩ âʼdô ʼbãʼá íyíkâ kó ángô tí yã?
46015036	Tã nị̃ ãkõ ãníkâ ĩtí ʼdĩ ãʼdô kâ ʼî yã? Nĩ ị̂sũ drẽ tã ngá ífí kâ. Õzõ nĩ ị̃ị̂ʼdị̂ ngá ífí trá ʼbú ʼá rî, âʼdô drãʼá zãlô drílâ gõzó âfõlé mbãlé bị́ bê ạ̃rú ró kạ̃ʼdậ-kạ̃ʼdậ. Ãmâ rúʼbạ́ âʼdô drãʼá kpá ĩtí, gõʼdá Ôvârí õtírĩ ãmâ ʼbãâ lîdrílí óʼdí õdrã ʼásĩ rî, gólâ drí rúʼbạ́ óʼdí âfẽzó ãmâ drí.
46015037	Ngá gólâ ãnî drí ị̂ʼdị́lị́ ʼdĩ rĩʼá cé ngá ífí ʼî õzõ mbạ́mú kâtí, cé fínyáwá gõʼdá ngá gólâ âfõ ʼbá mbãlé ûrû rî, lârâkô lâ rĩʼá ngĩî ngá ífí rú sĩ.
46015038	Gõʼdá Ôvârí fẽ lârâkô trá ngá ífí ʼdĩ ʼbá yî drí ngĩíngî nyé õzõ gólâ drí lẽlé rî kâtí ạ̃kû ró.
46015039	Gõʼdá kpá ĩtí, ngá gólĩyî lédrẽ-lédrẽ ró Ôvârí drí ʼbãlé rî, kpá trá ĩyî rúʼbạ́ lârâkô ngĩíngî bê. Õjílã mvá trá rúʼbạ́ lârâkô bê ngĩî. Kõrõnyã kpá trá rúʼbạ́ lârâkô bê ngĩî õjílã mvá rú sĩ. Ãríwá kpá trá rúʼbạ́ lârâkô bê ngĩî, gõʼdá ị̃ʼbị̂ kpá trá rúʼbạ́ lârâkô ĩyíkâ bê ngĩî kõrõnyã ãzâ ʼbá yî drị̃ị̂ sĩ.
46015040	Gõʼdá kpá ĩtí, ngá gólĩyî ûrú ʼálâ rî ʼbá yî lârâkô lâ kpá ngĩî ngá gólĩyî ãngó nõ ʼá nõ ʼbá yî rú sĩ. Ngá gólĩyî ûrú ʼálâ rî ʼbá yî sũsũ lâ kpá ngĩî ngá gólĩyî ãngó nõ kâ rî ʼbá yî rú sĩ.
46015041	Gõʼdá mvẽmvẽ ị̃tú kâ rî ngĩî mvẽmvẽ párá kâ rî rú sĩ, gõʼdá kpá ngĩî lậgû-lậgû ị̃ʼbị̂ʼbị̂wạ́ kâ rî rú sĩ. Ĩtí rî, gólĩyî rî lậgúlị́ ʼdó ngĩíngî. Lé ĩtí rî, lậgû-lậgû ị̃ʼbị̂ʼbị̂wạ́ kâ ĩyî võ ʼásĩ rî kpá rĩʼá ngĩíngî, ãlô rî lậgû íyíkâ kpá gạ̃rạ̃ íyî ãzí-ãzí drị̃ị̂ sĩ.
46015042	Gõʼdá âʼdô ʼbãʼá kpá ĩtí, Ôvârí âʼdô ʼẽʼá õjílã gólâ drí ʼẽʼá îngálâ õdrã ʼásĩ rî ĩyî rúʼbạ́ lâ yî ôjálé ngĩî. Rúʼbạ́ gólâ ʼbãlé ʼbú ʼá ʼdĩ rĩʼá ngá gólâ drã ʼbá trá gõʼdá ʼẽ ʼbá ṇãlé rî ĩʼdî. Gõʼdá rúʼbạ́ gólâ Ôvârí drí ʼẽʼá lîdrílâ õdrã ʼásĩ rî, ṇá kô. Âʼdô ʼẽʼá âʼdólé rúʼbạ́ gólâ tíbê ʼẽ ʼbá drãlé kô gõʼdá ʼẽ ʼbá ṇãlé kpá kô rî ĩʼdî.
46015043	Ĩtí rî, rúʼbạ́ gólâ tíbê ãngó nõ kâ ʼbãlé ʼbú ʼá ʼdĩ rî fãfã ãkó, rĩʼá rúʼbạ́ lâṇõ kâ ʼî, gõʼdá Ôvârí õtírĩ lîdrílâ õdrã ʼásĩ rî, âʼdô ʼẽʼá ʼbãlé lâṇõ ãkó. Kậyị̂ ʼbãzó lâ ʼbú ʼá rî, mbârâkã lâ yû, gõʼdá Ôvârí õtírĩ lîdrílâ rî, âʼdô ʼbãʼá cú mbârâkã bê gạ̃rạ̃.
46015044	Kậyị̂ ʼbãzó lâ ʼbú ʼá rî, rĩʼá ngá ãngó nõ kâ ʼî. Gõʼdá Ôvârí õtírĩ lîdrílâ rî, âʼdô ʼbãʼá gõʼdá ngá ʼbũû kâ ʼî. Gõʼdá âʼdô bê trá kĩʼá nĩ rî, rúʼbạ́ ãmákâ nõ ãâʼdô ngá ãngó nõ kâ ʼî rî, gõʼdá rĩʼá tã pạ̃tị́ị̃ ʼî ãmâ rúʼbạ́ óʼdí rî âʼdô ʼẽʼá ʼbãlé rúʼbạ́ võ ûrú ʼálâ rî kâ ĩʼdî.
46015045	Ádãmã bê rĩʼá rị̃. Úlị́ Ôvârí kâ âtâ tã trá ãmâ drí Ádãmã sị́sị́ rî tãsĩ kĩ, "Ôvârí ʼbã Ádãmã sị́sị́ rî trá âʼdólé õjílã mvá ró." Tã Ómvó Ngá 2.7 Gõʼdá Ôvârí ʼbã Ádãmã rị̃ lâ ró rî, Yésũ Krístõ ĩʼdî tíbê ʼẽ ʼbá õjílã ʼbãlé lédrẽ-lédrẽ ró rúʼbạ́ lârâkô óʼdí bê rî.
46015046	Ĩtí rî, rúʼbạ́ lârâkô sị́sị́ Ôvârí drí ʼbãlé ãmâ drí nõ rĩʼá rúʼbạ́ ãngó nõ kâ ʼî, rúʼbạ́ nõ vósĩ rî, gólâ âʼdô rúʼbạ́ võ ûrú ʼálâ rî kâ fẽʼá ãmâ drí.
46015047	Ôvârí ʼbã Ádãmã sị́sị́ rî trá ị̃nyạ́kú ʼásĩ. Ádãmã rî ʼdĩ rĩʼá õjílã ãngó nõ kâ ʼî. Gõʼdá Yésũ Krístõ âʼdó ʼbá Ádãmã rị̃ lâ ró rî, íyíkâ ûrú lésĩ. Kậyị̂ Ôvârí drí gólâ rî îngázó õdrã ʼásĩ rî, Ôvârí fẽ rúʼbạ́ lârâkô óʼdí rĩ kâ ûrú ʼálâ rî trá gólâ drí.
46015048	Ĩtí rî, ãmâ ndrĩ õjílã gólĩyî ãngó nõ ʼá nõ rĩʼá ĩyî rúʼbạ́ ị̃nyạ́kú bê, õzõ Ádãmã gólâ ʼbãlé ị̃nyạ́kú ʼásĩ rî kâtí. Gõʼdá rúʼbạ́ ʼẽʼá fẽlâ ãmâ drí îcázó rĩlí ûrú ʼálâ rî, lârâkô lâ âʼdô ʼẽʼá ʼbãlé õzõ Yésũ Krístõ kâ rî tí.
46015049	Ĩtí rî, ngbãângbânõ rî, ãmâ cú rúʼbạ́ bê õzõ Ádãmã kâtí tíbê ʼbãlé ị̃nyạ́kú ʼásĩ rî, gõʼdá âʼdô ʼẽʼá drãlé drã. Ĩtí rî, gõʼdá mã âʼdô bê trá ngá ãlô ʼî Yésũ Krístõ bê rî, gõʼdá mã âʼdô lîdríʼá õdrã ʼásĩ rúʼbạ́ óʼdí bê õzõ Yésũ Krístõ kâtí, tãlâ ãmâ drí rĩzó bê ûrú ʼálâ gólâ bê.
46015050	Ámâ ândré rî mvá yî, má âtâ ãnî drí, rúʼbạ́ ãmákâ ãmâ drí âʼdózó ĩʼdí bê lâ ãngó nõ ʼá nõ, îcá kô fĩlí rĩlí ûrú ʼálâ võ gólâ Ôvârí drí ʼbãzó ĩʼdî kúmú ró ngá ndrĩ drị̃lị́ rî ʼá, tãlâ rúʼbạ́ rî ʼdĩ rĩʼá cé ãʼwá ʼî ãrí bê. Ãmâ rúʼbạ́ tíbê ʼẽ ʼbá drãlé gõʼdá ṇãlé nõ, îcá kô rĩlí zãâ. Ĩtí rî, mã lẽ rúʼbạ́ óʼdí ĩʼdî rĩzó ûrú ʼálâ.
46015051	Nĩ ârî drẽ, má âtâ drẽ tã lârâkô nõ ãnî drí. Yésũ Krístõ âʼdô âgõʼá ãmâ ãzâ ʼbá yî ûsúlị́ drẽ zãâ lédrẽ-lédrẽ ró. Ĩtí rî, gõʼdá mãlãyíkã Ôvârí kâ õtírĩ gûnị́yạ́ võô rî, Ôvârí drí ãmâ rúʼbạ́ ôjázó ndrĩ âʼdólé rúʼbạ́ óʼdí ró. Tã rî ʼdĩ âʼdô ʼẽʼá rû ʼẽlé ʼwãâ ró, nyé õzõ lị̃fị́ âcárẽ kâtí. Gõʼdá óõtírĩ gûnị́yạ́ rî ʼdĩ võô rî, õjílã gólĩyî ãmâ lãfálé sĩ ôdrã ʼbá trá rî yî drí lîdrízó õdrã ʼásĩ lédrẽ-lédrẽ ró kpá óʼdí. Gõʼdá âʼdólé cú rúʼbạ́ óʼdí tíbê ʼẽ ʼbá drãlé kpá óʼdí kô rî bê. Gõʼdá ãmâ ạ̃mbúkũ gólĩyî lédrẽ-lédrẽ ró ôdrã ʼbá drẽ kôʼdáwá ʼdĩ ʼbá yî, Ôvârí âʼdô kpá ãmâ ôjáʼá rúʼbạ́ óʼdí âfẽzó ãmâ drí.
46015053	Tã lâ rĩʼá îcâ-îcâ ró, Ôvârí drí ãmâ rúʼbạ́ gólĩyî rĩ ʼbá ôdrãlé ôdrã gõʼdá ṇãlé kpá ṇã nô ʼbá yî ôjálé rúʼbạ́ óʼdí gólĩyî tíbê ʼẽ ʼbá ôdrãlé kô rî ʼbá yî ʼá.
46015054	Gõʼdá tã rî ʼdĩ õtírĩ rû ʼẽê rî, gõʼdá úlị́ gólâ búkũ Ôvârí kâ drí âtálé rî drí âcázó tã pạ̃tị́ị̃ ró kĩ ʼbá nĩ rî, "Ôvârí îzã ạ̃jú-ʼbá-ãzí íyíkâ, Ôdrã-trá. Gólâ ʼbã tã trá, õjílã õzó ôdrãâ kô. Gólâ ndẽ õdrã rî mbârâkã trá ndrĩ." Ĩsáyã 25.8
46015055	Ĩtí rî, gõʼdá Ôvârí âtâ tã kpá trá búkũ íyíkâ ʼá kĩ, "Õdrã, mbârâkã áníkâ rĩzó ãmâ ûfúlị́ rî gõʼdá ãʼdô ʼá yã? Mbârâkã áníkâ ãmâ drị̃lị́ rî ndẽ trá. Ní îcá gõʼdá ãmâ ûfúlị́ kô." Õséyã 13.14
46015056	Tã õnjí ãmákâ rĩʼá ʼẽlâ rî, rî nĩ rĩʼá mbârâkã fẽlé õdrã drí rĩzó ãmâ ûfúlị́ nõ. Gõʼdá tã gólĩyî Ôvârí drí ʼbãlé trá ãmâ drí ʼẽlé rî, rî nĩ tã âʼdálé ãmâ drí kĩ, õdrã cú mbârâkã bê ãmâ pẽzó, ĩʼdî ãmâ drí rĩzó drãlé nõ, tãlâ tã ʼbãʼbã rî ʼdĩ rî tã âʼdálé kĩ, Ôvârí ãâʼdô lâṇõ fẽʼá ãmâ drí tã õnjí ãmákâ rĩʼá ʼẽlâ ʼdĩ ʼbá yî tãsĩ.
46015057	Ĩtí rî, nĩ ʼdê, mã ngâ ndrĩ ʼdó Ôvârí rî lûyị́lị́, tãlâ gólâ ʼbã ãmâ nĩ õdrã rî pẽlé tã õnjí bê, tãlâ tã gólâ Yésũ Krístõ drí âfõzó õdrã ʼásĩ nô tãsĩ.
46015058	Ámâ ândré rî mvá yî, ãʼdô gõʼdá trá ĩtí rî, ʼdõvó nĩ ʼdê, mã njû tã lẽlẽ ãmákâ rú gạ́gạ́, gõʼdá mã âdrê ró õzõ rákã fê kâtí. Nĩ rî gõʼdá zãâ lôsĩ Yésũ Krístõ kâ rî ʼẽlé ĩʼdî dódó. Nĩ nị̃ tãndí ró kĩ, lôsĩ ʼẽʼẽ Yésũ Krístõ drí rî âʼdó kô tã tãkó ʼî.
46016001	Tã lãfâ êʼbê kâ jõlé krístõ ʼbá gólĩyî Yẽrõsãlémã ʼálâ rî ʼbá yî pãzó rî tãsĩ rî, nĩ ʼê kpá nyé õzõ má drí âtálé õjílã gólĩyî Gãlãtíyã ʼálâ rî ʼbá yî drí ʼẽlé rî kâtí.
46016002	Kậyị̂ rãtáã kâ vósĩ cé rî, õjílã ãlô õcâ lãfâ íyíkâ lãfálâ lãfâ ndrĩ gólâ drí ûsúlị́ rî ʼbá yî ʼásĩ trõlé fẽlé drị̃-ʼbá ãníkâ drị́gạ́, gólĩyî õndrê ró vó lâ bũúũ kậyị̂ má drí ʼẽzó cãlé ãnî ngáá tólâ rî ʼá. Nĩ ʼê tã rî ʼdĩ ĩtí, tãlâ mã õtírĩ cãâ tólâ rî, mã õzó kô kpá rĩî lãfâ zị̃lị́ ãnî tị́ sĩ.
46016003	Gõʼdá õzõ mã õcâ trá tólâ rî, má gõ ró cé wárãgã îgĩlí ĩʼdî fẽlé õjílã gólĩyî ãnî drí njĩlí trá lãfâ ʼdĩ âjílí rî Yẽrõsãlémã ʼálâ rî ʼbá yî drị́gạ́, ãʼdô ró bê gólĩyî âʼdálé kĩ, gólĩyî lãjóʼbá ãníkâ ãnî drí jõlé rî yî ĩʼdî.
46016004	Õzõ ĩîcâ trá má drí kpá nĩzó õjílã rî ʼdĩ ʼbá yí bê kậyị̂ rî ʼdĩ ʼá rî, gõʼdá má drí nĩzó.
46016005	Má lẽ nĩlí Mẽkẽdónĩyã ʼálâ, nĩʼá õjílã Ôvârí kâ tólâ nã ʼbá yî ndrẽlé. Õzõ má õtírĩ nĩî Mẽkẽdónĩyã ʼálâ rî, gõʼdá ʼdĩî vósĩ rî, má âʼdô ʼẽʼá cãlé bũúũ ãnî ngáá tólâ.
46016006	Õzõ má õcâ trá ãnî ngálâ tólâ rî, má lẽ rĩlí ãní bê kậyị̂ ãmbá sĩ, âʼdô ʼbãʼá bũúũ cãlé mîlí ạ̃dũkũ ʼá. Gõʼdá ʼdĩî âʼdô ãnî ʼbãʼá cú lãfâ ûsúlị́ ãmâ pãzó ậcị́ ámákâ má drí ʼẽʼá tólâ nĩzó sị́sị́ ʼálâ nã ʼá.
46016007	Ngbãângbânõ rî, mã nĩí drẽ tólâ kô, tãlâ má lẽé kô rĩlí ãní bê cé kậyị̂ dã sĩ õzõ má õcâ trá ãnî ngáá tólâ rî. Õzõ Ôvârí õlôpê mâ trá cãlé tólâ rî, má lẽ ʼẽlâ ãní bê kậyị̂ dũû.
46016008	Má âʼdô ʼẽʼá rĩlí Ẽfésõ ʼá nõngá cãlé bũúũ kậyị̂ kãrámã Pẽnĩtãkósĩtĩ kâ ʼá,
46016009	tãlâ mâ drẽ cú ândrâ-tãndĩ bê lôsĩ Ôvârí kâ ʼẽzó nõngá. Gõʼdá õjílã dũû rĩʼá tã lẽʼá tã Ôvârí kâ ʼá. Gbõ lé ámâ ạ̃jú-ʼbá-ãzí yî âʼdô bê rĩʼá lạ́tị̂ lôndãʼá ʼẽzó lôsĩ má drí rĩʼá ʼẽlâ ʼdĩ îzãzó rî.
46016010	Ĩtí rî, Tĩmátĩyã õtírĩ cãâ ãnî ngáá tólâ rî, nĩ lậgû gólâ kpá, nyé õzõ ãnî drí ʼẽrẽ ámâ lậgúlị́ rî kâtí, gólâ rî kpá lôsĩ Kúmú ãmákâ Yésũ Krístõ kâ ãlô-ãlô má drí rĩʼá ʼẽlâ nõ ʼẽlé ĩʼdî. Nĩ ndrê gólâ õjílã tãkó ró kô. Nĩ pâ gólâ lãfâ sĩ, ãʼdô ró bê gólâ drí ậcị́ íyíkâ ʼẽʼá tõlâ ʼdĩ tõzó pị̃pị̂sị́lị́ tãndí sĩ tã ị̂sũ ãkó, tãlâ gólâ ãâgõ ró bê ʼwãâ má ngáá nõlé ậdrúpị̃ ãzí ãzâ ʼbá yí bê.
46016012	Gõʼdá ãmâ ậdrúpị̃ Ãpólõ rî tãsĩ rî, má âtâ tã trá kpị̃ị̂ gólâ drí nĩzó ãmâ ậdrúpị̃ gólĩyî nĩ ʼbá ʼdĩ ʼbá yí bê ãnî ngálâ, gólâ lẽé nĩlí ãnî ndrẽlé ngbãângbânõ kô. Gõʼdá gólâ âʼdô nĩʼá trá, õzõ Ôvârí õlẽ trá gólâ drí rî.
46016013	Ãnî lị̃fị́ õmbâ ãnî rú, nĩ âdrê gạ́gạ́ õzõ rákã fê kâtí tã lẽlé pị̃pị̂sị́lị́ ãlô sĩ Yésũ Krístõ ʼá, nĩ ậtũ fĩî lâṇõ ʼásĩ ndrĩ mbârâkã Ôvârí kâ sĩ.
46016014	Nĩ rî tã ʼẽlé ãnî ãzí-ãzí yî drí ndrĩ ʼdó lôvó sĩ.
46016015	Ámâ ândré rî mvá yî, nĩ nị̃ tã Sĩtĩfãnásĩ yí kâ trá tãndí ró. Gólĩyî õjílã drị̃-káká tã lẽ ʼbá Yésũ Krístõ ʼá Gị̃rị́kị̃ ʼálâ rî ĩʼdî, õjílã ʼdî ʼbá yî ʼbã ĩyî trá lôsĩ ʼẽlé õjílã Ôvârí kâ drí pị̃pị̂sị́lị́ ãlô sĩ.
46016016	Má lôʼbã rúʼbạ́ ãnî drí, nĩ rî ró bê drị̃-ʼbá tãndí ãníkâ õzõ Sĩtĩfãnásĩ yí kâtí rî ʼbá yî zẽlé õjílã gólĩyî rĩ ʼbá lôsĩ ʼẽlé gólâ bê Ôvârí drí rî ʼbá yí bê.
46016017	Mâ rĩʼá ãyĩkõ ró, tãlâ Sĩtĩfãnásĩ, Fõrõtõnátõ gõʼdá Ãkãyíkã yî âcâ ĩyî trá ãmâ ngálâ ãmâ pãlé, õzõ má õtírĩ rĩî ãnî tã ị̂sũlị́ ãnî ndrẽ ãkõ drí rî.
46016018	Gólĩyî rî trá mbârâkã sõlé má ʼá, õzõ drílĩyî rĩrĩ ʼẽlâ ãnî drí tólâ nã kâtí. Ĩtí rî, nĩ ị̂njị̃ gólĩyî tãndí ró.
46016019	Krístõ ʼbá gólĩyî Ásĩyã ʼálâ rî ʼbá yî ʼê ĩyî nî-bê-yã ãnî drí rõô. Ãkõwílã yî Pĩrĩsílã bê krístõ ʼbá gólĩyî rû êʼbé ʼbá Ôvârí rî îrátãlé gólĩyî drí ʼbã ʼálâ rî ʼbá yí bê ʼê ĩyî nî-bê-yã ãnî drí, Kúmú ãmákâ Yésũ Krístõ rî rú sĩ.
46016020	Gõʼdá kpá ãnî ãzí-ãzí yî ndrĩ tíbê tã lẽ ʼbá trá Yésũ Krístõ ʼá rî yî ʼê ĩyî nî-bê-yã kpá ãnî drí ndrĩ. Nĩ õtírĩ rû êʼbé võ ãlô ʼá rî, nĩ ʼê nî-bê-yã ãmâ ậdrúpị̃ yî drí lôvó sĩ.
46016021	Mâ Póõlõ, má îgĩ nî-bê-yã nô cú ámâ drị́ sĩ ãnî drí.
46016022	Õzõ õjílã ãlô ãnî lãfálé sĩ õʼbã Kúmú ãmákâ Yésũ rî lôvó kô rî, lâṇõ âʼdô gólâ rî ʼẽʼá. Kúmú ãmákâ Yésũ Krístõ ãâgõ ʼwãâ.
46016023	Kúmú ãmákâ Yésũ Krístõ õfẽ õrẽ ãnî drí.
46016024	Má lẽ ãnî ndrĩ, tãlâ ãmâ ãní bê trá ndrĩ ngá ãlô ʼî Yésũ Krístõ bê. Ĩʼdî ʼdĩ.
47001001	Mâ Póõlõ tíbê Ôvârí drí njĩlí nĩ âʼdólé lãjóʼbá Yésũ Krístõ kâ ró rî, má îgĩ wárãgã nô nĩ ãnî krístõ ʼbá Kõrínĩtõ ʼálâ nã ʼbá yî drí gõʼdá ãnî gólĩyî âʼdó ʼbá ʼbạ̃drị̃ Gị̃rị́kị̃ kâ ʼálâ rî yî drí. Ãmâ ámâ ậdrúpị̃ Tĩmátĩyã bê, ʼê nî-bê-yã ãnî drí ndrĩ.
47001002	Ôvârí ãmâ átá gõʼdá Kúmú ãmákâ Yésũ Krístõ bê õfẽ õrẽ ãnî drí tã ạ̃ʼdị́ bê.
47001003	Mã lûyị̂ Ôvârí Kúmú ãmákâ Yésũ Krístõ rî átá ró rî gólâ tíbê ʼâ lâ drí ậʼdị́lị́ trá ãmâ rú nõ, Ôvârí rî gólâ kpá ĩʼdî mbârâkã sõ ʼbá ãmâ rú rî.
47001004	Õzõ lâṇõ ãâʼdô trá ãmâ ʼẽʼá rî, gólâ drí ãmâ ʼbãzó fĩî ậtũlị́. Gólâ pâ ãmâ ĩtí ʼdĩ rî, tãlâ mã õpâ ró õjílã gólĩyî lâṇõ drí ʼẽʼá gólĩyî ʼẽlé rî kpá ĩtí.
47001005	Õzõ lâṇõ õʼê ãmâ rõô tã lẽlẽ ãmákâ Yésũ Krístõ ʼá rî tãsĩ rî, gõʼdá Yésũ Krístõ âʼdô ãmâ pị̃pị̂sị́lị́ ʼbãʼá ậʼdị́lị́ ậʼdị̂ gõʼdá rĩzó mbârâkã íyíkâ fẽlé ãmâ drí rõô.
47001006	Õzõ gõʼdá lâṇõ ãʼdô trá ámâ ʼẽʼá rî, tã ʼdî ãʼdô ró bê ãnî pãlé. Õzõ Ôvârí õʼbã ámâ pị̃pị̂sị́lị́ trá ị̂dúlị́ kậyị̂ lâṇõ drí rĩzó ámâ ʼẽlé rî ʼá rî, tã rî ʼdĩ âʼdô ãnî pãʼá tã nị̃lị́ kĩ nĩ rî, Ôvârí âʼdô kpá ãnî pị̃pị̂sị́lị́ ʼbãʼá ị̂dúlị́ õzõ lâṇõ õtírĩ rĩî ãnî ʼẽlé rî.
47001007	Ĩtí rî, má lẽ tã trá pạ̃tị́-pạ̃tị̃ pị̃pị̂sị́lị́ ãlô sĩ kĩ, Ôvârí âʼdô tã ʼdî ʼẽʼá kpá ĩtí ãnî drí. Lâṇõ tíbê ãmâ ʼẽ ʼbá rî, âʼdô kpá ãnî ʼẽʼá. Gõʼdá ĩtí rî, Ôvârí âʼdô kpá pị̃pị̂sị́lị́ tã ậtũ kâ fẽʼá ãnî drí gõʼdá kpá ãnî pị̃pị̂sị́lị́ ʼbãlé ậʼdị́lị́ ậʼdị̂ õzõ drílâ ʼẽrẽ lâ má drí rî kâtí.
47001008	Ámâ ậdrúpị̃ yî ámâ îzó yí bê, má lẽ lâṇõ gólâ ãmâ ʼẽ ʼbá ʼbạ̃drị̃ Ásĩyã kâ ʼálâ rî tã lâ ʼbãlé kpá ãnî drí nị̃lị́. Lâṇõ rî ʼdĩ lậnjị̃ trá kôrô, gõʼdá mbârâkã lâ lậvũ trá gạ̃rạ̃ ãmâ drị̃ị̂ sĩ. Ĩtí rî, mã kĩ ãmákâ rî, lâṇõ rî ʼdĩ ãâʼdô ãmâ fũʼá.
47001009	Mã kĩ ãmákâ rî, pạ̃tị́-pạ̃tị̃ kậyị̂ ãmákâ drã kâ rî ãâcâ trá. Tã rî ʼdĩ âʼdô ĩtí ʼdĩ rî, tãlâ mã õzó kô ûjũû nĩ ãmâ nyãányâ pãlé, mã õfẽ ró ãmâ bê rî cé Ôvârí drị́gạ́ ĩʼdî, Ôvârí tíbê rĩ ʼbá õjílã îngálé õdrã ʼásĩ rî.
47001010	Ôvârí gólâ tíbê ãmâ pã ʼbá nĩ lâṇõ ãmbá tíbê ʼẽ ʼbá ãmâ fũlị́ ĩtí ʼdĩ ʼásĩ ʼdî rî, gólâ ĩʼdî Ôvârí tíbê ãmâ drí ʼẽzó tã lẽlé ʼá lâ pị̃pị̂sị́lị́ ãlô sĩ rî. Ị̃zạ́tú rî, gólâ âʼdô kpá zãâ rĩʼá ãmâ pãlé lâṇõ ʼásĩ,
47001011	tãlâ nĩ õrî trá zãâ rĩʼá gólâ rî îrátãlé ãmâ tãsĩ rî. Ĩtí rî, õjílã dũû âʼdô îcáʼá cú Ôvârí rî lûyị́lị́, tãlâ gólĩyî ndrê gólâ pâ ãmâ trá kậyị̂ lâṇõ kâ ʼásĩ.
47001012	Ámâ ậdrúpị̃ yî, tã ị̂sũ ámákâ vó ró rî, Ôvârí nị̃ trá kĩ, má rî trá ãngó nõ drị̃ị̂ õjílã tãndí rî ró gõʼdá tã gólĩyî má drí rĩʼá ʼẽlâ ãnî drí rî ʼbá yî rĩʼá cú tã õnjí ãkó. Má rî tã gólĩyî sũ ʼbá Ôvârí rú rî yî ʼẽlé ĩʼdî ãnî drí, âʼdô mbârâkã gólâ drí fẽlé má drí rî vó ró.
47001013	Tã gólĩyî má drí îgĩlí ãnî drí nõ ʼbá yî, má îgĩ trá tã mbị̂ ʼî gõʼdá kpá dódó tã gólĩyî ãnî drí ʼẽʼá ífí lâ nị̃lị́ dódó rî yî ĩʼdî.
47001014	Gõʼdá nĩ nị̃ tã ámákâ ʼdĩ drẽ cé dã ĩtí, gõʼdá má lẽ ãnî tã ámákâ rî nị̃lị́ ngbálí-ngbálí ị̃zạ́tú, tãlâ má lẽ ámâ ậrúlị́ ãnî tãsĩ, gõʼdá nĩ ậrû ró kpá ãnî ãmâ tãsĩ, kậyị̂ gólâ Kúmú ãmákâ Yésũ Krístõ drí ʼẽzó âgõlé ãngó nõ ʼá rî ʼá.
47001015	Tã ị̂sũ ámákâ ʼá rî, tã ʼdî fî trá ãnî drị̃ị̂. Ĩtí rî, má lẽ trá cãlé ãnî ngáá tólâ ândâlâ rị̃, tãlâ nĩ âʼdô ró bê ãyĩkõ bê má drí ãnî pãzó ândâlâ rị̃.
47001016	Má lẽ trá ãnî ndrẽlé sị́sị́, má õtírĩ nĩî nĩʼá ʼbạ̃drị̃ Mẽkẽdónĩyã kâ ʼálâ rî. Gõʼdá má lẽ kpá trá cãlé ãnî ngálâ má õtírĩ âgõô Mẽkẽdónĩyã lésĩ rî, tãlâ nĩ pâ ró mâ bê ậdị̂ sĩ fínyáwá má drí nĩzó ĩʼdî sĩ lâ ʼbạ̃drị̃ Yũdạ́yạ̃ kâ ʼálâ.
47001017	Nĩ ị̂sũ bê-rî, mâ rĩʼá õjílã tã ị̂sũ-ị̂sũ bê rị̃ rị̃ rî ĩʼdî yã? Nĩ ị̂sũ bê-rî mâ õjílã gólâ rĩ ʼbá tã yí drí ʼbãlé trá ʼẽlé rî ʼẽ ʼbá kô rî ĩʼdî yã?
47001018	Ôvârí nị̃ trá kĩ, má âʼdó kô õjílã ĩtí ʼdĩ ĩʼdî. Má rî zãâ tã mbị̂ rî âtálé ĩʼdî, tãlâ Ôvârí rî mvá Yésũ Krístõ, tã gólâkâ âtálé rî íyíkâ kó zãâ ãlô. Gólâ ĩʼdî tíbê ãmâ Sĩlĩvánõ yí bê gõʼdá Tĩmátĩyã yí bê drí tã lâ pẽlé ãnî drí rî.
47001020	Ãʼdô tã gólĩyî Ôvârí drí ʼbãlé trá dũû ʼẽʼá ʼẽlâ ãmâ drí ʼdĩ ʼbá yî tãsĩ rî ĩʼdî rî, mã nị̃ trá kĩ, tã pạ̃tị́ị̃ ró, Ôvârí âʼdô tã ʼdî ʼbá yî ʼẽʼá tãlâ Yésũ Krístõ rî tãsĩ. Õzõ gõʼdá ãʼdô trá ĩtí rî, ʼdĩî tã ãmâ drí rĩzó tã âtálé kĩ, "Ãâʼdô ĩtí" õzõ mã õrî trá Ôvârí rî lûyị́lị́ Yésũ Krístõ rî rú sĩ rî ĩʼdî.
47001021	Ôvârí ĩʼdî gólâ tíbê ãmâ ʼbã ʼbá ndrĩ ãní bê âʼdólé ngá ãlô ró Yésũ Krístõ ʼá rî, gõʼdá ãmâ ʼbãlé rĩlí zãâ tã lẽlẽ sĩ, tã íyíkâ ʼá. Gólâ njĩ ãmâ trá lôsĩ íyíkâ ʼẽlé. Gõʼdá gólâ ʼbã lãmbé kpá trá ãmâ rú õzõ ngá gólâ ʼbã ʼbá ngá íyíkâ ró rî kâtí, Líndrí Tãndí íyíkâ fẽfẽ lâ sĩ rĩlí ãmâ pị̃pị̂sị́lị́ ʼá. Gólâ âfẽ Líndrí Tãndí íyíkâ trá rĩlí ãmâ pị̃pị̂sị́lị́ ʼá sĩ, õzõ ngá drị̃-káká gólâ drí ʼẽʼá ʼẽlâ ãmâ drí rî kâtí, tãlâ mã ũnị̃ ró bê kĩ, pạ̃tị́-pạ̃tị̃ ró Ôvârí âʼdô ãmâ ʼbãʼá rĩlí ãlô Yésũ bê ûrú ʼálâ.
47001023	Ôvârí ĩʼdî lị̃fị́ drị̃ ʼbá ámákâ ró tã lâ âʼdálé kĩ, õzõ má õgõ cãlé bũúũ Kõrínĩtõ ʼá tólâ kô rî, má ʼê tã rî ʼdĩ ĩtí ʼdĩ rî, ãʼdô ró bê ãnî pãzó má õzó kô tã lôgõô ãnî drí õnjí ró rõô.
47001024	Mã lẽé rĩlí ãnî drị̃ị̂ õzõ kúmú kâtí rî kô. Ĩtí rî, tákõ mã rî bê-rî rĩʼá lôsĩ ʼẽlé kpãkã ãlô ãní bê, tãlâ nĩ âʼdô ró bê gạ́gạ́ tã lẽlẽ ãníkâ Yésũ Krístõ ʼá rî ʼá õzõ rákã fê kâtí.
47002001	Ĩtí rî, má ʼbã tã ị̂sũ ámákâ kĩʼá nĩ rî, má cá kô ãnî ndrẽlé rî trá, tãlâ má õcâ tólâ rî, má âʼdô ãnî ʼbãʼá âʼdólé tã ị̂sũ ró.
47002002	Gõʼdá õzõ má õʼbã ãnî trá âʼdólé tã ị̂sũ ró rî, ãʼdî âʼdô gõʼdá ámâ ʼbãʼá âʼdólé ãyĩkõ ró nĩ yã?
47002003	Má îgĩ tã ʼdî sị́sị́ ãnî drí ʼdĩ rî, tãlâ nĩ lôbẽ ró Ôvârí rî vó bê tãndí ró, tãlâ má lẽé kô âʼdólé tã ị̂sũ ró tã õnjí ãníkâ drí. Õzõ má õcâ tólâ rî, rĩʼá tãndí ró má drí âʼdózó ãyĩkõ ró tã ʼẽʼẽ tãndí ãníkâ sĩ. Nĩ ndrê trá, má nị̃ trá kĩ, õzõ má ãʼdô trá ãyĩkõ ró rî, âʼdô kpá ãnî ʼbãʼá âʼdólé ãyĩkõ ró.
47002004	Kậyị̂ gólâ má drí wárãgã îgĩzó ãnî drí sị́sị́ nã rî, tã ʼẽʼẽ ãníkâ îkpókpólõ mâ trá rõô gõʼdá ʼbã ámâ pị̃pị̂sị́lị́ trá âʼdólé ĩzã ró, gõʼdá bũúũ má drí ãwó ngõzó kậyị̂ gólâ má drí rĩzó wárãgã nâ îgĩlí nã ʼá. Má lẽé kô úlị́ ámákâ nõ drí ãnî ʼbãlé âʼdólé tã ị̂sũ ró. Má lẽ bê-rî úlị́ ámákâ nõ drí tã âʼdálé ãnî drí kĩ, má lẽ ãnî trá rõô.
47002005	Sị́sị́ õjílã rî ãnî lãfálé sĩ gólâ tíbê tã õnjí ʼẽ ʼbá trá ʼdĩ rî, gólâ ʼbã má trá âʼdólé tã ị̂sũ ró, gõʼdá ʼbã bê-rî ãmbá lâ ãnî ĩʼdî âʼdólé tã ị̂sũ ró rõô.
47002006	Lâṇõ gólâ ãnî ʼdĩ ʼbá yî drí fẽlé gólâ drí ʼdĩ îcâ trá ʼdĩ.
47002007	Ĩtí rî gõʼdá, ngbãângbânõ rî, nĩ âyê gólâ tã õnjí gólâkâ ʼdĩ ʼásĩ. Nĩ âtâ úlị́ ạ̃ʼdị́ ĩʼdî gólâ rî ʼbãlé âʼdólé ãyĩkõ ró, tãlâ ĩzã õzó kô gólâ rî ʼẽê rõô.
47002008	Ĩtí rî, má lôʼbã rúʼbạ́ ãnî drí, nĩ âʼdâ gólâ drí kĩ, nĩ lẽ gólâ trá.
47002009	Wárãgã ãzâ má drí îgĩlí sị́sị́ ãnî drí nã rî, ãʼdô ró bê ãnî ûjũzó, tãlâ má lẽ nị̃lâ ngãtá tã gólĩyî ndrĩ má drí ʼbãlé ãnî drí rî ʼbá yî, ãnî njãâ ʼẽlâ yã rî.
47002010	Õzõ nĩ ãâyê tã õnjí ãgô ʼdĩ kâ trá rî, ʼdĩî rî má âyê gólâ kpá trá tã õnjí íyíkâ ʼdĩ ʼásĩ drị́-ãcê Yésũ Krístõ kâ rî sĩ. Má rî tã ʼdî ʼbá yî ʼẽlé ĩtí ʼdĩ rî, ãʼdô ró bê ãnî pãlé, tãlâ Sãtánã õzó kô lạ́tị̂ ûsú rĩzó drị́-ãcê bê ãnî drị̃ị̂,
47002011	tãlâ ãmâ ãní bê mã nị̃ mãnĩ Sãtánã kâ rĩzó ãmâ âdólé rî trá tãndí ró.
47002012	Má cã bê Trówã ʼálâ nĩʼá tã âtî-âtî tãndí Yésũ rî tãsĩ nõ pẽlé tólâ rî, Kúmú ãmákâ Yésũ njị̃ lạ́tị̂ trá má drí lôsĩ ʼẽzó tólâ yí drí.
47002013	Gõʼdá gbõ lé ĩtí rî, má rí kô pị̃pị̂sị́lị́ ạ̃ʼdị́ sĩ, tãlâ má ûsú ámâ ậdrúpị̃ Títõ tólâ võrã bê má drí ãnî ngá lésĩ kô. Ĩtí rî gõʼdá, má drí ngãzó Trówã rî âyélé nĩzó Mẽkẽdónĩyã ʼálâ gólâ rî lôndãlé.
47002014	Ĩtí rî, gõʼdá mã ʼdê mã ʼê ãwô-ĩtí Ôvârí drí rõô, tãlâ gólâ ʼbã ãmâ trá kárá ãmâ drí rĩzó tã trõlé ạ̃jú ʼásĩ ạ̃jú-ʼbá-ãzí yî drị́gạ́ sĩ, tãlâ mã âʼdô trá ngá ãlô ró Yésũ Krístõ bê. Ôvârí rî rĩʼá tã Yésũ Krístõ rî tãsĩ rî îyálé ãmâ sĩ õjílã drí võ ʼásĩ ndrĩ, tã Yésũ rî tãsĩ ʼdî rĩʼá nyé õzõ ngá ạ̃jị́ bê tũrũ-tũrũ rî ạ̃jị́ lâ drí rĩrĩ lậʼbúlị́ sũsũ ró rî kâtí.
47002015	Úlị́ gólĩyî ãmâ drí rĩʼá pẽlâ Yésũ Krístõ rî tãsĩ nô rî ʼbã Ôvârí âʼdólé ãyĩkõ ró. Ạ̃jị́ lâ rĩʼá ngĩî õjílã gólĩyî Ôvârí drí ʼẽʼá pãlâ rî ʼbá yî drí gõʼdá kpá ngĩî gólĩyî Ôvârí drí ʼẽʼá zãlâ lạ̃sị́ sĩ rî yî drí.
47002016	Gõʼdá gólĩyî Ôvârí drí ʼẽʼá pãlâ rî ʼbá yî drí rî, úlị́ ãmákâ ʼdĩ ʼbá yî ạ̃jị́ lâ ĩyíkâ gólĩyî drí ngá gólâ ʼẽ ʼbá gólĩyî ʼbãlé rĩlí zãâ gbạ́dú ạ̃dũkũ ãkó rî ró. Gõʼdá õjílã gólĩyî Ôvârí drí ʼẽʼá zãlâ rî ʼbá yî drí rî, úlị́ ãmákâ ʼdĩ ạ̃jị́ lâ gólĩyî ậngũ ĩyíkâ ĩyî õdrã ạ̃jị́ ró. Âʼdô gõʼdá bê trá ĩtí rî, ãʼdî âʼdô îcáʼá nĩ tã ạ́ngị́ gólâ ĩtí tã pẽpẽ Yésũ rî tãsĩ ʼdî ʼẽlé nĩ yã?
47002017	Mã âʼdó kô õzõ õjílã gólĩyî lẽ ʼbá ĩyíkâ úlị́ Ôvârí kâ nõ gĩlí õjílã drí lãfâ sĩ rî ʼbá yí kâtí kô. Gõʼdá tãlâ Ôvârí rî nyãányâ njĩ ãmâ nĩ âʼdólé tã Yésũ Krístõ rî tãsĩ nõ pẽ ʼbá lâ ró, mã rî âdrélé gólâ rî lị̃fị́ drị̃ ʼá rĩʼá tã pạ̃tị́-pạ̃tị̃ rî pẽlé ĩʼdî õjílã ãzí yî drí.
47003001	Nĩ ị̂sũ ãníkâ bê rî, má rî nõ ãmâ lômbéʼá yã? Nĩ lẽ wárãgã ĩʼdî fẽlé ãnî drí, ãʼdô ró bê ámâ âʼdálé ãnî drí ngãtá ãnî drị́gạ́ sĩ âfẽlé ãmâ drí, ãʼdô ró bê lôsĩ má drí rĩʼá ʼẽlâ nõ âʼdálé yã?
47003002	ʼÉʼẽ! Bê-rî ãnî nyãányâ ĩʼdî õzõ wárãgã ámákâ tã ámákâ âʼdálé õjílã drí rî kâtí. Tã ãníkâ íîgĩ trá ámâ pị̃pị̂sị́lị́ ʼá. Õjílã ãzâ ʼbá yî ndrê ãnî trá, gõʼdá gólĩyî nị̃ tã tãndí má drí rĩʼá ʼẽlâ ãnî drí rî ʼbá yî trá ndrĩ.
47003003	Ĩtí rî, rĩrĩ tãndí ãníkâ ʼdĩ rî nĩ tã âʼdálé õjílã drí kĩ, ãnî ĩʼdî õzõ wárãgã gólâ Yésũ Krístõ drí âjólé tã íyíkâ ró ãmâ sĩ rî kâtí. Õjílã mvá îgĩí nĩ ị̂bị́rị́bị́ drị̃ị̂ kô. Íîgĩ trá Líndrí Tãndí Ôvârí kâ tíbê âʼdó ʼbá lédrẽ-lédrẽ ró zãâ gbạ́dú ạ̃dũkũ ãkó rî sĩ. Íîgĩí kô ị̂bị́rị́bị́ drị̃ị̂, íîgĩ trá õjílã mvá pị̃pị̂sị́lị́ ʼá.
47003004	Mã rî tã ʼdî âtálé ĩtí ʼdĩ, tãlâ mã nị̃ trá tã pạ̃tị́-pạ̃tị̃ ró kĩ, Ôvârí âfẽ mbârâkã trá ãmâ drí lôsĩ íyíkâ ʼẽzó Yésũ Krístõ sĩ.
47003005	Tã gólâ má drí âtálé ʼdĩ ífí lâ âʼdó kô kĩ, mã âʼdô lôsĩ ʼdî ʼẽʼá mbârâkã ãmákâ sĩ rî. Ôvârí rî nĩ mbârâkã fẽlé má drí.
47003006	Gólâ âfẽ mbârâkã nĩ ãmâ drí âʼdózó lãjóʼbá tã-drị̃ lẽlẽ óʼdí gólâkâ gólâ drí ʼbãlé trá õjílã drí nõ kâ ró. Ĩtí rî, tã-drị̃ lẽlẽ óʼdí gólâkâ ʼdĩ âʼdó kô tã ʼbãʼbã gólâ îgĩlí trá rî ĩʼdî, íyîngá bê-rî tã Líndrí Tãndí Ôvârí kâ rî drị́gạ́ sĩ rî ĩʼdî. Tã ʼbãʼbã gólâ tíbê Músạ̃ drí îgĩlí ʼdĩ, rî íyíkâ rĩʼá õdrã pá âsélé ĩʼdî õjílã drị̃ị̂. Gõʼdá Líndrí Tãndí Ôvârí kâ rî, rî íyíkâ bê-rî rĩʼá õjílã ʼbãlé rĩlí zãâ gbạ́dú ạ̃dũkũ ãkó.
47003007	Tã ʼbãʼbã gólĩyî îgĩlí kúnị́ mvá drị̃ị̂ ʼdĩ rî âsê õdrã pá trá õjílã drị̃ị̂. Gbõ lé ĩtí rî, tã ʼbãʼbã âfẽlé ʼdĩ âʼdâ ãmbã Ôvârí kâ trá õjílã drí, gõʼdá Músạ̃ rî nị̃lị́ ʼbãlé kpá lậgúlị́ lậgû. Gõʼdá õjílã Ĩsĩrãʼélẽ kâ îcá ĩyî gõʼdá kô gólâ rî nị̃lị́ ndrẽlé lậgû-lậgû lâ drí sĩ. Gõʼdá ĩtí rî, Músạ̃ drí íyî nị̃lị́ âkózó kpạ̃ạ́kũ ítá sĩ, gbõ lé lậgû-lậgû rî gógó ʼdĩ îtõ trá rĩʼá rû ndẽlé rî.
47003008	Gõʼdá ngbãângbânõ rî, tã-drị̃ lẽlẽ óʼdí Ôvârí kâ tíbê Líndrí Tãndí gólâkâ âfẽ ʼbá ãmâ drí nõ rî, ãmbã lâ rĩʼá kôrô.
47003009	Nĩ ndrê, õzõ tã ʼbãʼbã gólâ tíbê lâṇõ ʼbã ʼbá õjílã drị̃ị̂ tã õnjí ʼbá ró rî, ãʼdô trá tãndí ró rî, gõʼdá tã ʼbãʼbã gólâ ngá pãpã fẽ ʼbá ĩʼdî rî tãndĩ lâ âʼdô lậvũʼá gạ̃rạ̃.
47003010	Ĩtí rî, tã ʼbãʼbã ʼdî ʼbá yî, mã ndrê fínyáwá ró, mã ndrê bê-rî tã-drị̃ lẽlẽ óʼdí Ôvârí kâ õjílã pãzó nõ rî tã ãmbá ró lậvũlị́ gạ̃rạ̃.
47003011	Õzõ gõʼdá tã ʼbãʼbã tã lâ drí ʼẽʼá rû ndẽlé rî, ãâʼdô rĩʼá tã ãmbâ-ãmbâ bê rî, gõʼdá tã-drị̃ lẽlẽ óʼdí tíbê ʼẽ ʼbá rĩlí zãâ gbạ́dú ạ̃dũkũ ãkó nõ, ãmbâ-ãmbâ lâ âʼdô lậvũʼá gạ̃rạ̃ gólâ tã ʼbãʼbã kâ nã drị̃ị̂ sĩ.
47003012	Ĩtí rî, mã ʼbã gõʼdá tã ị̂sũ ãmákâ nõ ndrĩ ʼdó tã-drị̃ lẽlẽ óʼdí nõ drị̃ị̂. Tã ʼdî tãsĩ rî, mã âʼdô nĩʼá Ôvârí ngálâ cú ĩtí ũrị̃ ãkó.
47003013	Mã âʼdó kô õzõ Músạ̃ kâtí. Gólâ âʼbã íyî nị̃lị́ kpạ̃ạ́kũ ítá sĩ tãlâ õjílã Ĩsĩrãʼélẽ kâ õzó kô íyî nị̃lị́ rĩ ʼbá lậgúlị́ ʼdĩ ndrẽê, gõʼdá lậgû-lậgû gólâ rî nị̃lị́ ʼá ʼdĩ drí ậvị̃zó.
47003014	Õjílã gólĩyî Ĩsĩrãʼélẽ kâ ʼdĩ ʼbá yî, tã ị̂sũ gólĩyíkâ áâʼbã trá kpạ̃ạ́kũ, tãlâ tã mbị̂ Ôvârí kâ nõ õzó fĩî gólĩyî drị̃ị̂ kô. Ĩtí rî, gõʼdá ãndrõ nô rî kpá ĩtí, tã ị̂sũ gólĩyíkâ âʼbãlé kpạ̃ạ́kũ nâ rî, áâʼbã úlị́ ífí tã-drị̃ lẽlẽ ạ̃kû Ôvârí kâ gólĩyî ạ́ʼbị́yạ́ yí bê nã kâ kpá trá, gólĩyî õtírĩ zị̃lâ rî. Ĩtí rî, Yésũ Krístõ âʼdô tã gólâ rĩ ʼbá tã ị̂sũ gólĩyíkâ âʼbãlé kpạ̃ạ́kũ ʼdî njị̃ʼá cé nĩ.
47003015	Ãndrõ nô rî, õzõ gólĩyî ũzị̂ tã ʼbãʼbã Ôvârí drí âfẽlé Músạ̃ sĩ nâ rî, tã ífí lâ fí gólĩyî drị̃ị̂ kô.
47003016	Gõʼdá õzõ õjílã õjâ tã ị̂sũ ĩyíkâ trá Kúmú ãmákâ Yésũ Krístõ rî vó bẽlé ĩʼdî rî, Yésũ Krístõ drí tã rĩ ʼbá gólĩyî lị̃fị́ âʼbãlé kpạ̃ạ́kũ ʼdî njị̃zó lâ, tãlâ gólĩyî ũnị̃ ró tã Ôvârí kâ nõ ífí lâ bê.
47003017	Kúmú ãmákâ ʼdĩ, gólâ fẽ lédrẽ-lédrẽ nĩ ãmâ drí. Tã pạ̃tị́-pạ̃tị̃ ró gólâ ʼbã ãmâ trá drị̃-bạ́lạ́yị̂ ró tã lậnjị̃ tã õnjí ãmákâ kâ ʼásĩ.
47003018	Ĩtí rî, ãmâ ndrĩ mã âʼdô võ ndrẽʼá kôrô Yésũ drị̃ị̂ cú ĩtí ãmâ lị̃fị́ âʼbã ãkó, âʼdô-âʼdô ãmákâ rî âʼdô tã tãndí Ôvârí kâ rî âʼdáʼá lậgúlị́ õzõ ngãnã kâtí. Gõʼdá Líndrí Tãndí drí rĩzó zãâ âʼdô-âʼdô ãmákâ rî jãlé âʼdólé õzõ Yésũ kâtí, gõʼdá ãmbã Ôvârí kâ âʼdálé gạ̃rạ̃.
47004001	Tãlâ Ôvârí âʼdâ pị̃pị̂sị́lị́ tãndĩ íyíkâ trá má drí, ĩtí rî, gólâ drí lôsĩ íyíkâ âfẽzó má drí rĩʼá ʼẽlâ. Gõʼdá âʼdô bê trá ĩtí rî, gõʼdá ámâ rúʼbạ́ njá kô.
47004002	Má gâ vólé trá dó ʼdẽlé lạ́tị̂ õnjî-õnjî gólâ rĩ ʼbá ãnyĩ âjílí rî ʼásĩ. Má âdó õjílã kô. Gõʼdá ĩtí rî, má rí kpá kô úlị́ gólĩyî Ôvârí drí ʼbãlé trá má tị́ rî yî ôjálé. Má rî rĩʼá tã pạ̃tị́ị̃ Ôvârí kâ ʼdĩ îmbálé tãndí ró Ôvârí rî lị̃fị́ drị̃ ʼá, gõʼdá õjílã gólĩyî tã ị̂sũ mbị̂ bê rî âʼdô nị̃ʼá lâ dódó ĩtí.
47004003	Õzõ tã ífí tã âtî-âtî tãndí kâ gólĩyî má drí rĩʼá pẽlâ nõ õfî õjílã drị̃ị̂ kô rî, ʼdĩî íyíkâ cé õjílã gólĩyî Ôvârí drí ʼẽʼá îzãlâ tã õnjí gólĩyíkâ drí rî yî ĩʼdî.
47004004	Sãtánã gólâ âʼdó ʼbá ĩʼdî kúmú õjílã ãngó nõ drị̃ị̂ nõ kâ ró rî âdô gólĩyî trá, gõʼdá gólĩyî drí âʼdózó õzõ õjílã gólĩyî lị̃fị́ lâ yî drí ậsị̃lị́ trá rî yí kâtí. Ĩtí rî, gõʼdá gólĩyî îcá kô tã âtî-âtî tãndí Yésũ tãsĩ nõ ndrẽlé dódó, Yésũ Krístõ âʼdó ʼbá nyé õzõ Ôvârí kâtí rî.
47004005	Tã gólâ má drí rĩʼá pẽlâ rî, âʼdó tã ãmâ nyãányâ kâ rî ĩʼdî kô. Tã gólâ má drí rĩʼá pẽlâ rî, rĩʼá tã Yésũ Krístõ kâ âʼdózó Kúmú ãmákâ ró rî ĩʼdî, gõʼdá mâ rĩʼá cé rû ị̂ʼbũ ʼbá ãníkâ ĩʼdî, tã Yésũ drí ʼẽlé má drí rî drí.
47004006	Sị́sị́ rî, Ôvârí drí tã âtázó kĩ, "Áâʼdô ngá îʼĩʼá ị́nị́rị́kúwạ́ ʼá, võ îʼĩlí ngbángbá." Ôvârí rî nyãányâ ʼbã ngá îʼĩ íyíkâ nĩ rĩʼá võ îʼĩlí ãmâ pị̃pị̂sị́lị́ ʼá, tãlâ mã ũnị̃ ró ãmbã íyíkâ tíbê ãmâ drí ndrẽlé Yésũ Krístõ rî nị̃lị́ ʼá rî.
47004007	Tã nị̃nị̃ gólâ Ôvârí drí âfẽlé ãmâ drí Yésũ sĩ nô rĩʼá tã sũ ʼbá rõô rî ĩʼdî ãmâ pị̃pị̂sị́lị́ ʼá. Gõʼdá Ôvârí lậpị̂ tã rî ʼdĩ trá ãmâ rúʼbạ́ gólâ mbârâkã ãkó ʼẽ ʼbá kpá drãlé drã nõ ʼá. Ôvârí ʼê tã rî ʼdĩ ĩtí ʼdĩ rî, tãlâ mã ũnị̃ ró bê kĩ, mbârâkã ãmâ drí âʼdózó ĩʼdí bê lâ ʼdĩ rî, yí âfẽ nĩ. Âʼdó kô mbârâkã ãmâ nyãányâ kâ ĩʼdî.
47004008	Lâṇõ ãmbá rî trá rĩʼá ãmâ ʼẽlé ị̃tú vósĩ cé, gõʼdá gbõ lé ĩtí rî, lâṇõ rî gógó ʼdĩ pẽé ãmâ kô. Kậyị̂ ãzâ ʼbá yî sĩ rî, mã nị̃ị́ tã mbị̂ ãmâ drí ʼẽʼá ʼẽlâ rî ʼbá yî kô, gõʼdá ĩtí rî, tã nị̃ ãkõ ãmákâ ʼdĩ ʼbãá ãmâ kô tã ị̂sũlị́ kĩ, ãmâ trá ʼẽʼá drãlé.
47004009	Órî lâṇõ fẽlé ãmâ drí rõô ʼdĩ rî tãlâ tã lẽlẽ ãmákâ Yésũ Krístõ ʼá rî tãsĩ. Gõʼdá ĩtí rî, Ôvârí âyé ãmâ kô ãlôwálâ. Ócâ ãmâ ʼdẽlé vũdrị́, gõʼdá mã drãá kô.
47004010	Lâṇõ õnjí tẽtẽ õdrã kâ ãmâ ʼẽ ʼbá rî, drílâ ãmâ ʼbãzó õdrã Yésũ Krístõ kâ rî ậmúlị́, tãlâ õjílã õndrê ró âʼdô-âʼdô tãndí Yésũ Krístõ kâ rî bê ãmâ rúʼbạ́ ʼá.
47004011	Nĩ ndrê drẽ, õjílã rî lẽlâ ĩyíkâ zãâ ãmâ fũlị́ kárá, tãlâ tã lẽlẽ ãmákâ Yésũ Krístõ ʼá rî tãsĩ. Tã rî ʼdĩ âʼdô ĩtí ʼdĩ, tãlâ õjílã ãzâ ʼbá yî õndrê ró âʼdô-âʼdô Yésũ Krístõ kâ bê ãmâ rúʼbạ́ tíbê ʼẽ ʼbá drãlé nõ ʼá.
47004012	Ĩtí rî, ãmâ gólĩyî lãjóʼbá Yésũ Krístõ kâ ró nõ ʼbá yî ãmâ ãmákâ zãâ ʼẽʼá drãlé drã. Tãlâ ʼdĩ tãsĩ rî, nĩ âʼdô rĩʼá Yésũ Krístõ bê zãâ gbạ́dú ạ̃dũkũ ãkó.
47004013	Íîgĩ trá búkũ Ôvârí kâ ʼá kĩ nĩ rî, "Má lẽ tã trá Ôvârí ʼá. Tã rî ʼdĩ kâ rî tí rî, má drí rĩzó tã âtálé Ôvârí rî tãsĩ." Gõʼdá mâ Póõlõ lẽ tã kpá trá Yésũ Krístõ á rî drí sĩ ĩʼdî má drí rĩzó gólâ rî tã pẽlé nõ.
47004014	Ôvârí îngâ Yésũ Krístõ trá õdrã ʼásĩ. Gõʼdá ĩtí rî, má nị̃ trá kĩ, Ôvârí âʼdô kpá ámâ îngáʼá õdrã ʼásĩ õzõ gólâ drí Yésũ Krístõ rî îngárẽ tí. Gõʼdá gólâ âʼdô ámâ trõʼá ãní bê ndrĩ ʼdó rĩlí Yésũ Krístõ bê ạ̃dũkũ ãkó.
47004015	Ãmâ rĩʼá njãâ lâṇõ ûsúlị́, tãlâ Ôvârí õʼê ró tã tãndí ʼdĩ ʼbá yî bê ãnî drí. Gõʼdá gólâ âʼdâ pị̃pị̂sị́lị́ tãndĩ íyíkâ bê õjílã dũû drí rî, gõʼdá gólĩyî õʼê ãwô-ĩtí ãmbá gólâ drí. Ĩtí rî, áâʼdô Ôvârí rî rú lûyị́ʼá rõô.
47004016	Gõʼdá âʼdô bê trá ĩtí rî, mã rî zãâ fĩî ậtũlị́ tã lẽlẽ Ôvârí ʼá rî tãsĩ. Mã gá vólé kô lôsĩ gólâkâ ʼẽlé. Ãmâ rúʼbạ́ ị̃nyạ́kú nõ rî âcálé mbârâkã ãkó, õzõ mã ãʼdô trá ãrãkã ró rî. Õzõ ãʼdô gbõ lé ĩtí rî, gõʼdá ãmâ pị̃pị̂sị́lị́ ójâ íyíkâ trá âʼdólé mbârâkã bê kậyị̂ vósĩ cé.
47004017	Ĩtí rî, lâṇõ gólâ rĩ ʼbá ãmâ ʼẽlé ị̃nyạ́kú nõ drị̃ị̂ nõ, ngá nõ ʼbá yî cé fínyáwá ĩtí. Lâṇõ rî ʼdĩ ʼbá yî âʼdô ãmâ ʼẽʼá cé kậyị̂ dã sĩ. Ĩtí rî gõʼdá, lâṇõ rî ʼdĩ ʼbá yî rî ĩyíkâ ʼdĩ lạ́tị̂ njị̃ʼá ãmâ drí mbârâkã Ôvârí kâ ûsúzó tã lânjã gólâkâ tíbê lậvũ ʼbá gạ̃rạ̃ lâṇõ gólâ rĩ ʼbá ãmâ ʼẽlé rî ʼbá yî drị̃ị̂ sĩ rî bê.
47004018	Nĩ ndrê drẽ, mã rí lị̃fị́ ʼbãlé nõ ngá gólĩyî õjílã drí ndrẽlé ĩyî lị̃fị́ sĩ ãngó nõ kâ rî drị̃ị̂ kô. Mã rî bê-rî lị̃fị́ ʼbãlé ngá gólĩyî ʼbũû ʼálâ õjílã drí ndrẽlé ĩyî lị̃fị́ sĩ kô rî drị̃ị̂. Mã rî tã rî ʼdĩ ʼẽlé ĩtí ʼdĩ rî, tãlâ ngá gólĩyî ãmâ drí rĩʼá ndrẽlâ ãmâ lị̃fị́ sĩ ãngó nõ ʼá nõ ʼbá yî âʼdô rû ndẽʼá ndrĩ ʼwãâ ró, gõʼdá ngá gólĩyî Ôvârí kâ ãmâ drí ndrẽlé ãmâ lị̃fị́ sĩ kô ʼdĩ ʼbá yî âʼdô rĩʼá zãâ gbạ́dú ạ̃dũkũ ãkó.
47005001	Nĩ ndrê drẽ, ãmâ rúʼbạ́ nõ rĩʼá nyé õzõ gũgũ gólâ tíbê ãmâ pị̃pị̂sị́lị́ drí rĩzó ʼá lâ bũúũ ʼẽ ʼbá rû îzãlé rî kâtí. Gõʼdá ĩtí rî, mã nị̃ trá kĩ, õzõ ãmâ rúʼbạ́ rî gógó õzõ gũgũ kâtí nõ, ĩîzã rû trá rî, Ôvârí êdê rúʼbạ́ ãzâ trá ãmâ drí rĩzó ʼá lâ, ûrú ʼálâ zãâ gbạ́dú ạ̃dũkũ ãkó. Âʼdó rúʼbạ́ gólâ õjílã mvá drí êdélé nĩ rî ĩʼdî kô.
47005002	Ãngó nõ ʼá rî, mã rî rĩlí jó gólâ ãmâ rúʼbạ́ ró nõ ʼá rî, ĩzã sĩ. Mã rî rĩʼá lẽlâ rõô, Ôvârí ãâfẽ ró rúʼbạ́ óʼdí ʼdĩ ãmâ drí rĩzó ĩʼdí bê lâ ûrú ʼálâ.
47005003	Nĩ ndrê trá, mã îcá kô âʼdólé rúʼbạ́ ãkó. Ôvârí âʼdô rúʼbạ́ óʼdí fẽʼá ãmâ drí, tãlâ ãmâ pị̃pị̂sị́lị́ õzó rĩî tãkó ĩtí.
47005004	Ngbãângbânõ rî, ãmâ drí ʼbãzó drẽ rĩʼá rúʼbạ́ ị̃nyạ́kú nõ ʼá rî, ĩzã rî trá rĩʼá ãmâ ʼẽlé rõô gõʼdá rĩʼá ãmâ ʼbãlé rĩʼá tã gĩlí. Gõʼdá mã îcá kô rĩlí cú ĩtí rúʼbạ́ ãkó. Mã lẽ tí Ôvârí ãâfẽ ró rúʼbạ́ gólâ drã ʼbá kô rî ãmâ drí, tãlâ mã âʼdô ró bê rúʼbạ́ óʼdí bê, ãmâ drí rĩzó bê gbạ́dú ạ̃dũkũ ãkó ûrú ʼálâ.
47005005	Ôvârí ʼbã tã ʼdî nĩ ãmâ rúʼbạ́ drí rĩzó rû ôjálé ĩtí ʼdĩ, tãlâ mã õrî ró bê yí bê zãâ gbạ́dú ạ̃dũkũ ãkó. Gólâ âfẽ Líndrí Tãndí íyíkâ trá, ãʼdô ró bê tã âʼdálé kĩ, tã pạ̃tị́-pạ̃tị̃ ró yí ãâʼdô rúʼbạ́ óʼdí âfẽʼá ãmâ drí.
47005006	Gõʼdá âʼdô bê trá ĩtí rî, ãmâ gõʼdá trá cú ũrị̃ ãkó õdrã tãsĩ. Mã nị̃ gõʼdá trá kĩ, õzõ gõʼdá mã ãʼdô drẽ zãâ rúʼbạ́ ị̃nyạ́kú nõ bê rî, mã îcá kô rĩlí Kúmú ãmákâ Yésũ Krístõ bê ûrú ʼálâ.
47005007	Ĩtí rî, rĩʼá îcâ-îcâ ró ãmâ drí rĩzó ãngó nõ ʼá nõngá tã lẽlẽ sĩ Yésũ Krístõ ʼá, õzõ gbõ lé mã õndrê gólâ ãmâ lị̃fị́ sĩ kô rî.
47005008	Ĩtí rî, mâ Póõlõ, má âtâ tã nô kpá ândálé óʼdí ãnî drí kĩ, mã âʼdô ị̃tú vósĩ cé zãâ lị̃fị́ ʼbãʼbã bê tã ûrú ʼálâ rî ʼbá yî tãsĩ. Gõʼdá ngá gólâ ãmâ drí lẽlé rî íyíkâ rúʼbạ́ ị̃nyạ́kú ãmákâ nõ âyélé nĩzó rĩlí bê-rî ĩʼdî Kúmú ãmákâ Yésũ Krístõ bê.
47005009	Ĩtí rî, tã gólâ lậvũ ʼbá gạ̃rạ̃ ãmâ drí ʼẽʼá ʼẽlâ rî ĩʼdî nõ, lẽ tã ʼẽʼẽ ãmákâ drí Yésũ rî ʼbãlé âʼdólé ãyĩkõ ró, ngãtá ãmâ drẽ zãâ rĩʼá rúʼbạ́ ị̃nyạ́kú nõ ʼá, ngãtá mã âyê rúʼbạ́ ị̃nyạ́kú nõ trá rĩzó ûrú ʼálâ yã rî.
47005010	Nĩ ndrê drẽ, rĩʼá îcâ-îcâ ró ãmâ drí âdrézó ndrĩ ʼdó Yésũ Krístõ ândrá gólâ drí tã-vó ãmákâ kĩzó tã-vó kĩ ʼbá ãmákâ ró. Gõʼdá gólâ drí tã-vó ãmákâ kĩzó ndrĩ ãlô-ãlô tã ʼẽʼẽ ãmákâ ãmâ drí rĩʼá ʼẽlâ drẽ ãmâ drí âʼdózó drẽ ãkpãkãʼdã rúʼbạ́ ị̃nyạ́kú nõ ʼá rî vó ró, ngãtá mã rî tã tãndí ʼẽlé ĩʼdî ngãtá tã õnjí ʼẽlé ĩʼdî yã rî.
47005011	Ĩtí rî, tãlâ mã nị̃ trá kĩ, Kúmú ãmákâ Yésũ Krístõ âʼdô tã-vó ãmákâ kĩʼá rî, gõʼdá mã rî rĩʼá zãâ tã âtálé õjílã gólĩyî tã lẽ ʼbá kĩ mã ãâʼdó pạ̃tị́ị̃ lãjóʼbá Yésũ kâ ĩʼdî kô rî ʼbá yî drí. Ĩtí rî, Ôvârí rî gógó nyãányâ lâ nị̃ trá kĩ, má âʼdô trá pị̃pị̂sị́lị́ tãndí bê. Gõʼdá má lẽ nĩ nị̃ ró kpá ĩtí.
47005012	Má rí nõ kô ʼẽʼá ámâ ʼbãlé sị́sị́ ʼálâ ãnî lị̃fị́ drị̃ ʼá, õzõ õjílã nã ʼbá yî drí âtálé rî kâtí. Má lẽ nô cé tã gólĩyî ãmâ drí ʼẽlé trá rî tã lâ âʼdálé ĩʼdî ãnî drí, tãlâ nĩ ʼê ró ãyĩkõ bê ámâ tãsĩ. Ĩtí rî, gõʼdá ãnî drí âʼdózó tã tãndí bê âʼdálé õjílã gólĩyî rĩ ʼbá ĩyíkâ cé ĩyî lômbélé ngá gólĩyî drí rĩʼá ndrẽlâ ĩyî lị̃fị́ sĩ ãngó nõ ʼá nõ ʼbá yî tãsĩ rî yî drí. Tã ʼdî võ lâ ʼá rî, lẽ õjílã ʼdî ʼbá yî drí ĩyî âʼdólé pị̃pị̂sị́lị́ tãndí bê.
47005013	Õjílã rî trá rĩʼá tã âtálé kĩ, má õlîfõ trá. Õzõ gólĩyî õndrê trá ĩyî lị̃fị́ sĩ kĩ, má õlîfõ trá rî, ʼdĩî âʼdô ʼbãʼá cé Ôvârí lûyị́zó. Õzõ má ãʼdô lîfõ-lîfõ ró kô rî, ʼdĩî rî rĩʼá ãnî pãlé.
47005014	Tã gólĩyî ndrĩ ãmâ drí zãâ rĩʼá ʼẽlé nõ rî, rĩʼá lôvó Yésũ Krístõ kâ rî sĩ, tãlâ gólâ lẽ ãmâ trá rõô. Ãmâ ndrĩ, mã nị̃ trá kĩ, Yésũ Krístõ drã trá, ãʼdô ró bê õjílã pãlé ndrĩ. Mã nị̃ kpá trá kĩ, mã drã trá ndrĩ rĩrĩ ạ̃kû gólâ ãmâ drí rĩzó rĩlí rî ʼá.
47005015	Gólâ drã trá õjílã tãsĩ ndrĩ, tãlâ õjílã gólĩyî ʼẽ ʼbá lédrẽ-lédrẽ óʼdí gólâkâ ʼdĩ ûsúlị́ rî, rĩrĩ gólĩyíkâ rî âʼdó gõʼdá rĩrĩ gólâ tã lâ drí sũlị́ cé gólĩyî ífífí rú rî ĩʼdî kô. Rĩrĩ gólĩyíkâ rî, tã lâ âʼdô bê-rî sũʼá Krístõ gólâ drã ʼbá gólĩyî tãsĩ, gõʼdá kpá ngã ʼbá trá õdrã ʼásĩ rî rú.
47005016	Ĩtí rî, gõʼdá mã âyê tã-vó ãzí-ãzí kâ kĩkĩ lâ âʼdô tã ị̂sũ ãngó kâ gólĩyî tãsĩ rî vó ró rî trá. Sị́sị́ rî, tã ị̂sũ ányâ ĩtí ʼdĩ mã ị̂sũ trá Yésũ rî tãsĩ, gólâ drí ʼbãzó drẽ õjílã mvá ró rî. Gõʼdá ngbãângbânõ rî, tã ị̂sũ ãmákâ gólâ rî tãsĩ rî, gõʼdá trá ngĩî.
47005017	ʼDĩî tã ífí lâ kĩ, õjílã gólĩyî âcá ʼbá trá krístõ ʼbá ró rî yî gõʼdá ĩyî trá ʼdó õjílã óʼdí ʼî. Gólĩyî âʼdó gõʼdá kô õzõ drílĩyî âʼdórẽ sị́sị́ rî tí ãlôlâ, tãlâ rĩrĩ gólâ ạ̃kû rî lậvũ trá, rĩrĩ óʼdí îtõ gõʼdá trá.
47005018	Ôvârí rî nĩ tã ʼẽlé ãmâ drí. Gõʼdá gólâ drí ãmâ jãzó ạ̃jú-ʼbá-ãzí ʼásĩ âʼdólé rû-lẽ-ãzí íyíkâ ró Yésũ sĩ. Ĩtí rî, gólâ drí gõzó lôsĩ tã pẽpẽ kâ kĩ yí ãâʼdô õjílã ãzâ ʼbá yî jãʼá âʼdólé rû-lẽ-ãzí íyíkâ ró ʼdĩ âfẽzó ãmâ drí.
47005019	Nĩ ndrê, Ôvârí rî lôsĩ gólâ õjílã jã kâ âʼdólé rû-lẽ-ãzí íyíkâ ró ʼdĩ ʼẽlé Yésũ Krístõ sĩ. Tãlâ õdrã Yésũ Krístõ kâ sĩ, Ôvârí drí tã ʼbãzó tã õnjí õjílã kâ âyézó. Gõʼdá tã âtî-âtî tãndí íyíkâ tã õnjí õjílã kâ âyê kâ ʼdĩ âfẽzó ãmâ drí, tãlâ mã âtâ ró bê tã lâ õjílã gólĩyî ãngó nõ kâ rî ʼbá yî drí.
47005020	Ĩtí rî, gõʼdá Ôvârí drí ãmâ ʼbãzó âʼdólé võrã ʼbá íyíkâ rô, tãlâ yî Ôvârí õpẽ ró tã Yésũ Krístõ kâ nõ bê õjílã drí ãmâ tị̂ sĩ. Ĩtí rî, gõʼdá nĩ ârî úlị́ ãmákâ õzõ lạ̃zị́ Ôvârí kâ rĩzó ãnî zị̃lị́ rî kâtí nõ. Ĩtí rî, gõʼdá má lôʼbã rúʼbạ́ ãnî rú tã Yésũ Krístõ kâ nõ tãsĩ, nĩ âdĩ drị̃ tã õnjí ãníkâ ʼásĩ âʼdólé Ôvârí rî rû-lẽ-ãzí ró.
47005021	Yésũ Krístõ rî trá cú ĩtí tã õnjí ãzãkã ʼẽ ãkó, gõʼdá ãmâ tãsĩ rî, Ôvârí drí gólâ rî ʼbãzó lâṇõ ûsúlị́ tã õnjí ãmákâ rî tãsĩ ãmâ võ ʼá. Gólâ ʼê tã ʼdî ĩtí ʼdĩ rî, tãlâ Ôvârí õʼbã ró ãmâ bê âʼdólé õjílã mbị̂ ró ngá ãlô ró Yésũ Krístõ bê.
47006001	Mã rî lôsĩ ʼẽlé ʼdũwạ̃ Ôvârí bê, gõʼdá ĩtí rî, nĩ gã tã gólâ Ôvârí drí pị̃pị̂sị́lị́ tãndĩ íyíkâ âʼdázó ãnî drí nõ dó kô.
47006002	Ôvârí kĩ, "Kậyị̂ gólâ îcá ʼbá trá rî, má ârî tã ãníkâ trá. Kậyị̂ gólâ îcá ʼbá trá ãnî pãzó rî, má pâ ãnî trá." Ĩsáyã 49.8 Nĩ ârî drẽ, kậyị̂ gólâ Ôvârí drí ʼẽzó õjílã pãlé rî rĩʼá ãndrõ nô. Nĩ ndrê tã ʼdî tã tãkó ró kô.
47006003	Má lẽé kô tã gólâ ʼẽ ʼbá tã lẽlẽ õjílã kâ Yésũ Krístõ ʼá rî îzãlé rî ʼẽlé ãlôwálâ, tãlâ õjílã ãzãkã õzó kô tã ányâ ị̂sũû lôsĩ ámákâ rĩʼá ʼẽlâ tã âtî-âtî tãndí Ôvârí kâ nõ pẽ kâ nõ ʼá.
47006004	Ĩtí rî, tã ndrĩ gólĩyî má drí rĩʼá ʼẽlâ rî ʼbá yî, ãâʼdâ ró bê kĩ, mâ rĩʼá lãjóʼbá Ôvârí kâ ĩʼdî. Ĩtí rî, gõʼdá má rî rĩlí pị̃pị̂sị́lị́ ạ̃ʼdị́ sĩ lâṇõ ndrĩ gólĩyî rĩ ʼbá ámâ ʼẽlé rî ʼbá yî ʼásĩ ndrĩ.
47006005	Órî trá rĩʼá ámâ cãlé, gõʼdá ʼbãlé gạ̃nị́mạ̃ ʼá. Gõʼdá õjílã õʼbí êʼbê rû ĩyî trá ũrị̃ sõlé má ʼá. Óʼbã mâ trá lôsĩ ʼẽlé rõô. Óʼbã mâ trá ngá drí ậwúzó má drị̃ị̂ ậʼdú kõ ãkó, gõʼdá kpá ngá nyãnyã ãkó.
47006006	Gbõ lé âʼdô bê trá ĩtí rî, rĩrĩ ámákâ rî zãâ âʼdálâ kĩ, mâ lãjóʼbá Ôvârí kâ ĩʼdî. Ĩtí rî, má rî zãâ rĩʼá tã mbị̂ gólâ Ôvârí drí lẽlé má drí ʼẽlé rî ʼẽlé ĩʼdî. Mâ cú tã nị̃nị̃ bê Ôvârí ngá lésĩ. Má rî rĩʼá fĩî ậtũlị́ tã ányâ rĩʼá ʼẽlâ má drí rî ʼbá yî ʼásĩ. Má rî tã tãndí ʼẽlé ĩʼdî õjílã ãzí drí. Gõʼdá má rî kpá õjílã ãzí lẽlé pạ̃tị́-pạ̃tị̃ ró ámâ pị̃pị̂sị́lị́ sĩ. Nĩ âʼdô ndrẽʼá lâ tõ kĩ, pạ̃tị́-pạ̃tị̃ Líndrí Tãndí Ôvârí kâ rî rĩlí má ʼá.
47006007	Má rî úlị́ pạ̃tị́-pạ̃tị̃ Ôvârí tị́ sĩ nõ pẽlé mbârâkã gólâkâ sĩ. Gõʼdá âʼdô-âʼdô tãndí ámákâ rî rĩʼá õzõ ngá ạ̃jú ʼbũ kâ gólâ Ôvârí drí âfẽlé má drí rî kâtí, má drí ạ̃jú-ʼbá-ãzí rĩ ʼbá ânĩlí má rú sĩ dîrî gbãâ rî pẽzó ĩʼdî sĩ lâ rî.
47006008	Má rî tã mbị̂ ʼẽlé ĩʼdî, rĩzó ámâ lûyị́lị́ gõʼdá õjílã ãzâ ʼbá yî ĩyíkâ kpá zãâ ámâ lôʼdáʼá. Gbõ lé õjílã ãzâ ʼbá yî rî ámâ ndrẽlé õnjõ ʼbá ró, gõʼdá nĩ nị̃ tãndí ró kĩ, má rî ʼdĩ ámákâ tã mbị̂ pạ̃tị́-pạ̃tị̃ ró rî âtálé ĩʼdî.
47006009	Õjílã kĩ, únị̃ị́ mâ kô, gõʼdá õjílã dũû nị̃ mâ trá ʼdó tãndí ró. Órî bê ndrẽlé rî, ókĩ, má ãâʼdô trá ʼẽʼá drãlé drãdrã. Gõʼdá nĩ ndrê drẽ, mâ drẽ zãâ rĩʼá lédrẽ-lédrẽ ró nõ. Ócâ mâ trá ãmbá ãmbá, gõʼdá úfú drẽ zãâ mâ kô.
47006010	Gbõ lé lâṇõ ʼê bê mâ rõô ĩtí rî, gõʼdá má rî rĩlí ãyĩkõ sĩ. Gbõ lé má âʼdô bê ngá ãkó rî, má rî trá rĩʼá ngá ãkó lé ʼbá ʼbãlé âʼdólé ngá tãndí Ôvârí drị́gạ́ sĩ rî bê.
47006011	Gõʼdá má âtâ tã trá ânĩ krístõ ʼbá Kõrínĩtõ ʼálâ rî yî drí ngbálí-ngbálí.
47006012	Ókĩ má õlẽé ãnî kô, gõʼdá má rî trá ãnî lẽlé, nĩ lẽé bê-rî mâ kô.
47006013	Má rî tã nô âtálé ãnî drí nõ rî, nyé õzõ má drí rĩrĩ tã âtálé ámâ mvá yî drí rî kâtí. Ĩtí rî, nĩ ʼê mâ kpá nyé õzõ má drí ãnî lẽrẽ trá tãndí ró rî kâtí.
47006014	Ãnî krístõ ʼbá yî, nĩ ậmû ãnî kô õjílã gólĩyî lẽ ʼbá ĩyî tã lẽlé Yésũ Krístõ ʼá kô rî ʼbá yí bê. Tã tãndí âʼdô îcáʼá fí trá rû ậmúlị́ tã õnjí bê yã? Ngá îʼĩ âʼdô îcáʼá fí trá rû ậmúlị́ ị́nị́rị́kúwạ́ bê yã? ʼDĩî îcá rû ʼẽlé kó kô.
47006015	Âʼdô îcáʼá fí trá Yésũ Krístõ drí drị̃ ʼbãlé Sãtánã bê límvó ãlô ʼá yã? Ĩtí rî, gõʼdá krístõ ʼbá âʼdô îcáʼá fí trá tã ʼẽlé kpãkã ãlô õjílã kũmũ Sãtánã kâ ʼá rî bê yã?
47006016	Ãnî gólĩyî âʼdó ʼbá nõ ʼbá yî rĩʼá õzõ jó ạ́ngị́ Ôvârí drí rĩzó ʼá lâ rî kâtí, âʼdô îcáʼá fí trá kĩ, ãnî kpá ôvârí ãnî ạ́ʼbị́yạ́ yí kâ âʼdó ʼbá Ôvârí pạ̃tị́ị̃ ró kô rî îrátãʼá yã? Ôvârí âtâ tã trá kĩ, "Má âʼdô rĩʼá õjílã ámákâ bê, má âʼdô rĩʼá lậmúlị́ gólĩyî lãfálé sĩ. Má âʼdô ʼbãʼá Ôvârí gólĩyíkâ ró. Gõʼdá gólĩyî drí âʼdózó õjílã ámákâ ró."
47006017	Gõʼdá gólâ drí kpá drị́-mbílí sõzó õjílã íyíkâ ʼdĩ ʼbá yî lị̃fị́ kĩ, "Ĩtí rî, nĩ âyê õjílã ʼdî ʼbá yî, nĩ câ ãnî lãfâ ngĩî gólĩyî rú sĩ. Nĩ dõ ngá gólĩyî õnjî-õnjî rĩ ʼbá ãnyĩ âjílí rî ʼbá yî kô. Õzõ nĩ õʼê tã ámákâ ʼdĩ ʼbá yî trá rî, má drí ãnî lậgúzó." Ĩsáyã 52.11
47006018	Ôvârí tíbê mbârâkã lâ drí ʼbãlé ãkĩ Kúmú ãmákâ ró rî ʼbã tã kpá trá ʼẽʼá ʼẽlâ ãmâ drí kĩ, "Má âʼdô ʼbãʼá ãnî átá ró. Ãnî drí ʼbãzó ámâ mvá yî ró." 2 Sãmõwélẽ 7.14 Ĩtí rî, úlị́ ʼdĩ ʼbá yî ndrĩ rî tã âʼdálé kĩ nĩ rî, Ôvârí ʼbã ãmâ trá âʼdólé ngĩî õjílã íyíkâ ró.
47007001	Ámâ rû-lẽ-ãzíyã yî, õzõ Ôvârí drí tã ʼbãrẽ trá ʼẽʼá ʼẽlâ ãmâ drí rî tí rî, mã âyê gõʼdá tã õnjî-õnjî gólĩyî rĩ ʼbá ãmâ rúʼbạ́ tã ị̂sũ bê ʼbãlé âʼdólé îzãlé rî ʼbá yî ndrĩ. Ĩtí rî, mã rî ró gõʼdá cé tã mbị̂ rî ʼẽlé ĩʼdî, ãâʼdâ ró bê kĩ, mã ị̂njị̃ Ôvârí trá rõô.
47007002	Nĩ njị̃ ãnî pị̃pị̂sị́lị́ tã ámákâ nõ ârízó. Má âtâ kĩ, má ʼé tã ányâ ãzâ kô ãlôwálâ ãnî drí. Má ʼé tã ányâ ãzâ kô tã ị̂sũ ãníkâ îzãlé tã lẽlẽ ãníkâ Yésũ Krístõ ʼá rî ʼásĩ. Má âdó õjílã ãzâ kô ậdị̂ gólâkâ nyãzó ãlôwálâ.
47007003	Má rî tã ʼdî ʼbá yî âtálé ʼdĩ âʼdó kô ãnî rú. Má lẽ tã nô âʼdálé ãnî drí, õzõ má drí âtálé trá ãnî drí rî kâtí kĩ, má lẽ ãnî trá rõô, má lẽ tíkó zãâ rĩlí ãní bê võ ãlô ʼá õzõ má õdrã ngãtá mâ lédrẽ-lédrẽ ró yã rî.
47007004	Má nị̃ trá dódó kĩ, nĩ âʼdô rĩʼá zãâ tã Ôvârí kâ rî ʼẽlé ĩʼdî. Tã rî ʼdĩ tãsĩ rî, ĩʼdî má drí rĩzó ámâ ậrúlị́ ãnî tãsĩ. Ĩtí rî, ârîmâ ãníkâ sõ mbârâkã trá má rú. Gbõ lé lâṇõ õʼê mâ rõô rî, mâ ámákâ zãâ ãyĩkõ ró.
47007005	Tã ʼdî bê trá ĩtí rî, má câ bê ʼbạ̃drị̃ Mẽkẽdónĩyã kâ ʼálâ rî, má îcá kô lôvólé ãlôlâ. Lâṇõ ʼê mâ trá rõô võ ʼásĩ ndrĩ. Gõʼdá má rî rĩlí cú tã ị̂sũ-ị̂sũ bê.
47007006	Gõʼdá Ôvârí rĩ ʼbá nĩ mbârâkã sõlé õjílã gólĩyî ĩzã drí rĩʼá gólĩyî ʼẽlé rî ʼbá yî rú sĩ rî, sõ mbârâkã nĩ má rú Títõ rî âcâ-âcâ tólâ sĩ rî sĩ ânĩlí ámâ pãlé.
47007007	Ĩtí rî, âcâ-âcâ Títõ kâ rî ʼbã mâ âʼdólé ãyĩkõ ró, tã gólâ drí âtálé má drí tã tãndí gólĩyî ãnî drí rĩʼá ʼẽlâ tólâ nã tãsĩ rî tãsĩ. Gólâ âtâ tã kĩ, ãnî ãâʼdô ãyĩkõ ró ʼẽʼá ámâ ndrẽlé kpá óʼdí. Gólâ kĩ, ãnî ãâʼdô rĩʼá tã ị̂sũ ró tã ányâ gólĩyî ãnî drí ʼẽlé sị́sị́ rî ʼbá yî tãsĩ. Gõʼdá gólâ drí tã gólâ ãnî drí âʼdózó njãâ ʼẽʼá tã tãndí âtálé ámâ tãsĩ õjílã rĩ ʼbá tã õnjí âtálé má rú rî yî drí rî tã lâ âtázó má drí. ʼDĩî rî ʼbã gõʼdá mâ trá âʼdólé ãyĩkõ ró gạ̃rạ̃ lậvũlị́ sị́sị́ rî drị̃ị̂ sĩ.
47007008	Wárãgã gólâ má drí îgĩlí sị́sị́ ãnî drí rî ʼbã ãnî âʼdólé tã ị̂sũ ró, má âʼdô kpá trá tã ị̂sũ bê ãnî tãsĩ. Gõʼdá ngbãângbânõ rî, má âʼdó kô tã ị̂sũ ró.
47007009	Mâ ãyĩkõ bê. Má âʼdó kô ãyĩkõ ró ʼdĩ tã gólâ ãnî drí âʼdózó ĩzã ró ʼdĩ tãsĩ. Gõʼdá mâ trá ãyĩkõ ró, tãlâ nĩ âyê tã ányâ ãnî drí rĩʼá ʼẽlâ rî ʼbá yî trá, gõzó âgõlé tã mbị̂ Ôvârí kâ rî ʼẽlé ĩʼdî. Ôvârí pâ ãnî trá ãnî drị̃ âdĩlí tã ányâ ãníkâ ʼásĩ ʼdẽlé yí vó tã ị̂sũ ãníkâ ʼdĩ sĩ. Ĩtí rî, má ʼé tã õnjí kô, wárãgã ʼdî îgĩzó ãnî drí ʼdĩ.
47007010	Nĩ ndrê tã ị̂sũ gólâ Ôvârí drí ʼbãlé ʼdĩ, ãʼdô ró bê yí drí ãnî pãzó tã õnjí ãníkâ ʼásĩ, gõʼdá tã ị̂sũ gólâ rĩ ʼbá õjílã ʼẽlé rî õzõ gólĩyî ãâdĩ drị̃ tã õnjí ĩyíkâ ʼásĩ kô rî, ạ̃dũkũ lâ âʼdô íyíkâ ʼbãʼá õdrã ĩʼdî gólĩyî drí, ûsú ĩyî lédrẽ-lédrẽ ạ̃dũkũ ãkó rî kô.
47007011	Nĩ ndrê tã tãndí gólâ Ôvârí drí ʼẽlé ãnî drí tã ị̂sũ ãnî ʼẽ ʼbá ʼdĩ ʼá trá. Tã ị̂sũ ʼdî ʼbã ãnî rĩrĩ ãníkâ jãlé pạ̃tị́-pạ̃tị̃ ró. Nĩ lẽ tã tãndí ʼẽlé ĩʼdî, ãʼdô ró bê ãnî ʼbãzó âʼdólé mbị̂ Ôvârí rî lị̃fị́ drị̃ ʼá. Nĩ ʼbã ãnî nyãányâ trá âʼdólé ạ̃wạ̃ ró ãnî ífífí bê tã ányâ gólâ õjílã ãnî lãfálé ʼásĩ rî drí ʼẽlé sị́sị́, ãnî drí âyélé ʼwãâ kô rî tãsĩ. Ĩtí rî, nĩ îtõ trá ûrị̃lị́ ámâ tãsĩ. Gõʼdá nĩ lẽ kpá zãâ rõô ámâ ndrẽlé óʼdí, tãlâ má ẽêdê ró ãmâ lãfálé bê ãní bê. Ãnî njãâ tã tãndí âtálé ámâ tãsĩ gõʼdá kpá lâṇõ fẽlé õjílã gólâ tã õnjí ʼẽ ʼbá trá rî drí. Ãnî nyãányâ, nĩ âʼdâ trá má drí kĩ, nĩ ʼé tã õnjí kô tã ʼdî tãsĩ.
47007012	Kậyị̂ gólâ má drí úlị́ tã âmbâ-âmbâ bê rî îgĩzó ãnî drí rî ʼá rî, má îgĩí kô cé õjílã ãlô gólâ tã õnjí ʼẽ ʼbá ʼdĩ drí ngãtá cé õjílã drílâ tã õnjí ʼdĩ ʼẽzó rú lâ rî drí. Ãmbá lâ, má îgĩ tã âʼdálé ãnî drí ndrĩ kĩ, Ôvârí rî lị̃fị́ drị̃ ʼá rî, nĩ lẽ mâ trá tã pạ̃tị́ị̃ ró yã.
47007013	ʼDĩî ngá gólâ mbârâkã sõ ʼbá ãmâ rú rî ĩʼdî. Kpá ĩtí, úlị́ Títõ kâ âtálé ãnî tãsĩ rî sõó cé mbârâkã ĩʼdî má rú kô, gõʼdá ʼbã mâ kpá âcálé ãyĩkõ ró rõô. Gõʼdá tã ʼẽʼẽ tãndí ãníkâ ʼbãlé bê Títõ rî gógó âʼdólé ãyĩkõ ró rî, ngbãângbânõ gólâ gõʼdá trá pị̃pị̂sị́lị́ ạ̃ʼdị́ bê ãnî tãsĩ.
47007014	Nĩ ndrê trá, drẽ sị́sị́, gólâ drí nĩzó drẽ tólâ kô rî, má lôngô ãnî tã trá gólâ drí. Má kĩ, ãnî drẽ zãâ rĩʼá tã Ôvârí kâ rî ʼbá yî ʼẽʼá ĩʼdî. Gõʼdá ĩtí rî, tã ʼẽʼẽ tãndí ãníkâ rî ʼbá yî rî trá tã âʼdálé gólâ drí kĩ, tã tãndí má drí âtálé ãnî tãsĩ ʼdî rĩʼá tã pạ̃tị́-pạ̃tị̃ ʼî. Nĩ ʼbãá mâ kô âʼdólé ãnyĩ ró.
47007015	Títõ drẽ zãâ rĩʼá ãnî tã ị̂sũʼá rõô tã gólâ ãnî drí gólâ rî lậgúzó rî tãsĩ. Nĩ rô gólâ trá. Gõʼdá kậyị̂ rî nã sĩ rî, ãnî trá njãâ tã gólâ drí ʼbãlé ãnî drí rî ʼbá yî ʼẽlé. Gõʼdá tã rî ʼdĩ tãsĩ rî, lôvó gólâkâ ãnî tãsĩ rî âcâ gõʼdá trá rõô lậvũlị́ sị́sị́ rî drị̃ị̂ sĩ.
47007016	Mâ gõʼdá trá ngbãângbânõ ãyĩkõ ró tã ãníkâ tãsĩ. Ĩtí rî, má nị̃ trá tã pạ̃tị́-pạ̃tị̃ ró kĩ, nĩ âʼdô tã ʼdî ʼbá yî ʼẽʼá mbị̂ zãâ.
47008001	Gõʼdá ngbãângbânõ rî, ámâ ậdrúpị̃ yî ámâ îzó yí bê, mã lẽ trá pị̃pị̂sị́lị́ tãndí gólâ Ôvârí drí fẽlé õjílã íyíkâ ʼbạ̃drị̃ gólâ Mẽkẽdónĩyã kâ ʼálâ rî ʼbá yî drí rî tã lâ nị̃lị́.
47008002	Lâṇõ ʼdê trá gólĩyî drị̃ị̂ tã ûjũ-ûjũ ró, gõʼdá kpá gólĩyî trá ngá ãkó lé ʼbá ró. Gõʼdá gbõ lé âʼdô bê trá ĩtí rî, gólĩyî fẽ ngá fẽfẽ ĩyíkâ trá rõô pị̃pị̂sị́lị́ ãlô sĩ, tãlâ gólĩyî rĩʼá ãyĩkõ ró, tãlâ Ôvârí fẽ pị̃pị̂sị́lị́ tãndí rî trá gólĩyî drí rõô.
47008003	Má âtâ tã ãnî drí, gólĩyî fẽ ngá gólĩyî drí îcáʼá fẽlâ rî trá ndrĩ. Gõʼdá gólĩyî fẽ kpá trá gạ̃rạ̃ ʼdĩî drị̃ị̂ sĩ. Ĩtí rî, gólĩyî fẽ ngá fẽfẽ ĩyíkâ ʼdĩ ʼbá yî trá drị̃-bạ́lạ́yị̂ ró, õjílã ãzâ âtá nĩ gólĩyî drí fẽzó lâ ĩtí kô.
47008004	Ĩtí rî gõʼdá, gólĩyî lôʼbã rúʼbạ́ trá ãmâ rú, mã ãâyê ró ĩyî bê ngá fẽfẽ fẽlé ĩtí, ãʼdô ró bê jõlé õjílã gólĩyî ngá ãkó lé ʼbá ró Yũdạ́yạ̃ ʼálâ nã ʼbá yî pãzó ĩʼdî sĩ lâ.
47008005	Gõʼdá ĩtí rî, gólĩyî fẽ trá gạ̃rạ̃ gólâ ãmâ drí lị̃fị́ ʼbãzó drị̃ lâ ʼẽʼá fẽlâ rî drị̃ị̂ sĩ. Sị́sị́ rî, gólĩyî fẽ ĩyî nyãányâ trá Kúmú ãmákâ Yésũ Krístõ drí ʼdẽlé sị́sị́ ĩyî drí tã ĩyíkâ rî ʼẽzó. Gõʼdá gólĩyî drí gõzó kpá ĩyî nyãányâ fẽlé tã ãmâ drí âʼdálé rî ʼẽlé.
47008006	Ĩtí rî gõʼdá ãníkâ rî, nĩ ʼê kpá tã tãndí trá ĩtí. Mã âtâ tã trá Títõ drí kĩ, gólâ õngâ ró bê nĩlí gõlé ãnî ngálâ. Gõʼdá mã ʼê trá Títõ rî jõlé nĩʼá lôsĩ gólâ ngá fẽfẽ kâ krístõ ʼbá gólĩyî ngá ãkó lé ʼbá ró Yũdạ́yạ̃ ʼálâ rî ʼbá yî drí, gólâ drí îtõlé trá ãní bê nã ndẽlé.
47008007	Gõʼdá nĩ ʼê tã Ôvârí kâ trá tãndí ró. Nĩ lẽ tã trá Yésũ Krístõ ʼá pị̃pị̂sị́lị́ ãlô sĩ. Gõʼdá ãnî rĩʼá cú tã nị̃nị̃ Ôvârí ngá lésĩ rî bê, gõʼdá nĩ pẽ tã lâ kpá trá tãndí ró õjílã ãzí drí. Gõʼdá nĩ lẽ ãmâ trá rõô. Âʼdô bê trá ĩtí rî, nĩ fẽ ngá gạ̃rạ̃, ãʼdô ró bê krístõ ʼbá gólĩyî Yũdạ́yạ̃ ʼálâ rî ʼbá yî pãzó.
47008008	Má ʼbã nõô âʼdó kô tã ʼbãʼbã ró ãnî drí ngá fẽzó, gbõ lé krístõ ʼbá yî ʼbạ̃drị̃ ãzâ ʼbá yî ʼásĩ rî fẽ ĩyî bê ngá rõô ĩyî ãzí-ãzí yî Yũdạ́yạ̃ ʼálâ rî ʼbá yî pãzó rî. Gõʼdá ngá ãníkâ fẽlé rî, ãʼdô ró bê, má drí nị̃zó lâ kĩ, nĩ lẽ ãnî ãzí-ãzí yî trá pị̃pị̂sị́lị́ ãlô sĩ.
47008009	Nĩ nị̃ pị̃pị̂sị́lị́ tãndĩ Kúmú ãmákâ Yésũ Krístõ kâ rî trá. Nĩ nị̃ tã gólâ drí ʼẽlé ãnî pãzó rî trá. Nĩ nị̃ trá kĩ, gólâ ngá tãndí tị̂ bê dũû átá lâ Ôvârí bê, gõʼdá gólâ drí ngá ʼdĩ ʼbá yî âyézó ndrĩ ânĩzó drãlé, ãʼdô ró bê ãnî pãzó, tãlâ ãnî nyãányâ nĩ ûsû ró ngá tãndí bê dũû Ôvârí drị́gạ́ sĩ.
47008010	Gõʼdá âʼdô bê trá ĩtí rî, tã ị̂sũ ámákâ ʼá rî, rĩʼá tãndí ró ãnî drí tã ngá fẽfẽ kâ gólâ ãnî drí îtõlé trá ndrô ãzí rî ndẽlé ngbãângbânõ. Nĩ êdê tã ị̂sũ ʼdî nĩ, gõʼdá ãnî ĩʼdî õjílã gólĩyî îtõ ʼbá lâ ʼẽlé sị́sị́ rî ʼbá yî.
47008011	Ĩtí rî, îcâ trá ãnî drí tã gólâ ãnî drí îtõlé trá sị́sị́ pị̃pị̂sị́lị́ ãlô sĩ ʼdî ndẽlé. Nĩ fẽ ngá gólĩyî ãnî bê îcá ʼbá trá ãnî drí ʼẽʼá fẽlâ rî ʼbá yî ngbãângbânõ.
47008012	Nĩ ndrê drẽ, õzõ nĩ õfẽ ngá gólĩyî âʼdó ʼbá ãní bê rî õjílã ãzí pãzó rî, Ôvârí âʼdô ʼbãʼá ãyĩkõ ró ãní bê, gõʼdá ãâʼdô ngá fẽfẽ ãníkâ ʼdĩ tã-drị̃ lâ lẽʼá, õzõ gbõ lé ãʼdô fínyáwá ĩtí rî.
47008013	Ĩtí rî, gõʼdá nĩ ị̂sũ kô kĩ, lâṇõ ãnî ãzí-ãzí yí kâ ngá ãkó kâ ʼdĩ, má lẽ trá ʼbãlâ ãnî drị̃ị̂ ngá fẽfẽ gólâ ãnî drí fẽlé gólĩyî pãzó ʼdĩ sĩ. Má lẽ õjílã drí rĩlí ndrĩ ãyĩkõ sĩ ĩzã ngá kâ ãkó.
47008014	Ngbãângbânõ rî, ãnî rĩʼá ngá bê dũû. Gõʼdá ngá ãnî drí âʼdózó ĩʼdí bê lâ dũû ʼdĩ rî, drị̃ lâ rĩ ʼbá lâyĩlí ʼdĩ, nĩ fẽ, ãʼdô ró bê õjílã gólĩyî ngá ãkó lé ʼbá ró rî ʼbá yî pãzó. Gõʼdá ị̃zạ́tú tólâ, õjílã gólĩyî ngá ãkó lé ʼbá ró ʼdĩ ʼbá yî õtírĩ ʼbãâ ngá bê rî, gõʼdá gólĩyî drí rû jãzó kpá ãnî pãlé kậyị̂ ãnî drí ʼbãzó ngá ãkó rî ʼá. Lạ́tị̂ ʼdĩ ʼá rî, krístõ ʼbá yî âʼdô rĩʼá õzõ ngá ãlô kâtí, ĩzã ngá kâ ãkó.
47008015	Âʼdô ʼbãʼá nyé õzõ Ôvârí drí âtálé búkũ íyíkâ ʼá rî kâtí, "Õjílã gólâ ngá nyãnyã êʼbé ʼbá dũû rî, âʼdó kô rĩʼá ngá nyãnyã bê rõô, gõʼdá õjílã gólâ ngá ĩyínyâ êʼbé ʼbá dã rî, âʼdó kô ĩzã ngá nyãnyã kâ bê nyãlé." Âfõ-âfõ 16.18
47008016	Mã ʼê ãwô-ĩtí ãmbá Ôvârí drí, tãlâ gólâ ʼbã Títõ trá âʼdólé njãâ ãnî pãlé, gõʼdá gólâ ʼê ãnî tã kpá trá rõô, nyé õzõ ámákâ rî tí.
47008017	Nĩ ndrê drẽ, mã îjî gólâ bê nĩlí ãnî ngálâ rî, gólâ lẽ tã-drị̃ lâ trá, pị̃pị̂sị́lị́ ãlô sĩ tã gólâ rî ífífí drí lẽlé trá ʼẽlâ rî ró.
47008018	Gõʼdá mã jô Títõ trá ãnî ngálâ ʼdũwạ̃ krístõ ʼbá ãzí ãmákâ nõlé rú lâ nị̃lị́ trá kạ̃nị́sạ̃ ʼásĩ ndrĩ tã âtî-âtî tãndí Ôvârí kâ pẽpẽ lâ sĩ nô bê.
47008019	Gõʼdá ãmâ ậdrúpị̃ rî gógó ʼdĩ kpá ĩʼdî õjílã kạ̃nị́sạ̃ kâ drí njĩlí rĩʼá lậmúlị́ ʼdũwạ̃ ãmá bê ngá fẽfẽ gólâ ʼẽzó õjílã Yũdạ́yạ̃ ʼálâ rî ʼbá yî pãlé rî trõlé nĩzó rî ĩʼdî. Lôsĩ rî ʼdĩ âʼdô õjílã ʼbãʼá Kúmú Yésũ Krístõ rî lûyị́lị́. Gõʼdá âʼdô kpá tã âʼdáʼá kĩ, ãmâ rĩʼá njãâ krístõ ʼbá ãzí pãlé.
47008020	Mã ʼê tã rî ʼdĩ dódó, tãlâ õjílã õzó kô tã õnjí ûsú ãmâ rú ngá fẽfẽ ãmbá ʼdĩ vó lâ ndrẽrẽ ʼá.
47008021	Gõʼdá mã rî zãâ tã mbị̂ rî ʼbá yî ʼẽlé ĩʼdî Ôvârí rî lị̃fị́ drị̃ ʼá, gõʼdá kpá õjílã ãzí lị̃fị́ drị̃ ʼá.
47008022	Ãmâ kpá trá ãmâ ậdrúpị̃ ãzâ jõʼá ʼdũwạ̃ Títõ yí bê. Mã ûjũ ãmâ ậdrúpị̃ rî gógó ʼdĩ trá ândálé ândálé âʼdô-âʼdô gólâkâ nị̃zó. Sị́sị́ mã ûsû trá kĩ, gólâ lẽ rõô ãzí-ãzí pãlé. Ĩtí rî, ngbãângbânõ rî, gólâ lẽ trá rõô ãmâ pãlé, tãlâ gólâ nị̃ trá kĩ, nĩ âʼdô tã mbị̂ rî ʼẽʼá ĩʼdî.
47008023	Ãʼdô íyíkâ Títõ rî tãsĩ rî, gólâ ãmâ ãzí-ãzí ʼî tã gólâ ãmâ drí rĩʼá ʼẽlâ ãnî pãzó nõ ʼá. Ãʼdô gõʼdá ãmâ ậdrúpị̃ ãzí gólĩyî nĩ ʼbá Títõ bê ʼdĩ ʼbá yî ĩʼdî rî, gólĩyî rĩʼá lãjóʼbá kạ̃nị́sạ̃ kâ ʼî. Gõʼdá rĩrĩ gólĩyíkâ ʼbã õjílã trá Yésũ rî rú lûyị́lị́.
47008024	Ĩtí rî, gõʼdá nĩ lậgû ãmâ ậdrúpị̃ ʼdî ʼbá yî lõvõ sĩ, tãlâ gólĩyî õndrê ró ĩyî lôvó ãníkâ krístõ ʼbá ãzí drí rî bê. Ĩtí rî, gõʼdá krístõ ʼbá yî drí nị̃zó lâ ndrĩ kĩ, mã rî ãnî tã lôngólé nõ tákõ tã mbị̂ sĩ.
47009001	Îcá gõʼdá kô má drí tã îjízó ãnî tị́ tã gólâ ngá fẽfẽ kâ õjílã Ôvârí kâ Yũdạ́yạ̃ ʼálâ rî ʼbá yî pãzó rî tãsĩ,
47009002	tãlâ má nị̃ trá kĩ, nĩ lẽ trá õjílã ʼdî ʼbá yî pãlé. Gõʼdá ĩtí rî, má lôngô ãnî tã trá krístõ ʼbá gólĩyî Mẽkẽdónĩyã ʼálâ rî ʼbá yî drí kĩ, ãnî krístõ ʼbá gólĩyî Gị̃rị́kị̃ ʼálâ rî ʼbá yî rĩʼá njãâ ngá fẽfẽ ʼdî jõlé îtõlé kó ndrô ãzí. Gõʼdá krístõ ʼbá yî gólĩyî Mẽkẽdónĩyã ʼálâ rî ʼbá yî ârî bê kĩ, ãnî rĩʼá njãâ ngá fẽfẽ ʼdî jõlé rî, gõʼdá gólĩyî drí kpá îtõzó âʼdólé njãâ ngá fẽlé, ãʼdô ró ngá ãkó lé ʼbá pãzó.
47009003	Ĩtí rî gõʼdá, ãmâ trá ãmâ ậdrúpị̃ yî krístõ ʼbá ãzí ró nõ jõʼá ãnî ngálâ, tãlâ ãâʼdâ ró bê õjílã drí kĩ, ãnî tã ãmâ drí rĩʼá lôngólâ tã ngá fẽfẽ kâ tãsĩ nô ãâʼdó võ tãkó ʼá kô. Nĩ âʼdô njãâ ngá fẽfẽ ʼdî fẽlé, nyé õzõ ãmâ drí âtálé trá gólĩyî drí ãnî drí ʼẽʼá ʼẽlâ rî kâtí.
47009004	Nĩ ndrê drẽ, õzõ krístõ ʼbá gólĩyî Mẽkẽdónĩyã ʼálâ nã ʼbá yî ãlô rî, õnĩ kpãâ má bê nĩʼá ãnî ndrẽlé rî, gõʼdá õzõ nĩ ãʼdô kô njãâ ngá fẽfẽ ãníkâ fẽlé rî, gõʼdá ʼdĩî rî âʼdô ãnyĩ fẽʼá ãmâ drí rõô, tãlâ mã âtâ tã trá gólĩyî drí sị́sị́ kĩ nĩ rî, mã nị̃ trá nĩ âʼdô ngá fẽfẽ fẽʼá ãmbá.
47009005	Tã ʼdî kâ rî tí rî, gõʼdá má drí ị̂sũzó lâ kĩ, rĩʼá tãndí ró ãmâ ậdrúpị̃ nô ʼbá yî jõzó sị́sị́ ãnî ngálâ cú ĩtí drẽ ãmâ drí cã ãkó. Gõʼdá gólĩyî õpâ ró ãnî bê ngá fẽfẽ ãníkâ ʼẽʼá fẽlâ rî êʼbélé njãâ. Gõʼdá lạ́tị̂ ũnjị̃ ró rû bê ãnî drí ngá fẽfẽ fẽzó rõô, õzõ ãnî drí tã lâ ʼbãlé trá ʼẽʼá fẽlâ rî kâtí. Ĩtí rî, ngá fẽfẽ ãníkâ ʼẽʼá fẽlâ krístõ ʼbá gólĩyî Yũdạ́yạ̃ ʼálâ rî ʼbá yî drí rî âʼdô ʼbãʼá njãâ ãmâ drí trõlé kpãâ ãmá bê, õzõ mã õcâ trá ãnî ngáá tólâ rî. Ĩtí rî, ʼdĩî âʼdô âʼdáʼá lâ õjílã ãzí drí kĩ, nĩ rî ngá fẽfẽ fẽlé, tãlâ nĩ lẽ kó trá fẽlâ rî drí. Âʼdó kô tã gólâ ãmâ drí ãnî îcízó îcî ʼẽlâ rî ĩʼdî.
47009006	Tã nô õrî ãnî drị̃ị̂. Õzõ õjílã õʼwã ngá ngbãâ fínyáwá ĩtí rî, gólâ âʼdô ngá ĩyínyâ êʼbéʼá kpá ngbãâ fínyáwá ĩtí. Gõʼdá õzõ õjílã õʼwã ngá ãmbá ĩtí rî, gólâ âʼdô ngá ĩyínyâ êʼbéʼá kpá ãmbá ĩtí.
47009007	Õjílã ãlô ãnî lãfálé sĩ õfẽ ngá íyíkâ, nyé õzõ gólâ rî pị̃pị̂sị́lị́ drí lẽlé rî kâtí. Gólâ õfẽ kô tã ị̂sũ rị̃ rị̃ sĩ. Gõʼdá gólâ õfẽ kpá kô, gbõ tãlâ îcá kô gólâ drí fẽzó lâ kô rî drí. Gõʼdá gólâ õfẽ lôvó sĩ drị̃-bạ́lạ́yị̂ ró gõʼdá kpá ãyĩkõ sĩ, tãlâ Ôvârí lẽ õjílã gólâ ngá fẽ ʼbá drị̃-bạ́lạ́yị̂ ró ãyĩkõ sĩ rî ĩʼdî.
47009008	Gõʼdá õzõ nĩ õʼê tã ʼdî trá ĩtí rî, nĩ nị̃ tãndí ró kĩ, Ôvârí cú mbârâkã bê ngá fẽlé ãnî drí gạ̃rạ̃ ngá gólâ ãnî drí lẽlé rî drị̃ị̂ sĩ, tãlâ nĩ âʼdô ró bê ngá bê dũû gõʼdá nĩ pâ ró õjílã gólĩyî ngá ãkó lé ʼbá ró ʼdĩ ʼbá yî bê.
47009009	Rĩʼá nyé õzõ Ôvârí drí âtálé trá búkũ íyíkâ ʼá rî kâtí, "Õjílã Ôvârí kâ rî ngá fẽfẽ fẽlé drị̃-bạ́lạ́yị̂ ró ngá ãkó lé ʼbá yî drí, tã tãndí gólâkâ ʼdĩ tã lâ îcá vị̃lị́ drị̃ ʼásĩ kô zãâ gbạ́dú ạ̃dũkũ ãkó." Lôngó 112.9
47009010	Gõʼdá Ôvârí rî nĩ rĩʼá órĩ âfẽlé õjílã drí rĩʼá ị̂ʼdị́lâ. Gólâ rî kpá nĩ rĩʼá ngá nyãnyã âfẽlé õjílã drí nyãlé. Ĩtí rî, gólâ âʼdô kpá ngá ãnî drí lẽlé rî âfẽʼá nĩ ãnî drí, nĩ ãʼdô ró bê ngá fẽlé ãzí-ãzí yî pãzó.
47009011	Nĩ ndrê drẽ, gõʼdá Ôvârí âʼdô ngá tãndí âfẽʼá ãnî drí dũû tãlâ ngá ãnî drí fẽlé õjílã ãzí pãzó ʼdĩ tãsĩ. Tãlâ õzõ mã õtírĩ ngá fẽfẽ ãníkâ ʼdĩ ʼbá yî fẽê ãnî ậdrúpị̃ yî ngá ãkó lé ʼbá ró ʼdĩ ʼbá yî drí rî, gólĩyî âʼdô ãwô-ĩtí ʼẽʼá Ôvârí drí rõô ngá ʼdĩ ʼbá yî tãsĩ.
47009012	Ĩtí rî, tã tãndí gólâ ãnî drí ʼẽlé ãnî ãzí-ãzí yî drí ʼdĩ âʼdô gólĩyî ʼbãʼá ngá gólĩyî drí âʼdólé ĩzã lâ bê rî ʼbá yî ûsúlị́. ʼDĩî âʼdô gõʼdá kpá õjílã ãzâ ʼbá yî ʼbãʼá ãwô-ĩtí ʼẽlé Ôvârí drí rõô ngá ãnî drí fẽlé ʼdĩ ʼbá yî tãsĩ.
47009013	Nĩ ndrê trá, ngá fẽfẽ tãndí ãnî drí fẽlé ʼdĩ âʼdô âʼdálâ kĩ, nĩ lẽ tã trá Ôvârí ʼá pị̃pị̂sị́lị́ ãlô sĩ. Gõʼdá õzõ õjílã õndrê ãnî trá tã rî ʼdĩ ʼẽʼá ĩtí rî, gólĩyî âʼdô Ôvârí rî lûyị́ʼá rõô tã rõrõ ãníkâ ʼdĩ tãsĩ, gõʼdá kpá ngá fẽfẽ ãníkâ drị̃-bạ́lạ́yị̂ ró õjílã gólĩyî ngá ãkó lé ʼbá ró rî yî pãzó ʼdĩ tãsĩ.
47009014	Krístõ ʼbá rî gógó Yũdạ́yạ̃ ʼálâ rî ʼbá yî rĩʼá rãtáã ʼẽʼá ãnî tãsĩ rõô lôvó sĩ, tãlâ Ôvârí âʼdâ pị̃pị̂sị́lị́ tãndĩ íyíkâ rî trá gólĩyî drí ãnî tãsĩ.
47009015	Nĩ ʼdê mã ʼê ãwô-ĩtí Ôvârí drí ãmbá, tãlâ ngá fẽfẽ ạ́ngị́ gólâ drí fẽlé ãmâ drí ãmbã lâ drí lậvũlị́ trá gạ̃rạ̃ ãmâ tị̂ drí ậʼdị́zó tã lâ ʼá nõ tãsĩ, ngá fẽfẽ rî ʼdĩ rĩʼá Yésũ ĩʼdî.
47010001	Mâ Póõlõ ámâ nyãányâ, má lẽ ãnî drí úlị́ ámákâ má drí âtálé ãnî drí mãnísĩ rû lôgõ sĩ vũdrị́ pị̃pị̂sị́lị́ ạ̃ʼdị́ sĩ õzõ Yésũ Krístõ kâtí nõ ârílí. Áâtâ trá kĩ, kậyị̂ má drí ʼbãzó ãní bê nã, má lôgõ mâ trá âʼdólé gbõ ngá fínyáwá ró ãnî ândrá. Gõʼdá õzõ má õtírĩ ʼbãâ ãnî lãfálé yû rî, má drí gõzó rĩʼá úlị́ âmbâ-âmbâ âtálé ãnî drí.
47010002	Õzõ gõʼdá má õcâ trá ãnî ngálâ rî, má âʼdô úlị́ âmbâ-âmbâ âtáʼá ĩʼdî õjílã gólĩyî tã âtá ʼbá kĩ, má ãâtá úlị́ âmbâ-âmbâ ĩyî lị̃fị́ drị̃ ʼá kô ʼdĩ ʼbá yî drí. Gõʼdá má lẽé kô úlị́ âmbâ-âmbâ âtálé ãnî nyãányâ drí.
47010003	Nĩ ndrê trá, gbõ lé mã ãʼdô õjílã mvá ʼî rî, mã rí kô ạ̃jú ʼbũlị́ ãmâ ạ̃jú-ʼbá-ãzí yí bê tã ị̂sũ ãngó nõ kâ rî sĩ.
47010004	Nĩ ndrê trá, gõʼdá drị́-fê ãmâ drí rĩzó ạ̃jú ʼbũlị́ ĩʼdî sĩ lâ rî âʼdó kô õzõ drị́-fê õjílã mvá kâ rî ʼbá yí kâtí. Gõʼdá ãmâ rĩʼá cú drị́-fê Ôvârí kâ mbârâkã bê gạ̃rạ̃ ãmâ drí rĩzó ãmâ ạ̃jú-ʼbá-ãzí Sãtánã rî ʼbũlị́ ĩʼdî sĩ lâ rî bê. Drị́-fê gólâ Ôvârí drí âfẽlé ʼdĩ cú rĩʼá fãfã bê võ Sãtánã kâ rĩzó rĩlí ʼá lâ kúmú ró ãmâ drị̃lị́ rî îzãzó.
47010005	Gõʼdá gólĩyî âʼdô tã ị̂sũ gólâ lómbé-lómbéwá kâ Sãtánã drí rĩʼá ʼẽlâ ãmâ drí, ãmâ ʼbã ʼbá Ôvârí rî nị̃lị́ kô rî îzãʼá drị́-fê ʼdĩ sĩ. Gõʼdá mã rî rû fũlị́ tã ârí ãkõ ãmákâ Ôvârí drí rî bê drị́-fê ʼdĩ sĩ, gõʼdá tã ị̂sũ ãmákâ ʼbãlé tã Yésũ Krístõ kâ ârílí ĩʼdî.
47010006	Ĩtí rî, gõʼdá nĩ fẽ ãnî trá ndrĩ tã Ôvârí kâ ị̂njị̃lị́ dódó rî. Gõʼdá ãmâ rĩʼá njãâ lâṇõ fẽlé õjílã gólĩyî Ôvârí rî ị̂njị̃ ʼbá dódó kô rî ʼbá yî drí.
47010007	Ámâ ãzí-ãzí yî, tã ị̂sũ-ị̂sũ ãníkâ rî âʼdó kô mbị̂. Õzõ õjílã ãzâ ʼbá yî õrî ĩyî tã ị̂sũlị́ kĩ, yĩ ãâʼdô õjílã Yésũ Krístõ kâ ĩʼdî rî, gõʼdá nĩ ị̂sũ kpá kĩ, ãmâ kpá õjílã Yésũ Krístõ kâ ĩʼdî õzõ gólĩyî tí. Gõʼdá ãmâ kpá cú drị́-ãcê bê tã âtázó ãnî drí ĩtí.
47010008	Tã ị̂sũ-ị̂sũ ãníkâ ʼá rî, mã rî rĩʼá ãmâ lômbélé drị́-ãcê gólâ Kúmú ãmákâ Yésũ Krístõ drí âfẽlé ãmâ drí nõ tãsĩ yã? Drị́-ãcê rî ʼdĩ rĩʼá tã lẽlẽ ãníkâ ʼbãzó âʼdólé gạ́gạ́ ĩʼdî sĩ lâ, âʼdó kô ãnî îzãzó.
47010009	Gõʼdá má lẽé kô wárãgã ámákâ îgĩlí ãnî drí nõ drí ãnî ʼbãlé âʼdólé ũrị̃ ró.
47010010	Nĩ ndrê trá, áâtâ trá kĩ, mâ Póõlõ, úlị́ ámákâ îgĩlí wárãgã ámákâ ʼá rî, tã lâ íyíkâ âmbâ-âmbâ ró, gõʼdá mâ rî gógó drí ʼbãzó ãní bê tólâ rî, má ãâʼdô íyíkâ mbârâkã ãkó. Gõʼdá úlị́ ãmákâ âtálé ãmâ lãfálé ʼá rî ãâʼdô íyíkâ úlị́ tãkó rî ʼbá yî ĩʼdî.
47010011	Nĩ ndrê drẽ, õjílã ũnị̃ tã nô dódó, tã gólâ má drí îgĩlí wárãgã ʼá rî, îcá kô âʼdólé ngĩî, tã gólâ má drí ʼẽʼá âtálâ ãnî drí, má drí ʼbãrẽ cú tólâ rî ʼá rî drị̃ị̂ sĩ. Má îgĩ wárãgã ãnî drí ngbãângbânõ rî, tãlâ má âʼdó kô ãní bê tólâ rî drí. Gõʼdá má õtírĩ cãâ ãnî ngáá tólâ rî, má âʼdô úlị́ âtáʼá ãnî drí kpá ĩtí drị́-ãcê gólâ Ôvârí ngá lésĩ má drí wárãgã îgĩzó ĩʼdî sĩ lâ ʼdĩ sĩ.
47010012	Ĩtí rî, gõʼdá má ị̂sũú tã kô ámâ nyãányâ ʼbãzó âʼdólé sị́sị́ õjílã ãzí drí. Gõʼdá gólĩyî kĩ ĩyíkâ rî, ĩyî tã õlậvũ nĩ gạ̃rạ̃ õjílã ãzí drị̃ị̂ sĩ. Gõʼdá gólĩyî rî ĩyíkâ ĩyî ị̂ʼbị̃lị́ nõ gbõ ãkpãkãʼdã ĩyî vó ʼásĩ, ngãtá ãʼdî lậvũ nĩ yã rî nị̃zó bê. Tã rî gógó ĩtí ʼdĩ, rî âʼdálâ kĩ, gólĩyî nị̃ị́ tã kô, tãlâ gólĩyî ị̂sũ ĩyíkâ bê rî, gólĩyî kĩ ĩyî ãâʼdô ĩyî nyãányâ kâ ĩʼdî.
47010013	Ĩtí rî, gõʼdá ámákâ rî, má rî ámákâ ámâ lômbélé nõ tã mbị̂ drị̃ị̂. Má rî ámâ lômbélé cé lôsĩ gólâ Ôvârí drí âfẽlé má drí ʼẽlé ãnî lãfálé rî drị̃ị̂.
47010014	Má rî ámâ lômbélé rõô yã? Nĩ nị̃ trá tãndí ró kĩ, mâ ĩʼdî õjílã drị̃-káká gólâ pávó tị̂ ãcê nõ trõ ʼbá nĩzó cãlé tã âtî-âtî tãndí Ôvârí kâ nõ bê ãnî drí tólâ rî.
47010015	Ĩtí rî, gõʼdá má rí kô ámâ ậrúlị́ lôsĩ ãzí-ãzí drí ʼẽlé nĩ rî drị̃ị̂. Võ lâ ʼá rî, gõʼdá má lẽ tã lẽlẽ ãníkâ Ôvârí ʼá rî drí mbãlé âʼdólé gạ̃rạ̃, tãlâ lôsĩ ámákâ ʼẽlé ãnî lãfálé rî õmbâ ró bê, nyé õzõ tã Ôvârí drí ʼbãlé trá má drí ʼẽlé rî kâtí.
47010016	Gõʼdá má nĩ ró bê nĩʼá úlị́ Ôvârí kâ nõ ʼbá yî pẽ bê sị́sị́ ʼálâ võ ãzâ ʼbá yî ʼásĩ. Má lẽ nĩlí võ óʼdí ʼásĩ nĩʼá tã âtî-âtî tãndí Ôvârí kâ nõ âtá bê, tãlâ má õzó kô rĩî lómbé-lómbéwá ʼẽlé lôsĩ ámâ ãzí-ãzí yî drí ʼẽlé nĩ rî yî drị̃ị̂ kĩʼá nĩ rî, ʼdĩ ʼbá yî ãâʼdô lôsĩ má drí ʼẽlé nĩ rî yî ĩʼdî.
47010017	Gõʼdá áâtâ trá tã îgĩ Ôvârí kâ ʼá kĩ nĩ rî, "Õzõ õjílã ãzâ õlẽ trá íyî ậrúlị́ rî, gólâ ạ̃ậrû yî cé tã Ôvârí drí ʼẽlé rî tãsĩ." Yẽrẽmíyã 9.24
47010018	Gõʼdá õjílã gólâ rĩ ʼbá íyî tã lôngólé rî, Ôvârí lẽé kô. Gõʼdá Ôvârí rî íyíkâ cé õjílã yí drí ndrẽlé tãndí rî ʼbá yî lẽlé ĩʼdî.
47011001	Ámâ ậdrúpị̃ yí ámâ îzó yí bê, má nị̃ trá kĩ, âʼdó kô rĩʼá tã lị̃fị́ lõmbâ kâ ró má drí rĩzó ámâ lômbélé.
47011002	Mâ rĩʼá tã ị̂sũ-ị̂sũ bê nyé tã lẽlẽ ãníkâ Yésũ Krístõ ʼá rî tãsĩ, nyé õzõ Ôvârí drí ʼbãrẽ tã ị̂sũ-ị̂sũ bê õjílã íyíkâ tãsĩ rî kâtí. Ãnî gõʼdá trá nyé õzõ õkó mvá gólâ ndrẽlé trá ʼẽʼá gĩlâ õkó ró Yésũ Krístõ drí rî kâtí, tíbê tã lẽ ʼbá trá kĩ, Yésũ Krístõ drí âʼdózó cé nĩ íyî ágó ró rî kâtí. Ĩtí rî, gõʼdá má lẽé kô ãnî drí tã õnjí ʼẽlé gólâ rú.
47011003	Gõʼdá mâ rĩʼá ũrị̃ ró, tãlâ õjílã ãzâ ʼbá yî lẽ trá ãnî âdólé tã lẽlẽ Yésũ Krístõ ʼá pị̃pị̂sị́lị́ ãlô sĩ rî âyélé, nyé õzõ ị̃nị̃ drí Áwã rî âdórẽ rî tí.
47011004	Má nị̃ trá, nĩ rî rĩʼá tã îmbâ õjílã tị́ sĩ ndrĩ Yésũ Krístõ rî tãsĩ rî ârílí, õzõ kpálé tã îmbâ rî ʼdĩ ãʼdô ngĩî ãmákâ rî rú sĩ rî. Má nị̃ trá, nĩ rî rĩʼá líndrí gólâ âʼdó ʼbá ngĩî rî ʼbá yî lậgúlị́ Líndrí Ôvârí kâ má drí tã lâ pẽlé trá ãnî drí rî drị̃ị̂ sĩ. Gõʼdá nĩ rî kpá rĩʼá tã lẽlé tã âtî-âtî ngĩî ãzâ ʼbá yî ʼá tã âtî-âtî tãndí gólâ má drí pẽlé trá ãnî drí rî drị̃ị̂ sĩ.
47011005	Ãʼdô tã îmbá ʼbá gólĩyî ngĩî ãnî drí rĩʼá tã gólĩyíkâ ârílí ʼdĩ ʼbá yî tãsĩ rî ĩʼdî rî, õjílã gólĩyî ókĩzõ nĩ rî, ãâʼdô ĩyî lãjóʼbá ạ́ngị́ ró ʼdĩ ʼbá yî drí, má ị̂sũú kô kĩ, ãmbã gólĩyíkâ lậvũ mâ drị̃ị̂ sĩ.
47011006	Gbõ lé má ãâtâ tã dódó kô rî, má âʼdâ tã trá ãnî drí ngbálí-ngbálí kĩ, má rî tã Ôvârí kâ pẽlé ãnî drí nõ tã nị̃nị̃ Ôvârí ngá lésĩ rî sĩ.
47011007	Gõʼdá kậyị̂ gólâ má drí rĩzó tã âtî-âtî tãndí Ôvârí kâ nõ pẽlé ãnî drí rî, má îjí ãnî kô ậdị̂ âfẽlé má drí. Gõʼdá má lôgõ mâ trá âʼdólé ngá fínyáwá ró, gõʼdá nĩ âʼdô ró bê gạ̃rạ̃. Tã gólâ má drí ʼẽlé ʼdĩ tã õnjí ʼî yã?
47011008	Ĩtí rî, gõʼdá krístõ ʼbá võ ãzâ ʼbá yî ʼásĩ rî ʼbá yî âfẽ ậdị̂ bê má drí rî, má trõ ậdị̂ ʼdĩ trá ãnî pãzó ĩʼdî sĩ lâ.
47011009	Kậyị̂ má drí ʼbãzó ãní bê tólâ rî, gbõ lé má ãʼdô bê ngá ãkó rî, má îkpókpólõó ãnî kô ngá má drí âʼdózó ĩzã lâ bê ʼdĩ tãsĩ âfẽlé má drí, tãlâ krístõ ʼbá gólĩyî âcá ʼbá Mẽkẽdónĩyã lésĩ rî ʼbá yî âfẽ ngá ĩzã lâ drí ámâ ʼẽlé rî nĩ má drí. Nĩ ndrê trá, sị́sị́ rî má ʼbãá lâṇõ ámákâ kô ãnî drị̃ị̂. Gõʼdá ị̃zạ́tú rî, má îcá kpá kô ʼbãlâ ãnî drị̃ị̂.
47011010	Tã pạ̃tị́ị̃ ró, má âtâ tã ãnî drí Yésũ Krístõ rî rú sĩ, má îcá kô tã ʼdî âtâ-âtâ lâ âyélé ʼbạ̃drị̃ ãníkâ Gị̃rị́kị̃ kâ nõ ʼásĩ nõngá. Má âʼdô ámákâ kó zãâ rĩʼá ámâ lômbélé tã gólâ má drí ậdị̂ trõzó ãnî drị́gạ́ sĩ kô ʼdĩ ʼá.
47011011	Ĩtí rî, tã gólâ má drí ậdị̂ trõzó ãnî drị́gạ́ sĩ kô ʼdĩ ífí lâ ãʼdô ʼî yã? Âʼdó kô kĩ, má lẽé ãnî kô rî. Ôvârí nị̃ trá kĩ, má lẽ ãnî trá rõô.
47011012	Ĩtí gõʼdá má âʼdô zãâ rĩʼá tã gólâ má drí rĩʼá ʼẽlâ ngbãângbânõ ậdị̂ trõzó ãnî drị́gạ́ sĩ kô rî ʼẽlé ĩʼdî, tãlâ õjílã gólĩyî õnjõ kâ ʼdĩ ʼbá yî õzó kô rĩî ĩyî lômbélé kĩʼá nĩ rî, yĩ õrî lôsĩ ʼẽlé Ôvârí drí, kpá té õzõ ãmâ drí rĩrĩ ʼẽlâ rî kâtí.
47011013	Nĩ ndrê trá, õjílã ʼdî ʼbá yî âʼdó kô ĩyî pạ̃tị́-pạ̃tị̃ lãjóʼbá Yésũ Krístõ kâ ĩʼdî. Gólĩyî lãjóʼbá rĩ ʼbá õjílã âdólé õnjõ sĩ rî ʼbá yî ĩʼdî. Gólĩyî ôjâ ĩyî âʼdólé nyé õzõ lãjóʼbá Yésũ Krístõ kâ rî yí kâtí.
47011014	Ĩtí rî, nĩ ʼbã tã ʼdî õlîjã ãnî drị̃ kô. Kpá ĩtí, Sãtánã âʼdô kpá íyî ôjáʼá, õjílã õndrê ró yî bê õzõ mãlãyíkã Ôvârí ngá lésĩ rî kâtí.
47011015	Ĩtí rî, gõʼdá âʼdó kpá kô âmbâ-âmbâ ró lãjóʼbá Sãtánã kâ drí ĩyî ôjázó kpá âʼdólé nyé õzõ lãjóʼbá Yésũ Krístõ kâ rĩ ʼbá tã âtî-âtî tãndí gólâkâ pẽlé rî kâtí. Gõʼdá õtírĩ cãâ kậyị̂ ạ̃dũkũ sĩ rî, Ôvârí âʼdô tã-vó gólĩyíkâ kĩʼá kpá té tã ʼẽʼẽ gólĩyíkâ gólĩyî drí ʼẽlé rî vó ró.
47011016	Má ândâ drẽ tã nô kpá óʼdí ãnî drí. Tã ị̂sũ-ị̂sũ ãníkâ ʼá rî, má rí tã âtálé tã nị̃nị̃ sĩ kô. Gõʼdá gbõ lé ĩtí rî, gõʼdá nĩ ârî tã ámákâ gólâ má drí ámâ lômbézó tã lâ sĩ nõ.
47011017	Tã gólâ má drí ʼẽʼá âtálâ ãnî drí rî, má rî âtálâ ʼdĩ tã nị̃ ãkõ ámákâ ʼdĩ sĩ, âʼdó kô tã âtálé õzõ Yésũ Krístõ kâtí rî ĩʼdî.
47011018	Õjílã dũû rî ĩyî trá rĩʼá ĩyî lômbélé ãngó nõ ʼá, ĩtí rî, gõʼdá má âʼdô kpá ámâ lômbéʼá ãnî drí.
47011019	Nĩ âʼdô ãníkâ bê tã nị̃ ʼbá ró rî, ʼdõvó nĩ âʼdô kpá õjílã gólĩyî tã nị̃nị̃ ãkó rî yî lậgúlị́.
47011020	Má âtâ ãnî drí tã pạ̃tị́-pạ̃tị̃ ró, nĩ âyê õjílã ʼdî ʼbá yî trá ãnî ʼbãlé rạ̃gị́ị̃ ĩyíkâ ró. Gólĩyî drí rĩzó ãnî âdólé ậdị̂ ãníkâ nyãzó, ãnî lôʼdálé ãnî ndrẽzó ngá fínyáwá ró, gõʼdá kpá rĩzó tã ãnyĩ kâ ʼẽlé ãnî drí.
47011021	Nĩ ndrê drẽ, má îcá kô tã õnjí ĩtí ʼdĩ ʼẽlé ãnî drí. Gõʼdá tãlâ ãʼdô ʼî ãnî drí rĩzó tã õjílã ʼdî ʼbá yí kâ ârílí ĩʼdî tã ámákâ rî ârî-ârî lâ võ ʼá yã? Gõʼdá õzõ õjílã ʼdî ʼbá yî õrî ĩyî lômbélé tã ĩyíkâ tãsĩ rî, gõʼdá má âʼdô kpá ámâ lômbéʼá tã ámákâ rî tãsĩ. Ngbãângbânõ rî, má rî úlị́ âtálé nõ, nyé õzõ tã nị̃ ãkõ lé ʼbá kâtí.
47011022	Gólĩyî kĩ, ĩyî ãʼdô õrĩ Ị́bũrũ kâ ʼî. Mâ kpá õrĩ Ị́bũrũ kâ ʼî. Gólĩyî Ãbãrãyámã rî ózõwá yî ĩʼdî. Gõʼdá mâ kpá Ãbãrãyámã rî ózõwá ʼî.
47011023	Gólĩyî kĩ, ĩyî âʼdô rû ị̂ʼbũ ʼbá Yésũ Krístõ kâ ʼî. Gõʼdá mâ kpá rû ị̂ʼbũ ʼbá Yésũ Krístõ kâ ĩʼdî gólĩyî lậvũlị́ ndrĩ. Ngbãângbânõ rî, úlị́ ámákâ nõ gõʼdá trá pạ̃tị́ị̃ úlị́ tã nị̃ ãkó lé ʼbá kâ ʼî. Gõʼdá lé ĩtí rî, má ʼê lôsĩ trá Ôvârí drí rõô gạ̃rạ̃ gólĩyî lậvũlị́. Gõʼdá óômbê mâ trá ʼbãlé gạ̃nị́mạ̃ ʼá ândálé lôsĩ Ôvârí kâ nõ ʼẽrẽ lâ ʼá gạ̃rạ̃ gólĩyíkâ drị̃ị̂ sĩ. Ócâ mâ trá ândálé ândálé õnjí tẽtẽ, tí ãʼdô ró kó má drí drãzó vólé.
47011024	Gõʼdá õjílã drị̃-ʼbá Yúdạ̃ yí kâ rî câ mâ trá ônjóróʼbí sĩ nyâʼdî-trá-drị̃-lâ-ngâ-mûdrị́-drị̃-lâ-ngâ-njị̂-drị̃-lâ-sû ândálé ândâlâ njị̂.
47011025	Gõʼdá drị̃-ʼbá Rómã kâ câ mâ kpá trá fê sĩ, ândâlâ nâ. Kậyị̂ ãlô sĩ, õjílã drí kpá ámâ lûvũzó kúnị́ mvá sĩ, ãʼdô ró má õdrã ró vólé. Gõʼdá kõlóngbõ ʼê trá rû âkólé má bê lị̃mvû ândrê ʼá ândâlâ nâ, gõʼdá kậyị̂ ãlô sĩ, kõlóngbõ drí ʼẽzó rû âkólé ãmá bê lị̃mvû ândrê ʼá rî sĩ rî, má âgô trá kõlóngbõ rú lị̃mvû drị̃ị̂, ị̃tú gị̃rị̃ ngạ́cị̂ gị̃rị̃ ị̃tú-pá nyâʼdî-ãlô-drị̃-lâ-ngâ-sû sĩ, ãʼdô ró ámâ nyãányâ pãlé.
47011026	Má tô ậcị́ jẽjẽ trá võ ʼásĩ dũû, ậcị́ tõtõ ʼdî ʼbá yî võ ʼásĩ rî, má ʼbê drị̃ trá tã õnjî-õnjî bê dũû, lị̃mvû ândrê tị̃tị̃, ngá ôpá ʼbá, õjílã ámákâ Yúdạ̃ yí kâ rî yî drí ʼẽzó ámâ fũlị́, gõʼdá kpá gólĩyî âʼdó ʼbá kô õjílã Yúdạ̃ yí kâ ró rî ʼbá yí bê. Gõʼdá jạ̃rị́bạ̃ ʼá ngãtá õmã ʼá yã rî, má rî ámákâ kó zãâ drị̃ ʼbẽlé tã õnjî-õnjî bê. Gõʼdá má õtírĩ nĩî lị̃mvû ândrê drị̃ị̂ sĩ kõlóngbõ sĩ rî, má ʼbê drị̃ íyíkâ kpá zãâ tã õnjî-õnjî bê. Ĩtí rî, gõʼdá õjílã gólĩyî rĩ ʼbá ĩyî tã âmãlé kĩ, ĩyî ãâʼdô krístõ ʼbá yî ĩʼdî rî, rî ĩyî kpá rĩʼá tã õnjî-õnjî ʼẽlé má drí.
47011027	Má rî lôsĩ ʼẽlé rõô bũúũ lâṇõ drí fĩzó má rú. Kậyị̂ ãzâ ʼbá yî sĩ rî, má ʼê lôsĩ ngạ́cị̂ gị̃rị̃, má kó ậʼdú kô. Kậyị̂ ãzâ ʼbá yî sĩ rî, mâ trá lõfó ró lị̃mvû lôvó bê. ʼDĩî ʼê rû trá ĩtí ândálé dũû. Gõʼdá kậyị̂ ãzâ ʼbá yî sĩ rî, mâ trá ngá nyãnyã ãkó nyãlé. Má rî trá ítá tãndí ãkó sõlé ẽʼdẽ drí, gõʼdá kpá jó tãndí ãkó rĩzó ʼá lâ, õzõ õcâ trá ôzê lị̃mvû bê rî.
47011028	Gõʼdá tã ʼdî ʼbá yî drị̃lị́ sĩ ndrĩ rî, má njị̃ lậnjị̃-lậnjị̃ lôsĩ ámákâ ʼdĩ kâ ʼdĩ ndrĩ kạ̃nị́sạ̃ tãsĩ. Mâ tã ị̂sũ ró gólĩyî tãsĩ kậyị̂ lâṇõ kâ ʼásĩ.
47011029	Õzõ gõʼdá õjílã ãʼdô trá mbârâkã ãkó rî, gõʼdá má îcá kpá kô âʼdólé mbârâkã ãkó õzõ gólĩyíkâ tí yã? Gõʼdá õzõ áãâdô õjílã ãzâ trá tã õnjí ʼẽlé rî, ʼdĩî ʼbã mâ âʼdólé tã ị̂sũ ró rõô.
47011030	Gõʼdá âʼdô bê trá ĩtí rî, õzõ má õlẽ trá ámâ ậrúlị́ rî, ʼdõvó má ậrû mâ ngá gólĩyî rĩ ʼbá âʼdálâ kĩ, mâ rĩʼá mbârâkã ámâ ífífí kâ rî ãkó rî tãsĩ.
47011031	Ôvârí rî nyãányâ nị̃ trá kĩ, má rî ʼdĩ âʼdó kô õnjõ âdólé ĩʼdî. Gólâ Kúmú ãmákâ Yésũ Krístõ rî átá ʼî, úlûyị̂ gólâ zãâ gbạ́dú ạ̃dũkũ ãkó.
47011032	Kậyị̂ Ãrẽtásĩ drí ʼbãzó kúmú ạ́ngị́ ró kúmú ãzí drị̃lị́ ndrĩ, má drí drẽ rĩzó rĩlí jạ̃rị́bạ̃ Dãmãsékẽ ʼálâ rî, kúmú jạ̃rị́bạ̃ rî ʼdĩ kâ ʼê ámâ rũlị́ ômbélé ʼbãlé gạ̃nị́mạ̃ ʼá. Ĩtí rî, gõʼdá gólâ drí ạ̃jú ʼbũ ʼbá íyíkâ ʼbãzó dîrî jạ̃rị́bạ̃ rú sĩ, ãʼdô ró bê ámâ rũlị́, õzõ má ãâfõ trá rî.
47011033	Gõʼdá ámâ rû-lẽ-ãzí yî pâ mâ trá. Gõʼdá ũpị̃ bê ãgã jạ̃rị́bạ̃ ʼdî kâ ʼá, gõʼdá gólĩyî drí ámâ ʼbãzó ívõ ʼá gõzó bãfí ãcê ômbélé ívõ rî ʼdĩ tị́ ámâ îrízó kôrô ũpị̃ rî ʼdĩ ʼásĩ. Ĩtí rî, gõʼdá má drí ngá pãzó kúmú ʼdĩ drị́gạ́ sĩ.
47012001	Gõʼdá má âʼdô rĩʼá zãâ ámâ lômbê-lômbê bê ạ̃tị́ ʼálâ, gbõ lé tã má drí rĩzó ámâ lômbélé tã lâ sĩ ʼdî rî õpá mâ kô rî. Gõʼdá má âʼdô tã lârâkô Ôvârí drí âʼdálé má drí rî tã lâ âtáʼá ãnî drí, gõʼdá kpá tã gólâ má drí âbĩlí lị̃fị́ ngbậ ró rî bê.
47012002	Ndrô mûdrị́-drị̃-lâ-ngâ-sû lậvũ ʼbá nã ʼbá yî vósĩ rî, ótrõ mâ trá nĩzó ĩʼdí bê lâ ûrú ʼálâ. Gõʼdá má nị̃ị́ kô ngãtá ótrõ mâ trá nĩzó ĩʼdí bê lâ ûrú ʼálâ kũlũtũtũ ró ngãtá âbĩ-âbĩ ʼî yã rî, gõʼdá tã gólâ âʼdó ʼbá rî, Ôvârí nị̃ íyîngá nĩ.
47012004	Kậyị̂ ámâ trõzó ûrú ʼálâ rî sĩ rî, má ârî tã trá dũû tíbê má drí îcálé tã lâ ngĩlí ãnî drí kô rî. Ôvârí lẽé kô ãmâ õjílã mvá drí tã ĩtí ʼdĩ ʼbá yî tã lâ âtálé.
47012005	Tí má âʼdô ámâ lômbéʼá tã gólĩyî ĩtí ʼdĩ ʼbá yî tãsĩ. Gõʼdá ĩtí rî, má îcá kô ámâ lômbélé ãkpã ámâ nyãányâ tãsĩ. Má âʼdô ámâ lômbéʼá tã gólâ má drí âʼdózó mbârâkã ãkó ʼá lâ rî tãsĩ.
47012006	Gõʼdá gbõ lé má õlẽ ámâ lômbélé tã ʼdî tãsĩ rî, gõʼdá má îcá kô ámâ lômbélé ámâ nyãányâ tãsĩ, tãlâ má lẽé kô õjílã drí nị̃ lâ kĩ, ãmbã ámákâ rî õlậvũ gạ̃rạ̃ tã gólĩyî drí ámâ ndrẽzó ʼẽrẽ lâ ʼá ngãtá âtárẽ lâ rî ʼá ʼdĩ drị̃ị̂ sĩ.
47012007	Ĩtí rî, gõʼdá Ôvârí lẽé kô má drí ámâ lômbélé ngá gólĩyî yî Ôvârí drí âʼdálé má drí ʼdĩ ʼbá yî tãsĩ. Ĩtí rî, gólâ âyê võrã ʼbá Sãtánã ngá lésĩ rî trá lâṇõ âfẽlé ámâ rúʼbạ́ ʼá, tã lâ õlâzê ró má rú, tãlâ má õzó kô rĩî ámâ lômbélé tákányĩ.
47012008	Ĩtí rî, má lôʼbã rúʼbạ́ trá Kúmú ámákâ Yésũ Krístõ rú ândâlâ nâ, gólâ õtrõ ró lâṇõ ạ́ngị́ ʼdĩ bê vólé má rú sĩ.
47012009	Gõʼdá gólâ ʼé tã má drí îjílí ʼdĩ kô, gólâ kĩ bê má drí rî, mbârâkã lôvó íyíkâ kâ ʼdĩ ĩîcâ trá má bê ámâ pãlé kậyị̂ lâṇõ ʼdĩ kâ ʼá. Gólâ kĩ, õzõ má ãʼdô mbârâkã ãkó rî, gõʼdá mbârâkã íyíkâ drí ʼbãzó má ʼá gạ̃rạ̃. Tãlâ úlị́ ʼdĩ tãsĩ rî, mâ Póõlõ, mâ rĩʼá ãyĩkõ ró ámâ lômbélé ãnî drí tã gólĩyî ámâ ʼbã ʼbá âʼdólé mbârâkã ãkó ʼdĩ tãsĩ. Tãlâ tã ʼdî ʼbá yî tãsĩ rî, mbârâkã Yésũ Krístõ kâ âʼdô rĩʼá má ʼá gạ̃rạ̃ ámâ rũlị́ gạ́gạ́.
47012010	Tãlâ tã ʼdî ʼbá yî tãsĩ rî, mâ rĩʼá ãyĩkõ ró õzõ lâṇõ õʼê mâ trá rî. Ngãtá ngá gólĩyî ámâ ʼbã ʼbá âʼdólé mbârâkã ãkó rî ʼbá yî ĩʼdî ngãtá lãʼdá ʼî, ngãtá rĩrĩ âmbâ-âmbâ ãngó nõ ʼá nõ ĩʼdî yã rî, ngãtá lâṇõ ʼî yã rî, mâ njãâ lâṇõ ʼdî ʼbá yî lârâkô lâ yî njị̃lị́ ndrĩ Yésũ Krístõ sĩ. Nĩ ndrê trá, gõʼdá õzõ lâṇõ ʼdî ʼbá yî õʼbã mâ trá âʼdólé mbârâkã ãkó rî, gõʼdá mbârâkã ãkĩ Yésũ kâ ʼdĩ drí ámâ pãzó.
47012011	Má nị̃ trá kĩ, má rî úlị́ âtálé õzõ tã nị̃nị̃ ãkó lé ʼbá kâtí, gõʼdá nĩ ʼbã mâ nĩ âʼdólé ĩtí tã nị̃ ãkó lé ʼbá ró ʼdĩ. Tí rĩʼá tãndí ró ãnî drí ãmâ lûyị́lị́ lôsĩ gólâ má drí ʼẽlé ãmbá ãnî lãfálé nõ tãsĩ. Nĩ ndrê trá, gbõ lé má ãʼdô tã nị̃ ãkó lé ʼbá ʼî rî, má nị̃ trá, lãjóʼbá ʼdĩ ʼbá yî rĩʼá ngĩî. Gólĩyî ãnî drí rĩʼá rú lâ ĩyî lûyị́lị́ ʼdĩ ʼbá yî, ãmbã gólĩyíkâ rî lậvũú ãmbã ámákâ rî kô.
47012012	Kậyị̂ má drí ʼbãzó ãní bê tólâ rî, má ʼê tã trá dũû, ãʼdô ró bê tã âʼdâ ró kĩ, pạ̃tị́ị̃ mâ lãjóʼbá Yésũ Krístõ kâ ĩʼdî. Má rî trá rĩʼá lôsĩ lãjóʼbá kâ ʼẽlé ãnî lãfálé dódó tã nị̃nị̃ sĩ, tã lârâkô gólĩyî Ôvârí drí ámâ ʼbãlé ʼẽlâ ʼdĩ ʼbá yí bê.
47012013	Nĩ ndrê drẽ, tã ndrĩ má drí ʼẽlé trá õjílã kạ̃nị́sạ̃ ãzâ ʼbá yí kâ drí rî, má rî kpá ʼẽlâ ãnî drí. Tã gólâ má drí ʼẽlé ãnî drí kô rî, rĩʼá cé má îjí ãnî kô ậdị̂ âfẽlé má drí ámâ vó ndrẽzó. Má ʼê ʼdĩ tã ányâ ʼî yã?
47012014	Ngbãângbânõ rî, nõô trá tã ândâlâ nâ lâ ʼî má drí ʼẽzó nĩlí ãnî ndrẽlé rî. Gõʼdá ậcị́ rî nõ ʼá rî, má âʼdô vólé gãʼá kpá dó ậdị̂ zị̃lị́ ãnî tị́ sĩ. Má lẽé ngá ãnî drị́gạ́ sĩ kô. Má lẽ íyíkâ bê-rî ãnî drí ãnî nyãányâ fẽlé ĩʼdî Ôvârí drí. Nĩ ndrê trá, âʼdó kô tãndí ró ʼdĩyímvá drí rĩzó nĩ rĩʼá átá lâ yî vó ndrẽlé ândrê lâ bê. Átá yî ândrê bê rî, rî ĩyî nĩ rĩʼá mvá lâ yî vó ndrẽlé. Gõʼdá ãnî trá nyé õzõ ámâ mvá yí kâtí.
47012015	Ĩtí rî, gõʼdá mâ rĩʼá ãyĩkõ ró ngá ámákâ fẽlé ndrĩ ãnî pãzó. Gõʼdá má âʼdô kpá cú ámâ nyãányâ fẽʼá nyé ãnî pãzó. Gõʼdá má lẽ ãnî trá rõô. Gõʼdá tãlâ ãʼdô ʼî ãnî drí ĩyíkâ ámâ lẽzó dódó kô rî yã?
47012016	Gbõ lé nĩ lẽ tã-drị̃ trá kĩ, má zị́ ậdị̂ ãnî tị́ sĩ ámâ pãzó kô rî, õjílã ãzâ ʼbá yî ãnî lãfálé sĩ kĩ, má ãâʼdô lị̃fị́ lõmbâ ʼbá ʼî. Má õrî ãnî âdólé õnjõ sĩ.
47012017	Gõʼdá tã rî ʼdĩ âʼdô íyíkâ ʼbãʼá ĩtí ʼdĩ ángô tí yã? Kậyị̂ gólâ má drí lãjóʼbá ʼdĩ ʼbá yî jõzó ãnî ngáá tólâ rî, má ûjũ trá ãnî âdólé lãjóʼbá ʼdĩ ʼbá yî tị́ sĩ yã?
47012018	Má lôʼbã rúʼbạ́ trá Títõ drí nĩzó ãnî pãlé krístõ ʼbá ãzâ bê. Kậyị̂ rî nã sĩ rî, Títõ âdô ãnî trá ngá trõzó ãnî drị́gạ́ sĩ íyî ífífí drí yã? Nĩ nị̃ị́ kô kĩʼá nĩ rî, ãmâ kpạ̃rạ̃tị́ Títõ bê rî tã tãndí ʼẽlé ãnî pãzó yã?
47012019	Nĩ ị̂sũ ãníkâ bê rî, mã rî ãmákâ nõ cé ãmâ tã âtálé ĩʼdî ãnî drí, tãlâ nĩ ị̂sũ ró tã bê kĩ, ãmâ õjílã tãndí ʼî yã? Âʼdó kô ĩtí. Ámâ ậdrúpị̃ yî ámâ îzó yí bê, mã rî nõ cé tã gólâ Kúmú ãmákâ Yésũ Krístõ drí lẽlé ãmâ drí âtálé ãnî drí rî âtálé ĩʼdî Ôvârí rî lị̃fị́ drị̃ ʼá. Ãnî ámâ rû-lẽ-ãzíyã gólĩyî ãmâ drí lẽlé rõô rî yî ĩʼdî. Ĩtí rî, tã ndrĩ gólĩyî ãmâ drí rĩʼá ʼẽlâ ʼdĩ ʼbá yî, mã rî ʼẽlâ ʼdĩ, ãʼdô ró bê mbârâkã sõlé ãnî rú lôsĩ Ôvârí kâ ʼẽzó.
47012020	Gõʼdá mâ rĩʼá ũrị̃ ró, tãlâ má õtírĩ cãâ ãnî ngálâ tólâ rî, má îcá kô ãnî ûsúlị́, nyé õzõ má drí lẽlé rî kâtí. Gõʼdá má îcá kpá kô âʼdólé õzõ ãnî drí lẽlé rî kâtí. Mâ rĩʼá ũrị̃ ró, tãlâ má õtírĩ cãâ ãnî ngáá tólâ rî, má âʼdô tã õnjî-õnjî nõ ʼbá yî ûsúʼá ãnî lãfálé, lâwã-lâwã, pị̃pị̂sị́lị́ ʼbãʼbã ngá ãzí-ãzí kâ rú, ạ̃wạ̃, lãfâ cãcã, lãʼdá, tã ngõngõ, lómbé-lómbéwá gõʼdá tã bárábányá rî ʼbá yí bê.
47012021	Mâ rĩʼá tã ị̂sũ ró, tãlâ má õtírĩ cãâ tólâ rî, Ôvârí âʼdô ámâ ʼbãʼá âʼdólé ãnyĩ ró tã ãníkâ tãsĩ, tãlâ nĩ âdĩí drị̃ kô tã õnjí ãníkâ ʼásĩ. Má âʼdô ãwó ngõʼá rõô õjílã gólĩyî dũû rĩ ʼbá zãâ rĩʼá tã õnjí ĩyíkâ sị́sị́ rî ʼbá yî ʼẽlé ʼdĩ ʼbá yî tãsĩ. Gólĩyî âdĩí drẽ zãâ drị̃ kô tã õnjí ĩyíkâ rĩʼá ʼẽlâ sị́sị́ rî ʼbá yî ʼásĩ. Gólĩyî drẽ zãâ rĩʼá ậʼdú kõʼá õjílã gólĩyî âʼdó ʼbá kô gólĩyî õkó ró ágó bê rî ʼbá yí bê fãã.
47013001	Mâ trá nĩʼá ʼdĩ ãnî ndrẽlé ngbãângbânõ ândâlâ nâ lâ ró. Nĩ nị̃ tãndí ró kĩ, má âʼdô tã ʼẽʼá nyé õzõ úlị́ Ôvârí kâ drí âtálé trá rî kâtí, "Õzõ õjílã ãzâ ãʼdô bê tã bê rî, rĩʼá tãndí ró õjílã drí âʼdózó bê rị̃ ngãtá nâ âʼdólé lị̃fị́ drị̃ ʼbá ró tã-drị̃ lẽlé kĩ, pạ̃tị́ị̃ tã rî ʼdĩ âʼdô trá ĩtí."
47013002	Gõʼdá má sõ drị́-mbílí trá ãnî lị̃fị́ sị́sị́ tã õnjí ãníkâ ãzâ tãsĩ, kậyị̂ gólâ má drí âʼdózó ãní bê ândâlâ rị̃ lâ ró rî ʼá. Ngbãângbânõ rî, má lẽ kpá tã ʼdî ândálé ãnî drí wárãgã má drí ʼẽʼá îgĩlâ ãnî drí nõ ʼá. Má õtírĩ cãâ tólâ ʼwãâ ró rî, õjílã gólâ má drí ûsúlị́ trá tã õnjí bê rî îcá kô ngá pãlé. Má âʼdô lâṇõ fẽʼá õjílã gólĩyî tã õnjí ʼẽ ʼbá trá rî ʼbá yî drí ndrĩ.
47013003	Ĩtí rî, gõʼdá ãnî drí nị̃zó lâ dódó kĩ, pạ̃tị́ị̃ Yésũ Krístõ rî nyãányâ rî úlị́ âtálé ámâ tị́ sĩ. Gõʼdá gólâ cú mbârâkã bê õjílã jãlé tã mbị̂ rî ʼẽlé ĩʼdî. Gólâ âʼdô mbârâkã íyíkâ âʼdáʼá ãnî lãfálé ʼá.
47013004	Nĩ ndrê trá, gbõ lé Yésũ Krístõ drã bê fê lậlị̂-lậlị̂ drị̃ị̂ õzõ õjílã gólâ mbârâkã ãkó rî kâtí rî, gõʼdá gólâ ngâ trá õdrã ʼásĩ mbârâkã Ôvârí kâ sĩ. Ngbãângbânõ gólâ rĩʼá lédrẽ-lédrẽ ró. Ãmâ lãjóʼbá rĩʼá fãfã ãkó, gõʼdá õzõ ãmâ drí âʼdólé ngá ãlô ró Yésũ bê rî, ãmâ rĩʼá cú fãfã bê Ôvârí ngá lésĩ. Gõʼdá ãmâ drí âʼdózó ãní bê ngá ãlô ró Yésũ Krístõ ʼá, rĩʼá tã ʼẽlé mbârâkã Ôvârí kâ sĩ.
47013005	Ĩtí rî, gõʼdá nĩ ậrị̃ rĩrĩ ãníkâ dódó. Nĩ ậrị̃ tã gólĩyî ãnî drí rĩʼá ʼẽlâ rî ʼbá yî dódó, nĩ nị̃ ró bê ngãtá nĩ rî tã ʼẽlé ʼdĩ tã lẽlẽ ãníkâ Yésũ Krístõ ʼá rî vó ró yã rî. Nĩ nị̃ị́ kô kĩ, Yésũ Krístõ rî rĩlí ãnî ʼá pạ̃tị́ị̃ ró yã? Té õzõ tã ʼẽʼẽ ãníkâ ãâʼdâ kô kĩ, nĩ lẽ tã trá Yésũ ʼá rî ĩʼdî, Yésũ rî ãnî ʼá kô.
47013006	Õzõ nĩ ạ̃ậrị̃ tã ʼẽʼẽ ãmákâ rî, nĩ âʼdô ndrẽʼá lâ kĩ, mã âyé lạ́tị̂ Ôvârí kâ kô.
47013007	Gõʼdá ãmâ rĩʼá ãwó ngõʼá Ôvârí drí, tãlâ nĩ rî ró bê cú ĩtí tã ányâ ʼẽ ãkó. Mã rî rãtáã ʼẽlé Ôvârí drí ĩtí, ʼdĩî rî âʼdó kô cé Ôvârí õfẽ ró ândrâ-tãndĩ bê lôsĩ ãmákâ ʼẽlé ãnî lãfálé ʼdĩ drí. Mã lẽ bê-rî ãnî drí tã tãndí ʼẽlé ĩʼdî, gbõ lé õzõ lôsĩ ãmákâ ãnî lãfálé rî õʼwâ lõʼwâ kô rî.
47013008	Nĩ ndrê trá, mã îcá kô tã õnjí ʼẽlé, ãʼdô ró tã âtî-âtî tãndí Ôvârí kâ nõ îzãzó. Mã lẽ tã ʼẽlé cé tã âtî-âtî tãndí Ôvârí kâ nõ õlậʼbû ró bê võ ʼásĩ ndrĩ.
47013009	Ĩtí rî, ãmâ rĩʼá ãyĩkõ ró âʼdólé mbârâkã ãkó, õzõ âʼdô-âʼdô mbârâkã ãkó ʼdĩ ãâʼdô ãnî ʼbãʼá cú âʼdólé mbârâkã bê gạ̃rạ̃ rî. Tãlâ tã rî ʼdĩ tãsĩ rî, mã ʼê rãtáã Ôvârí drí, nĩ rî ró bê zãâ ạ̃tị́ ʼálâ tã Ôvârí kâ ʼẽʼẽ lâ bê.
47013010	Ĩtí rî, gõʼdá má rî wárãgã nô îgĩlí ãnî drí drẽ sị́sị́ má drí cã ãkó ãnî ngálâ nõ rî, tãlâ má õtírĩ cãâ ãnî ngálâ tólâ rî, má õzó kô úlị́ âmbâ-âmbâ âtá ãnî drí drị́-ãcê gólâ Kúmú ãmákâ Yésũ Krístõ drí âfẽlé má drí nõ sĩ. Drị́-ãcê ʼdĩ ãʼdô ró bê ãnî pãlé tã Ôvârí kâ ʼẽlé tãndí ró. Âʼdó kô ãnî îzãzó ĩʼdî sĩ lâ.
47013011	Ámâ ậdrúpị̃ yî ámâ îzó yí bê, má âʼdô úlị́ ạ̃dũkũ lâ ámákâ âtáʼá ãnî drí ngbãângbânõ. Nĩ ûjũ cé tã gólĩyî Ôvârí drí lẽlé rî ʼbá yî ʼẽlé ĩʼdî. Nĩ ûjũ úlị́ ámákâ ârílí. Nĩ rî tã ị̂ʼbị̃-ị̂ʼbị̃ sĩ ãnî lãfálé ʼásĩ ãlô. Gõʼdá nĩ rî kpá pị̃pị̂sị́lị́ ạ̃ʼdị́ sĩ ãnî lãfálé ʼásĩ. Gõʼdá Ôvârí gólâ ãnî lẽ ʼbá bê gõʼdá kpá tã ạ̃ʼdị́ íyíkâ âfẽ ʼbá ãnî drí rî õrî ãní bê.
47013012	Nĩ ʼê nî-bê-yã krístõ ʼbá ãzí rî ʼbá yî drí ʼdíyî âmvô-âmvô sĩ.
47013013	Krístõ ʼbá ãzí gólĩyî nõlé nõ ʼbá yî ʼê nî-bê-yã ãnî drí.
47013014	Tã lânjã Kúmú ãmákâ Yésũ Krístõ kâ, ngá lẽlẽ Ôvârí kâ bê gõʼdá kpá rû ậmû Líndrí Tãndí Ôvârí kâ rî kâ õrî kpãkã ãlô ãní bê ndrĩ. Ĩʼdî ʼdĩ.
48001001	Mâ Póõlõ tíbê âʼdó ʼbá bê lãjóʼbá Yésũ Krístõ kâ ró gõʼdá ámâ ãzí-ãzí gólĩyî krístõ ʼbá ró tíbê ʼbã ʼbá bê má bê nõlé nõ, mã îgĩ tã nô ʼbá yî nĩ jõlé ãnî gólĩyî krístõ ʼbá ró kạ̃nị́sạ̃ ʼbạ̃drị̃ Gãlãtíyã kâ ʼá nã ʼbá yî drí. Nĩ nị̃ trá tãndí ró kĩ, õjílã mvá njĩí mâ nĩ kô âʼdólé lãjóʼbá Yésũ kâ ró nõ. Gõʼdá Yésũ Krístõ rî nyãányâ átá lâ Ôvârí tíbê gólâ rî lîdrí ʼbá õdrã ʼásĩ rî bê, gólĩyî njĩ mâ nĩ âʼdólé lãjóʼbá Yésũ kâ ró nõ.
48001003	Ôvârí tíbê ʼbã ʼbá bê ãmâ átá ró nõ gõʼdá Kúmú ãmákâ Yésũ Krístõ bê õfẽ ĩyî õrẽ ãnî drí tã ạ̃ʼdị́ bê.
48001004	Nĩ nị̃ lạ́tị̂ gólâ tíbê Yésũ Krístõ drí íyî nyãányâ fẽzó drãlé tã õnjí ãmákâ rî ʼbá yî tãsĩ, ãʼdô ró bê yí drí ãmâ drị̃ tĩzó ãngó tã õnjí kâ nõ ʼásĩ, té õzõ Ôvârí drí lẽlé gólâ drí ʼẽlé rî kâtí.
48001005	Ĩtí rî, Ôvârí rî rú ãâʼdô ị̂njị̃-ị̂njị̃ lâ ró zãâ gbạ́dú ạ̃dũkũ ãkó. Ãâʼdô ĩtí.
48001006	Mâ rĩʼá lârõ-lârõ ró gõʼdá tã ị̂sũ-ị̂sũ ró tã má drí ârílí trá ãnî tãsĩ rî tãsĩ. Ãnî rĩʼá gólĩyî tíbê Ôvârí drí njĩlí trá âʼdólé õjílã íyíkâ ró, tãlâ lõvõ gólâkâ ãnî drí tãkó ĩtí Yésũ sĩ ʼdî tãsĩ, gõʼdá nĩ jâ ãnî kpá trá ʼwãâ tã âtî-âtî tãndí gólâkâ nõ âyélé gõzó tã âtî-âtî gólâ ányâ ró gõʼdá zị̃lị́ kpá kĩʼá nĩ ãâʼdô tã âtî-âtî Ôvârí kâ ʼî nõ ârílí ʼẽlé ĩʼdî! Nĩ âʼdô tã ʼdî ʼẽʼá ĩtí ró ʼdĩ kó ángô tí ró yã?
48001007	Nĩ ârî drẽ, tã âtî-âtî tãndí pạ̃tị́ị̃ rî bê kó cé ãlô. Õjílã ãzâ ʼbá yî bê rĩʼá ãnî âdóʼá tã âtî-âtî tãndí pạ̃tị́ị̃ gólâ tíbê ngá pãpã kâ nõ jãjã lâ sĩ ányâ ró. Gólĩyî ʼbã ãnî drị̃ trá lîjãlé.
48001008	Má âtâ ãnî drí pạ̃tị́-pạ̃tị̃ ró kĩ, õzõ õjílã ãzâ, gbõ lé mâ, ngãtá ámâ ãzí-ãzí yî, ngãtá mãlãyíkã ûrú lésĩ rî ĩʼdî yã rî õpẽ tã âtî-âtî gólâ ngá pãpã kâ nõ trá ngĩî tã gólâ ãmâ drí rĩʼá pẽlâ ãnî drí sị́sị́ rî drị̃ị̂ sĩ rî, nĩ ârî tã gólâkâ ʼdĩ kô. Ôvârí õfẽ lâṇõ õjílã rî ʼdĩ drí.
48001009	Má âtâ tã nô kpá ândálé óʼdí ngbálí-ngbálí õfî ró bê ãnî drị̃ị̂ dódó, õzõ õjílã ãzâ ĩîmbâ tã âtî-âtî tãndí gólâ ngá pãpã kâ nõ trá ãnî drí ngĩî tã gólâ ãmâ drí îmbálé ãnî drí sị́sị́ rî drị̃ị̂ sĩ rî, óõtrõ õjílã rî gógó ʼdĩ vũlị́ lạ̃sị́ gólâ âdrã ʼbá kô rĩ ʼbá zãâ rạ̃ʼdạ̃ ạ̃dũkũ ãkó rî ʼá õvê ró vólé.
48001010	Úlị́ gólâ má drí âtálé ʼdĩ, má rî âtálâ ʼdĩ, âʼdó kô õjílã ʼbãlé ĩʼdî âʼdólé ãyĩkõ ró. Má lẽ cé Ôvârí rî ʼbãlé ĩʼdî âʼdólé ãyĩkõ ró. Õzõ tí má õʼê ʼdĩ cé õjílã ʼbãlé ĩʼdî âʼdólé má bê ãyĩkõ ró rî, má âʼdó kô pạ̃tị́-pạ̃tị̃ ró rû ị̂ʼbũ ʼbá Yésũ Krístõ kâ ĩʼdî.
48001011	Ámâ ậdrúpị̃ yî ámâ îzó yí bê, má lẽ âʼdálâ ãnî drí nõtí kĩ, tã âtî-âtî tãndí má drí rĩʼá âtálâ nõ rĩʼá tã Ôvârí kâ ĩʼdî, gõʼdá âʼdó kô tã õjílã mvá kâ ʼî.
48001012	Ĩtí rî, má ârí tã âtî-âtî tãndí rî ʼdĩ kpá kô õjílã ãzâ tị́ sĩ. Gõʼdá õjílã ãzâ ãlôlâ îmbá kpá nĩ má drí kô. Yésũ Krístõ rî nyãányâ îmbâ nĩ má drí.
48001013	Nĩ ârî drẽ! Lạ́tị̂ má drí rĩzó ạ̃kû ró má drí ámâ nyãányâ fẽzó nyé pị̃pị̂sị́lị́ ãlô sĩ õjílã Yúdạ̃ yí kâ ró rî. Gõʼdá má drí lãʼbí ãmâ ạ́ʼbị́yạ́ yí kâ rî ʼbá yî tã lâ ʼbãzó ndrĩ drị̃ ʼá gạ̃rạ̃ ámâ ãzí-ãzí yî drị̃ị̂ sĩ. Tã ʼdî kâ rî tí rî, má rî trá lâṇõ fẽlé õjílã Ôvârí kâ rî ʼbá yî drí õnjí ró gõʼdá lạ́tị̂ lôndãlé gólĩyî ûfúzó ngbá vólé.
48001015	Gõʼdá Ôvârí âʼdâ pị̃pị̂sị́lị́ tãndĩ íyíkâ trá má drí. Ĩʼdî ĩtí, gólâ drí tã ʼbãzó íyî mvá Yésũ rî âʼdázó má drí. Drẽ ãkpã útị́ mâ kô rî, Ôvârí njĩ mâ trá âʼdólé õjílã íyíkâ ró ị̃zạ́tú. Kậyị̂ gólâ drí njĩlí rî sĩ rî, drílâ ámâ ʼbãzó íyî mvá rî nị̃lị́, tãlâ má îcâ ró bê íyî mvá ʼdĩ tã lâ pẽlé ãnî õjílã ʼbạ̃súrú ãzâ ʼbá yî gólĩyî tíbê âʼdó ʼbá kô õjílã Yúdạ̃ yí kâ ró rî ʼbá yî drí. Gõʼdá má âʼdô bê õjílã Yésũ kâ ró tã gólâkâ pẽlé rî, má îjí õjílã ãzâ kó kô ãlôwálâ, ãʼdô ró bê tã má drí ʼẽʼá pẽlâ rî âʼdálé má drí.
48001017	Gõʼdá má nĩí kpá kô Yẽrõsãlémã ʼálâ nĩʼá gólĩyî tíbê âʼdó ʼbá trá lãjóʼbá Yésũ kâ sị́sị́ rî yî îjílí tã gólâ má drí ʼẽʼá pẽlâ rî tãsĩ. ʼDĩî võ lâ ʼá rî, má ngâ kôrô nĩlí ʼbạ̃drị̃ Sãwõdíyã kâ rî ʼálâ, nĩʼá rĩlí tólâ. Gõʼdá ʼdĩî vósĩ rî, má drí ngãzó gõlé Dãmãsékẽ ʼálâ.
48001018	Gõʼdá ndrô nâ vósĩ rî, má drí gõzó ngãlé nĩlí Yẽrõsãlémã ʼálâ, nĩʼá rû ûsúlị́ Pétẽrõ bê drị̃-káká lâ ró. Ãmâ drí rĩzó gólâ bê tólâ kậyị̂ mûdrị́-drị̃-lâ-ngâ-njị̂ sĩ.
48001019	Gõʼdá má drí ʼbãzó tólâ rî, má drí kpá Kúmú Yésũ rî ậdrúpị̃ rú bê Yãkóbã rî ûsúzó. ʼDĩî ʼbá yî cé lãjóʼbá Yésũ kâ gólĩyî má drí ûsúlị́ tã ngĩzó gólĩyí bê rî ʼbá yî ĩʼdî.
48001020	Tã má drí rĩʼá âtálâ ãnî drí nõ rĩʼá tã pạ̃tị́ị̃ ʼî. Má îtrî lãtrítrí Ôvârí ágálé, má âdó nõ õnjõ ʼî kô.
48001021	Gõʼdá ʼdĩî vósĩ rî, má drí ngãzó nĩlí nĩʼá tã pẽlé Sírĩyã ʼálâ gõʼdá kpá Sĩlísĩyã ʼálâ.
48001022	Kậyị̂ ʼdĩ ʼbá yî ʼá rî, õjílã gólĩyî kạ̃nị́sạ̃ ʼá ʼbạ̃drị̃ Yũdạ́yạ̃ kâ ʼálâ rî ʼbá yî ndré ĩyî mâ cú ĩyî lị̃fị́ sĩ kô.
48001023	Gõʼdá gólĩyî ârî cé ámâ tã ĩʼdî ĩyî bị́ sĩ ândálé ândálé kĩ, ãgô gólâ tíbê rĩ ʼbá lâṇõ fẽlé ĩyî drí õnjí ró tã âtî-âtî tãndí gólâ tã lẽ kâ Yésũ ʼá nõ pẽrẽ ʼá rî, ãâʼdô gõʼdá kpá trá rĩʼá tã âtî-âtî tãndí tíbê yí drí ʼẽʼá êdrẽlâ ʼdĩ pẽʼá õjílã drí.
48001024	Gõʼdá gólĩyî ârî ĩyî tã ʼdî bê ĩtí rî, gólĩyî drí ngãzó rĩʼá Ôvârí rî rú lûyị́lị́ tã tãndí Ôvârí drí ʼẽlé má drí ʼdĩ tãsĩ.
48002001	Ndrô mûdrị́-drị̃-lâ-ngâ-sû vósĩ rî, Ôvârí drí tã âtázó má drí Ãnĩtĩyókã ʼálâ kĩ, má õgõ Yẽrõsãlémã ʼálâ. Gõʼdá ãmâ drí nĩzó Bãrãnábã bê. Ãmâ drí Títõ rî drị̃zó kpãâ ãmá bê. Gõʼdá mã câ bê Yẽrõsãlémã ʼálâ rî, ãmâ drí tã ngĩzó drị̃-ʼbá kạ̃nị́sạ̃ kâ tólâ nã ʼbá yí bê, má drí lôsĩ gólâ má drí rĩʼá ʼẽlâ tã âtî-âtî tãndí pẽpẽ kâ õjílã gólĩyî âʼdó ʼbá kô õjílã Yúdạ̃ yí kâ ró nõ ʼbá yî drí rî yî tã lâ âtázó cé gólĩyî drí. Má ngî lôsĩ rî ʼdĩ tã lâ gólĩyî drí dódó ʼdĩ rî, tãlâ lôsĩ gólâ tã pẽpẽ kâ má drí rĩʼá ʼẽlâ ãnî lãfálé gõʼdá kpá ãmâ drí ʼẽʼá ʼẽlâ ãní bê ị̃zạ́tú rî, õzó kô âʼdó võ tãkó ʼá.
48002003	Lãʼbí Yúdạ̃ yí kâ vó ró, õjílã îcâ trá ʼdẽlé bãsã ʼá tãlâ âʼdózó bê õjílã Ôvârí kâ ró. Gõʼdá drị̃-ʼbá kạ̃nị́sạ̃ kâ ʼdĩ ʼbá yî ʼbãá tã kô Títõ gólâ âʼdó ʼbá kô õjílã Yúdạ̃ yí kâ ró rî, drí ʼdẽzó bãsã ʼá. Gólĩyî ndrê gólâ trá cú ĩtí õjílã Ôvârí kâ ró.
48002004	Nĩ ndrê trá, õjílã ãzâ ʼbá yî tíbê ĩyî zị̃ ʼbá kĩ, yĩ ãâʼdô kpá krístõ ʼbá ʼî rî, âfî ĩyî trá ãmâ lãfálé kírî ró tã îmbâ ãmákâ nị̃lị́, ãʼdô ró bê drị̃-bạ́lạ́yị̂ Yésũ Krístõ drí âfẽlé trá ãmâ drí nõ îzãlé, tãlâ yĩ õʼbã ró ãmâ bê lãʼbí Yúdạ̃ yí kâ nõ ị̂njị̃lị́ kpá óʼdí.
48002005	Ĩtí rî, gbõ lé gólĩyî âtâ bê ãmâ drí mbârâkã sĩ, mã õʼbã ró Títõ ʼdẽlé bãsã ʼá rî, ãmâ drị̃-ʼbá kạ̃nị́sạ̃ kâ ʼdĩ ʼbá yí bê gâ ĩyî vólé dó tã gólĩyíkâ ʼdĩ ârílí. Mã ʼê tã ʼdî ĩtí ʼdĩ rî, tãlâ tã mbị̂ tã âtî-âtî tãndí ngá pãpã kâ nõ kâ õrî ró bê ãnî pị̃pị̂sị́lị́ ʼá gạ́gạ́ õzõ rákã fê kâtí zãâ gbạ́dú ạ̃dũkũ ãkó.
48002006	Tã pạ̃tị́-pạ̃tị̃ ró, õjílã gólĩyî tíbê ndrẽlé drị̃-ʼbá kạ̃nị́sạ̃ kâ ró ʼdĩ ʼbá yî, gólĩyî âtá tã kô õnjí ró tã âtî-âtî tãndí ãmâ drí rĩʼá pẽlâ nõ rú. (Õzõ õjílã õndrê gólĩyî õjílã ãmbá ró rî, âʼdó kô tã ạ́ngị́ ró má drí, tãlâ Ôvârí ndrê ãmâ ndrĩ íyî lị̃fị́ ʼá õjílã ãlô ró.)
48002007	Ĩtí rî, drị̃-ʼbá ʼdĩ ʼbá yî nị̃ ĩyî trá kĩ, Ôvârí njĩ mâ nĩ, ãʼdô ró bê tã âtî-âtî tãndí Yésũ rî tãsĩ nô pẽlé ãnî gólĩyî tíbê âʼdó ʼbá kô õjílã Yúdạ̃ yí kâ ró nõ ʼbá yî drí, kpá nyé õzõ gólâ drí Pétẽrõ rî njĩrĩ tã tãndí ãlô-ãlô nõ pẽlé õjílã Yúdạ̃ yí kâ drí rî kâtí.
48002008	ʼDĩî kâ rî tí rî, gõʼdá tã ʼdî fî trá gólĩyî drị̃ị̂ kĩ, tákõ pạ̃tị́ị̃ Ôvârí rĩʼá lôsĩ ʼẽʼá má sĩ, ãnî õjílã gólĩyî âʼdó ʼbá kô õjílã Yúdạ̃ yí kâ ró rî õlẽ ró ĩyî tã kpá bê tã âtî-âtî tãndí nõ ʼá, kpá nyé õzõ Ôvârí drí ʼẽrẽ lâ sị́sị́ Pétẽrõ sĩ õjílã Yúdạ̃ yí kâ drí rî kâtí.
48002009	Ĩtí rî, Pétẽrõ, Yãkóbã gõʼdá Yõwánĩ yí bê tíbê ndrẽlé ĩyî õjílã ãmbâ-ãmbâ kạ̃nị́sạ̃ kâ ró rî ʼbá yî, gólĩyî ârílí bê tã gólâ Ôvârí drí ândrâ-tãndĩ fẽzó ãmâ drí Bãrãnábã bê lôsĩ ãmâ drí rĩʼá ʼẽlâ tã âtî-âtî tãndí kâ ʼdĩ tãsĩ ãmâ tị́ sĩ rî, gólĩyî drí ãmâ lậgúzó ãyĩkõ sĩ gõzó ãmâ drị́ îyálé nî-bê-yã ʼẽrẽ ʼá tã âʼdâ ró kĩ, yĩ õlẽ tã âtî-âtî gólâ ãmâ drí rĩʼá îmbálâ õjílã gólĩyî âʼdó ʼbá kô Yúdạ̃ yî ró rî lãfálé ʼdĩ trá. Ĩtí rî, yĩ âʼdô ĩyíkâ kpá zãâ rĩʼá tã âtî-âtî tãndí rî ʼdĩ pẽlé õjílã Yúdạ̃ yí kâ drí.
48002010	Ĩtí rî, tã gólĩyî drí ãmâ îjízó ʼẽlâ rî kó cé ãlô, gólĩyî lẽ ãmâ drí krístõ ʼbá gólĩyî ngá ãkó Yẽrõsãlémã ʼálâ rî ʼbá yî pãlé, gõʼdá ãmâ rĩʼá ãyĩkõ ró tã gólĩyî drí îjílí ʼdĩ ʼá.
48002011	ʼDĩî vósĩ rî, Pétẽrõ drí ngãzó nĩlí rĩlí Ãnĩtĩyókã ʼálâ, gõʼdá gólâ drí rĩzó ậvị̃lị́ tã ãzâ ʼbá yî ʼá, má drí tã lôgõzó gólâ drị̃ị̂ tã ányâ gólâkâ ʼdĩ tãsĩ krístõ ʼbá yî lị̃fị́ drị̃ ʼá.
48002012	Nĩ ndrê drẽ, sị́sị́ rî, Pétẽrõ rî ngá nyãlé kpãkã ãlô krístõ ʼbá gólĩyî tíbê âʼdó ʼbá kô õjílã Yúdạ̃ yí kâ ró rî ʼbá yí bê võ ãlô ʼá. ʼDĩî vósĩ rî, gõʼdá krístõ ʼbá gólĩyî õjílã Yúdạ̃ yí kâ ró gólĩyî Yãkóbã drí âjólé rî ʼbá yî âcâ bê ĩyî Yẽrõsãlémã lésĩ rî, Pétẽrõ ní drí gõzó kpá ngá gãlé dó nyãlé krístõ ʼbá gólĩyî âʼdó ʼbá kô õjílã Yúdạ̃ yí kâ ró rî ʼbá yí bê. Gólâ ʼê tã ʼdî ĩtí ʼdĩ rî, tãlâ gólâ trá ũrị̃ ró tã ị̂sũ gólĩyíkâ kĩ ʼbá nĩ îcâ trá õjílã drí ʼdẽlé zãlô bãsã ʼá õgõ ró âʼdólé õjílã Ôvârí kâ ró rî kâ rî tãsĩ.
48002013	ʼDĩî vósĩ rî, drị̃-ʼbá krístõ ʼbá kâ gólĩyî âʼdó ʼbá õjílã Yúdạ̃ yí kâ ró ãzâ ʼbá yî ʼdê ĩyî kpá trá Pétẽrõ vósĩ, gbõ lé gólĩyî nị̃ trá kĩ nĩ rî, ʼdĩî rĩʼá tã ányâ ʼî rî. Gõʼdá Bãrãnábã ní drí áníkâ kpá ánî nyãányâ âdózó, ní drí kpá îtõzó tã Pétẽrõ kâ ʼẽlé ʼdĩ ʼẽlé ĩʼdî.
48002014	Gõʼdá má ndrê tã ʼdî bê ĩtí rî, gólĩyî rí ʼdĩ kô tã âtî-âtî tãndí pạ̃tị́ị̃ Ôvârí kâ nõ lôbẽlé ĩʼdî, má drí tã lôgõzó Pétẽrõ drị̃ị̂ õjílã lị̃fị́ drị̃ ʼá kĩ, "Nî Pétẽrõ, nî õjílã Yúdạ̃ yí kâ ĩʼdî, ní âyê tã ʼẽʼẽ õjílã Yúdạ̃ yí kâ rî ʼbá yí kâ trá, gõʼdá ní rî rĩlí nyé õzõ õjílã gólĩyî âʼdó ʼbá kô Yúdạ̃ yî ró rî kâtí. Gõʼdá tãlâ ãʼdô ʼî ní drí áníkâ lẽzó ngá lậnjị̃-lậnjị̃ lãʼbí ãmákâ Yúdạ̃ yí kâ rî kâ ʼbãlé õjílã gólĩyî âʼdó ʼbá kô Yúdạ̃ yî ró rî yî drị̃ị̂ rî yã?"
48002015	Útị̂ ãmâ trá õjílã Yúdạ̃ yí kâ ró. Tã ị̂sũ ãmákâ Yúdạ̃ yí kâ ʼá rî, mã âʼdó kô tã õnjí ʼbá ʼî õzõ ʼbạ̃súrú ãzâ ʼbá yí kâtí tíbê tã ʼbãʼbã Ôvârí kâ nị̃ ʼbá kô rî.
48002016	Gõʼdá gbõ lé ãmâ õjílã Yúdạ̃ yí kâ ĩʼdî rî, ãmâ gólĩyî krístõ ʼbá ró rî, mã nị̃ trá kĩ, Ôvârí ndrê cé õjílã gólĩyî tã lẽ ʼbá trá Yésũ Krístõ ʼá rî yî ĩʼdî õjílã tã mbị̂ ʼbá ró. Mã nị̃ trá tãndí ró kĩ, õjílã îcá kô Ôvârí rî ʼbãlé âʼdólé ãyĩkõ ró cé tã ʼbãʼbã ʼdî ʼbá yî ʼẽʼẽ lâ sĩ. Tã ʼdî kâ rî tí rî, mã lẽ tã trá Yésũ ʼá pị̃pị̂sị́lị́ ãlô sĩ, ãʼdô ró bê ãmâ drí ngá pãpã ûsúzó. Tã lẽlẽ ãmákâ Yésũ ʼá rî âʼdô ãmâ ʼbãʼá nĩ âʼdólé tã mbị̂ ʼbá ró Ôvârí rî lị̃fị́ drị̃ ʼá, tã gólâ ʼẽ ʼbá ãmâ ʼbãlé âʼdólé tã mbị̂ ʼbá ró Ôvârí rî lị̃fị́ drị̃ ʼá rî âʼdó kô lãʼbí ãmákâ Yúdạ̃ yí kâ nõ ị̂njị̃-ị̂njị̃ lâ ĩʼdî.
48002017	ʼDĩî kâ rî tí rî, õzõ gõʼdá mã õlẽ trá âʼdólé tã mbị̂ ʼbá ró Ôvârí rî lị̃fị́ drị̃ ʼá tã lẽlẽ sĩ Yésũ Krístõ ʼá rî, âʼdó kô lãʼbí Yúdạ̃ yí kâ rî ị̂njị̃-ị̂njị̃ lâ sĩ, ʼdĩî õjílã Yúdạ̃ yí kâ drí ãmâ ʼbãzó âʼdólé tã õnjí tẽtẽ ʼbá ró. ʼDĩî âʼdô âʼdálâ kĩ, Yésũ ʼbã ãmâ nĩ tã õnjí ʼẽlé yã? Âʼdó kô ĩtí!
48002018	Tã gólâ ʼẽ ʼbá ãmâ ʼbãlé âʼdólé tã õnjí ʼbá ró tákányĩ rî, âʼdô ʼbãʼá gõgõ kpá óʼdí lãʼbí Yúdạ̃ yí kâ ị̂njị̃lị́ ãʼdô ró ngá pãzó rî ĩʼdî. Mã âʼdô kpá zãâ rĩʼá tã õnjí ʼẽlé, õzõ mã õtírĩ tã ʼbãʼbã ʼdî ãlôlâ ṇõô rî.
48002019	Gõʼdá tã pạ̃tị́ị̃ rĩʼá nõtí. Sị́sị́ rî, má cê rû trá kpị̃ị̂ ãʼdô ró bê lãʼbí ʼdĩ ʼbá yî ị̂njị̃zó. ʼDĩî lãʼbí ʼdĩ kî tã-vó ámákâ trá âʼdólé tã õnjí ʼbá ró lédrẽ-lédrẽ ạ̃dũkũ ãkó rî ãkó. Ĩtí rî, gõʼdá má âyélé bê tã gólâ kĩʼá nĩ rî õrî ngá pãpã ûsúlị́ lãʼbí ị̂njị̃-ị̂njị̃ sĩ, má drí gõzó tã lẽlé Yésũ ʼá rî, ʼdĩî ʼbã mâ trá âʼdólé tã mbị̂ ʼbá ró Ôvârí rî lị̃fị́ drị̃ ʼá.
48002020	Nĩ ndrê drẽ, Yésũ drã bê fê lậlị̂-lậlị̂ drị̃ị̂ ámâ tãsĩ rî, ʼdĩî rĩʼá ókĩzõ má drã trá kpãâ Yésũ bê rî kâtí. Âʼdô bê trá ĩtí rî, rĩrĩ ámákâ âʼdó gõʼdá kô õzõ ạ̃kû rî tí. Ngbãângbânõ rî, Yésũ Krístõ rî gõʼdá trá nĩ má ʼá. Má rî gõʼdá kpá trá tã lẽlẽ sĩ Yésũ Krístõ tíbê âʼdó ʼbá Ôvârí rî mvá ró tíbê ámâ lẽ ʼbá trá tákányĩ gõʼdá íyî nyãányâ fẽ ʼbá drãlé ámâ pãlé rî ʼá.
48002021	Ôvârí pâ mâ nõ cú ĩtí tãkó ĩtí, âʼdó kô kĩ, má ị̂njị̃ tã ʼbãʼbã gólâkâ trá. Má îcá gõʼdá kó kô pị̃pị̂sị́lị́ tãndĩ Ôvârí kâ ʼdĩ gãlé dó. Tí õzõ ãʼdô tã pạ̃tị́ị̃ ʼî õjílã âʼdô ngá pãʼá cú ĩtí tã ʼbãʼbã Ôvârí kâ ʼẽʼẽ sĩ rî, ʼdĩî rî âʼdálâ kĩ, Yésũ Krístõ drã íyíkâ nõ kó võ tãkó ʼá.
48003001	Ãnî õjílã Gãlãtíyã kâ tã nị̃ ãkõ lé ʼbá ró nõ ʼbá yî, ãʼdî âdô ãnî nĩ, ãnî drí gãzó dó tã pạ̃tị́ị̃ rî nị̃lị́ nõ yã? Tã gólâ ãmâ drí âtálé trá ãnî drí dódó kĩ, íîpâ Yésũ Krístõ fê lậlị̂-lậlị̂ drị̃ị̂ nõ tã õnjí ãmákâ tãsĩ rî vị̃ trá ãnî drị̃ị̂ sĩ yã?
48003002	Ĩtí rî, ʼdõvó nĩ âʼdâ drẽ cé tã ãlô nõ ĩʼdî má drí. Ófẽ Líndrí Tãndí Ôvârí kâ ãnî drí ʼdĩ, tãlâ nĩ ị̂njị̃ lãʼbí Yúdạ̃ yí kâ trá rî drí yã? Kó kô, âʼdó ĩtí kô. Nĩ ârî tã âtî-âtî tãndí Ôvârí kâ nõ ĩʼdî ãnî drí gõzó tã lẽlé ʼá lâ pị̃pị̂sị́lị́ ãlô sĩ, ĩʼdî Ôvârí drí gõzó Líndrí Tãndí íyíkâ fẽlé ãnî drí ʼdĩ.
48003003	Bê trá ĩtí rî, gõʼdá nĩ âʼdô tã nị̃ ãkõ lé ʼbá ró ĩtí ãʼdô drí yã? Sị́sị́ rî, nĩ lẽ tã trá Yésũ ʼá mbârâkã Líndrí Tãndí Ôvârí kâ rî kâ sĩ. Gõʼdá tãlâ ãʼdô ʼî ãnî drí kpá îtõzó tã ʼẽlé mbârâkã ãnî nyãányâ kâ sĩ yã?
48003004	Ãʼdô ĩtí rî, gõʼdá lâṇõ ndrĩ gólĩyî rû ʼẽ ʼbá trá ãnî krístõ ʼbá ró rî drí rî âʼdô trá tãkó ĩtí yã?
48003005	Ôvârí âjô Líndrí Tãndí íyíkâ trá ãnî drí, gõʼdá Líndrí Tãndí rî ʼdĩ ʼê tã lârâkô trá ãnî lãfálé ʼá dũû. Ôvârí âjô Líndrí Tãndí íyíkâ trá tã lârâkô ʼdĩ ʼbá yî ʼẽlé ãnî lãfálé ʼdĩ rî, tãlâ nĩ ị̂njị̃ tã ʼbãʼbã gólâkâ trá rî drí sĩ yã? ʼÉʼẽ, âʼdó ĩtí kô. Gólâ ʼê tã ʼdî ĩtí ʼdĩ rî, tãlâ nĩ ârî tã âtî-âtî tãndí gólâkâ ʼdĩ trá gõʼdá nĩ lẽ tã trá ʼá lâ pị̃pị̂sị́lị́ ãlô sĩ rî drí.
48003006	Tã ngá pãpã kâ ʼdĩ rĩʼá nyé õzõ tã Ãbãrãyámã kâ îgĩlí trá búkũ Ôvârí kâ ʼá ạ̃kû ró nã rî kâtí. Íîgĩ trá kĩ, "Ãbãrãyámã lẽ tã trá úlị́ Ôvârí kâ ʼá, ĩʼdî ʼdĩ gólâ drí ʼbãzó tã mbị̂ ʼbá ró Ôvârí rî lị̃fị́ drị̃ ʼá tã lẽlẽ gólâkâ ʼdĩ drí sĩ."
48003007	Nĩ ị̂sũ drẽ tã ʼdî. Tã ʼdî âʼdâ tã ãmâ drí kĩ, gólĩyî tíbê tã lẽ ʼbá trá Ôvârí ʼá rî yî âʼdô ʼbãʼá ĩyî õjílã Ôvârí kâ ró, õzõ Ãbãrãyámã rî ózõwá yî drí âʼdórẽ õjílã Ôvârí kâ ró rî kâtí.
48003008	Gõʼdá íîgĩ kpá trá búkũ Ôvârí kâ ʼá ạ̃kû ró kĩ, Ôvârí ãâʼdô kpá õjílã gólĩyî ʼbạ̃súrú lídí kâ ró rî ʼbá yî ndrẽʼá tã mbị̂ ʼbá ró íyî lị̃fị́ drị̃ ʼá, õzõ gólĩyî õlẽ tã trá yí ʼá pị̃pị̂sị́lị́ ãlô sĩ rî. Mã nị̃ tã ʼdî trá úlị́ Ôvârí drí âtálé Ãbãrãyámã drí nõ ʼbá yî sĩ. Gólâ kĩ nĩ rî, yí âʼdô õrẽ fẽʼá ʼbạ̃súrú ãzâ ʼbá yî drí ndrĩ Ãbãrãyámã sĩ.
48003009	Ĩtí rî, õjílã gólĩyî ndrĩ tã lẽ ʼbá trá Ôvârí ʼá pị̃pị̂sị́lị́ ãlô sĩ rî, Ôvârí âʼdô õrẽ fẽʼá gólĩyî drí, õzõ gólâ drí fẽrẽ lâ Ãbãrãyámã drí tã lẽlẽ gólâkâ tãsĩ rî kâtí.
48003010	Ĩtí rî, gõʼdá gólĩyî ĩyíkâ tã ị̂sũ ʼbá kĩ, Ôvârí âʼdô ĩyî ndrẽʼá tã mbị̂ ʼbá ró gólâ lị̃fị́ tãlâ yĩ ị̂njị̃ tã ʼbãʼbã gólâkâ trá rî drí rî, Ôvârí âʼdô gólĩyî trĩʼá ârîmâ ãkõ gólĩyíkâ tãsĩ. Nĩ ndrê drẽ, õjílã gólâ îcá ʼbá tã ʼbãʼbã ʼdî ʼbá yî ʼẽlé ndrĩ ị̃tú vósĩ cé rî yûʼdạ́wạ́. Gõʼdá íîgĩ trá búkũ Ôvârí kâ ʼá kĩ, "Õjílã ndrĩ gólĩyî rĩ ʼbá ĩyíkâ ûjũlị́ tã Ôvârí drí ʼbãlé trá búkũ íyíkâ ʼá õjílã drí rî ʼẽlé ndrĩ rî, gbõ lé õzõ tã õnjí gólĩyíkâ tã ʼbãʼbã ʼdî ʼbá yî tãsĩ rî ãʼdô cé ãlô rî, lãtrí íyíkâ âʼdô ʼbãʼá gólĩyî drị̃ị̂."
48003011	Mã nị̃ trá dódó ãní bê kĩ nĩ rî, õjílã ãzâ yûʼdạ́wạ́ âʼdó ʼbá tã mbị̂ ʼbá ró Ôvârí rî lị̃fị́ drị̃ ʼá tã ʼbãʼbã gólâkâ ʼẽʼẽ lâ sĩ, tãlâ íîgĩ kpá trá búkũ gólâkâ ʼá kĩ, "Gólĩyî tíbê Ôvârí drí ndrẽlé tã mbị̂ ʼbá ró íyî lị̃fị́ drị̃ ʼá, tãlâ gólĩyî lẽ tã trá gólâ ʼá rî, âʼdô ĩyî rĩʼá zãâ gbạ́dú ạ̃dũkũ ãkó."
48003012	Tã gólâ cé tã ʼbãʼbã ʼẽzó ĩʼdî rî rĩʼá tã ngĩî ʼî. Âʼdó kô tã lẽlẽ Ôvârí ʼá rî tãsĩ, tãlâ tã îgĩ Ôvârí kâ âtâ kpá trá kĩ, õjílã gólâ lẽ ʼbá trá tã ʼbãʼbã Ôvârí kâ ʼẽlé ĩʼdî ãʼdô ró bê ngá pãpã ûsúzó rî, ʼdõvó gólâ õrî zãâ tã ʼbãʼbã rî ʼdĩ ʼbá yî ʼẽlé ndrĩ, ãʼdô ró bê ngá pãpã ûsúzó.
48003013	Nĩ ndrê drẽ, lãtrí Ôvârí kâ bê ãmâ drị̃ị̂ sĩ ndrĩ, tãlâ mã ʼé tã ʼbãʼbã gólâkâ ndrĩ kô. Gõʼdá Yésũ Krístõ ĩʼdî tíbê ãmâ drị̃ tĩ ʼbá ró lãtrí Ôvârí kâ ʼdĩ ʼásĩ gõʼdá lãtrí rî ʼdĩ ʼbá yî trõlé ndrĩ ʼdó yí drị̃ị̂ ãmâ võ ʼá. Mã nị̃ trá kĩ, gõʼdá ótrî gólâ trá ĩʼdî ãmâ võ ʼá, tãlâ íîgĩ kpá trá búkũ Ôvârí kâ ʼá kĩ, "Õjílã gólĩyî ʼĩlí trá fê drị̃ị̂ rî ʼbá yî, lãtrí Ôvârí kâ bê gólĩyî drị̃ị̂ sĩ."
48003014	Yésũ Krístõ tĩ ãmâ drị̃ ʼdî kậyị̂ ódrí gólâ rî ʼĩzó fê drị̃ị̂ îpâ-îpâ lâ sĩ rî ʼá ĩtí ʼdĩ rî, tãlâ õjílã ʼbạ̃drị̃ ʼásĩ ndrĩ rî ʼbá yî ũûsû ró ĩyî õrẽ tíbê ãlô-ãlô lâ Ãbãrãyámã drí ûsúlị́ rî bê kpá té lạ́tị̂ Ãbãrãyámã drí ûsúzó lâ rî ʼásĩ Yésũ Krístõ sĩ. Gólâ ʼê tã ʼdî ĩtí ʼdĩ rî, tãlâ yí ãâfẽ ró Líndrí Tãndí íyíkâ bê ãmâ gólĩyî tã lẽ ʼbá trá yí ʼá rî yî drí, nyé õzõ yí drí ʼbãlé trá ʼẽʼá ʼẽlâ ãmâ drí rî kâtí.
48003015	Ámâ ậdrúpị̃ yî ámâ îzó yí bê, má lẽ trá tã ámákâ âʼdálé ãnî drí ngá gólĩyî ãngó nõ ʼá nõ ʼbá yî sĩ. Õzõ õjílã ãzâ ũmvû ĩyî ãrí trá õjílã ãzâ bê rî, õjílã ãzãkã îcá kô tã gólĩyíkâ ị̂ʼbị̃lị́ ãrí mvũzó ʼdĩ îzãlé. Gõʼdá õjílã ãzãkã îcá kpá kô tã ãzâ âtrõlé âsõlé ʼá lâ.
48003016	Kpá ĩtí, Ôvârí ʼbã tã trá ʼẽʼá ʼẽlâ Ãbãrãyámã drí gólâ rî ózõwá bê kậyị̂ yí drí tã-drị̃ lẽlẽ ʼbãzó Ãbãrãyámã bê rî ʼá. Tã îgĩ Ôvârí kâ ʼdĩ âtá kô kĩ, "'ánî ózõwá yî"'. Gõʼdá íîgĩ trá kĩ, "'ánî ózõwá"'. ʼDĩî rî âʼdálâ kĩ, cé õjílã ãlô ʼî, tãlâ úzị̂ trá cé "'ózõwá"'. Ózõwá rî gógó tã lâ îgĩlí ʼdĩ Yésũ ĩʼdî.
48003017	Má âʼdô tã ʼdî ífí lâ ngĩʼá ãnî drí nõtí. Ạ̃kû ró rî, Ôvârí ʼbã tã-drị̃ lẽlẽ trá Ãbãrãyámã bê. Gõʼdá ndrô dũûdû vósĩ, gólâ drí gõzó tã ʼbãʼbã íyíkâ âfẽlé õjílã íyíkâ rî ʼbá yî drí ʼẽlé. Gõʼdá tã ʼbãʼbã ʼdî ʼbá yî îcá kô tã-drị̃ lẽlẽ gólâkâ ʼbãlé trá õjílã gólâkâ rî ʼbá yí bê sị́sị́ rî îzãlé. Tã ʼbãʼbã ʼdî ʼbá yî îcá kô úlị́ gólâ õrẽ kâ âtálé Ãbãrãyámã drí rî îzãlé.
48003018	Gõʼdá bê trá ĩtí rî, tãlâ ãʼdô ʼî ãnî drí rĩzó tã âtálé kĩ, Ôvârí ãâʼdô lédrẽ-lédrẽ ạ̃dũkũ ãkó fẽʼá ãnî drí, tãlâ nĩ ị̂njị̃ tã ʼbãʼbã gólâkâ trá yã? Tí õzõ ãʼdô trá pạ̃tị́ị̃ ĩtí rî, ʼdĩî ʼbã tã-drị̃ lẽlẽ Ôvârí kâ ʼbãlé ʼẽʼá ʼẽlâ Ãbãrãyámã drí rî trá âcálé tã tãkó ró. ʼDĩî rî âʼdálâ kĩ, âʼdó kô pạ̃tị́ị̃ Ôvârí drí õrẽ íyíkâ fẽlé ãmâ drí cú ĩtí, tãlâ tã gólâ drí ʼbãlé trá ʼẽʼá ʼẽlâ Ãbãrãyámã drí rî tãsĩ. Gõʼdá mã nị̃ trá tãndí ró kĩ, Ôvârí fẽ õrẽ trá Ãbãrãyámã drí cú ĩtí tã tãndí ʼẽʼẽ gólâkâ ãkó, cé tãlâ gólâ ʼbã tã trá ʼẽʼá ʼẽlâ Ãbãrãyámã drí rî drí.
48003019	Gõʼdá nĩ âʼdô tã îjíʼá kĩ, "Õzõ ãʼdô ĩtí rî, gõʼdá tãlâ ãʼdô ʼî Ôvârí drí tã ʼbãʼbã íyíkâ ʼbãzó ãmâ drí ʼẽlé yã?" ʼDĩî má âʼdô tã-drị̃ lâ lôgõʼá ãnî drí nõtí, Ôvârí ʼbã tã ʼbãʼbã íyíkâ õjílã drí ʼdĩ rî, tãlâ áâʼdâ ró bê õjílã drí kĩ, gólĩyî tã õnjí ʼẽ ʼbá ʼî. Gólâ ʼbã tã ʼbãʼbã ʼdî ʼbá yî trá õjílã drí cé cãlé bũúũ kậyị̂ gólâ Ãbãrãyámã rî ózõwá yí drí tã lâ ʼbãlé ʼẽ ʼbá âcálé rî tú. Ôvârí âfẽ tã ʼbãʼbã íyíkâ ʼdĩ ʼbá yî ãmâ drí mãlãyíkã yî sĩ, gõʼdá mãlãyíkã yî drí fẽzó lâ Músạ̃ drí, Músạ̃ drí gõzó âʼdólé tã êdé ʼbá ró õjílã Ôvârí kâ drí Ôvârí bê.
48003020	Gõʼdá tã êdé ʼbá rî íyíkâ õjílã gólâ drí rĩʼá lãfálé lâ êdélé ʼdĩ ʼbá yî ʼbãlé ĩyî ndrĩ ãyĩkõ ró, gõʼdá kậyị̂ Ôvârí drí tã ʼbãzó ʼẽʼá ʼẽlâ Ãbãrãyámã drí rî sĩ, gõʼdá gólâ âʼdô bê cé élêwálâ tã êdé ʼbá ãkó rî, gólâ ʼê íyíkâ tã íyíkâ trá drị́-ãcê íyíkâ rî sĩ.
48003021	Gõʼdá nĩ âkĩʼá nĩ rî, "Tã ʼbãʼbã Ôvârí kâ ʼbãlé õjílã íyíkâ drí ʼẽlé rî îzã tã gólâ Ôvârí drí ʼbãlé ʼẽʼá ʼẽlâ õjílã íyíkâ drí rî yî trá." ʼÉʼẽ, âʼdó kô ĩtí. Îcá kô õjílã mvá drí tã ʼbãʼbã Ôvârí kâ rî ʼbá yî ʼẽzó ndrĩ. ʼDĩî kâ rî tí rî, õjílã îcá kô âʼdólé tã mbị̂ ʼbá ró Ôvârí rî lị̃fị́ drị̃ ʼá lạ́tị̂ ʼdĩ sĩ. Õzõ tí tã ʼbãʼbã Ôvârí kâ ʼbãlé õjílã mvá drí ʼẽlé rî ĩîcâ lédrẽ-lédrẽ ạ̃dũkũ ãkó fẽlé õjílã drí rî, tí âʼdô õjílã ʼbãʼá âʼdólé lédrẽ-lédrẽ ạ̃dũkũ ãkó rî bê tã ʼbãʼbã ʼdî ʼẽʼẽ sĩ.
48003022	Gõʼdá búkũ Ôvârí kâ âtâ trá kĩ, tã õnjí õjílã drí ʼẽlé rî âʼdô gólâ rî ʼbãʼá âʼdólé rạ̃gị́ị̃ tã õnjí kâ ró, tãlâ gólĩyî ndrĩ îcá ĩyî kô tã ʼbãʼbã Ôvârí kâ ʼbãlé gólĩyî drí ʼẽlé rî yî ʼẽlé ndrĩ. Gõʼdá bê trá ĩtí rî, õrẽ gólĩyî Ôvârí drí tã lâ yî ʼbãlé ʼẽʼá âfẽlâ gólĩyî tã lẽ ʼbá trá yí ʼá rî yî drí rî, gólâ âʼdô gõʼdá âfẽʼá lâ cé õjílã gólĩyî tã lẽ ʼbá trá Yésũ Krístõ ʼá rî yî drí.
48003023	Ĩtí rî, drẽ ãkpã sị́sị́ pávó tị̂ njị̃ị́ rû drẽ kô ãmâ õjílã drí tã lẽzó Yésũ ʼá rî, tã ʼbãʼbã Ôvârí drí fẽlé õjílã drí Músạ̃ sĩ rî, rî nĩ ãmâ õjílã ômbélé âʼdólé rạ̃gị́ị̃ ró, bũúũ cãlé kậyị̂ gólâ Ôvârí drí lạ́tị̂ gólâ tã lẽlẽ kâ Yésũ Krístõ ʼá rî âʼdázó ãmâ drí rî ʼá.
48003024	Ạ̃kû ró rî, tã ʼbãʼbã Ôvârí kâ fẽlé Músạ̃ sĩ ʼdî ʼbá yî trá ãmâ drí lôkí ʼbá ró ãmâ âjílí Yésũ ngálâ rî, tãlâ mã õlẽ ró tã bê Yésũ ʼá õzõ Yésũ õtírĩ âcá rî, gõʼdá mã âʼdô ró bê tã mbị̂ ʼbá ró Ôvârí rî lị̃fị́ drị̃ ʼá tã lẽlẽ Yésũ Krístõ ʼá rî sĩ.
48003025	Gõʼdá ngbãângbânõ rî, Ôvârí âʼdâ lạ́tị̂ trá ãmâ drí ngá pãzó, tã lẽlé ĩʼdî Yésũ ʼá. Ĩtí rî, îcá kô ãmâ drí tã ʼbãʼbã Ôvârí kâ Músạ̃ sĩ ʼdî ʼbá yî ndrẽzó ãmâ drí lôkí ʼbá ró.
48003026	Nĩ ndrê drẽ, lạ́tị̂ ãnî drí ndrĩ âʼdózó õjílã Ôvârí kâ yî ró rî cé tã lẽlẽ ãníkâ Yésũ Krístõ ʼá rî sĩ.
48003027	Kậyị̂ gólâ ãnî îbábátízãzó ãnî drí ãnî nyãányâ âʼdázó krístõ ʼbá ró rî, ʼdĩî nĩ âcâ trá kpãkã ãlô Yésũ bê.
48003028	Kpá ĩtí, ãnî ndrĩ nĩ âʼdô trá õjílã Yésũ Krístõ kâ ró kpá lạ́tị̂ ãlô-ãlô ʼdĩ ʼásĩ. Lạ́tị̂ tã lẽlẽ kâ kó cé ĩʼdî ãlô ʼdĩ, õjílã Yúdạ̃ yí kâ drí kpá ʼbạ̃súrú ãzâ ʼbá yî drí, gõʼdá kpá gólĩyî ngá tãkó ró gõʼdá kpá gólĩyî õjílã ãmbâ-ãmbâ ró rî ʼbá yî drí, gõʼdá kpá õkó ãgô bê rî ʼbá yî drí ndrĩ.
48003029	ʼDĩî kâ rî tí rî, õzõ ãnî gólĩyî ʼbạ̃súrú ãzâ ʼbá yí kâ ró rî ãʼdô gõʼdá trá ngá ãlô ró Yésũ Krístõ bê rî, ãnî gõʼdá trá kpá Ãbãrãyámã rî ózõwá yî ĩʼdî. Ĩtí rî, ãnî ndrĩ, nĩ âʼdô kpá õrẽ gólâ Ôvârí drí tã lâ ʼbãlé trá ʼẽʼá fẽlâ Ãbãrãyámã drí ózõwá lâ yí bê rî ûsúʼá.
48004001	Nĩ ndrê drẽ, tã ãmákâ rî âʼdâ-âʼdâ lâ âʼdô ʼbãʼá nyé õzõ ãgô gólâ ngá-tị̂ dũû bê drã ʼbá mvá lâ drí ʼbãzó drẽ fínyáwá rî kâtí. Mvá lâ drí ʼbãzó gõʼdá nyé õzõ rạ̃gị́ị̃ kâtí. Gbõ lé ngá-tị̂ dũû ãmbá átá lâ kâ ʼdĩ âʼdô âʼdóʼá gólâkâ ĩʼdî rî.
48004002	Gõʼdá gólâ âʼdô bê drẽ ʼdĩyímvá ró rî, gólâ rî drẽ zãâ õjílã ãzâ drị́gạ́. Õjílã rî ʼdĩ drí kpá rĩzó ngá gólâkâ ʼdĩ ʼbá yî vó lâ ndrẽlé nĩ ĩtíí bũúũ gólâ drí mbãzó ạ́ngị́, gõʼdá kậyị̂ átá lâ drí njĩlí trá ạ̃kû ró ngá ʼdĩ ʼbá yî fẽzó gólâkâ ró drílâ vó lâ ndrẽlé nĩ rî drí âcázó.
48004003	Gõʼdá ãmákâ rî kpá ĩtí. Drẽ sị́sị́ ãmâ drí Yésũ Krístõ rî nị̃zó kô rî, ãmâ drẽ nyé õzõ ʼdĩyímvá fínyáwá rî ʼbá yí kâtí. Lãʼbí ãmâ drí ʼẽlé trá ãmâ pãzó rî ʼbá yî ômbê ãmâ trá nyé õzõ rạ̃gị́ị̃ kâtí.
48004004	Ĩtí rî, gõʼdá kậyị̂ gólâ Ôvârí drí njĩlí rî ʼá, gólâ drí gõzó íyî mvá rî âjólé ãngó nõ ʼá nõngá. Õkó drí gólâ rî tị̃zó õjílã mvá tị̃rị̃ kâtí ʼbạ̃súrú Yúdạ̃ yí kâ ʼá rĩlí tã ʼbãʼbã Músạ̃ kâ zẽlé.
48004005	Ôvârí âjô íyî mvá Yésũ Krístõ ãngó nõ ʼá nõngá nõ, tãlâ gólâ ãânĩ ró bê ãmâ gólĩyî ãngó nõ ʼá rĩ ʼbá mbârâkã tã ʼbãʼbã kâ zẽlé nõ înjílí rĩlí drị̃-bạ́lạ́yị̂ ró mbârâkã tã ʼbãʼbã kâ ʼásĩ, gõʼdá mã ũûsû ró ngá gólĩyî ãmâ átá Ôvârí drí tã lâ ʼbãlé trá ʼẽʼá ʼẽlâ ãmâ drí rî bê gólâ rî mvá yî ró.
48004006	Ĩtí rî, tãlâ nĩ âʼdô bê gõʼdá trá Ôvârí rî mvá yî ĩʼdî rî, gõʼdá Ôvârí drí Líndrí Tãndí íyî mvá kâ âfẽzó ânĩlí rĩlí ãnî pị̃pị̂sị́lị́ ʼá ʼdĩ. Líndrí Tãndí mvá lâ kâ ʼdĩ drí gõzó rĩʼá tã âtálé ãmâ tị́ sĩ mã õtírĩ rĩî rãtáã ʼẽlé rî, ĩʼdî gõʼdá ãmâ drí rĩzó Ôvârí rî zị̃lị́ "'Tátá"', gõʼdá kpá "'ãmâ átá"'.
48004007	Bê trá ĩtí rî, nĩ âʼdó gõʼdá kô zãâ rạ̃gị́ị̃ ʼî. Ãnî gõʼdá trá ngbãângbânõ Ôvârí rî mvá yî ĩʼdî. Tã ʼdî kâ rî tí rî, ngá tíbê gólâ drí ʼẽʼá fẽlâ íyî mvá yî drí rî, gólâ âʼdô kpá fẽʼá lâ ãnî drí.
48004008	Ạ̃kû ró, drẽ sị́sị́ ãnî drí drẽ Ôvârí pạ̃tị́ị̃ rî nị̃zó kô rî, ãnî trá ndrĩ ʼdó rạ̃gị́ị̃ ôvârí ãníkâ rî ʼbá yí kâ ĩʼdî, tíbê âʼdô-âʼdô lâ yî drí âʼdólé kô ʼẽʼá ị̂njị̃ lâ ĩyî Ôvârí pạ̃tị́ị̃ ró rî.
48004009	Gõʼdá ngbãângbânõ rî, nĩ nị̃ gõʼdá trá tãndí ró Ôvârí pạ̃tị́ị̃ rî ĩʼdî ãnî átá ró. Gõʼdá tã ãmbá rî rĩʼá nõtí. Ôvârí gõ nị̃ ãnî trá ĩʼdî íyî mvá yî ró. Gõʼdá ĩtí rî, tãlâ ãʼdô ʼî ãnî drí kpá ʼẽzó gõlé óʼdí âʼdólé rạ̃gị́ị̃ ôvârí ʼdĩ ʼbá yí kâ ró yã?
48004010	Tãlâ ãʼdô ʼî ãnî drí kpá ʼẽzó ãnî nyãányâ fẽlé kpá óʼdí rĩʼá lãʼbí gólĩyíkâ rĩʼá ʼẽlâ kãrámã kậyị̂ lânjã kâ sĩ kãrámã párá lânjã kâ bê gõʼdá kpá kãrámã ndrô lânjã kâ bê yã? Tã ʼdî ʼbá yî sû trá Ôvârí rú yã?
48004011	Mâ rĩʼá tã ị̂sũ ró tã ãníkâ ʼẽlé ʼdĩ ʼá! Mâ tã ị̂sũ ró, tãlâ lôsĩ ámákâ ʼẽlé ãnî lãfálé ʼá ʼdĩ õzó kô ʼbãâ tãkó ĩtí.
48004012	Ámâ ậdrúpị̃ yî ámâ îzó yí bê, má lôʼbã rúʼbạ́ ãnî rú, nĩ ʼê tã gólâ má drí ʼẽlé rî ĩʼdî, tãlâ sị́sị́ rî, mâ kpá ãnî tí ĩtí. Sị́sị́ lâ sĩ, nĩ ʼé tã ãzâ õnjí lâ kô má drí.
48004013	Nĩ nị̃ trá tãndí ró kĩ, sị́sị́ má õtírĩ nĩî tã âtî-âtî tãndí Ôvârí kâ nõ pẽlé ãnî drí tólâ rî, ngá lãzé ʼê mâ nĩ. Tã ʼdî ʼbã mâ trá rĩlí zãâ tã Ôvârí kâ ʼdĩ pẽlé võ ãníkâ nã ʼá tólâ.
48004014	Kậyị̂ nã ʼbá yî ʼá rî, ngá lãzé ámákâ nã âʼdô trá ngá lậnjị̃ ró ãnî drí njị̃lị́. Gõʼdá tã ʼdî ʼbá yî ʼásĩ ndrĩ rî, nĩ gãá mâ kô dó. Nĩ lậgû mâ trá õzõ ãnî drí mãlãyíkã Ôvârí kâ lậgúrị̃ ngãtá Yésũ Krístõ rî gógó nyãányâ lâ lậgúrị̃ kâtí.
48004015	Sị́sị́ rî, ãnî trá ãyĩkõ ró má bê. Gõʼdá ãʼdô ʼbã ãnî nĩ tã ị̂sũ ãníkâ jãlé yã? Má nị̃ trá, sị́sị́ rî, tí óõró ãnî îjí kĩ, nĩ ângî ãnî lị̃fị́ âfẽlé má drí ʼbãlé ámákâ rî võ lâ ʼá rî, tí nĩ ângî ãnî lị̃fị́ nõ trá âfẽlé má drí.
48004016	Tã âtî-âtî pạ̃tị́ị̃ má drí pẽlé ãnî drí ʼdĩ ʼbã ãnî gõʼdá ámâ ndrẽlé ạ̃jú-ʼbá-ãzí ãníkâ ró ãʼdô tãsĩ yã?
48004017	Gõʼdá tã îmbá ʼbá ãzâ ʼbá yî ĩyíkâ rĩʼá tã tãndí âtálé ãnî drí ãnî âdólé sẽlé tã lẽlé tã âtî-âtî ányâ gólĩyíkâ ʼá. Gólĩyî lẽé kô tã tãndí drí âʼdólé ãnî drí. Gólĩyî lẽ ãnî lãfá cãlé ãmâ rú sĩ, tãlâ nĩ õlẽ ró tã bê cé tã îmbâ ányâ ĩyíkâ ʼdĩ ʼá ĩʼdî.
48004018	Âʼdô ʼbãʼá tãndí ró õjílã drí ãnî lẽzó pạ̃tị́ị̃ ró kárá, kậyị̂ vósĩ cé, âʼdó kô cé kậyị̂ má drí ʼbãzó ãní bê rî ʼá.
48004019	Ámâ mvá yî, pạ̃tị́ị̃ ró, má lẽ ãnî rõô, gõʼdá má õtírĩ tã kĩ ʼbá nĩ, nĩ rî tã lẽlé õnjõ tã îmbá ʼbá ʼdĩ ʼbá yí kâ rî ʼá rî ârí rî, tã lâ lâzê trá má rú rõô, nyé õzõ mvá lâzé ʼbá õkó ʼá tị̃rị̃ lâ ʼá rî kâtí. Tã ʼdî âʼdô lâzéʼá má rú ĩtí bũúũ má drí ndrẽzó lâ kĩ, nĩ âyê õnjõ ʼdî ʼbá yî trá tã Yésũ Krístõ kâ ậtị́lị́ gạ́ drị́ rị̃ sĩ.
48004020	Pạ̃tị́ị̃ ró, má lẽ trá nĩlí tólâ rĩlí ãní bê ngbãângbânõ. Tí õzõ má õrî trá ãní bê tã ʼdî ị̂ʼbị̃lị́ ãní bê ĩtí rî, tí má âʼdô îcáʼá tã ị̂sũ ámákâ âʼdálé ãnî drí mãnísĩ ãnî drí ârílí dódó. Gõʼdá ngbãângbânõ, mâ rĩʼá tã ị̂sũ bê ãnî tãsĩ.
48004021	Ãnî gólĩyî lẽ ʼbá rĩlí tã ʼbãʼbã Músạ̃ kâ zẽlé ãʼdô ró bê ngá pãpã ûsúzó tã ʼdî ʼbá yî ʼẽʼẽ lâ sĩ rî, nĩ ârî drẽ úlị́ gólâ îgĩlí búkũ Ôvârí kâ ʼá nõ.
48004022	Íîgĩ trá ʼá lâ kĩ, Ãbãrãyámã ãâʼdô trá rĩʼá mvá ágó bê rị̃, ãlô rî Ĩsĩmélẽ õkó gólâ rạ̃gị́ị̃ ró rú bê Hãgárã rî drí tị̃lị́ rî, gõʼdá mvá ágó ãzâ rú bê Ĩsákã õkó rú bê Sárã gólâ âʼdó ʼbá kô rạ̃gị́ị̃ ró rî drí tị̃lị́ rî.
48004023	Mvá ágó gólâ õkó rạ̃gị́ị̃ ró rî drí tị̃lị́ rî, útị̂ íyíkâ trá nyé õzõ õjílã mvá drí kó rĩrĩ mvá tị̃lị́ rî kâtí. Gõʼdá mvá ágó gólâ õkó gólâ âʼdó ʼbá kô rạ̃gị́ị̃ ró rî drí tị̃lị́ rî, útị̂ íyíkâ mbârâkã Ôvârí kâ sĩ, tã ʼbãʼbã gólâ Ôvârí drí ʼbãlé trá ʼẽʼá ʼẽlâ Ãbãrãyámã drí rî vó ró.
48004024	Tã õkó gólĩyî rị̃ ʼdî ʼbá yí kâ trá úlị́ mãnĩgõ ʼî tã îmbálé ãmâ drí. Tã õkó rị̃ ʼdî ʼbá yí kâ rî, rî tã gólâ tã-drị̃ lẽlẽ Ôvârí kâ ʼbãlé trá õjílã íyíkâ drí rị̃ rî ʼbá yî âʼdálé ĩʼdî. Tã-drị̃ lẽlẽ sị́sị́ rĩʼá tã-drị̃ lẽlẽ tã ʼbãʼbã kâ Ôvârí drí ʼbãlé Músạ̃ sĩ rî gõʼdá rị̃ lâ rĩʼá tã-drị̃ lẽlẽ tã gólâ drí ʼbãlé trá ʼẽʼá ʼẽlâ Ãbãrãyámã drí rî ʼbá yí kâ. Õkó rạ̃gị́ị̃ ró rú bê Hãgárã gólâ mvá tị̃ ʼbá ʼdó rạ̃gị́ị̃ ró rî, rî ʼdĩ lãmbé tã-drị̃ lẽlẽ gólâ Ôvârí drí tã ʼbãʼbã íyíkâ âfẽzó õjílã íyíkâ Ĩsĩrãʼélẽ kâ drí únị́ zị̃lị́ Sĩnáyĩ ʼbạ̃drị̃ Sãwõdíyã kâ rî ʼá rî drị̃ị̂ rî âʼdáʼá. Gõʼdá Hãgárã ʼdĩ rî kpá Yẽrõsãlémã gólâ ãngó nõ kâ nõ âʼdálé, tãlâ õjílã Yẽrõsãlémã ʼdĩ kâ rĩʼá ĩyî ʼdó rạ̃gị́ị̃ tã ʼbãʼbã Músạ̃ kâ rî kâ ĩʼdî.
48004026	Gõʼdá ãmâ rĩʼá nyé õzõ Sárã rî mvá kâtí tã-drị̃ lẽlẽ rị̃ lâ ʼdĩ zẽlé. Sárã ʼdĩ rî kpá ãmâ gólĩyî Yẽrõsãlémã óʼdí ûrú ʼálâ rî lé ʼbá ró rî ʼbá yî âʼdálé. Mã âʼdó kô rạ̃gị́ị̃ ʼî ngá ãzãkã gólĩyî âʼdó ʼbá bê ãngó nõ ʼá nõ ʼbá yî drí. Ãmâ rĩʼá drị̃-bạ́lạ́yị̂ ró õjílã Ôvârí kâ ʼî.
48004027	Tã îgĩ Ôvârí kâ âʼdâ trá ãmâ drí kĩ, "Nî õkó gólâ óndó ró nõ, ní âʼdô ãyĩkõ bê. Nî gólâ mvá tị̃tị̃ lãzé-lãzé ôtójõ ʼbá kó kô nõ, ní ôtrê ãyĩkõ sĩ, tãlâ ánî mvá yî âʼdô lîzóʼá dũû gạ̃rạ̃ õkó gólĩyî ágó drị́gạ́ mvá bê ʼdĩ ʼbá yî drị̃ị̂ sĩ." Ĩsáyã 54.1
48004028	Ámâ ậdrúpị̃ yî ámâ îzó yí bê, ãnî rĩʼá mvá gólĩyî tị̃lị́ mbârâkã Ôvârí kâ sĩ õzõ Ĩsákã rî tị̃rị̃ kâtí, tã gólâ Ôvârí drí ʼbãlé trá ʼẽʼá ʼẽlâ Ãbãrãyámã drí rî vó ró.
48004029	Kậyị̂ ʼdĩyímvá Ãbãrãyámã kâ rị̃ ʼdî ʼbá yî drí âʼdózó drẽ ʼdĩyímvá ró rî, mvá gólâ tị̃lị́ lạ́tị̂ gólâ kó õjílã mvá drí rĩzó mvá tị̃lị́ rî ʼásĩ rî, fẽ lâṇõ trá rõô mvá gólâ tị̃lị́ mbârâkã Ôvârí kâ sĩ rî drí. Tã gólâ ʼdĩ âcâ trá tã pạ̃tị́ị̃ ró kpá ãndrõ nô. Õjílã gólĩyî tị̃lị́ trá Ãbãrãyámã rî ózõwá ró gólĩyî tã lẽ ʼbá trá tã ʼbãʼbã Ôvârí kâ ị̂njị̃-ị̂njị̃ lâ ʼá rî ʼbá yî, gólĩyî rî trá lâṇõ fẽlé ãmâ gólĩyî âʼdó ʼbá tã lẽ ʼbá ró Yésũ ʼá mbârâkã Ôvârí kâ rî sĩ rî drí.
48004030	Ĩtí rî, úlị́ Ôvârí kâ rî âtâ ãʼdô tã ʼî tã ʼdî tãsĩ yã? Úlị́ Ôvârí kâ kĩ, "Ní drô õkó gólâ rạ̃gị́ị̃ ró ʼdĩ vólé mvá lâ ʼdĩ bê. Tãlâ mvá ágó õkó gólâ rạ̃gị́ị̃ ró rî drí tị̃lị́ ʼdĩ îcá kó kô drị́-vó gólâ ʼẽ ʼbá âʼdólé mvá ágó õkó gólâ âʼdó ʼbá kô rạ̃gị́ị̃ ró rî kâ drí rî trõlé."
48004031	Ĩtí rî, ámâ ậdrúpị̃ yî ámâ îzó yí bê, ãmâ gõʼdá trá ʼdĩyímvá õkó gólâ âʼdó ʼbá kô rạ̃gị́ị̃ ró rî kâ ĩʼdî. Gõʼdá kpá ĩtí rî, mã âʼdó gõʼdá kô rạ̃gị́ị̃ ʼî tã ʼbãʼbã ạ̃kû ʼdĩ ʼbá yî zẽlé.
48005001	Yésũ Krístõ tĩ ãmâ drị̃ trá, mã õrî ró bê drị̃-bạ́lạ́yị̂ ró ngá lậnjị̃ tã ʼbãʼbã kâ ʼásĩ. Âʼdô bê gõʼdá trá ĩtí rî, ʼdõvó mã njû gạ́gạ́ drị̃-bạ́lạ́yị̂ ãmákâ Yésũ drí âfẽlé ʼdĩ rú, gõʼdá mã âyê ãmâ nyãányâ kô tã ʼbãʼbã Yúdạ̃ yí kâ ʼdĩ ʼbá yî drí ãmâ ʼbãzó rạ̃gị́ị̃ ró kpá óʼdí.
48005002	Nĩ ârî drẽ, mâ Póõlõ, má âtâ ãnî drí nõtí, õzõ nĩ ãâyê ãnî nyãányâ trá ʼdẽlé bãsã ʼá ngá pãpã ûsúzó rî, ʼdĩî gõʼdá drãdrã Yésũ Krístõ kâ fê lậlị̂-lậlị̂ drị̃ị̂ rî âʼdô trá ngá tãkó ró ãnî drí.
48005003	Má âʼdâ tã ãnî drí kpá óʼdí, õzõ má drí âʼdárẽ lâ trá sị́sị́ ãnî drí kâtí kĩʼá nĩ rî, õjílã gólâ íyî nyãányâ âyé ʼbá trá ʼdẽlé bãsã ʼá ngá pãpã ûsúzó rî, ʼdĩî õjílã rî ʼdĩ ʼbã íyî nyãányâ trá tã ʼbãʼbã Yúdạ̃ yí kâ ʼdĩ ʼbá yî ị̂njị̃lị́, gõʼdá îcá trá gólâ drí tã ʼbãʼbã ʼdî ʼbá yî ʼẽlé ndrĩ ãkí ãkó.
48005004	Ãnî õjílã gólĩyî ʼẽ ʼbá ãnî ʼbãlé Ôvârí drí ndrẽlé tã mbị̂ ʼbá ró tã ʼbãʼbã ị̂njị̃-ị̂njị̃ sĩ ʼdî rî, nĩ kî ãnî lãfálé trá vólé Yésũ Krístõ rú sĩ. Nĩ gã pị̃pị̂sị́lị́ tãndĩ gólâkâ ãmâ pãzó rî trá dó.
48005005	Gõʼdá ãmákâ rî, mã lẽ ãmákâ tã trá Yésũ Krístõ ʼá pị̃pị̂sị́lị́ ãlô sĩ. Tã ʼdî kâ rî tí rî, Líndrí Tãndí Ôvârí kâ ʼbã ãmâ trá lị̃fị́ ʼbãlé kĩ, ãmâ trá tã mbị̂ ʼbá ʼî Ôvârí rî lị̃fị́ drị̃ ʼá tã lẽlẽ ãmákâ ʼdĩ sĩ.
48005006	Tãlâ ãmâ gólĩyî âʼdó ʼbá trá ãlô Yésũ Krístõ bê nõ ʼbá yî rî, ngãtá mã ʼdê trá bãsã ʼá ngãtá mã ʼdé kô yã rî, Ôvârí ndrê ãmâ ndrĩ ʼdó ngá ãlô ró yí lị̃fị́ õjílã íyíkâ ró. Ôvârí drí rî, ngá tã lâ drí ʼbãlé gạ̃rạ̃ rî cé tã lẽlẽ ĩʼdî Yésũ Krístõ ʼá. Gõʼdá ʼdĩî âʼdô kpá ãmâ ʼbãʼá ãmâ ãzí-ãzí yî lẽlé.
48005007	Ĩtí rî, drẽ ãkpã sị́sị́ rî, nĩ rî trá lôsĩ Yésũ kâ ʼẽlé dódó. Gõʼdá ãʼdî âdô ãnî nĩ ãnî drí gõzó vólé gãlé dó tã pạ̃tị́ị̃ Yésũ kâ ʼẽlé rî yã?
48005008	Ôvârí gólâ ãnî ậzị́ ʼbá Yésũ Krístõ ngálâ rî lẽé kô ãnî drí tã ʼdî ʼẽlé. Tã ʼdî âʼdó kô tã gólâkâ ĩʼdî.
48005009	Tã îmbâ ányâ rĩʼá nyé õzõ ngá ãṇâ kâtí. Ngá ãṇâ rĩ ʼbá ngá ãzâ ʼbá yî lãfálé ʼá võ ãlô ʼá rî âʼdô ngá ʼdĩ ʼbá yî ʼbãʼá ʼdó ṇãlé.
48005010	Gõʼdá má nị̃ trá tãndí ró tã lẽlẽ ãníkâ Yésũ ʼá rî sĩ rî, nĩ âʼdô úlị́ gólâ má drí âtálé ãnî drí nõ tã-drị̃ lâ lẽʼá. Gõʼdá õjílã gólâ rĩ ʼbá ãnî drị̃ îzãlé ʼdĩ, Ôvârí âʼdô lâṇõ fẽʼá gólâ drí, ngãtá gólâ ãʼdî ĩʼdî yã rî.
48005011	Ámâ ậdrúpị̃ yî ámâ îzó yí bê, áâdô ãnî trá õnjõ sĩ tã îmbâ ámákâ tãsĩ. Tí õzõ gõʼdá má õrî kpá zãâ rĩʼá tã pẽlé kĩʼá nĩ rî ʼdẽʼdẽ bãsã ʼá rî ãâʼdô tãndí ró Ôvârí drí ãmâ ndrẽzó tã mbị̂ ʼbá ró íyî lị̃fị́ drị̃ ʼá rî, gõʼdá Yúdạ̃ yî rî ĩyî lâṇõ fẽlé má drí ãʼdô tãsĩ yã? Tã gólĩyî drí ʼbãzó õmbã ró rî rĩʼá tã má drí îmbálé kĩ, cé õdrã Yésũ kâ rî ĩʼdî gólâ îcá ʼbá õjílã pãlé tã õnjí gólâkâ ʼásĩ rî.
48005012	Õjílã gólĩyî rĩ ʼbá ĩyî tã sõlé ãnî ʼá ʼdẽlé bãsã ʼá ʼdĩ ʼbá yî, má ị̂sũ tã tíkó gólĩyî õnĩ nĩʼá ĩyî ṇõlé vólé, tãlâ gólĩyî õrî ró ʼbáṇá ró.
48005013	Ámâ ậdrúpị̃ yî ámâ îzó yí bê, Ôvârí ậzị̂ ãnî trá âʼdólé drị̃-bạ́lạ́yị̂ ró tã ʼbãʼbã ʼẽʼẽ tãsĩ. Gõʼdá drị̃-bạ́lạ́yị̂ rî ʼdĩ, tã ífí lâ âʼdó kô ãnî drí ãnî âyélé ngá gólĩyî ãnî rúʼbạ́ drí lôvó lâ ʼbãlé âʼdó ʼbá tã õnjí ró rî yî ʼẽzó. Nĩ ị̂ʼbũ rû bê-rî ĩʼdî ãnî ãzí-ãzí yî drí lõvõ sĩ.
48005014	Má âtâ tã ʼdî ĩtí ʼdĩ rî, tãlâ tã ʼbãʼbã Ôvârí kâ ólôgõ trá ndrĩ ʼdó ãlô tã ʼbãʼbã gólâ tã âtá ʼbá kĩʼá nĩ rî, "Ní lẽ õjílã ãzí õzõ ní drí ánî nyãányâ lẽrẽ kâtí."
48005015	Ĩtí rî, õzõ gõʼdá nĩ õrî ãnî tị̂ ôcílí ãnî võ ʼásĩ ãnî îzãlé rî, nĩ âyê tã rî gógó ĩtí ʼdĩ vólé, tãlâ nĩ õzó kô ãnî ãzí-ãzí yî ûfú.
48005016	Tã rî ʼdĩ tãsĩ rî, má âtâ ãnî drí, nĩ rî lạ́tị̂ gólâ Líndrí Tãndí Ôvârí kâ drí âʼdálé trá ãnî drí rî ʼásĩ. Õzõ nĩ õʼê trá tã gólâ Líndrí Tãndí Ôvârí kâ drí âʼdálé trá ãnî drí rî yî ĩʼdî rî, ʼdĩî nĩ îcá gõʼdá ngá gólĩyî ãnî rúʼbạ́ drí lẽlé rî ʼẽlé kô, tíbê ʼẽ ʼbá ãnî âjílí tã õnjí ʼá rî.
48005017	Má âtâ tã ʼdî ĩtí ʼdĩ rî, tãlâ tã lôvó ãmâ rúʼbạ́ kâ rî lẽ ĩyíkâ zãâ tã gólĩyî Líndrí Tãndí Ôvârí kâ drí lẽlé kô rî ʼbá yî ʼẽlé ĩʼdî. Gõʼdá Líndrí Tãndí Ôvârí kâ lẽ ãmâ drí kpá tã gólĩyî tã lôvó ãmâ rúʼbạ́ kâ drí lẽlé kô rî ʼẽlé ĩʼdî. Líndrí Tãndí Ôvârí kâ gõʼdá tã lôvó ãmâ rúʼbạ́ kâ rî bê rî, rî ĩyî ị̃tú vósĩ cé rû fũlị́. Ĩtí rî, gólĩyî lẽé ĩyî rû kô, gólĩyî ạ̃jú-ʼbá-ãzí ʼî. Tãlâ ĩʼdî ʼdĩ, ãmâ drí îcázó tã gólĩyî ãmâ drí lẽlé ʼẽlâ rî ʼẽlé kô ʼdĩ cú ĩtí mbârâkã ãmákâ sĩ.
48005018	Gõʼdá õzõ nĩ õrî tã Líndrí Tãndí Ôvârí kâ drí âʼdálé ãnî drí rî ʼẽlé rî, nĩ âʼdô rĩʼá tã mbị̂ ʼẽlé, gõʼdá tã ʼbãʼbã Músạ̃ kâ îcá kô ãnî ômbélé õzõ rạ̃gị́ị̃ kâtí.
48005019	Ĩtí rî, ãmâ ndrĩ mã nị̃ trá tãndí ró tã õnjí gólĩyî tã lôvó ãmâ rúʼbạ́ kâ drí ãmâ ʼbãlé ʼẽlâ rî, gólĩyî ĩʼdî nõ ʼbá yî: ậʼdú kõkõ õkó ngãtá ãgô âʼdó ʼbá kô ãnî õkó ró ngãtá ágó ró kô rî bê rî, ngá gólĩyî õnjí ró ãnyĩ âjí ʼbá rî yî ʼẽʼẽ lâ, ãvẽ ngãtá ngá gólĩyî tã lôvó rúʼbạ́ kâ drí lẽlé sũ ʼbá kô rî yî,
48005020	ôvârí ãbãrãdãgõ îrátã-îrátã õzõ pãrãndã tị́ rî kâtí, bêngê gõʼdá mõndrã fẽfẽ, pị̃pị̂sị́lị́ ʼbãʼbã õjílã ãzí rú, rû fũfũ ngãtá ạ̃wạ̃ ʼẽʼẽ õjílã ãzí bê, pị̃pị̂sị́lị́ ʼbãʼbã ngãtá âgî-âgî ngá õjílã ãzí kâ rú, õjílã ãzí ʼbãʼbã gạ̃rạ̃ õjílã ãzâ ʼbá yî drị̃ị̂ sĩ, lãfá cãcã õjílã gólĩyî ãnî lẽ ʼbá rî yî êpẽzó ĩʼdî rî, ʼdíyî fũfũ õdrá sĩ, kãrámã gólĩyî õdrá drí ʼdíyî ʼbãzó rĩʼá tã õnjî-õnjî ãnyĩ kâ ʼẽlé rî ʼẽʼẽ lâ, gõʼdá tã gólĩyî ndrĩ sũ ʼbá kô rî ʼbá yî ʼẽʼẽ lâ. Má sõ drị́-mbílí ãnî lị̃fị́ kpá óʼdí, õzõ má drí ʼẽlé trá sị́sị́ rî kâtí, õjílã gólĩyî rĩ ʼbá zãâ tã õnjí gólĩyî lãlé ʼdĩ ʼbá yî ʼẽlé rî îcá ĩyî kô cãlé ãngó Ôvârí kâ ûrú ʼálâ rî ʼá.
48005022	Gõʼdá tã gólĩyî Líndrí Tãndí Ôvârí kâ drí ãmâ ʼbãlé ʼẽlâ rî yî kpá ngĩî, gólĩyî ĩʼdî nõ ʼbá yî: õjílã ãzí lẽlẽ, âʼdólé ãyĩkõ bê ãmâ pị̃pị̂sị́lị́ ʼá, rĩlí tã ạ̃ʼdị́ sĩ, rĩlí fĩî ậtũ-ậtũ sĩ, rĩlí õjílã bê tãndí ró, tã tãndí ʼẽʼẽ sĩ, rĩlí zãâ tã lẽlẽ sĩ Ôvârí ʼá,
48005023	tã ʼẽʼẽ mãnísĩ rî, gõʼdá tã trõ ʼbá ró lôvó rúʼbạ́ kâ drị́gạ́ sĩ. Tã ʼbãʼbã ãzâ yûʼdạ́wạ́ gạ̃rạ̃ ʼdî ʼbá yî drị̃ị̂ sĩ ãmâ êdrẽlé tã tãndí ʼdî ʼbá yî ʼẽlé ndrĩ.
48005024	Ĩtí rî, ãmâ gólĩyî tíbê âʼdó ʼbá trá õjílã Yésũ Krístõ kâ ró nõ ʼbá yî, mã gã gõʼdá tã lôvó rúʼbạ́ kâ tíbê rĩ ʼbá ãmâ ʼbãlé tã õnjí ʼẽlé rî yî trá ndrĩ ʼdó. Tã lôvó ʼdĩ ʼbá yî rĩʼá õzõ ãvõ kâtí mbârâkã ãkó ãmâ ʼbãlé tã õnjí ʼẽlé.
48005025	Gõʼdá Líndrí Tãndí Ôvârí kâ rî bê trá nĩ ãmâ ʼbãlé rĩlí õzõ õjílã Ôvârí kâ drí rĩrĩ rĩlí rî kâtí rî, ʼdõvó mã ãâyê ãmâ nyãányâ nyé gólâ drị́gạ́ tã ʼẽʼẽ ãmákâ rî ʼbá yî ʼásĩ ndrĩ gólâ õʼdê ró nĩ sị́sị́ ãmâ drí.
48005026	Mã ʼbã ãmâ nyãányâ kô âʼdólé gạ̃rạ̃ ãmâ ãzí-ãzí yî drị̃ị̂ sĩ, tãlâ ʼdĩî rî âʼdô pị̃pị̂sị́lị́ õnjí gõʼdá rû lẽ ãkõ bê âjíʼá ãmâ lãfálé ʼásĩ.
48006001	Ámâ ậdrúpị̃ yî ámâ îzó yí bê, õzõ nĩ õndrê ãnî ãzí-ãzí krístõ ʼbá ró rî ʼbá yî trá tã õnjí ʼẽʼá rî, ãnî gólĩyî rĩ ʼbá tã gólĩyî Líndrí Tãndí Ôvârí kâ drí rĩʼá âʼdálâ nĩ rî ʼbá yî ʼẽlé ĩʼdî rî, nĩ ânĩ tã lôgõlé ãnî ãzí-ãzí ʼdĩ ʼbá yî drị̃ị̂ gõʼdá lạ́tị̂ mbị̂ rî âʼdázó ĩʼdî gólĩyî drí mãnísĩ pị̃pị̂sị́lị́ ạ̃ʼdị́ sĩ. Ĩtí rî, nĩ âʼdô trá lạ́tị̂ tãndí rî ʼdĩ âʼdáʼá gólĩyî drí rî, gõʼdá nĩ ndrê ãnî vó kpá tãndí ró, nĩ õzó gõʼdá kpá tã õnjí ʼẽê kô.
48006002	Ĩtí rî, ãnî ndrĩ, nĩ pâ ãnî ãzí-ãzí yî lâṇõ gólĩyî drí âʼdózó ĩʼdí bê lâ rî ʼbá yî ʼásĩ. Õzõ nĩ õʼê trá ĩtí rî, ʼdĩî ãnî trá tã gólĩyî Krístõ drí ʼbãlé ãnî drí ʼẽlé rî yî ʼẽʼá.
48006003	Õzõ õjílã ãzâ õʼbã yî trá âʼdólé gạ̃rạ̃ íyî ãzí-ãzí yî drị̃ị̂ sĩ rî, gólâ rî ʼdĩ rî íyî nyãányâ âdóʼá, tãlâ gólâ cé rĩʼá ngá tãkó ʼî.
48006004	Ĩtí rî, ãnî ãlô-ãlô ndrĩ, nĩ ị̂sũ drẽ tã gólĩyî ãnî nyãányâ drí rĩʼá ʼẽlâ rî ʼbá yî tã lâ ndrĩ, gõʼdá õzõ tã ndrĩ ãnî drí rĩʼá ʼẽlâ rî ʼbá yî ãʼdô trá ndrĩ tãndí ró rî, nĩ âʼdô îcáʼá âʼdólé ãyĩkõ ró tã tãndí ãníkâ ʼdĩ ʼbá yî tãsĩ, cú ĩtí ãnî ị̂ʼbị̃ ãkó tã ʼẽʼẽ õjílã ãzâ kâ bê.
48006005	Ãnî ãlô-ãlô, tã ãníkâ ʼdĩ õndrê ãnî ĩʼdî.
48006006	Gõʼdá ãnî gólĩyî tíbê îmbálé trá tã Ôvârí kâ sĩ rî ʼbá yî, nĩ pâ tã îmbá ʼbá ãníkâ gólĩyî rĩ ʼbá ãnî îmbálé rî ngá ãnî drị́gạ́ rî ʼbá yî sĩ.
48006007	Nĩ âdô ãnî nyãányâ kô, tãlâ õjílã ãzâ yûʼdạ́wạ́ ʼẽ ʼbá ʼdásí ʼẽlé Ôvârí rú. Õjílã âʼdô ĩyíkâ kpá té ngá gólĩyî drí ị̂ʼdị́lị́ rî lõʼwâ lâ êʼbéʼá ĩʼdî ʼbãlé ĩyî drí ẽró ʼá.
48006008	Õzõ gõʼdá õjílã õrî cé tã gólĩyî õnjî-õnjî tã lôvó rúʼbạ́ kâ drí lẽlé rî yî ʼẽlé ĩʼdî, ãʼdô ró bê íyíkâ cé tã lôvó rúʼbạ́ kâ îcázó ĩʼdî rî, gólâ âʼdô íyíkâ õdrã lâṇõ ạ̃dũkũ ãkó rî bê rî ûsúʼá ĩʼdî lõʼwâ lôsĩ íyíkâ ʼẽlé ʼdĩ kâ ró. Gõʼdá õzõ gólâ õʼê tã gólĩyî Líndrí Tãndí Ôvârí kâ rî ʼbã ʼbá ãyĩkõ ró rî yî ĩʼdî rî, gólâ âʼdô kpá lédrẽ-lédrẽ ạ̃dũkũ ãkó rî ûsúʼá Líndrí Tãndí Ôvârí kâ drị́gạ́ sĩ ĩʼdî lõʼwâ lôsĩ íyíkâ ʼẽlé ʼdĩ kâ ró.
48006009	Âʼdô gõʼdá bê trá ĩtí rî, lâṇõ tã tãndí ʼẽ kâ õʼê ãmâ kô, tãlâ õzõ lâṇõ tã tãndí ʼẽ kâ õʼê gõʼdá ãmâ kô rî, mã âʼdô tã tãndí ûsúʼá rõô Ôvârí drị́gạ́ sĩ kậyị̂ gólâ drí njĩlí trá Yésũ rî âjózó âgõlé rî ʼá.
48006010	Õzõ ãʼdô gõʼdá trá ĩtí rî, õzõ ĩîcâ trá ãmâ drí tã tãndí rî ʼẽzó ãmâ ãzí-ãzí yî drí rî, mã õʼê tã tãndí rî gógó ʼdĩ gólĩyî drí pị̃pị̂sị́lị́ ãlô sĩ kậyị̂ vósĩ cé, ngîngî lâ ãmâ ãzí-ãzí gólĩyî krístõ ʼbá ró rî yî drí.
48006011	Nĩ ndrê drẽ tã îgĩ ạ́ngị́ trạ̃kũ má drí îgĩlí ãnî drí ámâ drị́ sĩ nõ, má îgĩ ʼdĩî ãnî drí nĩ zị̂ ró bê dódó.
48006012	Õjílã gólĩyî rĩ ʼbá ĩyî tã âtálé ãnî drí mbârâkã sĩ, tãlâ nĩ õʼdê ró bê bãsã ʼá ʼdĩ ʼbá yî, gólĩyî rî tã ʼdî ʼbá yî âtálé ãnî drí ĩtí ʼdĩ, tãlâ õjílã Yúdạ̃ yí kâ ãʼdô ró bê ãyĩkõ ró ĩyí bê. Gólĩyî lẽé kô lâṇõ ûsúlị́, tãlâ tã îmbâ kĩʼá nĩ rî, cé õdrã Yésũ Krístõ kâ fê lậlị̂-lậlị̂ drị̃ị̂ rî ãâʼdô ãmâ pãʼá nĩ rî tãsĩ.
48006013	Gõʼdá gbõ lé õjílã ʼdẽ ʼbá trá bãsã ʼá ʼdĩ ʼbá yî rî, ị̂njị̃ị́ ĩyî tã ʼbãʼbã Yúdạ̃ yí kâ ʼdĩ ʼbá yî kpá ndrĩ kô. Ĩtí rî, gólĩyî lẽ ĩyíkâ nõ, nĩ õʼdê ró bê bãsã ʼá cé tãlâ yĩ õlômbê ró ĩyî tã bê ãnî sĩ ĩyî ãzí-ãzí yî õjílã Yúdạ̃ yí kâ drí kĩ, yĩ õʼbã ãnî nĩ ʼdẽlé bãsã ʼá.
48006014	Ãʼdô íyíkâ ámákâ rî ĩʼdî rî, má lẽ ámákâ ámâ lômbélé cé tã ãlô tãsĩ, cé õdrã Yésũ Krístõ kâ fê lậlị̂-lậlị̂ drị̃ị̂ rî tãsĩ. Õdrã Yésũ Krístõ kâ fê lậlị̂-lậlị̂ drị̃ị̂ ʼdĩ tãsĩ rî, tã ãngó nõ kâ rî ʼbá yî gõʼdá trá mbârâkã ãkó má drí. Gõʼdá õjílã ãngó nõ kâ ndrê mâ trá tõtõ ró ĩyî lị̃fị́ ʼá ngá tãkó ró.
48006015	Tã gólâ tã lâ drí lâzélé gạ̃rạ̃ ʼẽlé rî âʼdó kô ʼdẽʼdẽ bãsã ʼá rî ĩʼdî. Tã gólâ tã lâ drí lâzélé gạ̃rạ̃ rî ĩʼdî nõ, Ôvârí jâ ãmâ trá âʼdólé õjílã óʼdí ró ãmâ pãpã sĩ.
48006016	Gõʼdá õjílã gólĩyî rû jã ʼbá rĩlí zãâ tã Ôvârí kâ ʼẽlé rî ʼbá yî, gólĩyî trá pạ̃tị́ị̃ ró õjílã Ôvârí kâ rî yî ĩʼdî. Ĩtí rî, Ôvârí õndrê gólĩyî ĩzã pị̃pị̂sị́lị́ tãndí sĩ, gõʼdá gólâ õfẽ tã ạ̃ʼdị́ gólâkâ kpá gólĩyî drí ndrĩ.
48006017	Ạ̃dũkũ lâ ró rî, má âtâ ãnî drí, õjílã ãzâ õrî kô zãâ rĩʼá lâṇõ fẽlé má drí lôsĩ gólâ má drí rĩʼá ʼẽlâ lãjóʼbá Yésũ kâ ró nõ ʼá, tãlâ mâ rî gógó nõ má ûsû lãzé trá lâṇõ bê rõô ʼá lâ, tã âʼdálé kĩ, pạ̃tị́ị̃ mâ ĩʼdî lãjóʼbá Yésũ Krístõ kâ.
48006018	Ámâ ậdrúpị̃ yî ámâ îzó yí bê, Kúmú ãmákâ Yésũ Krístõ õfẽ õrẽ ãnî drí pị̃pị̂sị́lị́ tãndí sĩ. Ãâʼdô ĩtí.
49001001	Mâ Póõlõ tíbê Ôvârí drí njĩlí trá âʼdólé lãjóʼbá Yésũ Krístõ kâ ró rî, îgĩ wárãgã nô nĩ ãnî õjílã Ôvârí kâ rĩ ʼbá Ẽfésõ ʼálâ, gólĩyî rĩ ʼbá zãâ tã lẽlé tã Yésũ Krístõ kâ ʼá pị̃pị̂sị́lị́ ãlô sĩ rî ʼbá yî drí. Ôvârí ãmâ átá, gõʼdá Kúmú ãmákâ Yésũ Krístõ bê õfẽ õrẽ ãnî drí tã ạ̃ʼdị́ bê.
49001003	Nĩ ʼdê mã lûyị̂ Ôvârí tíbê âʼdó ʼbá Kúmú ãmákâ Yésũ Krístõ rî átá ró, gõʼdá kpá tíbê Yésũ Krístõ rî gógó Kúmú ámákâ ró rî drí rĩʼá ị̂njị̃lâ ĩʼdî Ôvârí íyíkâ ró rî. Gõʼdá nĩ ʼdê mã âtâ tã kĩ, "Ôvârí nî ĩʼdî gạ̃rạ̃ ngá ndrĩ drị̃lị́, tãlâ ní âfẽ õrẽ áníkâ tíbê âʼdó ʼbá bê rî yî trá ndrĩ ãmâ drí, tãlâ ãmâ trá rĩʼá ngá ãlô ró Yésũ bê."
49001004	Õrẽ lâ yî ĩʼdî rĩʼá nõtí, ạ̃kû ró, drẽ ãkpãkãʼdã Ôvârí ʼbãá ãngó nõ kô rî, gólâ lẽ ãmâ trá rõô, gõʼdá gólâ njĩ ãmâ krístõ ʼbá trá âʼdólé õjílã íyî nyãányâ kâ ró ãmâ ʼbãʼbã sĩ âʼdólé ngá ãlô ró Yésũ Krístõ bê. Gólâ ʼê tã rî ʼdĩ ĩtí ʼdĩ rî, tãlâ gólâ lẽ ãmâ ndrẽlé ngbángbá tã õnjí ãkó yí lị̃fị́.
49001005	Tãlâ gólâ lẽ ãmâ trá rõô rî drí rî, ạ̃kû ró rî, gólâ drí tã ị̂sũzó ãmâ ʼbãzó âʼdólé íyî mvá yî ró õdrã Yésũ Krístõ kâ sĩ. ʼDĩî tã gólâ Ôvârí drí ị̂sũlị́ trá ạ̃kû ró ʼẽʼá ʼẽlâ, íyî ʼbãlé ãyĩkõ ró rî ĩʼdî.
49001006	Ĩtí rî, gõʼdá nĩ ʼdê mã lûyị̂ Ôvârí pị̃pị̂sị́lị́ mvẽêmvê gólâkâ ʼdĩ tãsĩ, tãlâ gólâ ʼbã ãmâ trá ngá ãlô ró íyî mvá yí drí lẽlé rõô rî bê.
49001007	Tãlâ úfû Yésũ Krístõ trá ãmâ tãsĩ rî drí rî, Ôvârí âʼdô îcáʼá tã õnjí ãmákâ âyélé, gõʼdá ãmâ înjízó vólé mbârâkã Sãtánã kâ rî ʼásĩ. Wúûwú! Tã tãndĩ Ôvârí kâ ãmâ tãsĩ rî, rĩʼá ãmbá.
49001008	Gõʼdá ngá lẽlẽ Ôvârí kâ ãmâ tãsĩ rî rĩʼá kôrô. ʼDĩî tã õnjí ʼî yã? Nĩ ndrê trá, ãmâ tã fî trá gólâ drị̃ị̂ tãndí ró ndrĩ, gõʼdá gólâ nị̃ ãmâ pãpã kậyị̂ vósĩ cé rî trá.
49001009	Gõʼdá gólâ âʼdâ tã ífí íyíkâ Yésũ rî âjózó ãngó ʼá nõ trá. ʼDĩî tã tíbê gólâ drí tã lâ ị̂sũlị́ trá kírî ró ạ̃kû ró ʼẽʼá ʼẽlâ rî ĩʼdî.
49001010	Gõʼdá kậyị̂ îcá ʼbá trá rî tú rî, Ôvârí âʼdô tã íyíkâ ʼbãlé trá rî ʼẽʼá rû ndẽlé. Ĩtí rî, gõʼdá Ôvârí âʼdô õjílã ndrĩ gólĩyî âʼdó ʼbá lédrẽ-lédrẽ ró, gõʼdá kpá ôdrã ʼbá trá ãngó nõ ʼá nõngá rî, gõʼdá kpá ngá ndrĩ yí drí ʼbãlé ãngó nõ ʼá rî ʼbá yí bê, gõʼdá kpá gólĩyî ûrú ʼálâ rî ʼbá yí bê ʼbãʼá ĩyî Yésũ Krístõ rî ị̂njị̃lị́ kúmú ĩyíkâ ró. Yésũ Krístõ ĩʼdî gólâ tíbê rĩ ʼbá ãngó nõ drị̃lị́ võ ûrú ʼálâ rî bê rî.
49001011	Nĩ ndrê drẽ, Ôvârí njĩ mâ trá ámákâ õjílã Yúdạ̃ yí kâ rî ʼbá yí bê, âʼdólé õjílã íyî nyãányâ kâ ró ãmâ ʼbãʼbã sĩ âʼdólé ngá ãlô ró Yésũ Krístõ bê. Ôvârí ị̂sũ tã trá ʼẽzó lâ ĩtí drẽ ãkpãkãʼdã gólâ ʼbãá ãngó nõ kô. Gõʼdá gólâ ʼê ngá ʼdĩ ʼbá yî kpá nĩ âʼdólé té õzõ tã yí drí ị̂sũlị́ trá ʼẽʼá ʼẽlâ rî kâtí.
49001012	Gõʼdá ãmâ õrĩ Yúdạ̃ yí kâ gólĩyî lị̃fị́ ʼbã ʼbá sị́sị́ âcâ-âcâ ʼdíyî pã ʼbá kâ rî drị̃ị̂ rî, Ôvârí njĩ ãmâ trá, ãʼdô ró mã õrî ró íyî lûyị́lị́ mbârâkã íyíkâ lậvũ ʼbá gạ̃rạ̃ tã tãndĩ íyíkâ bê ʼdĩ tãsĩ.
49001013	Gõʼdá ngbãângbânõ rî, ãnî gõʼdá kpá trá õzõ ãmâ tí, tãlâ ãnî drí tã âtî-âtî tãndí pạ̃tị́ị̃ gólâ Ôvârí drí ʼbãlé ãnî pãzó nõ ârízó rî sĩ. Nĩ lẽ tã bê ʼá lâ tã pạ̃tị́ị̃ ró rî, gõʼdá Ôvârí drí ãnî ʼbãzó âʼdólé ngá ãlô ró Yésũ Krístõ bê. Gõʼdá Ôvârí drí lãmbé íyíkâ ʼbãzó ãnî drị̃ị̂. Lãmbé rî ʼdĩ rĩʼá ngá fẽfẽ gólâkâ tíbê âʼdó ʼbá Líndrí Tãndí gólâkâ gólâ drí tã lâ ʼbãlé trá ạ̃kû ró ʼẽʼá âfẽlâ ãnî drí rî ĩʼdî.
49001014	Gõʼdá ngá fẽfẽ gólâ Líndrí Tãndí Ôvârí kâ ró ʼdĩ drí rî, mã âʼdô kpá nị̃ʼá lâ kĩ, mã ãâʼdô kpá drị́-ʼâ gólâ drí tã lâ ʼbãlé trá ãmâ drí rî ûsúʼá. Gõʼdá ạ̃dũkũ lâ ró rî, gólâ âʼdô kpá ãmâ înjíʼá Sãtánã drị́gạ́ sĩ âʼdólé drị̃-bạ́lạ́yị̂ ró zãâ. Gõʼdá mã lûyị̂ Ôvârí tã tãndĩ gólâkâ ʼdĩ tãsĩ.
49001015	Gõʼdá má ârî tã bê kĩʼá nĩ rî, nĩ õlẽ tã trá tã Kúmú ãmákâ Yésũ Krístõ kâ ʼá, gõʼdá nĩ õlẽ õjílã Ôvârí kâ kpá trá rõô rî, má drí rĩzó ãwô-ĩtí ʼẽlé Ôvârí drí ãmbá tã rî ʼdĩ tãsĩ. Ĩtí rî, gõʼdá tã rî âgálé má drị̃ị̂ má drí kpá rĩzó rãtáã ʼẽlé Ôvârí drí ãnî tãsĩ.
49001017	Gõʼdá má rî Ôvârí gólâ tíbê Yésũ Krístõ rî âjó ʼbá ãngó nõ ʼá, gõʼdá kpá âʼdó ʼbá ĩʼdî ãmâ átá ró ûrú ʼálâ rî, îjílí Líndrí Tãndí íyíkâ âfẽlé ãnî drí, ãʼdô ró bê ãnî ʼbãlé tã íyíkâ nị̃lị́, gõʼdá kpá ãnî ʼbãlé âʼdô-âʼdô íyíkâ nị̃lị́, tãlâ nĩ ãʼdô ró bê ngá ãlô ró gólâ bê.
49001018	Nĩngá sĩ rî, gõʼdá má rî kpá rĩʼá rãtáã ʼẽlé Líndrí Tãndí Ôvârí kâ ʼdĩ ĩîcî ró ãnî lị̃fị́ bê tã Ôvârí kâ ãzâ ʼbá yî tãsĩ. Gõʼdá tã rî yî gógó ĩʼdî Ôvârí drí tã lâ ʼbãlé trá ãnî drí, gõʼdá gólâ drí ãnî ậzị́zó ânĩʼá ûsúlâ Yésũ Krístõ sĩ nô. Ĩtí rî, gõʼdá ãmâ rĩʼá õjílã gólâ rî nyãányâ kâ ĩʼdî, gõʼdá gólâ âʼdô mbârâkã íyíkâ ʼbãʼá ãmâ pãlé. Ĩtí rî, kậyị̂ ãmâ drí ngá tãndí gólâ drí tã lâ ʼbãlé trá ãmâ drí rî ûsúzó rî tú rî, ãmâ tị̂ âʼdô ậʼdị́ʼá ậʼdị̂. Gõʼdá mã nị̃ kpá dódó kĩ, gólâ rĩʼá fãfã bê ãmbá rĩzó gólĩyî tã gólâkâ lẽ ʼbá rî ʼbá yî pãlé. Wúûwú! Ãyĩkõ! Mã âʼdô ʼbãʼá ãyĩkõ ândrê bê rĩlí ãnyî Ôvârí lạ̃gạ́tị́ gólâ rî mvá yî ífífí lâ yî ró.
49001020	Gõʼdá mbârâkã rî gógó ʼdĩ kpá ĩʼdî mbârâkã ãlôlâ gólâ drí Yésũ Krístõ rî îngázó õdrã ʼásĩ ĩʼdî sĩ lâ ʼbãlé ị̂njị̃-ị̂njị̃ ró, gõʼdá kpá drị́-ãcê bê rĩlí ãnyî yí lạ̃gạ́tị́ Kúmú ró ûrú ʼálâ rî. ʼDĩî rî âʼdálâ kĩ, Yésũ Krístõ ĩʼdî ngá ndrĩ drị̃lị́, ngãtá líndrí õnjí ʼî, ngãtá ʼbúlị́-ʼbá ʼî, ngãtá ôvârí ãnî ạ́ʼbị́yạ́ yí kâ ĩʼdî, ngãtá ólé ʼî, drị́-ʼbá yí bê, mãlãyíkã yí bê yã rî. Yésũ Krístõ ĩʼdî Kúmú ró gólĩyî drị̃lị́ ndrĩ. Gõʼdá kpá Kúmú ʼî ndrĩ õjílã ãngó ʼá nõ ʼbá yî drị̃lị́.
49001022	Yésũ Krístõ ĩʼdî rĩʼá ngá ndrĩ ãmâ drí rĩʼá ndrẽlâ ãngó ʼá nõ drị̃lị́. Ôvârí ʼbã õjílã trá ndrĩ drị́-ãcê gólâkâ zẽlé, ngbãângbânõ gõʼdá kpá zãâ gbạ́dú ạ̃dũkũ ãkó. Gõʼdá Ôvârí njĩ gólâ kpá trá âʼdólé drị̃-ʼbá ró kạ̃nị́sạ̃ Ôvârí kâ drị̃lị́.
49001023	Gõʼdá õjílã Ôvârí kâ zị̃lị́ kạ̃nị́sạ̃ ró rî ʼbá yî trá, nyé õzõ gólâ Yésũ rî rúʼbạ́ kâtí. Ĩtí rî, mbârâkã gólâkâ fî gõʼdá trá rĩlí gólĩyî ʼásĩ rõô, gõʼdá gólâ rî kpá mbârâkã fẽlé ngá ãzâ ʼbá yî drí lạ́tị̂ ãlô-ãlô lâ ʼdĩ ʼásĩ.
49002001	Gõʼdá ạ̃kû ró drẽ ãkpãkãʼdã nĩ nị̃ị́ Ôvârí kô rî, tã ị̂sũ-ị̂sũ ãníkâ ãnî ʼbã ʼbá Ôvârí rî nị̃lị́ rî trá ãvõ kâtí. Nĩ âʼdô trá ĩtí, tãlâ nĩ ró Ôvârí kô, gõʼdá nĩ rî trá rĩʼá tã õnjî-õnjî ʼẽlé.
49002002	Rĩʼá tã pạ̃tị́-pạ̃tị̃ ró, kậyị̂ rî nã ʼbá yî sĩ rî, nĩ rî trá rĩʼá tã õnjí ʼẽlé kpá nyé õzõ õjílã ãzí gólĩyî ãngó ʼá nõ ʼbá yí kâtí. Gõʼdá nĩ rî trá rĩʼá rû ị̂ʼbũlị́ ĩʼdî Sãtánã kúmú líndrí õnjí ãngó nõ drị̃lị́ rî ʼbá yí kâ rî drí. Gõʼdá gólâ ĩʼdî rĩʼá drị́-ãcê bê õjílã gólĩyî lẽ ʼbá kô tã Ôvârí kâ rõlé ʼdĩ ʼbá yî drị̃lị́.
49002003	Kpálé rî, ãmâ gólĩyî õrĩ Yúdạ̃ yí kâ ró nõ ʼbá yî kpá rĩʼá ĩtí. Mã rî trá cé ngá gólĩyî ãmâ rúʼbạ́ ngãtá tã ị̂sũ ãmákâ drí lẽlé rî yî ʼẽlé ĩʼdî. Tã pạ̃tị́ị̃ ró, Ôvârí âʼdô ʼẽʼá lâṇõ fẽlé kpá ãmâ drí tã gólâ ãmâ drí vólé gãzó dó tã gólâkâ ârílí ʼdĩ tãsĩ.
49002004	Kpálé ĩtí rî, Ôvârí rĩʼá pị̃pị̂sị́lị́ mvẽêmvê bê, gõʼdá gólâ lẽ ãmâ trá rõô.
49002005	Gõʼdá mã ãʼdô bê gbõ lé ãvõ ró tã ị̂sũ-ị̂sũ ãmákâ Ôvârí ʼá rî sĩ, tãlâ mã gâ vólé trá dó tã gólâkâ ârílí rî, Ôvârí íyíkâ zãâ ãmâ lẽʼá. Ĩtí rî, gólâ ʼbã tã ị̂sũ ãmákâ íyî tãsĩ rî trá âʼdólé lédrẽ-lédrẽ ró, gõʼdá ãmâ ị̂cúzó ngá ãlô ró Yésũ Krístõ bê. Ôvârí pâ ãmâ trá, tãlâ gólâ rĩʼá tãndí ró pị̃pị̂sị́lị́ mvẽêmvê bê rî ĩʼdî.
49002006	Gõʼdá mã ãʼdô bê trá ngá ãlô ró Yésũ Krístõ bê rî, gõʼdá ʼdĩî rî Ôvârí fẽ ãmbã kpá trá ãmâ drí, ãmâ ʼbãlé rĩlí kúmú ró Yésũ bê. Gõʼdá Ôvârí ʼê tã rî ʼdĩ ĩtí ʼdĩ rî, tãlâ yí âʼdâ ró bê ãmâ drí kĩ, tã íyíkâ ãmâ drí rî lậvũ trá gạ̃rạ̃ õjílã drí rĩʼá ị̂sũlâ rî drị̃ị̂ sĩ. Gõʼdá gólâ ʼê tã rî ʼdĩ ʼbá yî trá ãmâ drí ĩtí õdrã Yésũ Krístõ kâ ãmâ tãsĩ nô sĩ.
49002008	Má âtâ ãnî drí ámâ ândré rî mvá yî, Ôvârí pâ ãmâ ãní bê nõ, tãlâ Ôvârí rî gógó rĩʼá pị̃pị̂sị́lị́ mvẽêmvê bê rî drí, gõʼdá õzõ nĩ õlẽ tã trá tã Yésũ Krístõ kâ ʼá rî, gólâ drí ãnî pãzó, ʼdĩî rĩʼá ngá fẽfẽ gólâ Ôvârí ngá lésĩ, tíkó ãmâ drí îcázó ʼẽʼá ûsúlâ kô rî ĩʼdî. Gõʼdá âʼdó kpá kô kĩʼá nĩ rî, mã ʼê tã tãndí ãzâ ʼî ãmâ drí rĩzó lómbé-lómbéwá ʼẽlé tã lâ sĩ, îcá kô ãmâ drí ãmâ lômbézó ngãtá ãmâ tã lôngózó tã lâ sĩ.
49002010	Ĩtí rî, Ôvârí ʼbã ãmâ nĩ ngbãângbânõ ãmâ drí âʼdózó gólâ rî mvá yî ró nõ, ãmâ ʼbãʼbã sĩ âʼdólé ngá ãlô ró Yésũ Krístõ bê rî. Gõʼdá Ôvârí fẽ mbârâkã kpá trá ãmâ drí tã gólĩyî tãndí tãndí yí drí tã lâ ị̂sũlị́ trá ãmâ drí ʼẽlé rî yî ʼẽzó.
49002011	Gõʼdá nĩ âʼdó kô õrĩ Yúdạ̃ yí kâ ʼî. Ãnî rĩʼá õrĩ gólĩyî õrĩ Yúdạ̃ yí kâ drí rĩʼá zị̃lâ "'õrĩ ʼdẽ ʼbá ĩyî bãsã ʼá kô rî ʼbá yî"' ró rî ĩʼdî. Gõʼdá ĩtí rî, sị́sị́ rî, nĩ âʼdó kpá kô õrĩ gólĩyî Ôvârí drí njĩlí trá âʼdólé íyíkâ ró rî yî ĩʼdî. Gõʼdá ʼdẽʼdẽ bãsã ʼá ʼdĩ íyíkâ cé tã gólĩyî õjílã drí rĩʼá ʼẽlâ ĩyî drị́ sĩ rî ĩʼdî.
49002012	Gõʼdá nĩ nị̃ kpá tãndí ró kĩ, sị́sị́ rî, ãnî rĩʼá ãrõ ãkó Yésũ Krístõ bê, ãnî rĩʼá õjílã lídí ʼî, gõʼdá âʼdó kpá kô õrĩ gólĩyî Ôvârí drí njĩlí trá âʼdólé íyíkâ ró rî yî ĩʼdî. Ĩtí rî, gõʼdá ãnî rĩʼá yûʼdạ́wạ́ tã-drị̃ lẽlẽ gólâ Ôvârí drí ʼbãlé õrĩ Yúdạ̃ yí kâ bê rî ʼá. Tã-drị̃ lẽlẽ ʼdî ʼbã õjílã Ôvârí kâ nĩ âʼdólé ngá ãlô ró gólâ bê. Gõʼdá ãnî rî trá lị̃fị́ ʼbãʼbã ãkó ngá tãndí ûsúlị́ Ôvârí drị́gạ́ sĩ, gõʼdá nĩ nị̃ị́ gólâ kpá kô.
49002013	Gõʼdá ngbãângbânõ rî, âʼdó ĩtí kô. Nĩ âʼdó gõʼdá kô jẽjẽ ró Ôvârí rú sĩ. Ãnî gõʼdá trá ngá ãlô ró Yésũ Krístõ bê. Ôvârí êsê gõʼdá ãnî trá ãnyî yí lạ̃gạ́tị́, tãlâ Yésũ Krístõ drã trá fê lậlị̂-lậlị̂ drị̃ị̂ ãnî tãsĩ.
49002014	Ĩtí rî, Yésũ Krístõ rî gógó nyãányâ lâ âjî tã ạ̃ʼdị́ kpá trá ãnî lãfálé õrĩ Yúdạ̃ yí kâ bê rî ʼá, Ôvârí ndrê gõʼdá ãnî nyãányâ ndrĩ ʼdó õrĩ ãlô ró. Sị́sị́ rî, âʼdó ĩtí kô. Ãgã ạ́ngị́ âʼdô trá õrĩ Yúdạ̃ yí kâ lãfálé lâ õrĩ ãzâ ʼbá yî ndrĩ ãngó ʼá nõ ʼbá yí bê rî ʼá. Gõʼdá Yésũ Krístõ ûfû ãgã rî ʼdĩ trá ndrĩ vólé drãdrã gólâkâ fê lậlị̂-lậlị̂ drị̃ị̂ rî sĩ, tãlâ ãgã ãnî lãfálé ʼá õrĩ ãzí bê ʼdĩ rĩʼá ạ̃jũ-ʼbã-ãzĩ ʼî.
49002015	Õrĩ Yúdạ̃ yí kâ rî ʼbá yî rĩʼá tã ʼbãʼbã, gõʼdá kpá lãʼbí bê dũû, gõʼdá Yésũ Krístõ ûfũ tã ʼdî ʼbá yî trá ndrĩ. Gõʼdá tã gólâ Yésũ drí lẽlé ʼẽlâ rî, gólâ lẽ õrĩ Yúdạ̃ yí kâ, gõʼdá kpá gólĩyî âʼdó ʼbá kô õrĩ Yúdạ̃ yí kâ ró rî yî ʼbãlé kpãkã ãlô âʼdólé íyî rúʼbạ́ ró. Ĩtí rî ngbãângbânõ rî, tã ạ̃ʼdị́ bê ãmâ lãfálé ʼá.
49002016	Tãlâ mã âcâ gõʼdá trá ndrĩ õjílã ãlô rî rúʼbạ́ lâ ró. Ĩtí rî, gólâ lẽ kpá ãmâ lôgõlé ndrĩ vólé Ôvârí ngálâ âʼdólé õjílã rúʼbạ́ ãlô ró õdrã íyíkâ fê lậlị̂-lậlị̂ drị̃ị̂ rî sĩ. Gõʼdá õdrã Yésũ Krístõ kâ fê lậlị̂-lậlị̂ drị̃ị̂ rî ndẽ ạ̃wạ̃ ãmâ lãfálé ʼásĩ rî trá ndrĩ.
49002017	Ĩtí rî, gõʼdá Yésũ Krístõ âcâ bê rî, gólâ pẽ tã âtî-âtî tãndí gólâ õrĩ Yúdạ̃ yí kâ lãfálé lâ êdê-êdê kâ õrĩ ãzí bê rî trá.
49002018	Tã pạ̃tị́ị̃ ró, cé rĩʼá õdrã Yésũ Krístõ kâ fê lậlị̂-lậlị̂ drị̃ị̂ rî tãsĩ, ĩʼdî ãmâ âyézó âcálé ãnyî Ôvârí rú ʼdĩ. Líndrí Tãndí Ôvârí rî gógó kâ rî nĩ ãmâ pãlé tã ʼdî ʼẽlé ʼdĩ.
49002019	Ĩtí rî, gõʼdá ãnî gólĩyî tíbê âʼdó ʼbá kô õrĩ Yúdạ̃ kâ ró rî, nĩ âʼdó gõʼdá kô õjílã ãwã ʼî. Gõʼdá ãnî ndrĩ trá õrĩ ãlô Ôvârí kâ ĩʼdî. Ãnî gõʼdá kpá trá gólâ rî mvá yî ĩʼdî.
49002020	Gõʼdá ãnî trá gólĩyí bê õzõ lãré tãndí jó ạ́ngị́ Ôvârí kâ ʼdị̃zó ĩʼdî sĩ lâ rî kâtí. Lãré rî ʼdĩ ʼbá yî úʼdị̂ ʼbú lâ trá võ tãndí ʼá fĩlí dị̃. ʼBú gólâ ʼdị̃lị́ võ tãndí ʼá fĩ ʼbá dị̃ ʼdî rĩʼá õzõ tã ậngũ ʼbá gólĩyî rĩ ʼbá úlị́ Ôvârí kâ pẽlé lãjóʼbá yí bê rî kâtí. Gõʼdá ãnî ndrĩ õrĩ Yúdạ̃ yí kâ bê ĩyíkâ ĩʼdî õzõ lãré tãndí sõlé ʼbú ʼá jó ạ́ngị́ Ôvârí kâ ʼdị̃zó drị̃ lâ rî kâtí. Ĩtí rî, gõʼdá Yésũ Krístõ íyíkâ ĩʼdî lãré gólâ tã lâ drí lâzélé kôrô rî. Gõʼdá gólâ kpá ĩʼdî jó rî ʼdĩ ʼbã ʼbá âʼdólé ʼdũwạ̃ nyé lẽlé rî kâtí, gõʼdá kpá rĩʼá mbãlé âcálé jó ạ́ngị́ Ôvârí rî ị̂njị̃ kâ ró ʼá lâ rî.
49002022	Gõʼdá ãnî trá ndrĩ ʼdó ngá ãlô ró Yésũ Krístõ bê, gõʼdá ãnî ãlô-ãlô trá ndrĩ ʼdó jó Ôvârí drí rĩzó rĩlí ʼá lâ Líndrí Tãndí íyíkâ bê rî ʼbá yî ĩʼdî.
49003001	Mâ Póõlõ lãjóʼbá Yésũ Krístõ kâ ró rî, óʼbã mâ gạ̃nị́mạ̃ ʼá tã gólâ má drí rĩzó rĩʼá tã âtî-âtî tãndí Yésũ rî tãsĩ nô pẽlé ãnî gólĩyî âʼdó ʼbá kô õrĩ Yúdạ̃ yí kâ ró nõ drí rî tãsĩ.
49003002	Ĩtí rî, tã pạ̃tị́ị̃ ró, nĩ nị̃ trá kĩ, Ôvârí âfẽ lôsĩ gólâ tã pẽ kâ ãnî drí ʼdĩ trá má drí õzõ ngá fẽfẽ kâtí. Ôvârí ʼbã mâ trá tã íyíkâ lậpị̂-lậpị̂ ró rî nị̃lị́.
49003003	Gõʼdá gólâ âʼdâ tã lậpị̂-lậpị̂ íyíkâ ʼdĩ kpá trá má drí, ĩʼdî má îgĩ tã lâ kpá trá ãnî drí wárãgã nô ʼá nõ.
49003004	Ĩtí rî, õzõ nĩ ãârî tã gólĩyî má drí îgĩlí wárãgã nô ʼá ãnî drí nõ trá rî, ʼdĩî nĩ âʼdô nị̃ʼá lâ kĩ, pạ̃tị́ị̃ mã nị̃ tã lậpị̂-lậpị̂ ʼdĩ trá.
49003005	Gõʼdá âcálé bũúũ ngbãângbânõ rî, Ôvârí âʼdá drẽ zãâ tã lậpị̂-lậpị̂ íyíkâ ʼdĩ õjílã ãzâ ʼbá yî drí kô, gõʼdá gólâ âʼdâ íyíkâ trá lãjóʼbá íyî nyãányâ kâ rî ʼbá yî drí, gõʼdá kpá gólĩyî rĩ ʼbá tã âtî-âtî tãndí íyíkâ âtálé rî ʼbá yí bê. Gólâ âʼdâ trá gólĩyî drí Líndrí Tãndí íyíkâ sĩ.
49003006	Gõʼdá tã Ôvârí kâ lậpị̂-lậpị̂ ró ʼdĩ rĩʼá nõtí, tã âtî-âtî tãndí õdrã Yésũ Krístõ kâ tãsĩ nô ʼbã lạ́tị̂ trá âʼdólé hûwậ õrĩ Yúdạ̃ yí kâ, gõʼdá kpá gólĩyî âʼdó ʼbá kô õrĩ Yúdạ̃ yí kâ ró rî yî drí õrẽ Ôvârí kâ ûsúzó. Gólĩyî gõʼdá trá ndrĩ õrĩ ãlô ʼî, gõʼdá gólĩyî âʼdô kpá tã gólâ ãlô-ãlô Ôvârí drí ʼbãlé trá ʼẽzó õjílã pãlé, tãlâ gólĩyî trá ngá ãlô ʼî Yésũ Krístõ bê rî ûsúʼá.
49003007	Gõʼdá Ôvârí ʼbã mâ trá rĩʼá tã âtî-âtî tãndí ʼdĩ pẽlé. ʼDĩî trá ngá fẽfẽ gólâkâ má drí rî ĩʼdî, gõʼdá gólâ âfẽ fãfã ngĩî rî kpá trá má drí rĩzó tã rî ʼdĩ pẽlé ĩʼdî sĩ lâ dódó.
49003008	Rĩʼá tã pạ̃tị́ị̃ ʼî, mâ rî gógó âʼdó ʼbá íyíkâ õjílã áyábálá ró lãjóʼbá ãzí lãfálé sĩ nô, ónjĩ kpá trá tã tãndĩ Ôvârí kâ tị̂ drí ậʼdị́zó ậʼdị̂ tã lâ sĩ Yésũ Krístõ sĩ rî kâ nõ pẽlé õjílã gólĩyî âʼdó ʼbá kô õrĩ Yúdạ̃ kâ ró nõ ʼbá yî drí.
49003009	Gõʼdá Ôvârí ʼbã mâ trá tã lậpị̂-lậpị̂ rî ʼdĩ pẽlé õjílã drí ndrĩ kĩ, yí ãâʼdô õjílã pãʼá õrĩ ʼásĩ ndrĩ. Yî gólâ ãngó nõ ʼbã ʼbá ngá gólĩyî ʼá lâ rî ʼbá yí bê ndrĩ nô, yí ị̂sũ tã rî gógó ʼdĩ trá ĩtí kó îtõ võ ʼásĩ.
49003010	Ôvârí ʼê tã rî ʼdĩ ʼbá yî ĩtí ʼdĩ, tãlâ gólâ lẽ õjílã íyíkâ âʼdó ʼbá kạ̃nị́sạ̃ ró rî ʼbãlé tã âʼdálé mãlãyíkã drí ndrĩ, gõʼdá líndrí gólĩyî ãngó nõ ʼá nõ ʼbá yî drí ndrĩ kĩ nĩ rî, yî rĩʼá tã nị̃nị̃ bê rõô, gõʼdá kpá tã ị̂sũ íyíkâ õjílã íyíkâ gólĩyî tíbê âʼdô ʼbá kạ̃nị́sạ̃ íyíkâ ró rî tãsĩ rî, bê rĩʼá tãndí ró.
49003011	Ôvârí ʼê tã ʼdî ʼbá yî trá, nyé õzõ yí drí tã lâ ị̂sũlị́ ʼẽʼá ʼẽlâ drẽ ãkpãkãʼdã yí ʼbãá drẽ ãngó nõ kô rî tí. Ĩtí rî, gólâ ʼbã Yésũ Krístõ trá ĩʼdî tã rî ʼdĩ ʼbá yî drí âʼdózó gólâ sĩ.
49003012	Gõʼdá ãmâ trá ngá ãlô ró Yésũ Krístõ bê, gõʼdá mã ʼbã lị̃fị́ gólâ drị̃ị̂, tãlâ tã rî ʼdĩ sĩ rî, mã âʼdô fĩî ậtũʼá cú ậsị́zó ãnyî Ôvârí rú tã âtálé gólâ drí ũrị̃ ãkó.
49003013	Ĩtí rî, mâ rĩʼá Ôvârí rî îjíʼá õfẽ ró mbârâkã ãnî drí, ũrị̃ õzó kô ãnî ʼẽê lâṇõ gólâ má drí rĩʼá njị̃lâ ãnî tãsĩ nô tãsĩ. Mâ rĩʼá ãyĩkõ ró lâṇõ ʼdî ʼbá yî drí ámâ ʼẽ võ ʼá ãnî tãsĩ, tãlâ ãnî rĩʼá ngá lậnjị̃-lậnjị̃ ʼî Ôvârí drí.
49003014	Ĩtí rî, mâ rĩʼá ʼãʼî tị̃ʼá vũdrị́ rĩzó rãtáã ʼẽlé Ôvârí ãmâ átá drí ûrú ʼálâ tíbê õrĩ ndrĩ ûrú ʼálâ, gõʼdá kpá ãngó nõ drị̃ị̂ rî ʼbã ʼbá rĩlí lédrẽ-lédrẽ ró nõ.
49003016	Gõʼdá má rî gólâ rî îjílí tã nị̃nị̃ gólâkâ lậvũ ʼbá kôrô lõvõ bê, gõʼdá kpá mbârâkã bê, gõʼdá ndẽ ʼbá kpá kô nõ tãsĩ, gólâ õʼbã ró Líndrí Tãndí íyíkâ bê mbârâkã fẽlé ãnî drí, âʼdô-âʼdô ãníkâ ãʼdô ró bê õzõ Yésũ Krístõ kâtí.
49003017	Ĩtí rî, gõʼdá nĩ fẽ ãnî nyãányâ ndrĩ ʼdó Yésũ Krístõ drí tã ị̂sũ ãníkâ bê. Nĩ âʼdô îcáʼá tã ʼdî ʼẽlé, õzõ nĩ õrî trá lị̃fị́ ʼbãʼbã bê cé gólâ drị̃ị̂ rî ĩʼdî. Gõʼdá nĩ ʼbã tã ndrĩ ãnî drí ʼẽʼá ʼẽlâ rî ʼbá yî âʼdólé, õzõ nĩ lẽ Ôvârí trá rõô rî tí, gõʼdá kpá õzõ nĩ lẽ õjílã ãzí trá rõô rî tí. Má rî rãtáã ʼẽlé Ôvârí drí, tãlâ gólâ ĩîcî ró ãnî lị̃fị́ bê ʼdũwạ̃ õjílã íyíkâ ró rî ʼbá yí bê, nĩ nị̃ ró bê kĩ, Yésũ Krístõ lẽ ãnî trá rõô lậvũlị́ gạ̃rạ̃.
49003019	Õjílã ãzãkã îcá kô ãmbã lõvõ Ôvârí kâ ãnî drí rî kâ nị̃lị́, gõʼdá íîcá kpá kô ị̂ʼbị̃lâ. Gõʼdá má ʼê rãtáã Ôvârí drí, nĩ ûsû ró lõvõ rî ʼdĩ bê ãnî pị̃pị̂sị́lị́ ʼá, gõʼdá nĩ âʼdô ró bê õzõ Ôvârí kâtí âʼdô-âʼdô ãníkâ rî ʼá.
49003020	Gõʼdá õzõ Ôvârí õfẽ mbârâkã íyíkâ trá ãmâ drí rî, âʼdô îcáʼá ãmâ drí gõzó tã ʼẽlé gạ̃rạ̃ gólâ ãmâ drí ị̂sũlị́ ʼẽʼá ʼẽlâ rî drị̃ị̂ sĩ, gõʼdá kpá gạ̃rạ̃ gólâ ãmâ drí îjílí Ôvârí drí ãmâ pãlé ʼẽlâ rî drị̃ị̂ sĩ.
49003021	Ĩtí rî, nĩ ʼdê ãmâ ndrĩ tíbê âʼdó ʼbá kạ̃nị́sạ̃ Ôvârí kâ ró rî ʼbá yî, ũlûyị̂ Ôvârí zãâ gbạ́dú ạ̃dũkũ ãkó, tãlâ Yésũ Krístõ rî tãsĩ.
49004001	Tã gólâ ámâ ʼbãzó gạ̃nị́mạ̃ ʼá nõ rĩʼá tãlâ tã má drí âʼdózó lãjóʼbá Yésũ kâ ró rî tãsĩ. Gõʼdá ĩtí rî, má lẽ tã ãzâ ʼbãlé ãnî drí. Nĩ ndrê drẽ, Ôvârí njĩ ãnî trá âʼdólé õjílã gólĩyî íyî nyãányâ kâ rî ʼbá yî ró. Ĩtí rî, gõʼdá tã ʼẽʼẽ ãníkâ rî ʼbá yî õrî zãâ âʼdálâ kĩ, ãnî õjílã gólâkâ rî ʼbá yî ĩʼdî.
49004002	Nĩ lôgõ ãnî vũdrị́ ʼálâ ró. Gõʼdá nĩ ʼê tã tãndí ĩʼdî õjílã ãzí drí, nĩ âʼdô mãnísĩ ró pị̃pị̂sị́lị́ ậtũ-ậtũ bê tã ʼásĩ ndrĩ. Nĩ lẽ ãnî ãzí-ãzí yî lẽlẽ, nĩ ngô tã gólĩyî rú kô.
49004003	Ĩtí rî, gõʼdá nĩ âʼdô bê trá ngá ãlô ró Líndrí Tãndí Ôvârí kâ bê ʼdĩ rî, ʼdõvó nĩ ûjũ dódó ãnî drí rĩlí zãâ ĩtí tã tãndí sĩ ãzí-ãzí bê.
49004004	Nĩ ndrê drẽ, ãmâ trá gárá rúʼbạ́ kâ rû ị̂cú ʼbá ngĩíngî rúʼbạ́ ãlô rú, gõʼdá Líndrí Tãndí drí ị̂cúzó lâ ʼdó nĩ rúʼbạ́ ãlô ʼdĩ rú rî yî ĩʼdî. Gõʼdá ónjĩ ãmâ trá ndrĩ ʼdó nĩ âʼdólé lị̃fị́ ʼbãʼbã bê ndrĩ ʼdó ngá ãlô vó.
49004005	Ãmâ gõʼdá trá ndrĩ ʼdó cé kúmú ãlô bê. Gõʼdá Ôvârí pâ ãmâ trá ndrĩ lạ́tị̂ ãlô-ãlô ʼdĩ ʼásĩ, gõʼdá óʼê bãbãtízĩ trá ãmâ drí ndrĩ tã ãlô-ãlô ʼdĩ tãsĩ.
49004006	Ĩtí rî, mã rî gõʼdá kpá trá Ôvârí ãlô-ãlô ʼdĩ ị̂njị̃lị́ ĩʼdî, gõʼdá Ôvârí rî gógó ʼdĩ kpá trá ĩʼdî õjílã átá ʼî ndrĩ. Gólâ ĩʼdî ngá ndrĩ drị̃lị́, gõʼdá gólâ rî kpá nĩ õjílã ndrĩ ʼbãlé tã gólâ yí drí lẽlé ʼẽlé rî yî ʼẽlé. Gólâ bê võ ʼásĩ ndrĩ.
49004007	Nĩ ndrê drẽ, Yésũ Krístõ fẽ lôsĩ trá ãmâ drí ʼẽlé ndrĩ ʼdó ngĩíngî. Ĩtí rî, gõʼdá lôsĩ rî ʼdĩ trá nyé õzõ ngá fẽfẽ ngãtá õrẽ kâtí ãâfẽ trá, ẽró ãmbá gólâ õrẽ bê yí ʼá dũû rî ʼásĩ.
49004008	Tãlâ ĩʼdî ʼdĩ, îgĩzó lâ búkũ Ôvârí kâ ʼá kĩ, "Kậyị̂ gólâ drí ngãzó gõlé ûrú ʼálâ rî, gólâ trõ tã íyî ạ̃jú-ʼbá-ãzí yî ró rî drị́gạ́ sĩ, gõʼdá ûrû gólĩyî trá. Gõʼdá gólâ drí ngá fẽfẽ fẽzó õjílã íyíkâ rî ʼbá yî drí." Lôngó 68.18
49004009	Ĩtí rî, gõʼdá úlị́ ʼdĩ ʼbá yî íîgĩ trá Yésũ Krístõ rî tãsĩ, gõʼdá ífí lâ kĩ nĩ rî, drẽ ãkpãkãʼdã gólâ drí ngã ãkó gõlé ûrú ʼálâ rî, gólâ ânĩ trá sị́sị́ ãngó nõ ʼá nõngá ûrú lésĩ. Sị́sị́ rî, gólâ ânĩ trá ãngó nõ ʼá, gõʼdá ngbãângbânõ rî, gólâ ngâ trá nĩʼá gõlé ûrú ʼálâ. Tãlâ ĩʼdî ʼdĩ, Yésũ drí âʼdózó võ ʼásĩ ndrĩ rî.
49004011	Gõʼdá Yésũ Krístõ fẽ ngá fẽfẽ trá õjílã íyíkâ drí ndrĩ ãlô-ãlô. Gólâ njĩ õjílã ũrûkậ ʼbá yî trá âʼdólé lãjóʼbá ró, ũrûkậ ʼbá yî ĩyíkâ âʼdólé tã ậngũ ʼbá ró, ũrûkậ ʼbá yî ĩyíkâ âʼdólé tã âtî-âtî tãndí pẽ ʼbá ró, ũrûkậ ʼbá yî ĩyíkâ õjílã Ôvârí kâ vó lâ ndrẽ ʼbá ró, gõʼdá ãzâ ʼbá yî ĩyíkâ lị̃fị́ îmbá ʼbá ró.
49004012	Yésũ Krístõ fẽ ngá fẽfẽ ʼdî ʼbá yî trá õjílã Ôvârí kâ drí, tãlâ õʼbã ró gólĩyî bê kạ̃nị́sạ̃ Ôvârí kâ pãlé mbãlé âʼdólé mbârâkã bê.
49004013	Ĩtí rî, gõʼdá lôsĩ rî ʼdĩ ʼbá yî âʼdô rû ʼẽʼá ĩtí bũúũ ãmâ drí ndrĩ âcázó âʼdólé õrĩ ãlô ró lạ́tị̂ gólâ ãmâ drí âʼdózó ʼdó lị̃fị́ ʼbãʼbã bê Ôvârí vó rî ʼá, gõʼdá tã gólâ ãmâ drí Ôvârí rî mvá Yésũ Krístõ rî nị̃zó trá rî ʼá. Ĩtí rî, gõʼdá ãmâ drí âʼdózó ndrĩ õjílã gólĩyî mbã ʼbá trá ạ́ngị́ tã nị̃nị̃ bê rî ʼbá yí kâtí, gõʼdá kpá nyé õzõ ãmâ pã ʼbá Yésũ Krístõ kâtí.
49004014	Ĩtí rî, gõʼdá mã âʼdó kô zãâ õzõ ʼdĩyímvá kâtí, tíbê rĩ ʼbá tã lẽlé tã ndrĩ gólĩyî õjílã drí rĩʼá âtálâ gólĩyî drí õzõ tã pạ̃tị́ị̃ kâtí rî ʼá. Ĩtí rî, gõʼdá mã lẽé tã kô õnjõ lị̃fị́ lõmbâ kâ õjílã gólĩyî rĩ ʼbá rĩʼá ãnî âdólé tã îmbâ-îmbâ ányâ Ôvârí rî tãsĩ mvá lâ Yésũ Krístõ bê rî kâ ʼá.
49004015	Mã pẽ bê-rî tã pạ̃tị́ị̃ gólâ Ôvârí rî tãsĩ rî ĩʼdî lõvõ sĩ õjílã drí. Õzõ mã õrî trá rĩʼá ʼẽlâ ĩtí rî, ãmâ drí âʼdózó Yésũ Krístõ gólâ âʼdó ʼbá drị̃-ʼbá ãmákâ ró rî kâtí rõô.
49004016	Gõʼdá Yésũ Krístõ tíbê âʼdó ʼbá nĩ drị̃-ʼbá ãmákâ ró rî, rî nĩ rĩʼá tã lẽ ʼbá ndrĩ tíbê âʼdó ʼbá lûkûmậ íyî rúʼbạ́ kâ ró rî ʼbá yî vó lâ ĩyî ndrẽlé, lûkûmậ rúʼbạ́ kâ ʼdĩ ʼbá yî ị̂cû rû ĩyî trá rúʼbạ́ rú âʼdólé ndrĩ õzõ ngá ãlô kâtí. Ĩtí rî, gõʼdá lûkûmậ rúʼbạ́ kâ ʼdĩ ʼbá yî ị̂cû rû ĩyî trá ndrĩ ãlô-ãlô ãzí-ãzí rú, gõʼdá lûkûmậ ʼdĩ ʼbá yî rî ĩyî trá rĩʼá lôsĩ ĩyî nyãányâ kâ ʼẽlé, ãʼdô ró bê rúʼbạ́ ʼbãlé mbãlé, gõʼdá kpá ʼbãlâ âʼdólé fãfã bê. ʼDĩî rî âʼdô-âʼdô lâ ĩʼdî krístõ ʼbá drí âʼdózó lõvõ bê rĩzó ĩyî ãzí-ãzí yî lẽlé rõô ʼdĩ.
49004017	Gõʼdá mâ cú drị́-ãcê Kúmú Yésũ kâ rî bê, ĩʼdî má drí tã âtázó ãnî drí kĩzó nĩ rî, nĩ âyê tã ʼẽʼẽ ạ̃kû ãníkâ rî ʼbá yî rî. Gõʼdá nĩ rî kô rĩlí zãâ õzõ õjílã gólĩyî Ôvârí rî nị̃ ʼbá kô rî ʼbá yí kâtí. Õjílã rî ʼdĩ ʼbá yî tã ị̂sũ ãkó. Gólĩyî nị̃ị́ tã kô, tãlâ gólĩyî gâ vólé dó tã Ôvârí kâ ârílí rî drí. Ĩtí rî, gõʼdá Ôvârí îcá kô gólĩyî pãlé. Gólĩyî pị̃pị̂sị́lị́ rĩʼá õnjí ró, gõʼdá gólĩyî kpá rĩʼá ârîmâkô ʼbá ʼî.
49004019	Gõʼdá ãnyĩ ʼé gólĩyî kó kô tã õnjî-õnjî gólĩyî drí rĩʼá ʼẽlâ rî ʼbá yî ʼásĩ ndrĩ, gõʼdá gólĩyî fẽ ĩyî nyãányâ trá, nyé rĩʼá tã õnjî-õnjî ʼẽ bê ĩʼdî. Ĩtí rî, gólĩyî lẽ zãâ rĩʼá tã õnjî-õnjî tị̂ ʼẽlé cé tị̂tị̂ ndrĩ.
49004020	Gõʼdá tã gólĩyî Yésũ Krístõ drí îmbálé ãnî drí rî âʼdó kô ʼdĩ ʼbá yî ĩʼdî. Má nị̃ trá kĩ, íîmbâ ãnî trá tã pạ̃tị́ị̃ rî ʼbá yî sĩ.
49004022	ʼDõvó nĩ âyê rĩrĩ gólâ sị́sị́ ãnî drí rĩzó rĩlí nã. Gõʼdá rĩrĩ gólâ ãnî drí rĩzó rĩlí sị́sị́ nã rî îzã ãnî trá, tãlâ tã gólĩyî õnjî-õnjî ãnî drí rĩʼá ʼẽlâ rî ʼbá yî âdô ãnî trá. ʼDĩî rî gõʼdá trá nyé õzõ õjílã drí ítá ôwẽ ʼbá trá cãkãlãwõ, vũlị́ trá ísá drị̃ ʼálâ rî âtrõrẽ kpá óʼdí sõlé dró ítá óʼdí gólâ ngbángbá ị̃ndị́kũ ãkó ódrí fẽlé trá gólâ drí rî drị̃ị̂ rî kâtí. Nĩ sõ cé ítá óʼdí ʼdĩ ʼbá yî.
49004024	Ĩtí rî, gõʼdá íîmbâ trá ãnî drí kĩ, nĩ ãâʼdô gõʼdá trá õjílã óʼdí âʼdô-âʼdô gólĩyíkâ drí âʼdólé nyé õzõ Ôvârí kâ tí rî yî ĩʼdî, gõʼdá âʼdô-âʼdô gólĩyíkâ drí âʼdólé ị̃tú vósĩ cé tã tãndí ʼbá ró rî ʼbá yî ĩʼdî.
49004025	Ĩtí rî, gõʼdá nĩ âdô õnjõ kô, nĩ rî zãâ ị̃tú vósĩ cé tã pạ̃tị́ị̃ âʼdó ʼbá mbị̂ rî ʼbá yî âtálé ĩʼdî tã lẽ ʼbá ãzí drí. Tãlâ ãmâ ndrĩ ʼdó Krístõ kâ ĩʼdî, nyé õzõ rúʼbạ́ drí âʼdórẽ drị̃ kâ rî kâtí.
49004026	Õzõ gõʼdá nĩ õngâ trá õmbã ró ãnî ãzí-ãzí yí bê rî, nĩ ʼbã õmbã ʼdî kô ị̃tú drí fĩzó drị̃ lâ ãnî ʼá, tãlâ õzó kô ãnî ʼbãâ tã õnjí ʼẽlé. Gõʼdá nĩ ndẽ õmbã rî gógó ʼdĩ ãnî lãfálé ʼásĩ drẽ ãkpãkãʼdã ị̃tú fí kô ró.
49004027	Õzõ gõʼdá nĩ õrî trá õmbã ʼdî bê ãnî pị̃pị̂sị́lị́ ʼá bũúũ ị̃tú drí fĩzó rî, ʼdĩî nĩ fẽ ãnî trá âʼdólé mbârâkã Sãtánã kâ zẽlé.
49004028	Õzõ nĩ ãʼdô ũgú ʼî rî, nĩ âyê ũgũ ʼdî vólé, gõʼdá nĩ ʼê lôsĩ mbârâkã sĩ, ãʼdô ró bê ãnî drí ãnî tị̂ nyãzó, gõʼdá nĩ pâ ró kpá ngá ãkó lé ʼbá ãzâ ʼbá yî bê ngá gólĩyî ãnî drí ûsúlị́ trá ʼdĩ ʼbá yî sĩ.
49004029	Nĩ âtâ úlị́ õnjî-õnjî kô ãnî ãzí-ãzí yî drí. Gõʼdá nĩ rî zãâ rĩʼá úlị́ gólĩyî tãndí rî ʼbá yî âtálé ĩʼdî ãnî lãfálé ʼásĩ, úlị́ õjílã ãzí pã ʼbá bê rî. Úlị́ tãndí ãnî drí rĩʼá âtálâ ʼdĩ ãʼdô ró bê õzõ õrẽ kâtí ãnî ngá lésĩ õjílã ãzí drí.
49004030	Gõʼdá nĩ ʼbã Líndrí Tãndí Ôvârí kâ ãnî ʼá ʼdĩ kô âʼdólé ĩzã ró úlị́ õnjî-õnjî âtâ-âtâ sĩ õjílã ãzí drí. Ôvârí fẽ Líndrí Tãndí íyíkâ trá ãnî drí, ãâʼdâ ró bê tã kĩ, ãnî õjílã íyíkâ ĩʼdî. Gõʼdá nĩ âʼdô bê trá cú Líndrí Tãndí Ôvârí kâ bê ãnî ʼá ʼdĩ rî, nĩ âʼdô nị̃ʼá lâ kĩ, Líndrí Tãndí rî ʼdĩ âʼdô ãnî vó ndrẽʼá tãndí ró bũúũ cãlé kậyị̂ gólâ Ôvârí drí ʼbãlé ʼẽzó ãnî pãlé zãâ rî tú.
49004031	Gõʼdá nĩ gã tã tã õnjí âyê-âyê kâ dó kô, nĩ âyê pị̃pị̂sị́lị́ ʼbãʼbã õjílã ãzí rú rî ʼbá yî, nĩ âyê lâwã-lâwã õjílã ãzí bê rî ʼbá yî, gõʼdá nĩ âyê kpá lãʼdá tã ngõngõ bê.
49004032	Gõʼdá tã rî ʼdĩ ʼbá yî võ lâ ʼá rî, nĩ âʼdô tãndí ró õjílã ãzí bê, gõʼdá kpá gólĩyî pãlé. Nĩ âyê õjílã ãzí tã õnjí gólĩyíkâ ʼásĩ, õzõ Ôvârí drí ãnî âyérẽ tã õnjí ãníkâ ʼásĩ Yésũ Krístõ sĩ rî tí.
49005001	Õzõ ʼdĩyímvá drí âʼdórẽ nyé átá lâ yí kâtí rî, ʼdõvó nĩ âʼdô kpá nyé õzõ ãnî átá Ôvârí drí âʼdórẽ tí.
49005002	Gõʼdá nĩ âʼdô cú ãnî ãzí-ãzí yî lôvó bê, tãlâ Yésũ Krístõ ʼbã ãmâ lôvó trá rõô ĩʼdî gólâ drí ânĩzó drãlé ãmâ tãsĩ nô. Tã rî ʼdĩ ʼẽrẽ ʼá rî, gólâ fẽ íyî nyãányâ trá ngá fẽfẽ ró Ôvârí drí ãmâ tãsĩ, gõʼdá tã rî ʼdĩ ʼbã Ôvârí trá âʼdólé ãyĩkõ ró tákányĩ.
49005003	Ĩtí rî, gõʼdá nĩ âʼdô bê trá õjílã Ôvârí kâ ĩʼdî rî, ʼdõvó nĩ ʼê ãvẽ kô. Nĩ ʼbã pị̃pị̂sị́lị́ ngá õjílã ãzí kâ tãsĩ kô, gõʼdá nĩ âʼdô kô ậdị̂ lôvó bê rõô. Nĩ âtâ úlị́ âzâ-âzâ ãnî lãfálé ʼásĩ ngãtá lõtĩ õnjî-õnjî tĩlí ãnî lãfálé ʼásĩ kô. Gõʼdá tã ʼẽʼẽ ãníkâ ãâʼdô nyé õzõ tã ʼẽʼẽ õjílã Ôvârí kâ rî ʼbá yí kâtí. Nĩ rî ị̃tú vósĩ cé zãâ rĩʼá ãwô-ĩtí ʼẽlé ĩʼdî Ôvârí drí.
49005005	Ĩtí rî, gõʼdá nĩ nị̃ tãndí ró kĩ, õjílã gólĩyî ãvẽ ʼbá ró ngãtá gólĩyî ʼdó-má-drí ʼbá ró ʼdĩ ʼbá yî, võ gólĩyî drí ûrú ʼálâ yûʼdạ́wạ́. Gõʼdá õjílã gólĩyî rĩ ʼbá tã ĩtí ʼdĩ ʼbá yî ʼẽlé ĩʼdî ʼdĩ ʼbá yî, rî ĩyî ʼdĩ rĩʼá rû ị̂ʼbũlị́ ôvârí lídí drí.
49005006	Nĩ ʼbã lị̃fị́ îcí ʼbá gólĩyî õnjõ ʼbá ró ʼdĩ ʼbá yî ãâdô ãnî kô, tãlâ Ôvârí âʼdô ʼẽʼá ʼbãlé ạ̃wạ̃ ró õjílã gólĩyî ĩtí ʼdĩ ʼbá yí bê, gõʼdá nĩ âʼdô kpá kô gólĩyî rû-lẽ-ãzí yî ró.
49005008	Sị́sị́ rî, nĩ rî trá rĩlí ị́nị́rị́kúwạ́ ʼá, gõʼdá ãnî pị̃pị̂sị́lị́ trá ãvõ ró. Gõʼdá ngbãângbânõ rî, ãnî trá Ôvârí kâ ĩʼdî, ãnî gõʼdá trá ngá îʼĩ ʼá, ãnî pị̃pị̂sị́lị́ gõʼdá trá lédrẽ-lédrẽ ró. Nĩ rî gõʼdá ĩtí.
49005009	Gõʼdá ãnî pị̃pị̂sị́lị́ âʼdô bê trá ngá îʼĩ ró dũû ʼdĩ rî, ʼdõvó nĩ ʼê gõʼdá cé zãâ tã gólĩyî tãndí ró gõʼdá pạ̃tị́ị̃ ró rî yî ĩʼdî.
49005010	Gõʼdá nĩ ûjũ kpá tã gólĩyî Yésũ rî ʼbã ʼbá âʼdólé ãyĩkõ ró rî ʼbá yî ʼẽlé ĩʼdî
49005011	Ĩtí rî, gõʼdá õjílã ãzâ ʼbá yî õtírĩ ĩyíkâ rĩî tã õnjî-õnjî ʼẽlé rî, nĩ fî kô gólĩyí bê tã õnjî-õnjî ʼdĩ ʼbá yî ʼẽlé. Gólĩyî rî tã õnjî-õnjî ʼdĩ ʼbá yî ʼẽlé ʼdĩ rî, tãlâ gólĩyî pị̃pị̂sị́lị́ ị́nị́rị́kúwạ́ ró rî drí. Gõʼdá tã rî ʼdĩ võ lâ ʼá rî, nĩ ʼbã tã ʼẽʼẽ ãníkâ ãâʼdâ gólĩyî drí kĩ, tã ʼẽʼẽ gólĩyíkâ ʼdĩ ʼbá yî rĩʼá õnjí ró. Âʼdó kpá kô ãnî drí rĩzó tã ngõlé gólĩyî rú õjílã ãzâ ʼbá yí bê tã õnjí gólĩyíkâ rĩʼá ʼẽlâ ʼdĩ ʼbá yî tãsĩ.
49005013	Ngá îʼĩ rî õjílã ʼbãlé võ ndrẽlé ngbángbá. Gõʼdá ĩtí rî, tã ʼẽʼẽ tãndí ãníkâ rî ʼbá yî rĩʼá õzõ võ îʼĩ kâtí, tã âʼdálé õjílã ʼdî ʼbá yî drí kĩ, tã ʼẽʼẽ gólĩyíkâ rĩʼá õnjí ró. Ĩtí rî, únị̃ị́ kô õjílã ãzâ ʼbá yî âʼdô ĩyî jãʼá, gõʼdá kpá âʼdólé ʼdĩyímvá ngá îʼĩ kâ ró tã ʼẽʼẽ tãndí ãníkâ ʼdĩ sĩ. ʼDĩî rî drí âʼdózó nyé õzõ lôngó tã âtá ʼbá kĩʼá nĩ rî, "Nĩ njị̃ lị̃fị́ yã ãnî ậʼdú kõ ʼbá nõ, nĩ ngâ õdrã ʼásĩ. Yésũ âʼdô ngá îʼĩʼá ãnî drị̃ị̂" rî kâtí.
49005015	Ĩtí rî, nĩ rî gõʼdá kô õzõ õjílã gólĩyî tã nị̃ ʼbá kô rî ʼbá yí kâtí. Nĩ rî õzõ tã nị̃ ʼbá kâtí, gõʼdá rĩrĩ lạ́tị̂ mbị̂ rî ʼásĩ rî ĩʼdî.
49005016	Nĩ ûjũ kậyị̂ vósĩ cé zãâ rĩʼá tã tãndí rî ʼbá yî ʼẽlé ĩʼdî, tãlâ nõô gõʼdá trá kậyị̂ gólĩyî õjílã dũû drí rĩzó rĩʼá tã õnjî-õnjî rî ʼbá yî ʼẽlé rî ʼbá yî ĩʼdî.
49005017	Nĩ âʼdô kô tã nị̃ ãkó lé ʼbá ró, gõʼdá nĩ rî zãâ rĩʼá tã gólĩyî Ôvârí drí lẽlé ãnî drí ʼẽlé rî ʼbá yî lôndãlé ĩʼdî ʼẽlé.
49005018	Nĩ ʼbã ãnî kô âʼdólé õdrá lôvó ʼbá ró rõô, õdrá gólâ tíbê cé ʼẽ ʼbá ãnî îzãlé ĩʼdî rî. ʼDĩî võ lâ ʼá rî, nĩ ʼbã Líndrí Tãndí Ôvârí kâ rî ĩʼdî ʼbã ʼdị̃lị́ ãnî ʼâ.
49005019	Gõʼdá nĩ rî úlị́ Ôvârí kâ îgĩlí rî ʼbá yî âtálé ĩʼdî ãnî ãzí-ãzí yî drí, lôngó Ôvârí rî lûyị̂ kâ rî ʼbá yí bê.
49005020	Gõʼdá ị̃tú vósĩ cé, nĩ rî zãâ ãwô-ĩtí ʼẽlé ĩʼdî Ôvârí drí tã ndrĩ âʼdó ʼbá bê rî ʼbá yî tãsĩ. Mã âʼdô tã rî ʼdĩ ʼbá yî ʼẽʼá ndrĩ ʼdó Yésũ Krístõ sĩ.
49005021	Ãnî ágó yî gõʼdá kpá õkó yí bê, nĩ ârî ãnî ãnî vó ʼásĩ, tãlâ ʼdĩî rî nĩ ị̂njị̃ Yésũ Krístõ trá. Gõʼdá ãnî õkó yî, nĩ ị̂njị̃ ãnî ágó yî, õzõ ãnî drí Yésũ Krístõ rî ị̂njị̃rị̃ tí, tãlâ ágó rĩʼá õkó lâ drị̃lị́, nyé õzõ Yésũ Krístõ drí âʼdórẽ kạ̃nị́sạ̃ drị̃lị́ rî kâtí. Yésũ Krístõ rî nĩ kạ̃nị́sạ̃ pãlé õzõ íyî rúʼbạ́ kâtí.
49005024	Nyé õzõ kạ̃nị́sạ̃ drí rĩrĩ Yésũ Krístõ rî ị̂njị̃lị́ rî kâtí, ʼdõvó ãnî õkó yî nĩ ị̂njị̃ ãnî ágó yî kpá ĩtí.
49005025	Gõʼdá ãnî ágó yî, nĩ lẽ ãnî õkó yî kpá, té õzõ Yésũ Krístõ drí kạ̃nị́sạ̃ íyíkâ lẽrẽ kâtí. Kạ̃nị́sạ̃ Yésũ kâ ʼdĩ õjílã gólâkâ rî ʼbá yî ĩʼdî. Yésũ Krístõ drã fê lậlị̂-lậlị̂ drị̃ị̂ ãmâ tãsĩ, tãlâ yí fẽ ró ãmâ ngá fẽfẽ ró Ôvârí drí, óʼê ãmâ trá âʼdólé ngbángbá tã õnjí ãkó, bãbãtízĩ sĩ, gõʼdá kpá tã lôfõ-lôfõ kĩʼá nĩ rî mã lẽ tã trá tã Yésũ kâ ʼá rî sĩ.
49005027	Õdrã Yésũ kâ rî ʼê ãmâ trá âʼdólé ngbángbá tã õnjí ãkó, tãlâ yí drí ãmâ trõzó õkó óʼdí gólâ sũsũ ró tã õnjí ãkó rî kâtí.
49005028	Gõʼdá ʼdĩî lõvõ lârâkô tíbê ágó yî drí ʼẽzó ĩyî õkó yî lẽlé ĩʼdî sĩ lâ rî ĩʼdî ʼdĩ. Ágó õlẽ íyî õkó kpá nyé õzõ íyî nyãányâ kâtí.
49005029	Tãlâ õjílã ãzâ yûʼdạ́wạ́ íyî rúʼbạ́ nyãányâ gã ʼbá dó rî, gólâ rî ngá nyãnyã fẽlé íyî rúʼbạ́ drí, gõʼdá kpá vó lâ ndrẽlé dódó. ʼDĩî lạ́tị̂ gólâ Yésũ Krístõ drí rĩzó íyî rúʼbạ́ tíbê âʼdó ʼbá kạ̃nị́sạ̃ ró nõ vó lâ ndrẽlé rî ĩʼdî. Gõʼdá ĩtí rî, ãmâ ndrĩ ʼdó ûnjúkũ rúʼbạ́ ʼdĩ kâ ʼî.
49005031	Úlị́ Ôvârí kâ âtâ trá kĩ, "Ágó yî õkó lâ bê âyê ĩyî átá yî ĩyî ândré yí bê, gõʼdá rû ậmúzó ĩyî âcálé õjílã ãlô ró." Tã Ómvó Ngá 2.24
49005032	Úlị́ ʼdĩ ʼbá yî ífí lâ yî rĩʼá lậpị̂-lậpị̂ ró. Gõʼdá tã ị̂sũ ámákâ ʼá rî, úlị́ ʼdĩ ʼbá yî tã ífí lâ kĩ nõtí, Yésũ Krístõ yî kạ̃nị́sạ̃ bê ậmû rû trá ãlô õzõ rúʼbạ́ ãlô kâtí.
49005033	Gõʼdá úlị́ rî ʼdĩ ífí lâ kĩ, kpá ágó yî ndrĩ õlẽ ĩyî õkó yî õzõ gólĩyî drí ĩyî rúʼbạ́ nyãányâ lẽrẽ kâtí, gõʼdá õkó ndrĩ ị̃ị̂njị̃ ĩyî ĩyî ágó yî.
49006001	ʼDĩyímvá, nĩ ị̂njị̃ ãnî ândré yî átá yí bê, tãlâ ãnî rĩʼá ʼdĩyímvá Ôvârí kâ ĩʼdî, ʼdĩî tã gólâ îcá ʼbá ãnî drí ʼẽlé rî ĩʼdî,
49006002	tãlâ Ôvârí âtâ trá kĩ, "Nĩ ị̂njị̃ ãnî átá yî ãnî ândré yí bê, tãlâ Ôvârí õfẽ ró õrẽ bê ãnî drí, ndrô ãníkâ rĩzó ị̃nyạ́kú drị̃ị̂ nõngá rî ãʼdô ró bê dũû." Gõʼdá tã ʼbãʼbã Ôvârí kâ ʼdĩ kpá rĩʼá tã ʼbãʼbã õrẽ kâ bê yí ʼá ʼẽʼá âfẽlâ.
49006004	Gõʼdá ândrê yî átá yí bê, nĩ ʼê tã õnjí tíbê ʼẽ ʼbá ãnî mvá yî ʼbãlé âʼdólé ạ̃wạ̃ ró rî kô gólĩyî drí, gõʼdá nĩ îmbâ bê-rî gólĩyî ĩʼdî, nyé õzõ Yésũ Krístõ drí ãnî îmbárẽ tí.
49006005	Ãnî lôsĩ ʼẽ ʼbá yî, nĩ ị̂njị̃ ãnî lị́pị̂ yî ãngó drị̃ ʼá nõngá nõ ʼbá yî pị̃pị̂sị́lị́ ãlô sĩ kpá, nyé õzõ ãnî drí ãnî lị́pị̂ Krístõ rî ị̂njị̃rị̃ tí.
49006006	Gõʼdá nĩ ị̂ʼbị̃ õjílã gólĩyî rĩ ʼbá lôsĩ ʼẽlé tãndí ró, cé õzõ lị́pị̂ lâ yî ãʼdô trá gólĩyí bê rî vólé lâ yî kô. Tã ʼdî võ lâ ʼá rî, nĩ ʼê lôsĩ fãfã sĩ gbõ lé ãnî lị́pị̂ yî ãʼdô yûʼdạ́wạ́ ãní bê rî. Nĩ ʼê lôsĩ fãfã sĩ, tãlâ ãnî lôsĩ ʼẽ ʼbá Yésũ Krístõ kâ ĩʼdî, gõʼdá nĩ rî rû ị̂ʼbũlị́ ʼdĩ Yésũ drí, âʼdó kô õjílã mvá drí.
49006008	Nĩ ârî úlị́ nõ tãndí ró, Ôvârí âʼdô õrẽ fẽʼá õjílã gólâ tã ʼẽ ʼbá mbị̂ rî drí ngãtá gólâ lị́pị̂ lôsĩ ʼẽ ʼbá kâ ngãtá lôsĩ ʼẽ ʼbá ʼî yã rî.
49006009	Ãnî lị́pị̂ lôsĩ ʼẽ ʼbá yí kâ, nĩ âʼdô tãndí ró lôsĩ ʼẽ ʼbá ãníkâ yí bê. Nĩ tô ũrị̃ kô gólĩyî ʼá lâṇõ fẽfẽ gólĩyî drí rî sĩ. Nĩ nị̃ tãndí ró kĩ, ãnî lị́pị̂ bê ûrú ʼálâ ʼdó gólĩyí bê tíbê rĩ ʼbá tã ʼẽlé õjílã drí ndrĩ ʼdó ãlô rî.
49006010	Nĩ ndrê drẽ, tã ạ̃dũkũ ró ãnî drí ndrĩ rî, nĩ ʼbã fãfã ãníkâ ãânĩ Ôvârí ngá lésĩ.
49006011	Nĩ sõ ítá ạ̃jú ʼbũzó rî ʼbá yî ĩʼdî rĩzó njãâ gõʼdá ngá ndrĩ ạ̃jú ʼbũ kâ gólĩyî Ôvârí drí fẽlé nĩ ãnî drí ãnî lôkízó tã ị̂sũ õnjî-õnjî Sãtánã kâ ʼẽzó ãnî îzãlé rî drị́gạ́ sĩ rî bê. Ãnî lị̃fị́ õmbâ ãnî rú, tãlâ mã rí ạ̃jú ʼbũlị́ nõ kô õjílã mvá yí bê, gõʼdá mã rî bê-rî ạ̃jú ʼbũlị́ líndrí õnjí yí bê, gólĩyî tíbê kúmú ĩyíkâ yí bê âʼdó ʼbá cú mbârâkã bê ãngó tã õnjí kâ nõ drị̃lị́ rî, gõʼdá kpá rĩ ʼbá kúmú gólĩyî ʼbạ̃drị̃ nô ʼbá yí kâ nõ drị̃lị́ rî. Nĩ ndrê ãnî võ dódó gólĩyî drị́gạ́ sĩ.
49006013	Gõʼdá âʼdô bê trá ĩtí rî, Ôvârí âʼdô ãnî vó lôkíʼá nĩ ngá íyíkâ rî ʼbá yî sĩ, nĩ trõ ngá ạ̃jú ʼbũ kâ ʼdĩ ʼbá yî ndrĩ ạ̃jú ʼbũzó ĩʼdî sĩ lâ, tãlâ nĩ âdrê ró bê ngị́rị̃-ngị́rị̃ ạ̃jú ʼbũlị́ líndrí õnjî-õnjî ʼdĩ ʼbá yí bê, gólĩyî õzó kô ãnî pẽê.
49006014	Gõʼdá nĩ nị̃ tã pạ̃tị́ị̃ Ôvârí rî tãsĩ rî, gõʼdá nĩ ômbê ró gạ́gạ́ ãnî pị̃pị̂sị́lị́ ʼá õzõ gásĩ ị́pị́tị́kû kâ ômbérẽ gạ́gạ́ rî kâtí. Gõʼdá nĩ âʼdô õjílã mbị̂ ró, ʼdĩî rî âʼdô ãnî pị̃pị̂sị́lị́ lôkíʼá õzõ ítá ạ́gạ́sị́ kâ ậdị̂ ró ạ̃jú ʼbũ ʼbá drí rĩʼá sõlâ rî kâtí.
49006015	Gõʼdá õzõ nĩ ãʼdô trá njãâ nĩlí tã âtî-âtî gólâ tã âtá ʼbá kĩʼá nĩ rî, Yésũ ûfû mbârâkã líndrí õnjí kâ trá ndrĩ rî pẽ bê rî, ʼdĩî gõʼdá trá nyé õzõ ãnî drí ngá pá kâ ạ̃jú ʼbũ kâ nyạ̃rạ̃ʼwạ̃ rî sõrẽ ngá lãndré õzó ãnî sĩî kô ʼdẽlé vũdrị́ ạ̃jú ʼbũrị̃ ʼá rî kâtí.
49006016	Ĩtí rî, gõʼdá kậyị̂ vósĩ cé rî, nĩ rî zãâ tã lẽlẽ gólâ âʼdó ʼbá pạ̃tị́-pạ̃tị̃ rî bê tã ʼbãʼbã Ôvârí kâ ʼá, ʼdĩî gõʼdá trá nyé õzõ ạ̃jú ʼbũ ʼbá drí dárãgã ʼbãrẽ kpạ̃ạ́kũ yí ngá lésĩ ạ̃jú ʼbũrị̃ ʼá rî kâtí. Gõʼdá tã lẽlẽ pạ̃tị́-pạ̃tị̃ ãníkâ ʼdĩ âʼdô ãnî lôkíʼá õnjõ Sãtánã kâ âʼdó ʼbá íʼyá âmê-âmê gólâ rĩ ʼbá õjílã zãlé zã rî kâtí ʼdĩ ʼásĩ.
49006017	Gõʼdá nĩ nị̃ kpá kĩ, pạ̃tị́-pạ̃tị̃ Yésũ Krístõ rĩʼá ʼdíyî pã ʼbá ãníkâ ĩʼdî. ʼDĩî âʼdô gõʼdá âʼdóʼá nyé õzõ ạ́pạ̃ ạ̃jú ʼbũ ʼbá drí rĩʼá âkólâ ĩyî drị̃ lôkílí rî kâtí. Nĩngá sĩ, nĩ nĩ gõʼdá, nĩ pẽ zãâ úlị́ Ôvârí kâ îgĩlí búkũ ʼásĩ rî ʼbá yî ĩʼdî tíbê ʼẽ ʼbá âʼdólé nyé õzõ ạ̃jú ãrãwã cĩ ʼbá rõô rî kâtí ʼdẽzó Sãtánã drị̃ị̂.
49006018	Ĩtí rî, gõʼdá nĩ ʼê tã ʼdî ʼbá yî ndrĩ ʼdó rãtáã ʼẽʼẽ sĩ rõô Ôvârí drí, gõʼdá Líndrí Tãndí Ôvârí kâ ãnî ʼá ʼdĩ ârî-ârî lâ sĩ, gõʼdá kpá îjî-îjî lâ sĩ ngá gólĩyî ãnî drí lẽlé rî yî tãsĩ. Gõʼdá nĩ rî zãâ rĩʼá rãtáã ʼẽlé krístõ ʼbá ãzí tãsĩ ndrĩ gõʼdá kpá ámâ tãsĩ.
49006019	Nĩ îjî Ôvârí ámâ tãsĩ, gólâ ãâfẽ ró tã pạ̃tị́ị̃ rî bê má drí, tãlâ õzõ má õtírĩ tã âtá rî, má âtâ ró tã lậpị́lị́ lậpị̂ tã âtî-âtî tãndí Yésũ Krístõ rî tãsĩ nô rî bê ũrị̃ ãkó.
49006020	Gõʼdá Ôvârí âjô mâ trá kó ânĩlí tã âtî-âtî tãndí nõ pẽlé. Gõʼdá ngbãângbânõ rî, mâ rĩʼá pẽʼá lâ gạ̃nị́mạ̃ ʼá nõlé. Nĩ ʼê rãtáã, tãlâ má âtâ ró bê ũrị̃ ãkó.
49006021	Mâ trá ãmâ ậdrúpị̃ Tĩkíkõ tíbê ãmâ drí lẽlé rõô nõ jõʼá ãnî ngálâ, tãlâ gólâ õpẽ ró tã ndrĩ gólĩyî rĩ ʼbá rû ʼẽlé má bê nõlé nõ ʼbá yí bê ãnî drí. Gólâ rĩʼá rû ị̂ʼbũ ʼbá tãndí ʼî, gõʼdá gólâ rî kpá lôsĩ Ôvârí kâ ʼẽlé tãndí ró. Má âʼdô gólâ rî jõʼá, nĩ nị̃ ró rĩrĩ ámákâ nõlé nõ bê, gõʼdá õsõ ró kpá mbârâkã bê ãnî ʼá. Ôvârí tíbê ãmâ átá ró, gõʼdá Kúmú ãmákâ Yésũ Krístõ õfẽ tã ạ̃ʼdị́ lõvõ bê, gõʼdá kpá tã lẽlẽ bê ãnî drí. Gõʼdá õrẽ Ôvârí kâ õrî ãnî gólĩyî tíbê Yésũ Krístõ rî lẽ ʼbá trá pị̃pị̂sị́lị́ ãlô sĩ rî ʼbá yí bê ndrĩ. Ĩʼdî ʼdĩ.
50001001	Mâ Póõlõ îgĩ wárãgã nô nĩ ãnî gólĩyî õjílã Ôvârí rî nyãányâ kâ Fị̃lị́pị̃ ʼálâ rî ʼbá yî drí. Ãmâ Tĩmátĩyã bê, ãmâ gólĩyî âʼdó ʼbá rû ị̂ʼbũ ʼbá Yésũ Krístõ kâ ró rî ʼê nî-bê-yã ãnî drí. Má rî tã îgĩlí ãnî ndrĩ gólĩyî rĩ ʼbá ngá ãlô ró Yésũ Krístõ bê rî yî drí gõʼdá kpá ãnî drị̃-ʼbá kạ̃nị́sạ̃ kâ rî ʼbá yî drí, gõʼdá kpá ãnî kạ̃nị́sạ̃ vó ndrẽ ʼbá ró rî yî bê.
50001002	Ôvârí ãmâ átá gõʼdá Kúmú ãmákâ Yésũ Krístõ bê, õfẽ ĩyî õrẽ ãnî drí tã ạ̃ʼdị́ bê.
50001003	Õzõ ãnî tã ãâgâ trá má drị̃ị̂ rî, má drí rĩzó ãwô-ĩtí ʼẽlé Ôvârí drí, gõʼdá má drí rĩzó rãtáã ʼẽlé ãnî tãsĩ.
50001004	Gõʼdá õzõ má õʼê rãtáã trá Ôvârí drí ãnî tãsĩ rî, óʼbã mâ âʼdólé ãyĩkõ ró,
50001005	tãlâ má ị̂sũ tã ngá gólĩyî tãndí ró ndrĩ ãnî drí ʼẽlé ámâ pãzó lôsĩ tã âtî-âtî Ôvârí kâ nõ pẽzó, îtõlé kậyị̂ drị̃-káká má drí ânĩzó ãnî ngálâ rî sĩ bũúũ ngbãângbânõ rî ĩʼdî.
50001006	Tãlâ tã ʼdî tãsĩ rî, tã pạ̃tị́ị̃ ró, má lẽ tã trá kĩ, Ôvârí âʼdô lôsĩ tãndí gólâ drí îtõlé trá ʼẽlé ãnî ʼá ʼdĩ lôpéʼá bũúũ kậyị̂ gólâ Yésũ Krístõ drí ʼẽzó âcálé âgõlé ãngó nõ ʼá rî sĩ lôsĩ tãndí rî gógó ʼdĩ drí gõzó rû ndẽlé ngbá.
50001007	Rĩʼá tã mbị̂ ʼî má drí ʼbãzó ãyĩkõ ró ãnî tãsĩ, tãlâ ãnî lôvó bê má ʼâ rõô. Ngãtá má âʼdô bê gạ̃nị́mạ̃ ʼá, ngã má âʼdô bê gạ̃nị́mạ̃ ʼá kô yã rî, má drí rĩzó tã Ôvârí kâ pẽlé mbị̂mbị̂ kĩ, tã âtî-âtî tãndí Yésũ rî tãsĩ rî rĩʼá pạ̃tị́ị̃ rî, nĩ ậmû drị́ trá lôsĩ ámákâ gólâ Ôvârí drí rî ʼá.
50001008	Ôvârí rî lị̃fị́ drị̃ ʼá, má ʼbã ãnî lôvó trá rõô, lõvõ gólâ Yésũ drí ʼbãlé õjílã íyíkâ drí rî sĩ. Má lẽ rõô ãnî ndrẽlé kpá óʼdí.
50001009	Má ʼê rãtáã Ôvârí drí ãnî tãsĩ kĩ, lõvõ ãníkâ Ôvârí rî tãsĩ õjílã ãzí bê rî ũlị̂pị̃ âcálé rõô. ʼDĩî kpạ̃rạ̃tị́ tã nị̃nị̃ Ôvârí rî tãsĩ rî bê, nĩ îcâ ró bê tã gólĩyî mbị̂mbị̂ rî nị̃lị́ ĩʼdî gõʼdá ʼẽlé dódó. Gõʼdá ĩtí rî, kậyị̂ gólâ Yésũ drí âgõzó ãngó nõ ʼá rî, áâṇõó tã ãnî rú tã õnjí tãsĩ rî kpá kô ãlôwálâ,
50001011	õzõ nĩ õrî zãâ tã tãndí mbị̂ rî ʼbá yî ʼẽlé mbârâkã Yésũ Krístõ kâ rî sĩ rî. Gõʼdá ĩtí rî, õjílã ndrĩ âʼdô Ôvârí rî ị̂njị̃ʼá gõʼdá lûyị́zó lâ.
50001012	Ámâ ậdrúpị̃ yî ámâ îzó yí bê, má lẽ tã âtálé ãnî drí kĩ, lâṇõ gólĩyî ámâ ʼẽ ʼbá rî ʼbá yî, ʼbãá mâ kô lôsĩ tã âtî-âtî tãndí pẽpẽ kâ nõ âyélé. Võ lâ ʼá rî, tã âtî-âtî tãndí Ôvârí kâ rî trá mbãlé nĩʼá ạ̃tị́ ʼálâ õjílã drí tã lẽzó ʼá lâ.
50001013	Gõʼdá ạ̃jú ʼbũ ʼbá gólĩyî rĩ ʼbá kúmú rî vó ndrẽlé rî ʼbá yî, ạ̃jú ʼbũ ʼbá yî ndrĩ gólĩyî rĩ ʼbá jạ̃rị́bạ̃ ʼá nõ, gõʼdá kpá õjílã ãzâ ʼbá yî ndrĩ nõlé rî yí bê, nị̃ ĩyî trá kĩ, óʼbã mâ trá gạ̃nị́mạ̃ ʼá, tãlâ tã pẽpẽ ámákâ Yésũ Krístõ rî tãsĩ rî drí sĩ.
50001014	Gõʼdá kpá ámâ ậdrúpị̃ yî krístõ ʼbá ró rî ʼbá yî trá rĩʼá ãmbá tã lẽlẽ bê gạ̃rạ̃ Kúmú ãmákâ Yésũ ʼá, gõʼdá gólĩyî îcâ kpá trá tã âtî-âtî Ôvârí kâ pẽlé õjílã drí cú ĩtí ũrị̃ ãkó, tãlâ gólĩyî ndrê tã gólâ Kúmú ãmákâ Yésũ drí ámâ pãzó gạ̃nị́mạ̃ ʼá rî trá.
50001015	Rĩʼá tã pạ̃tị́ị̃ ʼî kĩ, õjílã ũrûkậ ʼbá yî rî cé tã pẽlé Yésũ rî tãsĩ, tãlâ tã ʼdî âgî-âgî gólĩyî lị̃fị́. Gõʼdá ĩtí rî, lẽ ĩyî õjílã õndrê ró ĩyî õjílã tã lâ yî drí lậnjị̃lị́ lậnjị̃ rî ʼbá yî ró õjílã ãzâ ʼbá yî drị̃ị̂ sĩ. Gõʼdá lé ĩtí rî, õjílã ũrûkậ ʼbá yî bê rĩʼá ĩyî, gólĩyî pạ̃tị́ị̃ tã pẽ ʼbá ró Krístõ rî tãsĩ pị̃pị̂sị́lị́ tãndí sĩ.
50001016	Gólĩyî rĩ ʼbá pẽlâ pị̃pị̂sị́lị́ tãndí sĩ ʼdî rî ĩyî ʼdĩ pẽlâ tãlâ lõvõ gólĩyíkâ ãmâ drí Yésũ bê rî tãsĩ. Gólĩyî nị̃ trá kĩ, Ôvârí ʼbã tã trá ódrí ámâ ʼbãzó gạ̃nị́mạ̃ ʼá, tãlâ âʼdálâ kĩ, tã pẽpẽ ámákâ Yésũ rî tãsĩ rî rĩʼá pạ̃tị́ị̃.
50001017	Gólĩyî rĩ ʼbá tã pẽlé Yésũ rî tãsĩ pị̃pị̂sị́lị́ õnjí sĩ rî ʼbá yî, ị̂sũ ĩyî tótó ĩyî nyãányâ tã ĩʼdî. Gólĩyî ị̂sũ kĩ, yĩ ãâʼdô îcáʼá rû îzã fẽlé má drí rõô má drí ʼbãzó drẽ gạ̃nị́mạ̃ ʼá nõ rî sĩ.
50001018	Má lôʼbé pị̃pị̂sị́lị́ kô õjílã rî ʼdĩ ʼbá yî tãsĩ, tãlâ gólĩyî rî rĩʼá tã âtî-âtî Yésũ rî tãsĩ rî pẽʼá õjílã drí. Má lẽ tã âtî-âtî rî ʼdĩ ópẽ ró kárá lạ́tị̂ gólâ îcá ʼbá bê âʼdólé rî ʼásĩ. Ngãtá pị̃pị̂sị́lị́ tãndí sĩ yã ngã õnjí lâ sĩ yã rî, má lẽ ámákâ cé tã âtî-âtî Yésũ rî tãsĩ rî õlậʼbû ró bê hĩyã. Má âʼdô ãwô-ĩtí ʼẽʼá Ôvârí drí tã ʼdî tãsĩ.
50001019	Mâ ãyĩkõ bê, tãlâ má nị̃ trá kĩ, má âʼdô rĩʼá fĩî ậtũ-ậtũ sĩ, gõʼdá má âyé tã kô ʼdẽzó Yésũ vósĩ rãtáã ãníkâ ámâ tãsĩ, gõʼdá kpá rû ậmû Líndrí Tãndí Yésũ Krístõ kâ rî kâ sĩ.
50001020	Tã gólâ má drí lẽlé pị̃pị̂sị́lị́ ãlô sĩ, gõʼdá rĩʼá lị̃fị́ ʼbãlé drị̃ lâ rî rĩʼá nõtí, tã ãzãkã õpẽ mâ kô ãlôlâ. Má lẽ âʼdólé fĩî ậtũ ãmbá bê kậyị̂ vósĩ cé, ngîngî lâ ngbãângbânõ kậyị̂ lâṇõ kâ nõ sĩ, tã Ôvârí drí lẽlé má drí ʼẽlé rî ʼẽzó, tãlâ má ị̂njị̃ ró Krístõ bê ngá ndrĩ gólĩyî má drí ʼẽlé rî ʼbá yî sĩ, ngãtá má âʼdô rĩʼá lédrẽ-lédrẽ ró, ngã drãʼá yã rî.
50001021	Tã gólĩyî tã lâ yî drí lậnjị̃lị́ má drí rĩrĩ tãsĩ rî ãʼdô ʼî yã? Má lị̃fị́ rî, ʼdẽlé Yésũ vó ĩʼdî. Bê trá ĩtí rî, drãdrã rĩʼá tãndí ró, tãlâ má âʼdô ngá ạ́ngị́ ûsúʼá gạ̃rạ̃ gólâ má drí âʼdózó ĩʼdí bê lâ ãngó nõ ʼá rî drị̃ị̂ sĩ.
50001022	Kpálé ĩtí rî, õzõ má õrî ámâ rúʼbạ́ ĩnyĩrĩkõ nô bê rî, má âʼdô îcáʼá rĩlí rĩʼá lôsĩ tãndí ʼẽlé Ôvârí drí ãngó nõ ʼá. Gõʼdá bê ĩtí rî, tã ángô rî ʼbá yî ĩʼdî rĩʼá dódó njĩlí yã? Rĩrĩ lédrẽ-lédrẽ ró, ngãtá drãlé yã? Má nị̃ị́ kô.
50001023	Tã ị̂sũ ámákâ rĩʼá rị̃ rị̃ tã ʼdî ʼá. Má lẽ ãngó drị̃ nô âyélé, tãlâ má drí îcázó bê rĩlí Krístõ bê, gõʼdá má nị̃ trá, ʼdĩî rĩʼá tã tãndí ʼî.
50001024	Kpálé ĩtí rî, ãnî tãsĩ rî, rĩʼá îcâ-îcâ ró kĩ, má õrî lédrẽ-lédrẽ ró ámâ rúʼbạ́ ĩnyĩrĩkõ bê, tãlâ má ĩîcâ ró bê rĩlí rĩʼá ãnî îmbálé.
50001025	Gõʼdá nĩngá sĩ, má nị̃ trá kĩ nĩ rî, má âʼdô rĩʼá lédrẽ-lédrẽ ró. Gõʼdá rî, mã âʼdô drẽ rĩʼá zãâ ãní bê ndrĩ ãngó nõ ʼá, tãlâ ãʼdô ró bê tã lẽlẽ ãníkâ Yésũ ʼá rî ũlị̂pị̃ ró âʼdólé ạ̃tị́ ʼálâ, gõʼdá kpá ãyĩkõ tã lẽlẽ ãníkâ kâ ʼdĩ ʼbãlé lị̂pị̃lị́ kpá ạ̃tị́ ʼálâ.
50001026	Õzõ Ôvârí õfẽ ândrâ-tãndĩ má drí ãnî ndrẽzó kpá óʼdí rî, gõʼdá nĩ âʼdô Yésũ rî lûyị́ʼá, tãlâ gólâ pị̃ lạ́tị̂ nĩ ãnî drí ámâ ndrẽzó kpá óʼdí.
50001027	Nĩ ʼbã tã ị̂sũ ãníkâ tã gólâ ãlô nõ ʼẽlé. Ãnî õjílã Ôvârí kâ ró rî ʼbá yî, nĩ rî tã ʼẽlé âʼdô tã âtî-âtî Krístõ rî tãsĩ rî vó ró. Gõʼdá ĩtí rî, õzõ má ĩîcâ nĩlí ãnî ndrẽlé, ngãtá õzõ má ĩîcâ kô âʼdólé ãní bê tólâ rî, má lẽ ârílâ kĩ, ãnî rĩʼá ngạ́rạ́-ngạ́rạ́ kpãkã ãlô tã lẽlẽ ãníkâ tã âtî-âtî Ôvârí kâ ʼá rî ʼá.
50001028	Nĩ âyê ạ̃jú-ʼbá-ãzí ãníkâ rî ʼbá yî kô ãnî ʼbãlé ûrị̃lị́. Õzõ nĩ ãâdrê gạ́gạ́ ũrị̃ ãkó ĩtí rî, âʼdô âʼdóʼá lãmbé ʼî tã âʼdálé ãnî ạ̃jú-ʼbá-ãzí yî drí kĩ, Ôvârí âʼdô gólĩyî ûfúʼá, gõʼdá Ôvârí rî gógó âʼdô ãnî pãʼá.
50001029	Nĩ ndrê drẽ, Ôvârí njĩ ãnî trá tã lẽlé Yésũ ʼá. Ĩtí rî, gólâ âʼdô kpá ãnî ʼbãʼá lâṇõ ûsúlị́ tãlâ tã lẽlẽ ãníkâ Yésũ ʼá ʼdĩ sĩ,
50001030	õzõ ãnî drí ámâ ndrẽrẽ rĩʼá lâṇõ ûsúʼá, tãlâ má lẽ tã trá Yésũ ʼá rî drí sĩ rî tí. Tãlâ ãnî rĩʼá rû cẽʼá kậyị̂ lâṇõ kâ sĩ kpá õzõ ãnî drí ámâ ndrẽrẽ kâtí rû cẽʼá ĩʼdí bê lâ sị́sị́ rî, gõʼdá kpá zãâ ãnî drí rĩʼá ârílâ rî kâtí kĩ, mâ drẽ zãâ rû cẽʼá ĩʼdí bê lâ nõtí.
50002001	Ãnî rĩʼá ngá ãlô ró Yésũ Krístõ bê. Gõʼdá ĩtí rî, gólâ sõ mbârâkã trá ãnî ʼá. Gõʼdá gólâ ʼbã ãnî pị̃pị̂sị́lị́ trá ậʼdị́lị́ ậʼdị̂, tãlâ nĩ nị̃ trá kĩ, gólâ lẽ ãnî trá rõô. Líndrí Tãndí Ôvârí kâ ị̂cû ãnî rúʼbạ́ trá ngá ãlô ró, gõʼdá nĩ nị̃ ãzí-ãzí ĩzã bê gólĩyî pãzó ʼá lâ sĩ dódó.
50002002	Bê trá ĩtí rî, ʼdõvó nĩ ʼê tã gólĩyî nõ ʼbá yî ĩʼdî ámâ ʼbãlé âʼdólé ãyĩkõ ró rõô. Tã ị̂sũ ãníkâ ãâʼdô kpãkã ãlô, nĩ ʼbã ãnî ãzí-ãzí yî lôvó, nĩ rî ngá ãlô ró pị̃pị̂sị́lị́ ʼá.
50002003	Nĩ ʼê tã kô, ãʼdô ró bê ãnî nyãányâ ʼbãzó âʼdólé sị́sị́, ãmbã ûsúzó ãnî nyãányâ drí. Nĩ ậrû ãnî kô cú ĩtí tã ífí ãkó. Võ lâ ʼá rî, nĩ ʼbã ãnî nyãányâ ngá fínyáwá ró ãnî ãzí-ãzí yî ândrá. Nĩ ʼê tã gólâ gólĩyî ʼbã ʼbá âʼdólé ãnî drí sị́sị́ rî ĩʼdî kárá.
50002004	ʼDõvó ãnî ãzá ãlô õʼê tã gólĩyî íyî ãzí-ãzí yî pãzó rî ĩʼdî, gõʼdá nĩ ʼê kô cé tã ãnî nyãányâ pãzó rî ĩʼdî.
50002005	Tã ị̂sũ ãníkâ ãâʼdô ãlô tã ị̂sũ Yésũ Krístõ kâ bê.
50002006	Õzõ kpálé gólâ bê trá Ôvârí ʼî rî, gólâ rú ãmbã íyíkâ njírí-njírí Ôvârí ró kô.
50002007	ʼDĩî võ lâ ʼá rî, gólâ ʼbã ãmbã íyíkâ gãrã drị̃ị̂ gõzó íyî nyãányâ tã njãlé gõʼdá âʼdózó õzõ rû ị̂ʼbũ ʼbá kâtí, ĩʼdî ĩtí útị̂ gólâ kpá âʼdólé õjílã mvá ró.
50002008	Gõʼdá âʼdô-âʼdô gólâkâ õjílã mvá ró ʼdĩ, gólâ ʼbã íyî nyãányâ trá gbõ âʼdólé õjílã gólâ tã lâ drí lậnjị̃lị́ lậnjị̃ kô rî ró. Ĩtí rî, gólâ rô Ôvârí trá bũúũ cãlé íyî nyãányâ âyélé fũlị́. Gólâ lẽ tã-drị̃ kpá drãzó fê lậlị̂-lậlị̂ drị̃ị̂ õzõ tã õnjí ʼbá kâtí.
50002009	Tãlâ tã ʼdî tãsĩ rî, Ôvârí ʼbã gólâ trá âʼdólé ị̂njị̃lị́ ị̂njị̃ gõʼdá gólâ rî trõzó ûrú ʼálâ. Ĩtí rî, Ôvârí fẽ drị́-ãcê trá gólâ drí âʼdózó drị́-ãcê bê gạ̃rạ̃ ngá lédrẽ-lédrẽ ũrûkậ ãzâ ʼbá yí kâ rî drị̃ị̂ sĩ,
50002010	tãlâ õjílã ĩîcâ ró ĩyî bê Yésũ rî ị̂njị̃lị́. Õjílã ndrĩ ʼbũû ʼálâ rî ʼbá yî, gõʼdá kpá gólĩyî ãngó drị̃ị̂ nõngá rî ʼbá yî, kpá gólĩyî ôdrã ʼbá trá rî ʼbá yí bê, âʼdô ĩyî ʼãʼî tị̃ʼá ndrĩ Yésũ ândrá Kúmú ĩyíkâ ró.
50002011	Gólĩyî ndrĩ âʼdô tã âtáʼá hûwậ kĩ, Yésũ Krístõ rĩʼá Kúmú ạ́ngị́ ʼî kôrô õjílã drị̃ị̂ sĩ ngá lédrẽ-lédrẽ bê ndrĩ. Ĩtí rî drí sĩ, áâʼdô ãmâ átá Ôvârí rî lûyị́ʼá.
50002012	Gõʼdá bê trá ĩtí rî, ãnî ámâ rû-lẽ-ãzí yî gólĩyî má drí lôvó lâ yî ʼbãlé rî yî, ʼdõvó nĩ rî úlị́ ámákâ rî ʼbá yî ârî-ârî lâ yî sĩ, õzõ ãnî drí rĩʼá trá ʼẽlâ kậyị̂ má drí rĩzó rĩlí tólâ ãní bê rî ʼá rî kâtí. Gõʼdá ngbãângbânõ, õzõ má drí âʼdórẽ kô tólâ ãní bê rî tí nõ, ʼdõvó nĩ ʼê tã mbârâkã sĩ rĩzó zãâ úlị́ Ôvârí kâ rî ʼbá yî ârílí ĩʼdî. Nĩ ʼê tã gólĩyî îcá ʼbá õjílã Ôvârí kâ drí rĩʼá ʼẽlâ rî ʼbá yî ĩʼdî mbârâkã sĩ ãnî pãzó.
50002013	Nĩ îcâ rĩlí tã tãndí ʼdĩ ʼbá yî ʼẽlé ĩʼdî, tãlâ Ôvârí âʼdô tã ʼdî ʼbá yî lôvó lâ ʼbãʼá ãnî ʼá ãnî drí ʼẽlé, gólâ âʼdô ãnî ʼbãʼá tã gólĩyî sũ ʼbá yí lị̃fị́ rî ʼbá yî ʼẽlé mbị̂mbị̂. Gólâ gõʼdá âfẽ mbârâkã kpá trá ãnî drí ʼẽzó lâ ĩʼdî sĩ lâ.
50002014	Nĩ ʼê tã ndrĩ tã gĩgĩ ãkó, gõʼdá kpá lâwã-lâwã ãkó ãnî ãzí-ãzí yí bê,
50002015	tãlâ óõzó kô tã âṇõô ãnî rú tã õnjí tãsĩ ãlôwálâ, gõʼdá tãlâ nĩ ãʼdô ró bê Ôvârí rî mvá ró cú ĩtí tã õnjí ãkó. Ãnî drí rĩlí õjílã mbị̂mbị̂ ró õjílã gólĩyî õjílã mbị̂ ró kô rî ʼbá yî lãfálé. Ãʼdô ĩtí rî, nĩ âʼdô lậgúʼá, õzõ ị̃ʼbị̂ʼbị̂wạ́ gólĩyî ʼbũû ʼálâ rĩ ʼbá lậgúlị́ võ îʼĩlí rî ʼbá yí kâtí.
50002016	ʼDõvó nĩ âtâ tã âtî-âtî tãndí gólâ ʼẽ ʼbá lédrẽ-lédrẽ ạ̃dũkũ ãkó rî fẽlé rî ĩʼdî õjílã gólĩyî âʼdó ʼbá tã mbị̂ ʼbá ró kô ʼdĩ ʼbá yî drí. Nĩ ʼê õzõ ʼdĩî kâtí, tãlâ má ĩîcâ ró bê ámâ ậrúlị́ ãnî tãsĩ kậyị̂ ạ̃dũkũ Yésũ drí ʼẽzó âgõlé tã kĩ ʼbá ró ãngó nõ ʼá rî sĩ. Tã tãndí ʼẽʼẽ ãníkâ âʼdô âʼdáʼá lâ kĩ, lôsĩ ámákâ ãnî lãfálé ʼá rî âʼdó kô cú ĩtí, tã ífí ãkó õzõ ápé fạ́rạ́ngạ́ngạ́ kâtí.
50002017	Tã lẽlẽ ãníkâ Ôvârí ʼá gõʼdá lôsĩ ãníkâ gólâ drí rî bê rĩʼá ngá fẽfẽ ʼî Ôvârí drí. Õzõ nĩ õrî rĩlí rĩrĩ tãndí sĩ rî, ĩtí õzõ kpálé má õdrã ámâ ãrí drí rãzó cãrã-cãrã, õzõ õdrá gólâ rĩʼá dãlâ ngá fẽfẽ ró Ôvârí drí rî kâtí rî, ʼdĩî ʼdó rĩʼá ngá fẽfẽ kâtí kpãkã ãlô ngá fẽfẽ ãníkâ Ôvârí drí ngá ʼẽʼẽ ãníkâ gólâ drí rî sĩ rî bê.
50002018	Ĩtí rî, má âʼdô ʼbãʼá ãyĩkõ ró tã lâ sĩ, gõʼdá mã âʼdô Ôvârí rî lûyị́ʼá kpãkã ãlô ãní bê. Nĩ âʼdô îcáʼá kpá âʼdólé ãyĩkõ ró gõʼdá kpá Ôvârí rî lûyị́lị́ kpãkã ãlô má bê.
50002019	Õzõ Kúmú ãmákâ Yésũ õlôpê mâ rî, má âʼdô Tĩmátĩyã rî jõʼá ʼwãâ ãnî ngálâ, tãlâ gólâ ãâgõ ró bê tã gólâ ʼẽ ʼbá ámâ ʼbãlé âʼdólé ãyĩkõ ró rî bê má drí ârílí.
50002020	Tĩmátĩyã cé ĩʼdî rĩʼá õjílã ãzãkã má bê nõlé ãmâ drí ãnî lôvó ʼbãzó gólâ bê rî ĩʼdî.
50002021	Nĩ ndrê drẽ, õjílã ãzâ ʼbá yî ị̂sũ ĩyî tã cé tã ĩyî nyãányâ kâ rî ʼbá yî tãsĩ. Gólĩyî ị̂sũú tã, tã Yésũ Krístõ kâ rî ʼbá yî tãsĩ kô dódó.
50002022	Gõʼdá ãnî nyãányâ nị̃ trá kĩ, Tĩmátĩyã âʼdâ rû trá ãnî drí ngá ʼẽ ʼbá tãndí ró Ôvârí drí. Gólâ ʼê tã dódó kpãkã ãlô má bê tã âtî-âtî Ôvârí kâ pẽ bê, õzõ mvá tãndí drí lôsĩ ʼẽrẽ kpãkã ãlô íyî átá bê rî kâtí.
50002023	Õzõ má ũnị̃ ámâ nyãányâ tã trá, ngãtá áâʼdô drị́ înjíʼá fí trá má rú sĩ yã rî, má ị̂sũ tã trá gólâ rî jõzó ʼwãâ ãnî ngálâ.
50002024	Gõʼdá pạ̃tị́ị̃ ró, má ʼbã tã lẽlẽ ámákâ Ôvârí ʼá kĩ, gólâ âʼdô lạ́tị̂ njị̃ʼá mâ rî gógó drí nĩzó nĩʼá ãnî ndrẽlé ʼwãâ.
50002025	Gõʼdá ngbãângbânõ rî, má ị̂sũ tã, rĩʼá îcâ-îcâ ró má drí Ẽpãfãrõdítõ gólâ rĩ ʼbá wárãgã ámákâ nõ trõlé ãnî drí nõ jõzó gõzó ãnî vá tólâ. Sị́sị́ nĩ âjô gólâ nõlé võrã bê má drí gõʼdá kpá ámâ vó ndrẽlé. Gõʼdá má ndrê gólâ ámâ ậdrúpị̃ ró, gõʼdá kpá ngá ʼẽ ʼbá ãzíyã ró, gõʼdá nĩngá sĩ rî kpá ạ̃jú-ʼbũ-ãzíyã ró lôsĩ ãmákâ Ôvârí kâ rî ʼá.
50002026	Gólâ rĩʼá njãâ nĩlí nĩʼá ãnî ndrẽlé ndrĩ kpá óʼdí. Gólâ rĩʼá tã ị̂sũ ró ãmbá, tãlâ nĩ ârî trá kĩ, gólâ rî ạ̃mbúkũ lâkî gbíyá dã drãlé ngá lãzé drí sĩ.
50002027	Rĩʼá tã pạ̃tị́ị̃ ʼî, ngá lãzé îzã gólâ trá rõô. Ótó kãâ ʼê trá ʼdẽlé gólâ rî bị́ ʼá. Gõʼdá Ôvârí ndrê ĩzã kõkõ ãmákâ gólâ bê rî trá ngá lãzé gólâ rî êgbé ʼbá ʼdĩ sĩ, Ôvârí pâ gõʼdá gólâ trá, tãlâ ĩzã kõkõ gólâ rî õdrã kâ rî õzó ngá lậnjị̃ ãzâ âtrãâ má drị̃ị̂ dró gólĩyî ndrĩ ámákâ ãzâ ʼbá yî ró rî yí bê.
50002028	Tãlâ ngá lãzé gólâkâ kî drẽ trá drí sĩ rî, má lẽ trá rõô gólâ rî jõlé ãnî ngáá tólâ ngbãângbânõ, tãlâ nĩ âʼdô ró ãyĩkõ sĩ, õzõ nĩ õndrê gólâ kpá trá óʼdí rî. ʼDĩî, mâ rî gógó âʼdô ʼbãʼá kpá ãyĩkõ ró kpãkã ãlô ãní bê gólâ rî tãsĩ. Gõʼdá ʼdĩî rî âʼdô ĩzã kõkõ rî ámâ nyãányâ kâ rî ʼbãʼá âʼdólé ngbãâ dã vó bê.
50002029	Ĩtí õzõ gólâ õcâ trá tólâ rî, nĩ rû gólâ drị́ rị̃ sĩ ãnî ậdrúpị̃ Krístõ ʼá rî ró, tãlâ Kúmú ãmákâ Yésũ sĩ. Nĩ ʼbã lậnjị̃ õjílã õzõ gólâ tí rî ʼbá yî rú,
50002030	tãlâ gólâ trá gbíyá ʼẽʼá ãngó âyélé, tãlâ lôsĩ gólâ drí rĩʼá ʼẽlâ Yésũ drí rî sĩ. Gólâ tô pá nyãnyã drị̃ị̂ tãlâ ânĩzó ámâ pãlé ámâ vó ndré ʼbá ró, õzõ ãnî nyãányâ drí rĩrĩ cú ĩtí îcá ãkó ânĩlí ámâ pãlé rî kâtí ʼdĩ.
50003001	Ámâ ậdrúpị̃ yî ámâ îzó yí bê, tã ạ̃dũkũ ámákâ ãnî drí rî ĩʼdî nõ. Nĩ âʼdô ãyĩkõ ró, tãlâ ãnî trá ngá ãlô ʼî Kúmú ãmákâ Yésũ bê. Âʼdó kô rĩʼá tã lậnjị̃ ʼî má drí tã má drí âtálé trá ãnî drí sị́sị́ rî ândázó kpá óʼdí, tãlâ úlị́ ámákâ nõ ʼbá yî îcâ kpá trá ãnî pãlé.
50003002	Ãnî lị̃fị́ õmbâ ãnî rú õjílã Yúdạ̃ yí kâ gólĩyî rĩʼá õzõ õké kâtí rî ʼbá yî drí sĩ, õjílã gólĩyî lẽ ʼbá ãnî ʼbẽlé bãsã zẽlé, tãlâ nĩ ãʼdô ró bê õjílã Ôvârí kâ ró ʼdĩ rî ĩyî ʼdĩ rĩʼá tã õnjí rõô rî ʼẽʼá.
50003003	Mã ị̂sũ tã kô ʼdẽʼdẽ bãsã ʼá rî drị̃ị̂ ãmâ õjílã mvá ʼbãlé âʼdólé õjílã Ôvârí kâ ró. Ãmâ gólĩyî rĩ ʼbá Ôvârí rî ị̂njị̃lị́ kôrô Líndrí Tãndí gólâkâ ʼásĩ rî ʼbá yî ĩʼdî rĩʼá gólĩyî pạ̃tị́ị̃ ʼdẽ ʼbá trá bãsã ʼá rî. Ãmâ ãyĩkõ ró âʼdólé ngá ãlô ró Yésũ Krístõ bê, gólâ ĩʼdî rĩʼá lạ́tị̂ pạ̃tị́ị̃ ʼî âʼdózó õjílã Ôvârí kâ ró.
50003004	Tí õzõ tã gólĩyî õjílã drí ʼẽlé rî ʼbá yî ĩîcâ trá pạ̃tị́ị̃ gólâ rî ʼbãlé âʼdólé õjílã Ôvârí kâ ró rî, tí má âʼdô îcáʼá lị̃fị́ ʼbãlé tã gólĩyî má drí ʼẽlé trá rî ʼbá yî drị̃ị̂. Õzõ õjílã ãzâ ʼbá yî ĩîcâ lị̃fị́ ʼbãlé tã gólĩyî ĩyî drí ʼẽlé ĩyî pãzó rî drị̃ị̂ rî, má ʼê tã trá rõô âʼdô lãʼbí ãmákâ õjílã Yúdạ̃ yí kâ kâ vó ró gạ̃rạ̃ gólĩyíkâ rî ʼbá yî drị̃ị̂ sĩ.
50003005	Má ʼdê bãsã ʼá, ʼdĩî mâ drẽ rĩʼá kậyị̂ njị̂-drị̃-lâ-nâ. Útị̂ mâ õjílã Ĩsĩrãʼélẽ kâ ró ʼbạ̃súrú Bẽnjĩmónã kâ rî ʼá. Mâ rĩʼá õjílã Ị́bũrũ kâ ʼî, ámâ átá gõʼdá ámâ ândré yí bê. Má ị̂njị̃ lãʼbí ãmâ õjílã Yúdạ̃ yí kâ kâ ndrĩ gõʼdá Pạ̃rúsị̃ yí kâ bê tãndí ró.
50003006	Má rî trá, rĩʼá kó njãâ lâṇõ fẽlé õjílã kạ̃nị́sạ̃ kâ drí, ãʼdô ró bê võ drí sũzó Ôvârí rú rõô. Má ʼê tã ndrĩ tã ʼbãʼbã ʼẽlé rî kâ mbị̂mbị̂ ró.
50003007	Tã gólĩyî má drí rĩʼá tã lâ yî ị̂sũlị́ kĩ, ãâʼdô ámâ ʼbãʼá âʼdólé sị́sị́ ʼálâ ró õjílã gólâ tã lâ drí sũlị́ Ôvârí lị̃fị́ rî ró rî, mâ trá rĩʼá njãâ ʼbãlâ ĩyî má ũgúlị́ Yésũ rî tãsĩ.
50003008	Gõʼdá âʼdó kô cé tã rî ʼdĩ ʼbá yî ĩʼdî. Má ndrê ngá ãzâ ʼbá yî kpá ndrĩ õzõ ʼdĩî kâtí. Má âyê ngá rî ʼdĩ ʼbá yî trá ndrĩ, ãʼdô ró bê má drí îcázó Yésũ Krístõ rî nị̃lị́ Kúmú ámákâ ró. Gólâ rî nị̃nị̃ lậvũ gạ̃rạ̃ kôrô ngá ndrĩ ãzâ ʼdĩ ʼbá yî drị̃ị̂ sĩ. Ngá ãzâ ʼbá yî ʼdĩ lêndrê má lị̃fị́ tõtõ má drí kũlị́ ômvólé dãlé vólé õmã ʼá rî ró, ãʼdô ró bê má drí ʼbãzó õjílã Yésũ kâ rî ró.
50003009	Má lẽ trá âʼdólé ngá ãlô ró Yésũ bê. Má âʼdó kô ʼẽʼá ámâ nyãányâ ʼbãlé âʼdólé õjílã mbị̂mbị̂ ró tã ʼbãʼbã gólĩyî Ôvârí kâ rî ʼbá yî sĩ, tãlâ ʼdĩî îcá kó. Võ lâ ʼá rî, rĩʼá Ôvârí ĩʼdî ʼẽʼá fãfã fẽlé má drí rĩzó õjílã mbị̂ ró, tã lẽlẽ ámákâ Yésũ ʼá rî sĩ. ʼDĩî rĩʼá lạ́tị̂ pạ̃tị́ị̃ Ôvârí kâ rî ĩʼdî âʼdózó õjílã mbị̂mbị̂ ró. Má ûsû trá tã lẽlẽ ámákâ Yésũ ʼá rî sĩ.
50003010	Tã gólâ pạ̃tị́ị̃ má drí lẽlé rî rĩʼá Yésũ rî nị̃lị́ dódó gõʼdá mbârâkã gólâkâ gólâ Ôvârí drí gólâ rî lîdrízó õdrã ʼásĩ rî bê. Gõʼdá má lẽ lâṇõ gólâ rî ʼẽ ʼbá ʼdĩ ậmúlị́ gólâ bê, tãlâ má âʼdô ró bê gólâ tí tã Ôvârí kâ rî ị̂njị̃lị́ bũúũ drãzó,
50003011	tãlâ âʼdózó ĩtí rî tãsĩ rî, má âʼdô lédrẽ-lédrẽ óʼdí ûsúʼá õzõ õjílã gólâ lîdrílí õdrã ʼásĩ rî kâtí.
50003012	Má rí nõ kô tã âmãlé kĩ, má ûsû ngá gólĩyî má drí lẽlé rî ʼbá yî trá ngbálá. Má rí nõ kô tã âmãlé kĩ, mâ trá kậkậrậ õjílã mbị̂mbị̂ ʼî cú ĩtí tã õnjí ãkó rĩrĩ ámákâ ʼá. Gõʼdá má rî nõ bê-rî zãâ bạ̃dị̃ rû cẽlé âʼdózó õzõ ʼdĩî rî kâtí ámâ nyãányâ drí, tãlâ Yésũ Krístõ ʼbã mâ trá âʼdólé õjílã íyíkâ ró.
50003013	Ámâ ậdrúpị̃ yî ámâ îzó yí bê, má ndré ámâ nyãányâ kó õzõ õjílã gólâ ngá ʼdĩ ûsú ʼbá lâ ró rî drẽ kô rî kâtí. Gõʼdá má drí rĩzó gbõ rĩʼá tã gólĩyî nõ ʼẽlé. Tã gólĩyî má drí ʼẽlé sị́sị́ rî ʼbá yî jâ trá má drị̃ị̂ sĩ, gõʼdá má drí ámâ fẽzó nĩlí ạ̃tị́ ʼálâ tãndí ró lạ́tị̂ Ôvârí kâ ʼá.
50003014	Má sê ámâ nyãányâ nĩlí ạ̃tị́ ʼálâ ʼdĩ nĩlí drị́-ʼâ gólâ Ôvârí drí ámâ zĩzó ânĩʼá ûsúlâ ʼdĩ ûsúlị́ ʼbũû ʼálâ Yésũ Krístõ sĩ.
50003015	Ãmâ ndrĩ gólĩyî lị̃fị́ cĩcĩyá ró krístõ ʼbá ró rî ị̂sũ tã kpá õzõ ʼdĩî kâtí. Õzõ tã ị̂sũ ãnî ũrûkậ ʼbá yí kâ ãʼdô ngĩíngî tã ʼdî ʼbá yî tãsĩ rî, Ôvârí âʼdô ãnî ʼbãʼá tã ị̂sũlị́ mbị̂mbị̂ dódó tã lâ yî tãsĩ.
50003016	Õzõ õʼê rû kpálé ĩtí rî, nĩ ʼdê mã nĩ zãâ sị́sị́ ʼálâ ró tã ʼẽlé, âʼdô tã tãndí gólĩyî ãnî drí ʼẽlé sị́sị́ rî vó ró.
50003017	Ámâ ậdrúpị̃ yî ámâ îzó yí bê, nĩ rî kpãkã ãlô tã ʼẽlé õzõ má drí ʼẽlé rî kâtí. Má âʼdâ âʼdílínyá tãndí trá ãnî drí. Gõʼdá bê ĩtí rî, ãnî lị̃fị́ ạ̃ậyị̂ õjílã gólĩyî rĩ ʼbá tã ʼẽlé âʼdô lạ́tị̂ ãmâ drí âʼdálé ãnî drí rî vó ró rî ʼbá yî drị̃ị̂, ãʼdô ró bê ãnî drí tã ʼẽzó kpá ĩtí.
50003018	Nĩ ndrê drẽ, má sõ drẽ drị́-mbílí trá ãnî lị̃fị́ sị́sị́ kó tã ʼdî tãsĩ ândálé ândálé dũû. Gõʼdá ngbãângbânõ rî, má lẽ drị́-mbílí sõlé ãnî lị̃fị́ tã rî ãlôlâ nõ tãsĩ ãwó ngõngõ sĩ ãnî drí kĩ, õjílã dũû ãnî lãfálé ʼá rî ĩyî rĩlí ạ̃jú-ʼbá-ãzí Yésũ kâ ró. Gólĩyî jâ rû trá tã âtî-âtî kĩʼá nĩ rî, Yésũ pâ õjílã trá tã õnjí ĩyíkâ ʼásĩ õdrã gólâkâ fê lậlị̂-lậlị̂ drị̃ị̂ rî sĩ rî rú.
50003019	Ôvârí âʼdô lâṇõ fẽʼá õjílã rî ʼdĩ ʼbá yî drí lạ̃sị́ sĩ võ gólâ lâṇõ õnjí fẽ kâ rî ʼá, tãlâ gólĩyî ʼdê trá rĩʼá tã lôvó ĩyî rúʼbạ́ kâ rî ʼbá yî vó cú ĩtí ʼdẽ ãkó Yésũ vó. Võ sû trá gólĩyî rú rĩrĩ õnjí gólĩyíkâ rî tãsĩ. Gõʼdá ãnyĩ ʼé gólĩyî tã rî ʼdĩ ʼbá yî tãsĩ kô. Gólĩyî rî cé tã ị̃nyạ́kú drị̃ nô kâ nõ ị̂sũlị́ ĩʼdî.
50003020	Gõʼdá ãmâ tãsĩ rî, ãmâ ãmákâ bê-rî rĩʼá õjílã võ ʼbũû ʼálâ rî kâ ĩʼdî. Ãmâ trá njãâ rĩʼá ʼdíyî pã ʼbá ãmákâ Kúmú Yésũ Krístõ rî tẽʼá ânĩlí ãmâ trõlé nĩʼá rĩlí yí bê.
50003021	Gólâ âʼdô ãmâ rúʼbạ́ ĩnyĩrĩkõ tãkó drã ʼbá bê nõ ôjáʼá ngĩî, tãlâ ãʼdô ró ĩyî bê õzõ íyíkâ ngĩî lâ ró ʼdĩ kâtí. Gólâ âʼdô tã rî ʼdĩ ʼbá yî ʼẽʼá íyî mbârâkã gólâ íyî ʼbã ʼbá âʼdólé ngá-tị̂ drị̃lị́ kậkậrậ ndrĩ rî sĩ.
50004001	Ámâ ậdrúpị̃ yî ámâ îzó yí bê ãnî rĩʼá gólĩyî má drí lôvó lâ yî ʼbãlé rî ĩʼdî. Má lẽ tã rõô ãnî ndrẽzó kpá óʼdí. Nĩ ʼbã mâ trá âʼdólé ãyĩkõ ró. Ãnî kpá gólĩyî ámâ ʼbã ʼbá drị̃ lâ drí pẽlé rî tãlâ tã lẽlẽ ãníkâ Yésũ ʼá rî sĩ rî ĩʼdî. Bê trá ĩtí rî, nĩ rî zãâ fĩî ị̂dû-ị̂dû sĩ tã lẽlẽ ãníkâ Yésũ ʼá rî sĩ.
50004002	Ẽwõdíyã ãnî Sĩnĩtíkẽ bê, má lôʼbã rú ãnî drí rû lẽlé ãnî vó ʼásĩ ậmvúpị̃ ãzí gólĩyî kpạ̃rạ̃tị́ tã lẽ ʼbá trá Kúmú ãmákâ Yésũ ʼá rî ró.
50004003	Gõʼdá nî lôsĩ ʼẽ ʼbá ãzí ámákâ gólâ pạ̃tị́ị̃ rĩ ʼbá trá lôsĩ Ôvârí kâ ʼẽlé dódó rî, má îjî nî õkó gólĩyî rị̃ nô ʼbá yî pãlé, tãlâ gólĩyî õrî ró tã ạ̃ʼdị́ sĩ. Gólĩyî âdrê trá má bê lôsĩ ʼẽlé tãndí ró, ãʼdô ró bê tã âtî-âtî Ôvârí kâ drí lậʼbúzó õjílã drí ndrĩ. Gólĩyî ʼê kpá lôsĩ trá dódó ʼdũwạ̃ Kẽlémẽnẽtĩ yí bê gõʼdá lôsĩ ʼẽ ʼbá ámákâ ãzâ ʼbá yî gólĩyî rú lâ yî îgĩlí trá búkũ Ôvârí kâ ʼá gólĩyí õjílã lédrẽ-lédrẽ zãâ gbạ́dú ạ̃dũkũ ãkó rî rú lâ yí bê rî.
50004004	ʼDõvó ãnî ndrĩ kậyị̂ vósĩ cé õrî ãyĩkõ sĩ, tãlâ nĩ rî ngá ãlô ró Kúmú ãmákâ Yésũ bê. Má âtâ ãnî drí kpá óʼdí, nĩ âʼdô ãyĩkõ ró.
50004005	ʼDõvó nĩ ʼê tã õjílã ndrĩ ãnî drí ûsúlị́ rî ʼbá yî drí mãnísĩ ʼdó pị̃pị̂sị́lị́ tãndí sĩ, gõʼdá õjílã ndrĩ õndrê ró bê ãnî õjílã tãndí gólĩyî rĩ ʼbá tã tãndí ʼẽlé mãnísĩ pị̃pị̂sị́lị́ ãlô sĩ rî ʼbá yî ró. Kúmú ãmákâ Yésũ âbí ʼẽʼá âgõlé ãngó nõ ʼá ʼwãâ.
50004006	Nĩ îngâ pị̃pị̂sị́lị́ kô ûrû tã ãzãkã ãzâ ʼbá yî tãsĩ. ʼDĩî võ lâ ʼá rî, nĩ ʼê rãtáã Ôvârí drí tã tị̂ cé tị̂tị̂ tãsĩ. Nĩ ʼê rãtáã Ôvârí drí tã gólĩyî ãnî drí lẽlé gólâ drí ʼẽlé ãnî drí rî ʼbá yî tãsĩ. Nĩ rî rãtáã ʼẽlé zãâ ãwô-ĩtí ʼẽʼẽ sĩ gólâ drí.
50004007	Ĩtí rî, gólâ âʼdô tã ạ̃ʼdị́ fẽʼá ãnî drí tã rî ʼdĩ ʼbá yî tãsĩ. Tã ạ̃ʼdị́ gólâ Ôvârí drí ʼẽʼá fẽlâ rî lậvũ tã gólĩyî ãmâ drí îcáʼá nị̃lâ ãmâ drị̃ sĩ rî ʼbá yî kôrô. Ôvârí âʼdô ãnî õjílã gólĩyî âʼdó ʼbá ngá ãlô ró Yésũ Krístõ bê rî âmóʼá njírí-njírí. Gólâ âʼdô ãnî pị̃pị̂sị́lị́ vó ndrẽʼá dódó, tãlâ tã ạ̃ʼdị́ íyíkâ tãsĩ.
50004008	Ámâ ậdrúpị̃ yî ámâ îzó yí bê, tã ạ̃dũkũ ró ãnî drí, ʼdõvó nĩ ị̂sũ tã tã nô ʼbá yî tãsĩ, tã gólĩyî âʼdó ʼbá pạ̃tị́ị̃ rî ʼbá yî, tã gólĩyî ị̂njị̃lị́ ị̂njị̃ rî ʼbá yî, tã gólĩyî âʼdó ʼbá mbị̂mbị̂ rî ʼbá yî, tã gólĩyî âʼdó ʼbá cú ĩtí tã õnjí ãkó rî ʼbá yî, tã gólĩyî ãyĩkõ lâ drí cĩlí rî ʼbá yî, tã gólĩyî tã tãndí ró rî ʼbá yî, gõʼdá tã õjílã ãzâ ʼbá yí kâ gólâ ãnî drí îcáʼá Ôvârí rî lûyị́lị́ tã lâ sĩ rî ʼbá yî. ʼDõvó nĩ ị̂sũ tã cé ngá gólĩyî tãndí ró ndrĩ ʼdî ʼbá yî tãsĩ ĩʼdî.
50004009	ʼDõvó ĩtí rî, nĩ ị̂njị̃ úlị́ ámákâ rî ʼbá yî tã gólĩyî má drí ãnî îcízó ĩʼdî sĩ lâ rî ʼbá yî ʼẽzó ndrĩ. Nĩ ʼê tã gólĩyî ãnî drí ámâ ndrẽzó rĩʼá ʼẽlâ rî ĩʼdî. Ãʼdô trá ĩtí rî, Ôvârí gólâ tã ạ̃ʼdị́ fẽ ʼbá trá ãnî drí rî âʼdô rĩʼá ãní bê.
50004010	Má ʼê ãwô-ĩtí ãmbá rõô Ôvârí drí, tãlâ ámâ ĩzã gâ trá ãnî drí, ámâ tã rî zãâ âgálé ãnî drị̃ị̂. Nĩ ʼbã ãnî kpá trá âʼdólé ámâ tãsĩ óʼdí lạ́tị̂ ûsúlị́ ámâ pãzó ậdị̂ ãníkâ sĩ. Gõʼdá má nị̃ trá kĩ, sị́sị́ rî, nĩ lẽ trá ámâ pãlé, gõʼdá bũúũ âcálé ngbãângbânõ rî, nĩ ûsú lạ́tị̂ tãndí ậdị̂ rî ʼdĩ âjózó má drí rî kô.
50004011	Má rí kô úlị́ âtálé ậdị̂ tãsĩ tãlâ ĩzã gólâ rĩ ʼbá ámâ ʼẽlé nõ sĩ, tãlâ má nị̃ tã trá âʼdózó rĩlí pị̃pị̂sị́lị́ ạ̃ʼdị́ sĩ âʼdô rĩrĩ tã tị̂ lârâkô dũû rĩ ʼbá ámâ ʼẽlé rî ʼá.
50004012	Má nị̃ trá lạ́tị̂ âʼdózó rĩlí ĩzã ngá ũrûkậ ʼbá yí kâ bê, gõʼdá má nị̃ kpá trá lạ́tị̂ âʼdózó rĩlí cú ngá-tị̂ dũû bê rõô. Má nị̃ tã kíríwá lạ́tị̂ gólâ rĩzó ãyĩkõ ró rî kâ kpá trá nõtí. Rĩrĩ pị̃pị̂sị́lị́ ạ̃ʼdị́ sĩ tã lârâkô rĩ ʼbá ámâ ʼẽlé rî ʼá, ngãtá mâ cú nyãsá bê nyãlé yã ngã má rî lõfó sĩ yã, ngãtá mâ cú rĩʼá ngá bê rõô ámâ nyãányâ drí yã, ngã mâ rĩʼá ngá ʼdĩ ʼbá yî ĩzã lâ bê yã rî.
50004013	Má îcâ trá ngá-tị̂ ndrĩ ʼẽlé Yésũ gólâ mbârâkã âfẽ ʼbá má drí ʼẽzó lâ rî sĩ.
50004014	Íyíkâ rĩʼá tã tãndí ʼî rõô ãnî drí ámâ pãzó kậyị̂ lâṇõ drí ámâ ûsúzó rõô rî sĩ.
50004015	Ãnî krístõ ʼbá Fị̃lị́pị̃ ʼálâ rî yî, nĩ nị̃ trá dódó kĩ, ãnî cé rĩʼá õjílã gólĩyî ámâ pã ʼbá ậdị̂ sĩ rî ʼbá yî ĩʼdî, lôsĩ ámákâ ʼẽzó kậyị̂ má drí ãnî âyézó tólâ Mẽkẽdónĩyã ʼálâ tã lẽlẽ ãníkâ ʼbãlé sị́sị́ tã âtî-âtî pạ̃tị́ị̃ Ôvârí kâ ʼá rî vólé drị̃ lâ ʼásĩ.
50004016	Gõʼdá kpá kậyị̂ má drí âʼdózó rĩʼá Tẽsãlõníkã ʼálâ rî, kậyị̂ vósĩ cé, nĩ rî bê ârílâ kĩ, mâ trá ĩzã ngá kâ bê rî, nĩ âjô ậdị̂ trá má drí ámâ pãzó ĩʼdî sĩ lâ.
50004017	Gõʼdá ngá gólĩyî ãnî drí âjólé má drí sị́sị́ nã rî, má lẽé kô gbõ ngá zị̃lị́ ãnî drị́gạ́ sĩ. Má lẽ bê-rî Ôvârí õfẽ ró õrẽ ãnî drí rõô tãlâ ngá fẽfẽ ãníkâ má drí rî sĩ.
50004018	Ngbãângbânõ rî, má ûsû ậdị̂ ndrĩ ãnî drí âjólé má drí Ẽpãfãrõdítõ drị́gạ́ rî trá. Gõʼdá Ôvârí fẽ õrẽ trá má drí rõô ãnî sĩ. Má ûsû drị́-ʼâ lôsĩ ámákâ tãsĩ rî trá dũû. Ngá fẽfẽ ãníkâ ʼdĩ rĩʼá õzõ ngá fẽfẽ Ôvârí drí rî kâtí, ʼbã Ôvârí âʼdólé ãyĩkõ ró ãmbá.
50004019	Ôvârí cú rĩʼá õrẽ bê rõô fẽlé ãnî drí Yésũ Krístõ sĩ. Gólâ âʼdô ngá gólĩyî ãnî drí lẽlé rî ʼbá yî fẽʼá ãnî drí, âʼdô lạ́tị̂ gólâkâ rĩzó õrẽ fẽlé õjílã gólâkâ drí rî sĩ, tãlâ ãnî rĩʼá ngá ãlô ró Yésũ bê.
50004020	ʼDõvó mã rî Ôvârí ãmâ átá rî lûyị́lị́ ʼbũû ʼálâ ãmbá zãâ gbạ́dú ạ̃dũkũ ãkó.
50004021	Mâ Póõlõ ʼê nî-bê-yã õjílã Ôvârí kâ ndrĩ gólĩyî âʼdó ʼbá ngá ãlô ró Yésũ Krístõ ʼá tólâ nã ʼbá yî drí ndrĩ kậkậrậ. Gõʼdá õjílã Ôvârí kâ nõlé rî ʼbá yî ʼê ĩyî kpá nî-bê-yã ãnî drí tólâ, ngîngî lâ gólĩyî rĩ ʼbá nõlé lôsĩ ʼẽlé jó ândrê kúmú ạ́ngị́ Sízã kâ ʼá rî ʼbá yî.
50004023	ʼDõvó ĩtí rî, Kúmú ãmákâ Yésũ Krístõ ãâʼdô ãní bê, tã lânjã íyíkâ fẽlé ãnî drí. Ĩʼdî ʼdĩ.
51001001	Mâ Póõlõ gólâ Ôvârí drí njĩlí âʼdólé lãjóʼbá Yésũ Krístõ kâ rî ró îgĩ wárãgã nô nĩ ãnî gólĩyî õjílã nyãányâ Ôvârí kâ Kõlósĩ ʼálâ rî yî drí. Ãnî ĩʼdî tã lẽ ʼbá yî Yésũ ʼá pị̃pị̂sị́lị́ ãlô sĩ rî. Ãmâ, ãmâ ậdrúpị̃ Tĩmátĩyã bê, ʼê nî-bê-yã ãnî drí. Ôvârí ãmâ átá õfẽ õrẽ ãnî drí tã ạ̃ʼdị́ bê.
51001003	Õzõ mã õtírĩ rĩî rãtáã ʼẽlé Ôvârí, Kúmú ãmákâ Yésũ Krístõ rî átá ró rî drí rî, mã rî trá rĩʼá ãwô-ĩtí ʼẽlé gólâ drí ãnî tãsĩ.
51001004	Gõʼdá tã gólâ ãmâ drí rĩzó ãwô-ĩtí ʼẽlé rî ĩʼdî nõ, mã ârî tã ãnî tãsĩ kĩ, nĩ õlẽ tã trá Yésũ Krístõ ʼá pị̃pị̂sị́lị́ ãlô sĩ, gõʼdá nĩ õlẽ krístõ ʼbá ãzí kpá trá rõô.
51001005	Nĩ rî tã ʼdî ʼbá yî ʼẽlé, tãlâ ãnî rĩʼá lị̃fị́ ʼbãʼbã bê ãyĩkõ gólâ Ôvârí drí rĩʼá êdélâ ãnî drí rĩzó ʼálâ ûrú ʼálâ nã drị̃ị̂. Nĩ nị̃ ãyĩkõ ʼdî tã lâ kậyị̂ gólâ tã âtî-âtî tãndí pạ̃tị́-pạ̃tị̃ Yésũ Krístõ rî tãsĩ nô tã lâ pẽzó ãnî drí rî ʼá.
51001006	Ĩtí rî, gõʼdá ãngó ʼá nõngá rî, õzõ óõpẽ tã âtî-âtî ʼdĩ trá rî, tã lâ drí lậʼbúzó võ ʼásĩ ndrĩ, gõʼdá õjílã ôjálé rĩlí rĩrĩ óʼdí tãndí rî sĩ. Gõʼdá tã rî ʼdĩ âʼdô kpá trá ãnî drí ĩtí, kậyị̂ gólâ ãnî drí tã âtî-âtî tãndí Yésũ Krístõ rî tãsĩ nô ârízó rî ʼá rî, nĩ nị̃ trá kĩ, tã rî ʼdĩ rĩʼá tã pạ̃tị́ị̃ ʼî, gõʼdá tã lânjã Ôvârí kâ drílâ tã õnjí õjílã kâ âyézó tãkó nõ, tã lâ drí fĩzó ãnî drị̃ị̂.
51001007	Ẽpãfãrásĩ îmbâ tã rî ʼdĩ nĩ ãnî drí. Gólâ ĩʼdî rû ị̂ʼbũ ʼbá tãndí Yésũ kâ tíbê ãmâ drí jõlé nĩʼá tã rî ʼdĩ îmbálé ãnî drí rî.
51001008	Gõʼdá gólâ âtâ tã nĩ ãmâ drí kĩ, nĩ õlẽ õjílã Ôvârí kâ trá rõô, tãlâ Líndrí Tãndí Ôvârí kâ õfî trá ãnî pị̃pị̂sị́lị́ ʼá.
51001009	Gõʼdá âʼdô bê trá ĩtí rî, mã ârî tã rî ʼdĩ bê rî, mã îtõ trá rĩʼá rãtáã ʼẽlé ãnî tãsĩ. Mã rî trá rĩʼá rãtáã ʼẽlé Ôvârí drí, Líndrí Tãndí gólâkâ ãâʼdâ ró, ngá gólĩyî gólâ drí lẽlé ãnî drí nị̃lị́ rî ndrĩ ãnî drí tã ányâ ãkó ʼá lâ gõʼdá nĩ îcâ ró kpá bê rĩlí rĩrĩ tãndí gólâ Ôvârí rî ʼbã ʼbá âʼdólé ãyĩkõ ró rî sĩ. Mã rî gõʼdá kpá rĩʼá Ôvârí rî îjílí õfẽ ró mbârâkã ãnî drí tã tãndí ʼẽzó õjílã drí, tã tãndí gólâ tíbê ʼẽ ʼbá õjílã ʼbãlé ãnî ápí Ôvârí rî ị̂njị̃lị́ rî. Gõʼdá ãmâ kpá rĩʼá gólâ rî îjíʼá gólâ õʼê ró ãnî íyî nị̃lị́ gạ̃rạ̃.
51001011	Gõʼdá ãmâ kpá rĩʼá rúʼbạ́ lôʼbãʼá gólâ drí, tãlâ gólâ õʼbã ró ãnî bê âʼdólé tã nị̃nị̃ bê, tãlâ õzõ gbõ lé rĩrĩ õtírĩ âcá âmbâ-âmbâ ró rî, nĩ rî ró bê mãnísĩ fĩî ậtũ-ậtũ sĩ, tãlâ gólâ rî nĩ mbârâkã fẽlé ãnî drí.
51001012	Gõʼdá nĩ lûyị̂ kpá Ôvârí ãmâ átá ró rî ãyĩkõ sĩ, tãlâ gólâ ʼbã ãmâ trá âʼdólé rĩlí yí bê õjílã íyíkâ nyãányâ lâ ró, kũmũ íyíkâ ʼá võ îʼĩ-îʼĩ ʼá rî.
51001013	Gõʼdá Ôvârí înjî ãmâ trá kũmũ Sãtánã kâ ị́nị́rị́kúwạ́ ró rî kâ ʼásĩ, gõʼdá trõlé tãndí ró ʼbãlé kũmũ mvá lâ drílâ lẽlé rõô rî kâ ʼá, gõʼdá gólâ Yésũ Krístõ ĩʼdî tíbê ãmâ înjí ʼbá âʼdólé drị̃-bạ́lạ́yị̂ ró tã õnjí drị́gạ́ sĩ rî. Ĩtí rî, ãmâ gõʼdá trá gólâkâ ĩʼdî gõʼdá ólôʼbãá tã ãmâ rú Ôvârí ândrá kô. Gõʼdá Ôvârí âyê tã õnjí ãmákâ rî ʼbá yî trá ndrĩ tãlâ Yésũ drã trá ãmâ võ ʼá.
51001015	Õjílã ãzâ ãlô Ôvârí rî ndrẽ ʼbá trá rî yû, gõʼdá óndrê íyíkâ Yésũ Krístõ trá. Gõʼdá gólâ rî âʼdô-âʼdô rĩʼá nyé õzõ Ôvârí tí. Gólâ rĩʼá Ôvârí rî mvá ʼî drẽ ãkpãkãʼdã ólôʼbãá drẽ ngá ãzãkã ãngó ʼá nõ ʼbá yî kô. Gólâ kpá ĩʼdî ngá ãmbá Ôvârí drí lôʼbãlé nõ ʼbá yî drị̃lị́ ndrĩ.
51001016	Gõʼdá Ôvârí lôʼbã ngá ndrĩ ãngó ʼá nõ ʼbá yî gólâ rî drị́ sĩ. Ĩtí rî, gõʼdá Yésũ lôʼbã ngá ndrĩ ãmâ drí rĩʼá ndrẽlâ ãmâ lị̃fị́ sĩ ãngó nõ ʼá nõ nĩ, gõʼdá gólâ lôʼbã ngá ndrĩ ãmâ drí ndrẽlé ãmâ lị̃fị́ sĩ kô rî ʼbá yî kpá nĩ, tã âʼdâ-âʼdâ lâ ĩʼdî mãlãyíkã yî, gõʼdá líndrí õnjí yî, ôvârí õjílã gólĩyî ôdrã ʼbá trá rî yí kâ, ʼbúlị́-ʼbá yî, gõʼdá kúmú gólĩyíkâ kũmũ ĩyíkâ ʼá rî ʼbá yí bê ndrĩ. Gõʼdá Ôvârí lôʼbã ngá ʼdĩ ʼbá yî trá ndrĩ ʼdó Yésũ Krístõ rî drị́ sĩ, gõʼdá Ôvârí lôʼbã gólĩyî trá ndrĩ ʼdó gólâ drí, gólâ rî rõlé.
51001017	Ĩtí rî, gõʼdá Yésũ Krístõ bê rĩʼá drẽ ãkpãkãʼdã ólôʼbãá ngá ndrĩ ãngó ʼá nõ ʼbá yî kô, gõʼdá gólâ rî mbârâkã ʼê ngá ʼdĩ ʼbá yî nĩ rĩʼá rĩlí nõ, tãlâ gólâ lôʼbã ngá ʼdĩ ʼbá yî ndrĩ nĩ yí drí.
51001018	Ĩtí rî, gõʼdá Yésũ Krístõ íyíkâ rĩʼá nyé õzõ drị̃ kâtí, gõʼdá õjílã gólâkâ rî ʼbá yî ĩyíkâ rĩʼá nyé õzõ gólâ rî rúʼbạ́ kâtí. Gõʼdá gólâ kpá õjílã drị̃-káká lîdrí ʼbá õdrã ʼásĩ rî ĩʼdî. Ĩtí rî, gõʼdá Yésũ Krístõ rĩʼá õjílã drị̃lị́ ndrĩ, ôvârí õjílã gólĩyî ôdrã ʼbá trá rî ʼbá yí kâ bê ndrĩ gõʼdá kpá ngá ndrĩ drị̃lị́.
51001019	Gõʼdá Ôvârí lẽ gólâ drí âʼdólé nyé õzõ yî Ôvârí tí drị́-ãcê gólâkâ bê, gõʼdá kpá âʼdô-âʼdô gólâkâ rî bê.
51001020	Gõʼdá Ôvârí êdê tã trá ĩyî lãfálé ʼá ngá ndrĩ yí drí ʼbãlé rî ʼbá yí bê õdrã Yésũ Krístõ kâ fê lậlị̂-lậlị̂ drị̃ị̂ rî sĩ. Gõʼdá õdrã Yésũ Krístõ kâ ʼdĩ ʼbã tã ạ̃ʼdị́ trá âʼdólé Ôvârí yî lãfálé õjílã íyíkâ bê rî ʼá.
51001021	Gõʼdá sị́sị́ rî, ãnî Kõlósĩ lé ʼbá yî rî trá ngĩî Ôvârí rú sĩ, tã ị̂sũ-ị̂sũ ãníkâ ʼbã ãnî trá âʼdólé ạ̃jú-ʼbá-ãzí Ôvârí kâ ró, gõʼdá nĩ ró tã ʼbãʼbã gólâkâ kô.
51001022	Kpálé rî, ngbãângbânõ rî, Ôvârí ʼbã ãnî trá âʼdólé íyî rû-lẽ-ãzíyã yî ró. Tã rî ʼdĩ âʼdô trá ĩtí, tãlâ Yésũ Krístõ útị̂ trá ãngó ʼá nõngá ãmâ õjílã mvá ró drãlé fê lậlị̂-lậlị̂ drị̃ị̂. Gõʼdá lõʼwâ lâ ró rî, Ôvârí âjî tã ạ̃ʼdị́ trá ĩyî lãfálé ʼásĩ ãní bê, gõʼdá ngbãângbânõ rî, îcâ trá cú ãnî drí âdrézó Ôvârí ândrá ngbángbá tã õnjí ãkó ãnî rú.
51001023	Ĩtí rî, nĩ rî zãâ tã lẽlé ĩʼdî tã ʼdî ʼá, gõʼdá nĩ rî kpá zãâ rĩʼá lị̃fị́ ʼbãlé ĩʼdî ngá gólĩyî Ôvârí drí tã lâ ʼbãlé trá ʼẽʼá ʼẽlâ ãnî drí íyî mvá yî ró rî drị̃ị̂ tã âtî-âtî Yésũ rî tãsĩ rî sĩ. Tã âtî-âtî tãndí Yésũ rî tãsĩ nô ópẽ trá õrĩ dũû õjílã gólĩyî ãngó nõ ʼá nõ ʼbá yí kâ drí. Gõʼdá ʼdĩî kpá rĩʼá tã âtî-âtî tãndí ãlô-ãlô mâ Póõlõ drí rĩʼá pẽ lâ nõ rû ị̂ʼbũ ʼbá Ôvârí kâ ró rî ĩʼdî.
51001024	Ngbãângbânõ rî, mâ rĩʼá lâṇõ ûsúʼá gạ̃nị́mạ̃ ʼá nõlé. Kpálé rî, mâ rĩʼá ãyĩkõ ró tãlâ ámâ rúʼbạ́ rî lâṇõ ûsúlị́ nõ ândrâ-tãndĩ tãsĩ ãnî drí. Ĩtí rî, ngá ãzâ ʼbá yî bê Yésũ Krístõ drí drẽ zãâ rĩʼá lâṇõ ûsúlị́ ʼá lâ ãmâ tíbê âʼdó ʼbá Kạ̃nị́sạ̃ ró gólâ rî rúʼbạ́ ró rî yî ʼá sĩ. Ĩtí rî, gõʼdá lâṇõ gólĩyî má drí rĩʼá ûsúlâ ngbãângbânõ rî, ʼdĩî íyíkâ trá lâṇõ rî gógó ámákâ ró má drí ʼẽʼá ûsúlâ rî ĩʼdî.
51001025	Ôvârí zĩ mâ trá âʼdólé rû ị̂ʼbũ ʼbá Kạ̃nị́sạ̃ kâ ró, tãlâ má õpâ ró ãnî õjílã íyíkâ bê, tã âtî-âtî tãndí nõ tã lâ õfî ró bê ãnî drị̃ị̂ dódó.
51001026	Gõʼdá tã âtî-âtî rî ʼdĩ trá rĩʼá tã gólâ tíbê Ôvârí drí lậpị́lị́ trá lậpị̂ õjílã drí ndrĩ îtõ võ ʼásĩ bũúũ âcálé ngbãângbânõ rî ĩʼdî. Ĩtí rî, gõʼdá trá kậyị̂ gólâ drí âʼdázó lâ ngbálí-ngbálí õjílã íyíkâ drí ndrĩ rî ĩʼdî.
51001027	Ôvârí ị̂sũ tã tã rî ʼdĩ âʼdálé ngbá õjílã íyíkâ rî ʼbá yî drí gõʼdá kpá ãnî tíbê âʼdó ʼbá kô õrĩ Yúdạ̃ yí kâ ró rî yî drí. Tã kíríwá tíbê lậpị́lị́ lậpị̂ ʼdĩ rĩʼá Yésũ Krístõ tíbê ãnî drí âʼdózó ngá ãlô ró gólâ bê ʼdĩ ĩʼdî, nĩ ạ̃ậmû ró ngá tãndí gólâkâ ûrú ʼálâ rî bê gólâ bê. ʼDĩî ngá gólâ ãmâ drí rĩzó lị̃fị́ ʼbãlé vó lâ ãyĩkõ sĩ rî ĩʼdî.
51001028	Ĩtí rî, gõʼdá tãlâ ĩʼdî ʼdĩ ãmâ drí rĩzó rĩʼá tã âtî-âtî tãndí Yésũ Krístõ rî tãsĩ nô pẽlé õjílã gólĩyî ndrĩ ãmâ drí rĩʼá ûsúlâ ãlô-ãlô rî ʼbá yî drí rî. Gõʼdá mã rî rĩʼá tã ʼdî pẽlé õjílã drí mbị̂ gõʼdá kpá pạ̃tị́ị̃ ró, tãlâ õjílã ãâdrê ró bê Ôvârí rî lị̃fị́ drị̃ ʼá cú ĩtí tã õnjí ãzãkã ãkó gõʼdá kpá lị̂njị̂-lị̂njị̂ ró tã ʼẽʼẽ tãndí bê nyé õzõ Yésũ Krístõ kâtí.
51001029	ʼDĩî tã ífí gólâ má drí rĩzó lôsĩ ʼẽlé mbârâkã sĩ, gõʼdá kpá rĩʼá rû cẽlé nõ, gõʼdá kpálé ĩtí rî, mbârâkã âʼdó ʼbá Yésũ kâ nõ rî rî nĩ lôsĩ rî gógó ʼẽlé má sĩ.
51002001	Nĩ ndrê trá, má lẽ rû cẽcẽ gólâ má drí rĩzó rû cẽlé ãnî tãsĩ, gõʼdá kpá krístõ ʼbá gólĩyî Lõdĩsíyã ʼálâ rî ʼbá yî tãsĩ, gõʼdá kpá krístõ ʼbá gólĩyî má drí ndrẽlé kô rî ʼbá yí bê nõ tã lâ ʼbãlé ãnî drí nị̃lị́.
51002002	Gõʼdá má ʼê rãtáã ãnî drí âʼdólé gạ́gạ́ õzõ rákã fê kâtí tã lẽlẽ ãníkâ ʼá gõʼdá nĩ lẽ kpá ãnî ãzí-ãzí yî rõô. Gõʼdá má ʼê rãtáã kpá ãnî drí âʼdólé tã ị̂sũ-ị̂sũ mbị̂ bê tã nị̃nị̃ ãníkâ Ôvârí ʼá rî tãsĩ, gõʼdá kpá tã gólâkâ lậpị̂-lậpị̂ ró tíbê âʼdó ʼbá Yésũ Krístõ tíbê ãnî drí âʼdózó ngá ãlô ró gólâ bê ʼdĩ ĩʼdî rî tãsĩ.
51002003	Ĩtí rî, Yésũ Krístõ ĩʼdî tã nị̃nị̃ mbị̂ gõʼdá kpá lị̃fị́ lõmbâ pạ̃tị́ị̃ rî ápí lâ ʼî ndrĩ.
51002004	Má âtâ tã ʼdî ĩtí ʼdĩ rî, tãlâ õjílã ãzâ õzó kô ãnî âdó úlị́ lị̃fị́ lõmbâ kâ sĩ tíbê âʼdó ʼbá õnjõ ró rî.
51002005	Gbõ lé má âʼdô bê jẽjẽ ró ãnî rú sĩ rî, má rî zãâ rĩʼá ãnî tã ị̂sũlị́ kárá tã ʼẽʼá ʼẽlâ ãnî tãsĩ rî bê. Gõʼdá mâ rĩʼá ãyĩkõ ró, tãlâ rĩrĩ ãníkâ rĩʼá mbị̂, gõʼdá nĩ lẽ tã kpá trá Yésũ Krístõ ʼá pị̃pị̂sị́lị́ ãlô sĩ.
51002006	Gõʼdá õzõ ãnî drí tã-drị̃ lẽrẽ trá kĩ Yésũ Krístõ ãâʼdô kúmú ãníkâ ʼî ʼdĩ rî, ʼdõvó nĩ ʼbã ãnî nyãányâ rĩlí ngá ãlô ró gólâ bê.
51002007	Gõʼdá ĩtí rî, nĩ ʼbã ãnî índrĩgó õfî dị̃ Yésũ Krístõ ʼá õzõ fê gólâ índrĩgó lâ drí fĩlí trá dị̃ ị̃nyạ́kú tãndí ʼá rî kâtí. Gõʼdá nĩ ʼbã Yésũ Krístõ ĩʼdî âʼdólé ị̃nyạ́kú tãndí ãníkâ ró ãnî índrĩgó drí fĩzó bê ʼá lâ dị̃ gạ́gạ́ gõʼdá kpá rĩ ʼbá ngá nyãnyã tãndí fẽlé ãnî drí gõʼdá kpá ãnî pãlé rî. Gõʼdá ĩtí rî, nĩ ãʼdô ró gạ́gạ́ tã lẽlẽ gólâ ãnî drí lẽlé trá tã pạ̃tị́ị̃ gólâ ãnî îmbázó ʼá lâ nõ ʼá, gõʼdá nĩ rî ró zãâ ãwô-ĩtí ʼẽʼẽ bê Ôvârí drí.
51002008	Ãnî lị̃fị́ õmbâ ãnî rú óõzó ãnî âdó úlị́ lị̃fị́ lõmbâ kâ sĩ tã lẽlé tã îmbâ tíbê âʼdó ʼbá õjílã mvá kâ ró, gõʼdá ʼbã ʼbá õnjõ ró rî ʼá. Tã pạ̃tị́ị̃ ró, tã îmbâ lârâkô rî gógó ʼdĩ ânĩ íyíkâ kôrô lãjóʼbá Sãtánã kâ rî ʼbá yî tị́ sĩ, gólĩyî õjílã ãngó nõ kâ nõ ʼbá yî drị̃lị́ kúmú ró rî. Gõʼdá tã îmbâ lârâkô rî ʼdĩ âʼdó kô Yésũ Krístõ ngá lésĩ.
51002009	Yésũ Krístõ cé ĩʼdî âʼdô-âʼdô lâ drí ʼbãlé nyé õzõ Ôvârí kâtí gõʼdá kpá mbârâkã Ôvârí kâ bê ndrĩ gólâ rî rúʼbạ́ ị̃nyạ́kú ʼá rî.
51002010	Ĩtí rî, gõʼdá ãnî rĩʼá ĩzã õrẽ kâ ãkó Ôvârí drị́gạ́ sĩ, tãlâ ãnî trá rĩʼá ngá ãlô ró Yésũ bê, gõʼdá gólâ ĩʼdî mbârâkã ndrĩ ãngó ʼá nõ ʼbá yî drị̃lị́, mãlãyíkã tãndí ngãtá líndrí õnjí, ʼbúlị́-ʼbá yí bê, gõʼdá kpá ólé yí bê ndrĩ.
51002011	Mã îcá kô âʼdólé ngá ãlô ró Ôvârí bê ʼdẽʼdẽ bãsã ʼá tíbê âʼdó ʼbá tótó ãmâ ĩnyĩrĩkõ ṇõṇõ ĩʼdî drị́ õjílã mvá kâ rî sĩ rî. Võ lâ ʼá rî, Ôvârí ʼbã ãmâ trá âʼdólé ngá ãlô ró Yésũ bê tã lôvókô gólâ ãmâ ʼá, rĩ ʼbá ãmâ ʼbãlé tã õnjí ʼẽlé rî ṇõṇõ lâ sĩ vólé ãmâ pị̃pị̂sị́lị́ ʼásĩ.
51002012	Ĩtí rî, gõʼdá bãbãtízĩ ãníkâ rî kpá rĩʼá tã ʼdî ʼbá yî âʼdálé, tã rî ʼdĩ õrî ró bê ãnî drị̃ị̂. Tã rî ʼdĩ rî tã âʼdálé kĩ, õzõ ãnî drí âʼdórẽ trá ngá ãlô ró Yésũ Krístõ bê rî tí rî, gõʼdá óʼbã tã lôvókô tã õnjí ãníkâ rî kâ trá ʼbú ʼá ʼdũwạ̃ Yésũ Krístõ rî ãvõ bê, gõʼdá nĩ ngâ gõʼdá kpá trá õdrã ʼásĩ ʼdũwạ̃ gólâ bê. Tã ʼdî ʼbá yî rĩʼá tã pạ̃tị́ị̃ ʼî ãnî drí, tãlâ nĩ lẽ tã trá Ôvârí ʼá mbârâkã gólâkâ ãkĩ gólâ drí Yésũ Krístõ rî îngázó ĩʼdî sĩ lâ õdrã ʼásĩ ʼdî ʼá.
51002013	Gõʼdá tã rî ʼdĩ âʼdô trá nõtí, tã lôvókô ãníkâ Ôvârí rî lẽ kâ rî drã trá ãnî pị̃pị̂sị́lị́ ʼásĩ vólé, tãlâ tã õnjí ãníkâ ʼẽlé Ôvârí rú rî drí. Ĩtí rî, Ôvârí âyê ãnî trá tã õnjí ãníkâ ʼásĩ gõzó kpá tã lôvókô ãnî pị̃pị̂sị́lị́ ʼá íyî lẽ kâ rî lôgõlé âʼdólé lédrẽ-lédrẽ ró Yésũ Krístõ bê.
51002014	Gõʼdá Ôvârí lî ícícíyá ndrĩ ãmâ rú tã gólâ ãmâ drí tã ʼbãʼbã íyíkâ rõzó kô rî trá ndrĩ ʼdó vólé. Gólâ îzã tã õnjí ãmákâ îgĩlí trá vũdrị́ rî trá ndrĩ îpâ-îpâ lâ sĩ, fê lậlị̂-lậlị̂ drị̃ị̂ Yésũ Krístõ bê.
51002015	Tólâ fê lậlị̂-lậlị̂ nã drị̃ị̂ rî, Yésũ Krístõ trõ mbârâkã Sãtánã kâ trá drị́-ãcê gólâkâ bê, gõʼdá kpá líndrí gólĩyî ndrĩ rĩ ʼbá Sãtánã rî ị̂njị̃lị́ rî kâ yí bê. Gõʼdá fê lậlị̂ drị̃ị̂ tólâ rî, gólâ pẽ gólĩyî cú, gõʼdá gólâ âʼdâ kpá ãngó drí kĩ, gólĩyî gõʼdá trá mbârâkã ãkó.
51002016	Ĩtí rî, gõʼdá âʼdó kô tãndí ró õjílã ãzâ drí tã ʼbãʼbã ʼbãzó ãnî drí kĩ, nĩ õnyâ ngá ãzâ ʼbá yî kô ngá mvũmvũ ãzâ ʼbá yí bê. Gõʼdá nĩ ârî tã gólĩyíkâ kpá kô õzõ gólĩyî õʼbã tã trá ãnî drí kĩ nĩ rî, nĩ õʼê lãʼbí ãzâ ʼbá yî nyé õzõ lãʼbí õrĩ Yúdạ̃ yí kâ párá sị́ kâ ʼdĩ tí rî, ngãtá kậyị̂ njị̂-drị̃-lâ-rị̃ kâ ʼdĩ yã rî.
51002017	Tã ʼdî ʼbá yî ndrĩ âʼdô trá sị́sị́ âʼdô âcâ-âcâ Yésũ Krístõ kâ ãngó drị̃ị̂ nõngá rî âʼdálé, gõʼdá ʼdĩî âʼdô kpá õzõ tã pạ̃tị́ị̃ líndrí kâtí. Gõʼdá tã gólâ âʼdó ʼbá tã pạ̃tị́ị̃ ró, gõʼdá kpá mbị̂ ró rî íyîngá Yésũ Krístõ ĩʼdî.
51002018	Nĩ âyê õjílã ãzâ ãlôlâ ãâdô ãnî kô, gõʼdá nĩ ʼbã ãnyĩ õʼê ãnî kô tã gólâ ãnî drí lãʼbí ʼdãzó kô ngãtá ôvârí ãnî ạ́ʼbị́yạ́ yí kâ rî îrátãzó kô ʼdĩ ʼá. Ĩtí rî, õjílã gólĩyî rĩ ʼbá tã ʼdî ʼbá yî ʼẽlé ʼdĩ rî, gólĩyî rî ĩyî lômbélé âbĩ-âbĩ ĩyíkâ rĩʼá âbĩlâ rî ʼbá yî tãsĩ ĩʼdî. Tã ndrĩ gólĩyíkâ rĩʼá âtálâ rî ʼbá yî rĩʼá lôsĩ ãkó, tãlâ tã ị̂sũ gólĩyíkâ ĩyíkâ cé ĩyî tã ʼbãlé ĩʼdî âʼdólé gạ̃rạ̃.
51002019	Ĩtí rî, õjílã rî ʼdĩ ʼbá yî âʼdó gõʼdá kô nyé õzõ Yésũ Krístõ rî rúʼbạ́ tíbê Yésũ drí âʼdózó nĩ drị̃ lâ ró rî yí kâtí. Yésũ Krístõ cé ĩʼdî ãmâ drị̃ ʼî tíbê ãmâ êʼbé ʼbá kpãkã ãlô, gõʼdá kpá rĩ ʼbá ãmâ vó ndrẽlé, tãlâ mã õmbâ ró bê lạ́tị̂ gólâ Ôvârí drí lẽlé ãmâ drí mbãzó rî ʼásĩ.
51002020	Ĩtí rî, gõʼdá tã lôvókô tã õnjí ãníkâ rî kâ drã trá Yésũ Krístõ bê, tãlâ ãnî trá ngá ãlô ró gólâ bê. Gõʼdá gólâ înjî ãnî trá mbârâkã líndrí õnjí gólĩyî tíbê rĩ ʼbá õjílã ãngó nõ kâ nõ ʼbá yî drị̃lị́ kúmú ró rî ʼbá yí kâ ʼásĩ. Gõʼdá tãlâ ãʼdô ʼî ãnî drí gõzó kpá zãâ rĩʼá tã ʼẽlé õzõ ãnî drí ʼbãrẽ kpá zãâ mbârâkã líndrí ãngó kâ rî kâ drị́gạ́ rî kâtí yã? Ãnî drí gõzó kpá zãâ tã ʼbãʼbã gólĩyíkâ vó lâ lôbẽlé ĩʼdî kĩʼá nĩ rî, nĩ nyâ ngá nã kô, nĩ dõ ngá nã kô rî.
51002022	Ngá ʼdĩ ʼbá yî âʼdô rû ndẽʼá ndrĩ. Õjílã mvá rî tã ʼbãʼbã ʼdî ʼbá yî ʼbãlé cé nĩ.
51002023	Tã ʼbãʼbã ʼdî ʼbá yî lêndrê ĩyíkâ fí tãndí ró rî, âʼdô ãnî ʼbãʼá lêndrélé nyé õzõ nĩ lẽ Ôvârí trá rõô rî kâtí, gõʼdá áâkĩʼá nĩ rî, nĩ lôgõ ãnî trá vũdrị́ ʼálâ rî kâtí, gõʼdá áâkĩʼá nĩ rî kpá, nĩ ãâʼdô îcáʼá cú ãnî rúʼbạ́ vó ndrẽlé rî kâtí. Kpálé ĩtí rî, tã ʼbãʼbã rî ʼdĩ ʼbá yî mbârâkã ãkó tã lôvókô tã õnjí ʼẽ kâ ãnî ʼá rî fũlị́.
51003001	Nĩ ârî drẽ, íîngâ ãnî trá ʼdũwạ̃ Yésũ Krístõ bê õdrã ʼásĩ rĩrĩ óʼdí ʼá gólâ bê, ĩtí rî, gõʼdá nĩ ʼbã lị̃fị́ cé tã tãndí gólâ Ôvârí drí tã lâ ʼbãlé trá ʼẽʼá ʼẽlâ ãnî drí ûrú ʼálâ Yésũ Krístõ yî drí âʼdózó ĩʼdî kúmú lâ ró Ôvârí bê rî drị̃ị̂ ĩʼdî. Nĩ ị̂sũ gõʼdá cé ngá gólĩyî ûrú ʼálâ rî ʼbá yî, tã lâ ĩʼdî, gõʼdá âʼdó kô ãnî drí gõzó rĩʼá ũrị̃ ʼẽlé ĩʼdî, ngá gólĩyî ãngó nõ ʼá ʼẽ ʼbá ĩyî rû ndẽlé ndẽ nô ʼbá yî tãsĩ. Tã lôvókô ạ̃kû ãnî ʼá rĩ ʼbá ãnî ʼbãlé ngá gólĩyî ãngó nõ kâ nõ ʼbá yî tã lâ ị̂sũlị́ rî drã trá vólé, gõʼdá ãnî trá cú rĩrĩ óʼdí bê ngá ãlô ró Yésũ Krístõ bê, gõʼdá kpá Ôvârí bê ûrú ʼálâ.
51003004	Gõʼdá ãmâ rĩʼá rĩrĩ tãndí ãzâ ãkó ãngó ʼá nõngá, rĩrĩ tãndí cé rĩrĩ gólâ ãmâ drí ʼẽʼá ậmúlâ Yésũ Krístõ bê rî ĩʼdî. Gõʼdá kậyị̂ ãzâ sĩ, Yésũ Krístõ âʼdô âgõʼá ãngó ʼá nõngá, gõʼdá ãmâ drí kũmũ gólâkâ ûrú ʼálâ rî ậmúzó gólâ bê.
51003005	Ngbãângbânõ rî, nĩ âyê tã õnjí gólĩyî ãnî drí rĩʼá ʼẽlâ sị́sị́, drẽ ãnî drí âʼdózó kô ngá ãlô ró Yésũ bê rî. Ĩtí rî, nĩ kô ậʼdú gõʼdá cé ãnî õkó ngãtá ágó bê ĩʼdî, nĩ ʼbã ãnî drị̃ kô cé rĩʼá tã õnjî-õnjî rî ʼbá yî ị̂sũlị́ ĩʼdî, nyé õzõ ãvẽ kâtí, gõʼdá ʼdó-má-drí bê, gõʼdá kpá âgî-âgî ngá õjílã ãzí kâ rú rî bê. Ĩtí rî, ãvẽ, ʼdó-má-drí bê rî, rî õjílã ʼbãlé âʼdólé ĩyî nyãányâ kâ ró, gõʼdá âʼdó kô âʼdólé õjílã Ôvârí kâ ró.
51003006	Gõʼdá tã gólĩyî ĩtí ʼdĩ ʼbá yî rî Ôvârí rî ʼbãlé âʼdólé ạ̃wạ̃ ró tákányĩ gõʼdá gólâ drí lâṇõ fẽzó õjílã rĩ ʼbá tã ĩtí ʼdĩ ʼbá yî ʼẽlé rî yî drí, gõʼdá gólĩyî vólé gã ʼbá dó tã ʼbãʼbã íyíkâ ị̂njị̃lị́ rî ʼbá yí bê.
51003007	Nĩ rî trá tã õnjî-õnjî gólĩyî ĩtí ʼdĩ ʼbá yî ʼẽlé drẽ ãkpãkãʼdã kậyị̂ gólĩyî ãnî drí tã Yésũ Krístõ kâ nị̃zó kô rî ʼá.
51003008	Ĩtí rî, nĩ âyê gõʼdá tã rî gógó õnjî-õnjî ʼdĩ ʼbá yî vólé, nyé õzõ ạ̃wạ̃ kâtí, âgî-âgî, tã ʼbãʼbã õjílã ãzí rú, õjílã ãzí ʼdãʼdã, ngãtá tã õnjí âtálé õjílã ãzí rú rî.
51003009	Nĩ âdô õnjõ kô, tãlâ nĩ âyê rĩrĩ ạ̃kû ãníkâ ányâ ró rî yî trá gõʼdá nĩ îtõ trá rĩrĩ óʼdí rĩlí ĩʼdî. Ãnî gõʼdá trá ndrĩ õjílã óʼdí ʼî. Ĩtí rî, gõʼdá âʼdô-âʼdô ãníkâ trá õzõ âʼdô-âʼdô Ôvârí tíbê ãnî ʼbã ʼbá rî kâtí.
51003011	Gbõ lé nĩ âʼdó kô õrĩ Yúdạ̃ yí kâ ʼî ʼdĩ, ngãtá nĩ ʼdê trá bãsã ʼá ngãtá nĩ ʼdé kô yã rî, ngãtá ãnî õjílã gólĩyî ãzí-ãzí drí gãlé dó rî ĩʼdî yã rî, ngãtá õjílã ãzí-ãzí drí ndrẽlé ngá õnjí ró rî ĩʼdî yã rî, ngãtá ãnî ngá-tị̂ bê dũû, ngãtá ãnî ngá ãkó lé ʼbá ʼî yã rî, Yésũ Krístõ drí rî, õjílã ĩyíkâ ndrĩ ngá ãlô ró. Ĩtí rî, Yésũ Krístõ rî íyíkâ rĩlí ãmâ pị̃pị̂sị́lị́ ʼásĩ ndrĩ, gõʼdá ʼdĩî ngá gólâ tã lâ drí lậvũlị́ gạ̃rạ̃ rî ĩʼdî.
51003012	Gõʼdá Ôvârí lẽ ãnî trá rõô, gólâ drí ãnî njĩzó âʼdólé õjílã íyî nyãányâ kâ ró ʼdĩ. Gõʼdá tã rî gógó ʼdĩ tãsĩ rî, nĩ ʼê zãâ tã tãndí ĩʼdî õjílã ãzí drí, gõʼdá nĩ âʼdô kpá pị̃pị̂sị́lị́ ạ̃ʼdị́ bê õjílã rú kậyị̂ vósĩ cé ãyĩkõ sĩ. Nĩ âʼdô mãnísĩ gõʼdá kpá fĩî ậtũ-ậtũ bê, gõʼdá nĩ ʼê lómbé-lómbéwá kô.
51003013	Nĩ âyê ãnî ãzí-ãzí yî tã õnjí gólĩyî drí ʼẽlé trá ãnî drí rî ʼásĩ, tãlâ Ôvârí âyê ãnî kpá trá tã õnjí ãníkâ ʼásĩ rî drí sĩ.
51003014	Ĩtí rî, nĩ ʼê tã ʼdî ʼbá yî ndrĩ, gõʼdá tã gólâ lậvũ ʼbá gạ̃rạ̃ ãnî drí ʼẽlé rî, ãnî drí ãnî ãzí-ãzí yî lẽlé ĩʼdî. Gõʼdá õzõ nĩ õlẽ ãnî ãzí-ãzí yî trá rî, ãnî drí rĩzó ngá ãlô ró, tãlâ ãnî trá gárá rúʼbạ́ kâ rû ị̂cú ʼbá ngĩíngî rúʼbạ́ ãlô rú rî ĩʼdî, gõʼdá gólâ njĩ ãnî trá, tãlâ nĩ rî ró bê ngá ãlô ró tã ạ̃ʼdị́ íyíkâ ʼá.
51003015	Ĩtí rî, gõʼdá tã ạ̃ʼdị́ gólâ Yésũ Krístõ drí âfẽlé rî õrî tã ị̂sũ ãníkâ ʼá kậyị̂ vósĩ cé, tãlâ Ôvârí njĩ ãmâ trá rû êʼbélé ngá ãlô ró õzõ lûkûmậ ngĩíngî drí rû êʼbérẽ rúʼbạ́ ãlô rú rî kâtí. Nĩ rî ró bê zãâ rĩʼá ãwô-ĩtí ʼẽlé ĩʼdî Ôvârí drí.
51003016	Gõʼdá tã âtî-âtî tãndí Yésũ Krístõ rî tãsĩ rî õrî zãâ kậyị̂ vósĩ cé ãnî drị̃ị̂. Nĩ rî ãzí-ãzí îmbálé lôngó Ôvârí kâ ngõngõ lâ sĩ búkũ gólâkâ ʼásĩ, gõʼdá kpá lôngó ãzâ ʼbá yî rĩzó gólâ rî lûyị́lị́ rî ʼbá yí bê.
51003017	Nĩ ʼbã ngá ndrĩ ãnî drí rĩʼá ʼẽlâ rî ʼbá yî, tã ãnî drí rĩʼá âtálâ rî ʼbá yí bê Yésũ Krístõ rî ʼbãlé âʼdólé ãyĩkõ ró. Nĩ ʼê ãwô-ĩtí Ôvârí ãmâ átá drí Yésũ Krístõ rî tãsĩ.
51003018	Ãnî õkó yî, nĩ ârî tã ãnî ágó yí kâ, tãlâ ʼdĩî tã Ôvârí drí lẽlé ãnî drí ʼẽlé rî ĩʼdî.
51003019	Gõʼdá ãnî ágó yî, nĩ lẽ ãnî õkó yî dódó, gõʼdá nĩ âʼdô tãndí ró gólĩyî drí.
51003020	Ãnî ʼdĩyímvá, nĩ ị̂njị̃ ãnî ândré yî átá yí bê kậyị̂ vósĩ cé. Õzõ nĩ õʼê trá ĩtí rî, Ôvârí âʼdô âʼdóʼá ãní bê ãyĩkõ ró.
51003021	Gõʼdá átá yî, nĩ ʼê tã õnjí tíbê ʼẽ ʼbá ãnî mvá yî ʼbãlé âʼdólé ạ̃wạ̃ ró rî kô gólĩyî drí. Õzõ nĩ õrî ʼẽlâ ĩtí, õzõ gólĩyî õlẽ trá tã tãndí ʼẽlé rî, drílĩyî âyézó lâ.
51003022	Gõʼdá ãnî rû ị̂ʼbũ ʼbá ró rî yî, nĩ ị̂njị̃ ãnî lị́pị̂ yî kậyị̂ vósĩ cé. Nĩ ị̂njị̃ gólĩyî õzõ gólĩyî ãʼdô bê ãní bê rî, gõʼdá kpálé ĩtí rî, õzõ gólĩyî ãʼdô yûʼdạ́wạ́ rî, nĩ ị̂ʼbũ rû gólĩyî drí pị̃pị̂sị́lị́ ãlô sĩ.
51003023	Ĩtí rî, õzõ nĩ ãʼdô trá lôsĩ ʼẽʼá rî, nĩ ûjũ lôsĩ ʼẽlé tãndí ró. Rĩʼá îcâ-îcâ ró ãnî drí ʼẽzó lâ ĩtí, tãlâ rû ị̂ʼbũrị̃ ʼá rî, nĩ rî rû ị̂ʼbũlị́ ʼdĩ kúmú ãmákâ Yésũ Krístõ drí. Ĩtí rî, nĩ nị̃ trá kĩ, gólâ âʼdô drị́-ʼâ fẽʼá ãnî drí ûrú ʼálâ.
51003025	Ĩtí rî, gõʼdá nĩ ị̂sũ kpá kĩ, Kúmú Yésũ âʼdô lâṇõ fẽʼá õjílã gólĩyî rĩ ʼbá tã õnjí ʼẽlé rî yî drí. Gõʼdá gólâ âʼdô õjílã ndrĩ ʼẽʼá lạ́tị̂ ãlô ʼásĩ.
51004001	Ãnî lôsĩ ʼẽ ʼbá lị́pị̂ ró rî ʼbá yî, nĩ âʼdô pị̃pị̂sị́lị́ mvẽêmvê bê lôsĩ ʼẽ ʼbá ãníkâ yî drí, nĩ fẽ ngá gólĩyî drí lẽlé ãʼdô ró rĩzó rî gólĩyî drí, ãnî rĩʼá kpá ãnî lị́pị̂ bê ûrú ʼálâ.
51004002	Nĩ rî zãâ rãtáã ʼẽʼẽ sĩ Ôvârí drí, gõʼdá ãnî lị̃fị́ õrî zãâ ngíyá, gõʼdá nĩ rî kpá zãâ ãwô-ĩtí ʼẽlé Ôvârí drí.
51004003	Gõʼdá nĩ îjî Ôvârí ãmâ tãsĩ, gólâ õfẽ ró lạ́tị̂ bê ãmâ drí tã âtî-âtî tãndí íyíkâ pẽzó õjílã drí. Nĩ îjî Ôvârí, tãlâ gólâ õpâ ró ãmâ bê tã gólâkâ lậpị̂-lậpị̂ ró, gõʼdá gólâ drí âʼdálé trá õjílã drí nõ pẽlé õjílã drí. ʼDĩî tã ífí gólâ má drí âʼdózó gạ̃nị́mạ̃ ʼá nõ ĩʼdî.
51004004	Gõʼdá nĩ îjî kpá Ôvârí, tãlâ gólâ õʼbã ró mâ bê tã âtî-âtî tãndí gólâkâ nõ pẽlé mbị̂ õjílã drí, tã lâ õfî ró bê õjílã drị̃ị̂ dódó.
51004005	Gõʼdá õzõ ãnî ãʼdô trá õjílã gólĩyî tíbê âʼdó ʼbá krístõ ʼbá ró kô rî lãfálé rî, nĩ lôndã lạ́tị̂ íyíkâ zãâ tã Yésũ kâ nõ âtázó ĩʼdî gólĩyî drí.
51004006	Ĩtí rî, õzõ nĩ ãâʼdô trá tã rî ʼdĩ ôjáʼá gólĩyí bê rî, nĩ âʼdô cú ʼdíyî ị̂njị̃-ị̂njị̃ bê gõʼdá kpá tã ị̂sũ-ị̂sũ tãndí bê, tãlâ nĩ îcâ ró bê tã gólĩyî drí rĩʼá îjílâ rî lôgõlé dódó.
51004007	Mâ trá ãmâ ậdrúpị̃ ãzí rú bê Tĩkíkõ rî jõʼá ãnî ngálâ nõ. Gólâ âʼdô ãmâ tã âtáʼá nĩ ãnî drí. Tĩkíkõ rĩʼá ãmâ rû-lẽ-ãzí tãndí tíbê ãmâ drí rĩzó lôsĩ kúmú ãmákâ Yésũ Krístõ kâ nõ ʼẽlé gólĩyí bê tãndí ró rî ĩʼdî. Gólâ âʼdô mbârâkã sõʼá ãnî ʼá.
51004009	Gólĩyî âʼdô nĩʼá Õnẽsímõ gólâ tíbê âʼdó ʼbá kpá õjílã ãníkâ ró rî bê. Õnẽsímõ rî gógó kpá õjílã tíbê ʼdẽ ʼbá trá Yésũ Krístõ vó pạ̃tị́-pạ̃tị̃ ró rî ĩʼdî. Gõʼdá gólĩyî âʼdô ngá gólĩyî ndrĩ âʼdó ʼbá nõlé nõ tã lâ ngĩʼá nĩ ãnî drí tólâ.
51004010	Gõʼdá Ãrĩsĩtãrókõ gólâ tíbê âʼdó ʼbá má bê gạ̃nị́mạ̃ ʼá nõlé nõ fẽ nî-bê-yã ãnî drí tólâ. Gõʼdá Márãkõ Bãrãnábã rî ậdrúpị̃ ró rî fẽ kpá nî-bê-yã ãnî drí. Ĩtí rî, má âtâ Márãkõ rî tã trá sị́sị́ ãnî drí, õzõ gólâ õcâ trá tólâ rî, nĩ lậgû gólâ ãyĩkõ sĩ.
51004011	Gõʼdá Yásõwã tíbê zị̃lị́ kpá Yúsẽtũ rî fẽ kpá nî-bê-yã ãnî drí. Ĩtí rî, õjílã gólĩyî nâ ʼdĩ ʼbá yî õjílã gólĩyî õrĩ ãmákâ Yúdạ̃ yí kâ ʼásĩ rĩ ʼbá ĩyî lôsĩ ʼẽlé ʼdũwạ̃ má bê nõlé Ôvârí drí rî ĩʼdî. Gólĩyî sõ mbârâkã trá má ʼá.
51004012	Ẽpãfãrásĩ, krístõ ʼbá gólâ âʼdó ʼbá õjílã ãníkâ ró rî fẽ nî-bê-yã kpá ãnî drí. Gólâ nõlé zãâ rĩʼá rû cẽʼá rãtáã ʼẽʼẽ bê Ôvârí drí, Ôvârí õʼbã ró ãnî bê âʼdólé gạ́gạ́ tã lẽlẽ ãníkâ ʼá, gõʼdá nĩ âʼdô ró bê õjílã lârâkô Ôvârí drí lẽlé rî yî ró.
51004013	Ĩtí rî, gõʼdá gólâ rĩʼá rãtáã ʼẽʼá rõô ãnî tãsĩ õjílã Lõdĩsíyã kâ bê gõʼdá kpá õjílã Hẽrãpólĩ kâ bê.
51004014	Dẽmásĩ yî ãmâ rû-lẽ-ãzí ãmbá Lúkạ̃ tíbê âʼdó ʼbá dõkõtórõ ró rî bê fẽ ĩyî kpá nî-bê-yã ãnî drí.
51004015	Mã fẽ nî-bê-yã ãmákâ krístõ ʼbá gólĩyî Lõdĩsíyã ʼálâ rî ʼbá yî drí, gõʼdá kpá Nĩmífã yî drí krístõ ʼbá gólĩyî rĩ ʼbá rû êʼbélé gólâ drí ʼbã ʼálâ rî ʼbá yí bê.
51004016	Õzõ gõʼdá úũzị̂ wárãgã nô trá ãnî drí rî, nĩ gõ ró lôpélâ kpá kạ̃nị́sạ̃ Lõdĩsíyã ʼálâ rî drí úzị̂ ró bê kpá tólâ krístõ ʼbá tólâ nã ʼbá yî drí. Gõʼdá nĩ zị̂ kpá wárãgã gólâ má drí jõlé ngĩî õjílã Lõdĩsíyã kâ drí nã.
51004017	Gõʼdá nĩ âtâ Ãkípã drí kĩ, gólâ ũnị̃ tãndí ró gólâ drí lôsĩ Ôvârí drí fẽlé trá gólâ drí ʼdĩ ndẽlé.
51004018	Gõʼdá mâ rî gógó Póõlõ, má fẽ nî-bê-yã ãnî drí, mâ rî gógó nyãányâ lâ mâ trá ámâ rú îgĩʼá nõ. Ámâ tã ũvị̃ ãnî drị̃ị̂ sĩ gạ̃nị́mạ̃ ʼá nõlé kô, nĩ ʼê rãtáã bê ámâ tãsĩ. Ôvârí ãâʼdô ãní bê ndrĩ. Ĩʼdî ʼdĩ.
52001001	Mâ Póõlõ, má îgĩ wárãgã nô ãnî õjílã ãmâ átá Ôvârí gõʼdá Kúmú ãmákâ Yésũ Krístõ bê rî kâ rĩ ʼbá Tẽsãlõníkã ʼálâ rî ʼbá yî drí. Ãmâ, Sĩlĩvánõ yí bê, gõʼdá Tĩmátĩyã yí bê ʼê ĩyî nî-bê-yã ãmbá ãnî drí. Ôvârí õfẽ õrẽ ãnî drí tã ạ̃ʼdị́ bê.
52001002	Ãmâ kárá rĩʼá ãwô-ĩtí ʼẽʼá Ôvârí drí ãnî tãsĩ. Gõʼdá mã ngô ãwó kpá kárá gólâ drí ãnî tãsĩ.
52001003	Ãmâ drẽ kpá zãâ rĩʼá ãnî tã ị̂sũʼá ãmâ átá Ôvârí ágálé, tãlâ nĩ âʼdâ tã lẽlẽ ãníkâ ngbálí-ngbálí Ôvârí ʼá rî trá, gõʼdá kpá õjílã lôvó ãníkâ tákányĩ rî ʼbá yí bê tã ãnî drí ʼẽlé rî ʼbá yî sĩ. Gõʼdá ãnî kpá nĩngá sĩ lị̃fị́ ʼbãʼbã bê Yésũ Krístõ rî âgõ-âgõ tẽʼá.
52001004	Ãmâ ậdrúpị̃ yî ãmâ îzó yí bê, mã nị̃ trá tã pạ̃tị́ị̃ ró kĩ nĩ rî, ãnî lôvó bê Ôvârí drị̃ị̂ gõʼdá gólâ drí kpá ãnî êpẽzó âʼdólé õjílã íyíkâ ró.
52001005	ʼDĩî mã nị̃, tãlâ kậyị̂ ãmâ drí cãzó tólâ tã âtî-âtî tãndí Yésũ rî tãsĩ rî âtálé ãnî drí ʼdĩ sĩ, pạ̃tị́ị̃ ró tã ãmâ drí âtálé ʼdĩ ʼbá yî âʼdó kô cú ĩtí ífí lâ yî ãkó. Nĩ nị̃ trá kĩ nĩ rî, tã ʼdî ʼbá yî rĩʼá tã pạ̃tị́ị̃ ʼî mbârâkã Líndrí Tãndí Ôvârí kâ rî kâ sĩ. Nĩ nị̃ kpá trá kĩ, tã âtî-âtî rĩʼá pạ̃tị́ị̃, tãlâ mã ʼê tã tãndí trá dũû ãmâ drí rĩrĩ ãní bê ʼdĩ sĩ.
52001006	Gõʼdá nĩ ûsû lâṇõ trá, tãlâ nĩ ʼdê trá Yésũ vósĩ ãmá bê. Kpálé õjílã ĩîzã ãnî rî, Líndrí Tãndí Ôvârí kâ âʼdô ãnî ʼbãʼá âʼdólé ãyĩkõ ró, gõʼdá nĩ rî trá tã lẽlẽ sĩ Ôvârí ʼá.
52001007	Gõʼdá ngbãângbânõ rî, krístõ ʼbá ndrĩ ʼbạ̃drị̃ Gị̃rị́kị̃ kâ ʼálâ rî ʼbá yî ʼdê ĩyî trá ʼdó tã ãnî drí rĩʼá ʼẽlâ rî ʼẽlé ĩʼdî.
52001008	Gõʼdá kpá Gị̃rị́kị̃ ũgú ʼálâ rî, õjílã ãzâ ʼbá yî âtâ tã ãmâ drí tã lẽlẽ ãníkâ Yésũ ʼá ʼdĩ tãsĩ. Îcá kô ãmâ drí tã ãzâ âtálé drílĩyî ãnî tãsĩ.
52001009	Áâtâ trá kĩ nĩ rî, õzõ mã ãâcâ trá ãnî ngálâ rî, nĩ ârî ãmâ úlị́ ârî-ârî ãyĩkõ sĩ. Gõʼdá nĩngá sĩ rî, ãnî drí ípálé jãzó ĩʼdî ôvârí ãbãrãdãgõ ãnî ạ́ʼbị́yạ́ yí kâ rî rú sĩ, gõzó ándrá-gạ́-sị́lị́ jãlé Ôvârí pạ̃tị́ị̃ rî drí.
52001010	Gõʼdá ãnî ãâʼdô drẽ lị̃fị́ ʼbãʼbã ró âgõ-âgõ Ôvârí rî mvá Yésũ kâ ûrú lésĩ rî tẽʼá gólâ Ôvârí drí gólâ rî îngálé lîdrílí õdrã ʼásĩ rî, gõʼdá gólâ ʼẽ ʼbá âgõlé ãmâ pãlé õmbã Ôvârí kâ ãmâ drí tã õnjí ãmákâ tãsĩ rî ʼásĩ rî.
52002001	Ãmâ ậdrúpị̃ yî ãmâ îzó yí bê, nĩ nị̃ trá kĩ, lôsĩ ãmákâ ãnî lãfálé rî âʼdó kô tã ãkó ĩtí.
52002002	Ị̃tú ãmâ drí ʼbãzó Fị̃lị́pị̃ ʼálâ rî sĩ rî, õʼê ãmâ trá õnjí ró, gõʼdá áâtâ tã õnjí trá ãmâ rú, drẽ ãmâ drí cã ãkó Tẽsãlõníkã á tólâ rî. Kpálé ĩtí rî, Ôvârí âfẽ mbârâkã íyíkâ trá ãmâ drí tã âtî-âtî íyíkâ pẽzó ãnî drí. Gbõ lé õjílã bê dũû rĩ ʼbá tã õnjí âtálé ĩʼdî ãmâ rú rî, mã rî ãmákâ zãâ tã ʼdî ʼẽlé mbârâkã ãmákâ rî sĩ ndrĩ.
52002003	Gõʼdá nĩ ndrê trá kĩ, mã rí kô tã ʼdî pẽlé tã ị̂sũ-ị̂sũ õnjí sĩ ãmâ pị̃pị̂sị́lị́ ʼá ngãtá ãnî âdólé ĩʼdî.
52002004	Ôvârí ʼbã lị̃fị́ ãmâ drị̃ị̂ âʼdólé tã âtî-âtî íyíkâ tãndí ró ʼdĩ pẽlé, tãlâ cé gólâ ĩʼdî tã ómvó tõ ʼbá tõ ãmâ ʼá rî. Mã lẽ tótó Ôvârí rî ʼbãlé ĩʼdî âʼdólé ãyĩkõ ró, âʼdó kô õjílã ãzí ʼbãlé ĩʼdî. Gõʼdá mã rí kpá kô rĩʼá mãnĩ ʼẽlé ãnî drí.
52002005	Mã rí kô rĩʼá úlị́ âsô-âsô âtálé ĩʼdî ãnî drí, tãlâ nĩ ãâfẽ ró ậdị̂ bê ãmâ drí. ʼDĩî Ôvârí nị̃ trá ndrĩ.
52002006	Mã lẽé kô ãnî õjílã ãzâ ʼbá yí bê rî drí ãmâ lûyị́lị́.
52002007	Íyíkâ fí rĩʼá mbị̂ ãmâ drí ngá zị̃zó ãnî tị́, tãlâ ãmâ rĩʼá lãjóʼbá Yésũ kâ ĩʼdî rî drí. Gõʼdá mã ʼé kô. Bê-rî ãmâ rĩʼá ãnî drí õzõ ândrê tãndí gólâ rĩ ʼbá íyî mvá ãrómẽyá ró rî vó lâ ndrẽlé dódó rî kâtí.
52002008	Mã âtâ tã âtî-âtî Ôvârí kâ trá ãnî drí, tãlâ ãnî lôvó bê rĩʼá ãmâ ʼá rõô. Gõʼdá mã ʼê ngá tíbê rĩʼá ʼẽlâ rî trá ãkí ãkó ãnî drí rî.
52002009	Mã ʼê ngá trá úrị̃ sĩ võ võ ị̃tú kárá bũúũ ngạ́cị̂ ʼá, tãlâ ãmâ ʼâ tãsĩ. ʼDĩî drẽ ị̃tú ãmâ drí âʼdózó tólâ tã âtî-âtî Ôvârí kâ pẽʼá ãnî drí rî sĩ. Mã ʼê ĩtí, tãlâ mã õzó kô rĩî lâṇõ ngá zị̃zị̃ kâ sõlé ãnî rú.
52002010	Tã ãkí ãkó ãmâ drí âtálé trá nõ rĩʼá pạ̃tị́ị̃. Ãnî nyãányâ Ôvârí yí bê nị̃ trá, mã ʼê tã âʼdó ʼbá mbị̂mbị̂ rî ʼbá yî ĩʼdî ãnî tã lẽ ʼbá yî lãfálé.
52002011	Mã ʼê ãnî ãlô-ãlô, té õzõ mvá rî átá drí rĩrĩ mvá lâ yî nyãányâ ró rî yî ʼẽlé rî kâtí,
52002012	ʼdíyî îcî-îcî, gõʼdá kpá tã-drị̃ lôgõ-lôgõ tã mbị̂mbị̂ Ôvârí rî ʼbã ʼbá âʼdólé ãyĩkõ ró rî ʼbá yî ʼẽlé ĩʼdî rî sĩ. Gólâ rî gógó ĩʼdî ãnî ậzị́ ʼbá âʼdólé íyíkâ ró kũmũ íyíkâ zẽlé ãmbã íyíkâ nị̃lị́ rî.
52002013	Mã lûyị̂ Ôvârí kárá, tãlâ nĩ õtírĩ tã âtî-âtî ârí ãmâ sị́lị́ sĩ rî, nĩ ị̂sũú kô kĩ, ʼdĩî tã âtî-âtî õjílã sị́lị́ sĩ rî ĩʼdî. Nĩ nị̃ ãníkâ cé tã âtî-âtî rî ʼdĩ ãâʼdô trá Ôvârí sị́lị́ sĩ. Ôvârí rĩʼá tã ʼẽʼá úlị́ íyíkâ ʼdĩ sĩ ãnî gólĩyî tã lẽ ʼbá gólâ ʼá rî yî drí.
52002014	Tã rî nõ ʼê rû ãnî drí nõ, té õzõ drílâ rû ʼẽrẽ trá kạ̃nị́sạ̃ Ôvârí kâ võ ãzâ ʼbá yî ʼásĩ Yũdạ́yạ̃ ʼálâ rî ʼbá yî drí rî tí. Õjílã ãníkâ rî ʼbá yî îzã ãnî kpá té õzõ õjílã Yúdạ̃ yí kâ rî ʼbá yî drí rĩrĩ krístõ ʼbá Yũdạ́yạ̃ ʼálâ rî ʼbá yî îzãlé rî kâtí.
52002015	Õjílã Yúdạ̃ yí kâ rî ʼbá yî ûfû Kúmú Yésũ tã ậngũ ʼbá Ôvârí kâ yí bê nĩ, gõʼdá nõô gólĩyî rĩʼá ãmâ îzãʼá ĩyî. Ôvârí trá rĩʼá õmbã ró lậvũlị́ kôrô tã gólĩyî drí rĩʼá ʼẽlâ ʼdĩ tãsĩ. Mã nị̃ trá kĩ nĩ rî, gólĩyî jâ rû trá âʼdólé ạ̃jú-ʼbá-ãzí ró õjílã drí ndrĩ, tãlâ gólĩyî lẽ ʼdî rû lôʼbãlé pávó tị̂ âʼbãzó bê ãmâ drí, mã õzó lạ́tị̂ Ôvârí kâ ngá pãzó rî tã lâ âtá õjílã âʼdó ʼbá õjílã Yúdạ̃ yí kâ ró kô rî ʼbá yî drí. Tã õnjí ʼdĩ ʼbá yî êʼbê rû trá lậvũlị́ kôrô tã õnjí gólĩyíkâ ãzâ ʼbá yî drị̃ị̂ sĩ. Gõʼdá ngbãângbânõ rî, Ôvârí âʼdô pạ̃tị́ị̃ lâṇõ fẽʼá gólĩyî drí.
52002017	Ãʼdô cé ãmâ rî gógó tãsĩ rî, ãmâ ậdrúpị̃ yî ãmâ îzó yí bê, mã câ lãfálé trá ãnî rú sĩ ạ̃kû ró. Gõʼdá ãmâ kpá fí zãâ rĩʼá ãnî tã ị̂sũʼá. Ãmâ trá tã ị̂sũ-ị̂sũ ạ́ngị́ bê ãnî ndrẽzó óʼdí. Mã rî trá tã ʼẽlé ânĩzó ãnî ngálâ. Mâ Póõlõ rî gógó nyãányâ lâ îtónã trá tã ị̂sũlị́ cãzó tólâ ândâlâ rị̃, gõʼdá Sãtánã lôgâ mâ dó.
52002019	Ãmâ, mã lẽ rĩʼá ãnî ndrẽlé ĩtí lâ ʼdĩ ró, tãlâ ãnî rî gógó nyãányâ lâ, ị̃tú gólâ Kúmú ãmákâ Yésũ Krístõ drí âgõzó rî tú, gólâ âʼdô tã âtáʼá kĩ nĩ rî, mã ʼê tã trá tãndí ró ãnî tãsĩ. Gõʼdá vólé drị̃ lâ ʼásĩ rî, mã âʼdô ʼbãʼá ãyĩkõ ró.
52003001	Tã ị̂sũ ãmákâ ãnî tãsĩ rî îcâ trá lậvũlị́ kôrô. Ĩʼdî ʼdĩ, ãmâ drí ngãzó tã ị̂sũlị́ Tĩmátĩyã rî jõzó. Tĩmátĩyã rî ʼdĩ ãmâ lậmû-ãzíyã ʼî. Ôvârí ʼbã gólâ ãmá bê rĩʼá tã íyíkâ pẽlé õjílã drí. ʼDĩî mã lâkî ãmákâ drẽ ãkpãkãʼdã Átẽnã ʼá nõngá. Nĩngá sĩ, ãmâ drí tã âtázó gólâ drí ãnî îcílí tã lẽlẽ ãníkâ ʼbãlé ãmbá Yésũ ʼá,
52003003	tãlâ õjílã ãzâ ãlô ãnî lãfálé ʼásĩ õzó úlị́ Ôvârí kâ âyé lâṇõ drí sĩ. Gõʼdá nĩ nị̃ kpá trá lạ́tị̂ ãmákâ ãní bê rî rĩʼá lâṇõ kâ ʼî.
52003004	Kậyị̂ ãmâ drí âʼdózó drẽ ãní bê tólâ rî, mã pẽ úlị́ rî ʼdĩ trá sị́sị́ ãnî drí. Mã kĩ nĩ rî, nĩ âʼdô kpá lâṇõ ûsúʼá.
52003005	Gõʼdá ĩtí rî, tã ị̂sũ-ị̂sũ ãmákâ ãnî tãsĩ rî drí ʼdẽzó lîbálé ạ́ngị́ ró. Gõʼdá ãmâ drí Tĩmátĩyã rî jõzó ãnî ngáá tólâ, tãlâ tã lẽlẽ ãníkâ ʼbãlé trá rî ârízó bê sị́lị́ lâ ʼásĩ, ngã tí ãʼdô trá tólâ ángô tí yã rî. Mâ rĩʼá ũrị̃ ró, tãlâ má ị̂sũ tã kĩ nĩ rî, Sãtánã âʼdô ãnî âdóʼá. Gõʼdá ʼdĩî, tí tã ãmákâ ʼẽlé trá tólâ nã âʼdô âʼdóʼá ápé fạ́rạ́ngạ́ngạ́ ró.
52003006	Gõʼdá Tĩmátĩyã âgõ drẽ kpá trá ãnî ngá lésĩ. Gõʼdá gólâ drí tã âtázó ãmâ drí tã lẽlẽ ãníkâ Ôvârí ʼá gõʼdá kpá õjílã lôvó bê rî tãsĩ. Gõʼdá nĩngá sĩ, Tĩmátĩyã rî gógó drí ngãzó kpá tã âtálé kĩ nĩ rî, ãnî ãâʼdô drẽ zãâ rĩʼá tã ị̂sũ bê ãmâ tãsĩ âʼdólé ãnî drí lậmû-ãzíyã pạ̃tị́ị̃ rî ró. Gõʼdá drílâ ngãzó tã rî ʼdĩ pá lâ âtílí kĩ nĩ rî, nĩ lẽ ãmâ ndrẽlé kpá nyé õzõ ãmâ drí lẽrẽ ãnî ndrẽlé rî kâtí.
52003007	Ngbãângbânõ rî, ãmâ pị̃pị̂sị́lị́ ậʼdị̂ trá ndrúndrú. Ãʼdô kpálé lâṇõ ãmbá ãmâ drí âʼdózó ĩʼdí bê lâ nõ rî, nĩ ʼbã ãmâ trá âʼdólé ãyĩkõ ró tã lẽlẽ ãníkâ sĩ.
52003009	Mã ʼê ãwô-ĩtí ãmbá ãmbá Ôvârí drí ãyĩkõ ãnî drí ãmâ ʼbãzó trá ʼá lâ ãndrõ nô tãsĩ.
52003010	Ãmâ rĩʼá drẽ zãâ ãwó ngõʼá mbârâkã sĩ Ôvârí drí, mã gõ ró kpá bê ãnî ngálâ tã ãzâ ngĩlí ạ̃tị́ ʼálâ ãnî pãzó.
52003011	Mã ngô ãwó Ôvârí ãmâ átá drí gõʼdá kpá Kúmú ãmákâ Yésũ bê kĩ nĩ rî, gólĩyî nyãányâ ũnjị̃ lạ́tị̂ trậ ãmâ drí nĩzó bê cãlé ãnî ngálâ.
52003012	Gõʼdá Ôvârí ãmákâ rî õʼê ãnî, ãnî lôvó ʼbãlé ãnî vó ʼásĩ lậvũlị́ kôrô ngbãângbânõ rî drị̃ị̂ sĩ, gõʼdá kpá ãnî ʼbãlé âʼdólé õjílã ãzí lôvó bê ãkí ãkó ãnî ʼá, kpá té õzõ ãmâ nyãányâ drí âʼdórẽ ãnî lôvó bê rî kâtí.
52003013	Bê trá ĩtí rî, Yésũ õsõ mbârâkã ãnî ʼá, tãlâ ãmâ átá Ôvârí õndrê ró ãnî bê õzõ õjílã íyíkâ âʼdó ʼbá ĩyî tã õnjí ãkó rî ʼbá yí kâtí, ị̃tú Kúmú ãmákâ Yésũ drí âgõzó õjílã íyíkâ bê ndrĩ rî tú.
52004001	Ãmâ drẽ rĩʼá cé tã fínyáwá ãzâ ʼbá yî îgĩʼá ĩʼdî ãnî drí. Mã âtâ úlị́ ãnî drí õzõ õjílã gólĩyî rĩ ʼbá ĩyî tã âtâ-âtâ Kúmú ãmákâ Yésũ kâ zẽlé rî kâtí. Gõʼdá nĩngá sĩ rî, mã lôgõ tã kpá ãnî drí ngbálí-ngbálí, mã kĩ nĩ rî, nĩ ʼê ró tã tãndí bê, té õzõ ãmâ drí âtálé trá ãnî drí rî kâtí, tãlâ ũsû ró bê Ôvârí rú. Nĩ îtõ trá ĩtí rî, trá rĩʼá tãndí ró. Ãʼdô ĩtí rî, ʼdõvó nĩ ʼê tã rî ʼdĩ ʼbá yî lậvũlị́ kôrô nõô drị̃ị̂ sĩ. Nĩ ârî tã ãmâ drí âtálé trá ãnî drí sị́sị́ Yésũ kâ rî kpá trá,
52004003	Ôvârí lẽ ãnî drí âʼdólé õjílã mbị̂mbị̂ rî ʼbá yî ró, gõʼdá kô âʼdólé õjílã ãvẽ ʼbá ró.
52004004	Nĩ ãâʼdô tã trõ ʼbá ró lôvó rúʼbạ́ kâ drị́gạ́ sĩ. Ãʼdô trá ĩtí rî, võ âʼdô sũʼá Ôvârí rú, rĩrĩ tãndí rî ʼdĩ tãsĩ.
52004005	Nĩ ʼbã ãnî kô ãvẽ drí lôfílí tã õnjî-õnjî rî ʼbá yî ʼẽlé, õzõ õjílã gólĩyî Ôvârí nị̃ ʼbá kô rî ʼbá yí kâtí.
52004006	Nĩ ậyị̂ kô krístõ ʼbá ãzí õkó bê. Nĩ ʼê tã rî ʼdĩ ʼbá yî ãlôlâ kó kô, tãlâ pạ̃tị́-pạ̃tị̃ ró Kúmú ãmákâ Yésũ âʼdô lâṇõ ạ́ngị́ fẽʼá õjílã tã rî ʼdĩ ʼbá yî ʼẽ ʼbá rî yî drí. Ĩʼdî ĩtí, ãmâ drí ãndrõ ngãzó tã âtálé ãnî drí ngbálí-ngbálí tã rî ʼdĩ ʼbá yî tãsĩ.
52004007	Ôvârí lẽé kô õjílã íyíkâ drí rĩlí rĩrĩ ányâ sĩ, bê-rî gólĩyî drí rĩlí rĩrĩ mbị̂mbị̂ rî sĩ.
52004008	Õzõ õjílã ãzâ ãlô õgã trá dó tã rî nõ ʼbá yî ârílí rî, tákõ gólâ gãá dó ʼdĩ kô cé tã õjílã mvá ãzí kâ ârílí, gólâ gã dó ʼdĩ tã Ôvârí kâ rî ʼbá yî ârílí ĩʼdî. Ôvârí lôfî Líndrí Tãndí íyíkâ nĩ ãmâ ʼásĩ.
52004009	Tã ãzâ kpá bê rĩʼá nõtí lôvó tãsĩ. Úlị́ ãmákâ lôvó tãsĩ rî rĩʼá cé fínyáwá ĩtí, tãlâ Ôvârí âʼdâ lạ́tị̂ ãnî drí ãnî lôvó ʼbãzó ãnî vó ʼásĩ rî trá.
52004010	Gõʼdá tã pạ̃tị́ị̃ ró, ãnî trá ʼdó tã rî ʼdĩ ʼẽʼá ĩtí ndrĩ krístõ ʼbá Mẽkẽdónĩyã ʼálâ rî ʼbá yí bê. Ĩtí rî, nĩ ʼê tã rî ʼdĩ ʼbá yî lậvũlị́ kôrô ngbãângbânõ rî drị̃ị̂ sĩ.
52004011	Bê trá ĩtí rî, nĩ rî ãyĩkõ sĩ lâwã-lâwã ãkó. Nĩ sõ ãnî tị̂ kô tã tíbê âʼdó ʼbá ãníkâ ró kô rî ʼá. Nĩ gõ, nĩ ʼê lôsĩ ãníkâ mbârâkã sĩ té õzõ tã ãmâ drí âtálé trá ãnî drí rî tí.
52004012	Nĩ ʼê tã rî ʼdĩ ʼbá yî té ĩtí, tãlâ õjílã gólĩyî drẽ tã Ôvârí kâ ârí ʼbá kô rî ʼbá yî ị̃ị̂njị̃ ró ĩyî ãnî bê, gõʼdá nĩ õzó ngá ndãâ nyãlé.
52004013	Ãmâ ậdrúpị̃ yî ãmâ îzó yí bê, mã lẽ ãnî tã nị̃lị́ krístõ ʼbá ôdrã ʼbá trá rî yî tãsĩ, tãlâ nĩ õzó ãwó ngõô, õzõ õjílã gólĩyî ngá ãkó lị̃fị́ ʼbãzó drị̃ lâ rî ʼbá yí kâtí.
52004014	Gõʼdá mã lẽ tã trá kĩ, Yésũ lîdrî trá õdrã ʼásĩ rî, gõʼdá mã lẽ tã kpá trá kĩ, Ôvârí âʼdô krístõ ʼbá ôdrã ʼbá trá rî yî îngáʼá, ãʼdô ró bê gólĩyî drí rû ûsúzó Yésũ bê kậyị̂ gólâ drí âgõzó ãngó drị̃ị̂ rî sĩ.
52004015	Mã âtâ ãnî drí nõ tã Yésũ rî nyãányâ drí âtálé kĩʼá nĩ rî, krístõ ʼbá âʼdó ʼbá drẽ zãâ lédrẽ-lédrẽ ró kậyị̂ Yésũ drí âgõzó rî sĩ rî, îcá ĩyî kô nĩlí sị́sị́ krístõ ʼbá ôdrã ʼbá trá rî yî drí sĩ.
52004016	Áâʼdô tã rî ʼbãʼá ʼẽlé, gõʼdá mãlãyíkã kúmú ró rî âʼdô ngãʼá ôtrélé, gõʼdá áâʼdô kpá gûnị́yạ́ võʼá tílíʼbá bê Ôvârí drí. Nĩngá sĩ rî, Kúmú ãmákâ Yésũ âʼdô ʼẽʼá âgõlé ûrú lésĩ. Gõʼdá krístõ ʼbá ôdrã ʼbá trá rî ʼbá yî âʼdô lîdríʼá ĩyî sị́sị́ õdrã ʼásĩ.
52004017	Gõʼdá nĩngá sĩ, Ôvârí âʼdô ãmâ krístõ ʼbá âʼdó ʼbá drẽ zãâ lédrẽ-lédrẽ ró rî ʼbá yî êʼbéʼá vũdrị́ sĩ kậkậrậ ãlô trõlé ʼbũû ʼálâ mbãrãsãsã ʼá ãmâ ãzâ ʼbá yî tólâ nã ʼbá yí bê rû ûsúlị́ Kúmú ãmákâ Yésũ bê. Vólé drị̃ lâ ʼásĩ rî, mã âʼdô rĩʼá zãâ gbạ́dú ạ̃dũkũ ãkó Kúmú ãmákâ Yésũ bê.
52004018	Bê trá ĩtí rî, nĩ ʼdê mã pẽ tã lâ ãmâ ãzí-ãzí yî drí ãkí ãkó, tãlâ ãmâ rúʼbạ́ ạ̃ậʼdị̂ ró bê õdrã vólé drị̃ ʼásĩ.
52005001	Ãmâ tã ãzâ ãkó âtálé kậyị̂ Yésũ drí âgõzó rî tãsĩ.
52005002	Nĩ nị̃ trá kĩʼá nĩ rî, gólâ âʼdô âgõʼá íyî tã âjó ãkó, té õzõ ũgú gólâ ânĩ ʼbá kírî ngá ûgũlị́ rî kâtí.
52005003	Kậyị̂ rî ʼdĩ sĩ rî, õjílã âʼdô rĩʼá tã âtálé kĩ nĩ rî, "Ãmâ lâṇõ ãkó." Nĩngá sĩ, kôrô lâṇõ ãmbá rî âʼdô âʼdéʼá gólĩyî drị̃ị̂, õzõ ngá lâzê-lâzê âfí ʼbá ʼwãâ õkó ʼẽ ʼbá trá ãnyî mvá tị̃lị́ rî drí rî kâtí. Gólĩyî pá ngá kô ãlôwálâ tã õnjí ʼdĩ ʼásĩ.
52005004	Ãmâ krístõ ʼbá nị̃ trá kĩ nĩ rî, Kúmú Yésũ âʼdô âgõʼá ʼwãâʼwâ ĩtí.
52005005	Tã rî ʼdĩ tãsĩ rî, mã êdê ãmâ nyãányâ njãâ gólâ rî âgõ-âgõ tãsĩ. Ãmâ rĩʼá ãmâ lị̃fị́ bê ngbậ. Ĩtí rî, tã õnjí âʼdé kô ãmâ drị̃ị̂, tãlâ ãmâ âʼdó kô rĩʼá ị́nị́rị́kúwạ́ ʼá.
52005006	Ĩtí rî, mã ãâʼdô kákárá lị́mú kâtí lị̃fị́ lõmbâ bê. Mã âʼdô kô tã nị̃nị̃ ãkó õzõ õjílã drị̃ lâ yî âkólé âkô-âkô nyãsá límvó zẽlé rî ʼbá yí kâtí.
52005007	Õjílã rî ậʼdú kõlé ngạ́cị̂ sĩ, gõʼdá kpá ĩtí õjílã rî õdrá mvũlị́ rĩʼá gólĩyî cĩlí rõô rî kpá ngạ́cị̂ sĩ.
52005008	Gõʼdá ãʼdô ĩtí rî, mã ʼê tã õjílã ʼdî ʼbá yí kâ rî kô. Mã ãâʼdô ró bê-rî õjílã gólĩyî rĩ ʼbá zãâ lị̃fị́ bê ngbậ tã gólĩyî ʼẽ ʼbá rû ʼẽlé rî tẽlé rî ʼbá yî ró. Mã ʼbã ãmâ lôvó ãmâ vó ʼásĩ, mã ʼbã ró lị̃fị́ ãlô Ôvârí drị̃ị̂, gõʼdá mã gõ ró kpá rĩlí lị̃fị́ ʼbãʼbã bê âgõ-âgõ Kúmú ãmákâ Yésũ Krístõ kâ rî tẽlé ĩʼdî.
52005009	Ôvârí ʼé õmbã íyíkâ kô âʼdélé ãmâ drị̃ị̂. Gólâ lẽ ãmâ pãlé Kúmú Yésũ rî õdrã sĩ.
52005010	Õzõ ãmâ lị̃fị́ õmbâ trá ãmâ rú Yésũ drí âgõrẽ tú rî, mã âʼdô rĩʼá tãndí ró Yésũ rî gógó bê. Õzõ ãʼdô kpálé õdrã ʼî ãmâ drí sị́sị́ Yésũ drí âgõ ãkó rî, mã âʼdô kpá zãâ rĩʼá gólâ bê. Âʼdô âʼdóʼá ĩtí, tãlâ ãmâ pã ʼbá Yésũ drã trá ãmâ võ ʼá.
52005011	Ĩtí rî, nĩ sõ mbârâkã ãnî ãzí-ãzí yî ʼá. Gõʼdá nĩ lôpê gólĩyî, tã Ôvârí rî ʼbã ʼbá ãyĩkõ ró rî ʼẽlé. Ãnî rĩʼá tã ʼdî ʼbá yî ʼẽʼá ĩtí ngbãângbânõ.
52005012	Ãmâ ậdrúpị̃ yî ãmâ îzó yí bê, mã lôʼbã rúʼbạ́ ãnî drí lậnjị̃ ʼbãzó bê õjílã Ôvârí kâ ʼbãlé rĩʼá tã îmbálé, ãnî lôkílí, gõʼdá kpá tã Ôvârí kâ ʼẽ ʼbá mbârâkã sĩ rî ʼbá yî drí.
52005013	Nĩ ʼbã gólĩyî lôvó kpá, tãlâ tã drílĩyî rĩʼá ʼẽlâ ĩyî rî sĩ. Nĩ rî tị̂ ôcî-ôcî ãkó ãlôwálâ.
52005014	Mã lôʼbã rúʼbạ́ ãnî drí tã nô ʼbá yî ʼẽlé ĩʼdî, nĩ âtî õjílã õvó ró rî ʼbá yî, nĩ îcî gólĩyî âʼdó ʼbá ũrị̃ ró tã ʼdíyî îzã-îzã kâ tãsĩ rî, nĩ ậmû drị́ gólĩyî tã lẽlẽ bê fínyáwá rî yî drí, nĩ ậtũ fĩî tã ányâ õjílã kâ drí sĩ.
52005015	Nĩ lôgõ tã õnjí kô õjílã tã õnjí ʼẽ ʼbá trá ãnî drí rî drí. Ãʼdô kpálé ĩtí rî, nĩ lôndã tã tãndí ĩʼdî ʼẽlé ãnî vó ʼásĩ, gõʼdá kpá õjílã drí ndrĩ.
52005016	Nĩ âʼdô ãyĩkõ ró ị̃tú vósĩ cé.
52005017	Nĩ rî zãâ rĩlí ãwó ngõlé Ôvârí drí ị̃tú kárá.
52005018	Tã ãzâ ʼbá yî õʼê rû kpálé rî, nĩ ʼê ãwô-ĩtí ãmbá ĩʼdî Ôvârí drí, tãlâ ãwô-ĩtí ʼẽʼẽ ʼdî tã Ôvârí drí lẽlé ârílí gólĩyî tã lẽ ʼbá Yésũ Krístõ ʼá rî yî sị́lị́ sĩ rî ĩʼdî.
52005019	Nĩ lôgâ õjílã kô õtírĩ rĩî ĩyî úlị́ âtálé õzõ tã ậngũ ʼbá Ôvârí kâ rî tí rî, tãlâ nĩ õzó tã Líndrí Tãndí Ôvârí kâ drí rĩʼá ʼẽlâ rî lôgá.
52005021	Nĩ ị̂sũ úlị́ õjílã rî ʼdĩ drí rĩʼá âtálâ ʼdĩ ĩtõ lâ. Nĩ ârî tãndí ró úlị́ gólâ âʼdó ʼbá Ôvârí kâ ró rî, nĩ gõ ró ʼẽlâ.
52005022	Nĩ gã dó úlị́ gólĩyî âʼdó ʼbá Ôvârí kâ ró kô rî ârílí.
52005023	Ôvârí rî nyãányâ rĩʼá kó cé ĩʼdî tã tị̂ dũû nõ ʼbá yî ndẽ ʼbá ʼî. Ĩtí rî, Ôvârí rî gógó nyãányâ lâ õndẽ ãnî êdê-êdê îcálé rĩlí yí bê õjílã tã mbị̂ ʼbá ró. Gólâ õndrê ãnî rî gógó vó lâ tã ị̂sũ-ị̂sũ ãníkâ bê, tã ʼẽʼẽ ãníkâ bê ndrĩ ʼdó kậkậrậ, tãlâ nĩ õzó âʼdó tã õnjí tẽtẽ rî bê, ị̃tú Kúmú Yésũ Krístõ õtírĩ âgõô rî sĩ.
52005024	Ôvârí ậzị̂ ãnî trá âʼdólé õjílã íyíkâ ró. Gõʼdá tã pạ̃tị́ị̃ ró, gólâ âʼdô tã ãmbá drílâ tã lâ yî ʼbãlé trá ndrĩ ʼdî ʼbá yî ʼẽʼá.
52005025	Ãmâ ậdrúpị̃ yî ãmâ îzó yí bê, nĩ ngô ãwó Ôvârí drí ãmâ tãsĩ.
52005026	Nî-bê-yã ãmákâ ãnî drí tólâ rû âmvô-âmvô sĩ.
52005027	Mã ʼbã tã âtâ-âtâ ãmákâ ãnî drí Kúmú ãmákâ Yésũ ândrá kĩ nĩ rî, ólã tã îgĩ-îgĩ ãmákâ nõ ãnî krístõ ʼbá yî drí ndrĩ.
52005028	Kúmú ãmákâ Yésũ Krístõ ãâʼdô ãní bê. Ĩʼdî ʼdĩ.
53001001	Ãmâ Póõlõ, Sĩlĩvánõ, Tĩmátĩyã yí bê, mã ʼê nî-bê-yã ãmbá ãnî õjílã ãmâ átá Ôvârí kâ gõʼdá Kúmú ãmákâ Yésũ Krístõ kâ rî bê rĩ ʼbá Tẽsãlõníkã ʼálâ rî ʼbá yî drí.
53001002	Ãmâ átá Ôvârí gõʼdá Kúmú ãmákâ Yésũ Krístõ bê, õfẽ ĩyî õrẽ ãnî drí tã ạ̃ʼdị́ bê.
53001003	Ãmâ ậdrúpị̃ yî ãmâ îzó yí bê, rĩʼá tã mbị̂ ró ãmâ drí rĩzó Ôvârí rî lûyị́lị́ kárá tãlâ ãnî tãsĩ, tã lẽlẽ ãníkâ Ôvârí ʼá rî trá rû lôpéʼá ạ̃tị́ ʼálâ. Gõʼdá lôvó ãníkâ ãzí-ãzí drí ãkí ãkó rî kpá trá rû lôpéʼá rõô ạ̃tị́ ʼálâ.
53001004	Âʼdólé bê trá ĩtí rî, ãmâ rî gógó rĩʼá ãnî rú lûyị́ʼá krístõ ʼbá võ ãzâ ʼbá yî ʼásĩ rî yî drí kĩ nĩ rî, ãnî drẽ zãâ rĩʼá tã lẽlẽ bê Ôvârí ʼá kậyị̂ ãndrõ rû îzã-îzã kâ gõʼdá kpá lâṇõ bê nõ sĩ.
53001005	Gõʼdá mã nị̃ trá ʼá lâ sĩ kĩ nĩ rî, Ôvârí âʼdô tã kĩʼá mbị̂mbị̂ ró, gólâ õtírĩ tã ạ̃dũkũ íyíkâ âtá kĩʼá nĩ rî, ãnî rĩʼá îcâ-îcâ ró âʼdólé õjílã íyíkâ ró rî.
53001006	Ôvârí âʼdô tã mbị̂mbị̂ rî ʼẽʼá ĩʼdî. Gólâ âʼdô lâṇõ âfẽʼá õjílã gólĩyî rĩ ʼbá rĩʼá ãnî îzãlé ĩtí rî yî drí.
53001007	Gólâ âʼdô ãmâ ʼbãʼá ãní bê lôvólé rû îzã-îzã ʼásĩ, mã õtírĩ Yésũ rî ndrẽê ânĩrĩ ʼá ûrú lésĩ rî, cú lạ̃sị́ kõkõ lạ̃rũ-lạ̃rũ rî bê kpá mãlãyíkã íyíkâ mbârâkã ãkĩ rî ʼbá yí bê rî.
53001008	Ôvârí âʼdô lâṇõ fẽʼá õjílã gólâ rî nị̃ ʼbá kô rî yî drí, tãlâ gólĩyî gã dó tã âtî-âtî tãndí gólâkâ Yésũ rî tãsĩ rî ârílí.
53001009	Lâṇõ rî ʼdĩ âʼdô ʼbãʼá zãâ gbạ́dú ạ̃dũkũ ãkó. Áâʼdô õjílã ʼdî ʼbá yî drõʼá vólé Yésũ gólâ mbârâkã bê gạ̃rạ̃ rî lạ̃gạ́tị́ sĩ, kậyị̂ gólâ drí ʼẽzó âgõlé ãngó nõ ʼá, õjílã gólâkâ nyãányâ lâ yî ró rî drí rĩzó gólâ rî lûyị́lị́, gõʼdá kpá rĩʼá lậnjị̃ ʼbãlé gólâ drị̃ị̂ rî ʼá. Gõʼdá ánî ífífí âʼdô ʼẽʼá ʼbãlé õjílã gólĩyî rĩ ʼbá gólâ rî lûyị́lị́ ʼdĩ ʼbá yî lãfálé, tãlâ ãnî rĩʼá tã lẽlẽ bê tã âtî-âtî Yésũ rî tãsĩ rî ʼá.
53001011	Ĩtí rî, ãmâ rĩʼá kárá ãwó ngõʼá Ôvârí drí ãnî tãsĩ kĩ nĩ rî, Ôvârí õʼê ãnî îcálé âʼdólé õjílã íyíkâ ró, õzõ gólâ drí ãnî ậzị́rị̃ trá nõ kâtí. Ôvârí ãâfẽ mbârâkã kpá ãnî drí yí ngá lésĩ, ãʼdô ró bê tã tãndí ãnî drí lẽlé ʼẽʼá ʼẽlâ tã lẽlẽ ãníkâ gólâ ʼá rî tãsĩ rî ʼẽzó ĩʼdî sĩ lâ ndrĩ.
53001012	Õzõ Ôvârí õʼê tã nô ʼbá yî trá ãnî drí rî, áâʼdô Yésũ rî lûyị́ʼá tã ãnî drí ʼẽlé trá ʼdĩ tãsĩ. Gõʼdá Yésũ âʼdô tã âtáʼá kĩ nĩ rî, nĩ ʼê tã trá dódó. Kúmú ãmákâ Yésũ âʼdô tã ʼdî ʼbá yî ʼẽʼá cú ĩtí võ lâ lôgõ ãkó.
53002001	Ãmâ ậdrúpị̃ yî ãmâ îzó yí bê, mã lẽ tã âtálé ãnî drí âgõ-âgõ Kúmú ãmákâ Yésũ Krístõ kâ tãsĩ, gõʼdá kpá ãmâ rû êʼbê-êʼbê rû ûsúlị́ gólâ bê võ ãlô ʼá rî tãsĩ.
53002002	Nĩ ʼbã tã ị̂sũ-ị̂sũ ãníkâ kô âʼdólé rû ônjâ-ônjâ ró gólâ rî âgõ-âgõ tãsĩ. Õzõ õjílã ãzâ ĩîmbâ tã trá kĩʼá nĩ rî, kậyị̂ rî ʼdĩ âcâ trá rî, nĩ lẽ tã-drị̃ lâ kô. Õzõ ãzâ õpẽ íyíkâ tã kĩ, yí ãâbĩ íyíkâ tã rî ʼdĩ âbĩ rî, nĩ lẽ tã-drị̃ lâ kpá kô. Gõʼdá kpá õzõ ãzâ rî õjô íyíkâ trá tã îgĩ-îgĩ ʼî kĩʼá nĩ rî, nõô ãʼdô Póõlõ rî tị̂-võ ʼî rî, nĩ lẽ tã-drị̃ lâ kpá kô.
53002003	Nĩ âyê õjílã ãzâ kô ãlôwálâ ãnî âdólé, tãlâ mã âtâ tã ʼdî ʼbá yî trá ndrĩ ãnî drí. Ãʼdô âgõ-âgõ Yésũ kâ tãsĩ rî, tã ãzâ ʼbá yî âʼdô rû ʼẽʼá sị́sị́. Kậyị̂ ãndrõ nô sĩ, Sãtánã rĩʼá õjílã sẽʼá ũgũ sĩ tã âtâ-âtâ Ôvârí kâ ârî-ârî lâ gãlé dó. Ị̃zạ́tú rî, õjílã ãzâ âʼdô âʼdóʼá tã õnjí âsé ʼbá ró. Gõʼdá ngbãângbânõ rî, íîgbálákã ạ́tị̃ trá drílâ õzó âfõô ị̃nyạ́kú drị̃ị̂ õzõ ãnî drí nị̃rị̃ rî kâtí. Nĩngá sĩ, ị̃tú-pá mbị̂ ʼá, gólâ ạ́tị̃ îgbálákã ʼbá rî, âʼdô njĩʼá lâ. Gõʼdá õjílã rî tã õnjí âsé ʼbá ró ʼdĩ âʼdô rû âʼdáʼá trá ị̃nyạ́kú drị̃ị̂ nõngá. Vólé drị̃ lâ ʼásĩ, õjílã ãngó ʼá rî âʼdô ĩyî rû jãʼá kpúrũkélẽ Ôvârí rú. Gólĩyî âʼdô gãʼá dó tã pạ̃tị́-pạ̃tị̃ ró rî ârílí. Ôvârí pạ̃tị́-pạ̃tị̃ ró rî gõʼdá ôvârí ãbãrãdãgõ ãzâ ʼbá yí bê õjílã drí lûyị́lị́ Ôvârí ró rî, õjílã tã õnjí âsé ʼbá ró ʼdĩ âʼdô âʼdóʼá ôvârí ʼdĩ ʼbá yî drí ndrĩ ạ̃jú-ʼbá-ãzí ró. Gólâ âʼdô íyî nyãányâ ʼbãʼá âʼdólé lậnjị̃-lậnjị̃ ró lậvũlị́ kôrô gólĩyî drị̃ị̂ sĩ ndrĩ. Gólâ âʼdô nĩʼá rĩlí vũdrị́ jó ạ́ngị́ Ôvârí kâ rî ʼálâ. Gõʼdá gólâ âʼdô úlị́ âtáʼá kĩ nĩ rî, yí ãâʼdô Ôvârí ĩʼdî. Sãtánã âʼdô mbârâkã ãmbá fẽʼá õjílã tã õnjí âsé ʼbá ró ʼdĩ drí, tãlâ gólâ õʼê ró bê tã lârâkô õjílã tị̂ drí ậʼdị́zó ậʼdị̂-ậʼdị̂ drílâ sĩ rî. Gólâ âʼdô õjílã dũû âdóʼá tã lârâkô ʼdĩ ʼbá yî sĩ. Ôvârí âʼdô tã ị̂sũ-ị̂sũ õjílã ʼdî ʼbá yí kâ ʼẽʼá âʼdólé rû ônjâ-ônjâ ró, tãlâ gólĩyî lẽ âdômâ õjílã tã õnjí âsé ʼbá ró ʼdĩ kâ trá. Vólé drị̃ lâ ʼdĩ ʼásĩ, Kúmú Yésũ âʼdô âcáʼá. Yésũ rî mbârâkã âʼdô lậvũʼá gạ̃rạ̃ mbârâkã õjílã ʼdî kâ rî drị̃ị̂ sĩ, ãʼdô ró bê õjílã ʼdî mbârâkã lâ ʼbãlé âʼdólé tã ífí ãkó. Mbârâkã âgõ-âgõ Kúmú ãmákâ rî kâ âʼdô gólâ rî fũʼá.
53002012	Tã rî ʼdĩ ʼbá yî ạ̃dũkũ lâ âʼdô âʼdóʼá nõtí. Õjílã gólĩyî ndrĩ tã pạ̃tị́ị̃ rî lẽ ʼbá kô gõʼdá rĩ ʼbá ĩyî tã õnjí tẽtẽ ʼẽʼẽ lôvó ʼẽlé ĩʼdî rî, Ôvârí âʼdô lâṇõ õnjí tẽtẽ ạ̃dũkũ ãkó rî fẽʼá ĩʼdî drílĩyî ndrĩ ʼdó õjílã gólâ tã õnjí âsé ʼbá ró ʼdĩ bê.
53002013	Ãnî nyãányâ drí, ãmâ ậdrúpị̃ yî ãmâ îzó yí bê, rĩʼá tã mbị̂ ró ãmâ drí ãwô-ĩtí ʼẽzó ãnî tãsĩ Ôvârí drí ãnî gólĩyî Kúmú drí lẽlé, tãlâ tã nô ʼbá yî tãsĩ rî. Ôvârí êpẽ ãnî õjílã drị̃-káká gólâ drí pãlé rî yî ró, gólâ rî Líndrí Tãndí âʼdô ãnî ʼbãʼá îcálé mbị̂mbị̂ õjílã íyíkâ ró, gõʼdá tã lẽlẽ ãníkâ sĩ tã mbị̂ ʼá.
53002014	Ôvârí âjô ãmâ tã âtî-âtî íyíkâ pẽlé ãnî drí, tãlâ tã ãmbá ʼdĩ ʼbá yî ndrĩ ãʼdô ró bê, gõʼdá Kúmú Yésũ ãâtâ ró bê kĩ nĩ rî, nĩ ʼê trá dódó.
53002015	Õzõ ãʼdô ĩtí rî, ãmâ ậdrúpị̃ yî ãmâ îzó yí bê, nĩ âdrê rákã fê kâtí, rĩʼá tã ãmâ drí îmbálé úlị́ âtâ sĩ gõʼdá îgĩ-îgĩ lâ ró rî ʼbá yí bê ʼbãlé âʼdólé ãâgâ ró ãnî drị̃ị̂.
53002016	Kúmú ãmákâ Yésũ Krístõ yî Ôvârí ãmâ átá bê lẽ ĩyî ãmâ trá rõô, gõʼdá sõ fãfã trá ãmâ ʼá ãmâ ʼbãlé trá rĩʼá lị̃fị́ ʼbãlé ngá gólĩyî drí tã lâ ʼbãlé trá ʼẽʼá fẽlâ ãmâ drí rî drị̃ị̂. Gólĩyî õsõ fãfã gạ̃rạ̃ ãnî pị̃pị̂sị́lị́ ʼá, nĩ ʼê ró tã gõʼdá kpá nĩ âtâ ró úlị́ gólĩyî âʼdó ʼbá ndrĩ tãndí ró rî ʼbá yî ĩʼdî.
53003001	Ãmâ ậdrúpị̃ yî ãmâ îzó yí bê, úlị́ ãmákâ ãnî drí rî cé fínyáwá ĩtí. Nĩ ngô ãwó Ôvârí drí ãmâ tãsĩ kĩ nĩ rî, tã âtî-âtî Ôvârí kâ õlậʼbû ró ʼwãâʼwâ, õjílã ãârî ró bê tã ạ́ngị́ ró, kpá té õzõ ãnî drí ʼẽlé trá rî kâtí.
53003002	Nĩ ngô ãwó, Ôvârí ãâʼdô ãmâ pãʼá õjílã õnjí drẽ zãâ rĩ ʼbá ĩyî úlị́ nõ ârílí kô rî yî drị́gạ́ sĩ.
53003003	Pạ̃tị́ị̃ ró, Ôvârí âʼdô mbârâkã âfẽʼá, gõʼdá kpá ãnî gãrã drị̃ îʼĩʼá tã õnjí tãsĩ.
53003004	Ôvârí ʼbã ãmâ pị̃pị̂sị́lị́ trá ậʼdị́lị́ ậʼdị̂ tã ãmâ drí ʼbãlé ndrĩ ãnî drí gõzó rĩʼá ʼẽlâ rî yî tãsĩ. Nĩngá sĩ, mã nị̃ ãnî trá kĩ nĩ rî, nĩ âʼdô kpá úlị́ ãmâ drí ʼẽʼá pẽlâ ãnî drí nõ âríʼá dódó.
53003005	Ôvârí õʼbã ãnî nị̃lâ kĩ nĩ rî, ãnî lôvó bê rĩʼá gólâ drị̃ị̂, gõʼdá Kúmú ãmákâ Yésũ Krístõ âʼdô ʼâ ậtũ-ậtũ âfẽʼá nĩ ãnî drí rĩzó bê tã lẽlẽ sĩ Ôvârí ʼá.
53003006	Ãmâ ậdrúpị̃ yî ãmâ îzó yí bê, mã âtâ tã nô ãnî drí Kúmú ãmákâ Yésũ Krístõ rî võ ʼá kĩ nĩ rî, nĩ õngî ạ́rị̂ ãníkâ, nĩ gõ ró ótó fã õjílã gólĩyî ãnî lãfálé ʼá õvõ ʼẽlé bê rî ʼbá yí kâ âyélé, tãlâ gólĩyî ʼdĩ ʼbá yî ʼé ĩyíkâ lôsĩ kô õzõ ãmâ drí îmbálé ãnî drí ʼẽlé rî kâtí.
53003007	Ãnî nyãányâ nị̃ trá kĩʼá nĩ rî, rĩʼá tã mbị̂ ʼî lôsĩ ʼẽzó té õzõ ãmâ drí ʼẽlé trá ãnî lãfálé ʼá tólâ nã kâtí. Mã ʼê ngá cú úrị̃ bê ãmâ rúʼbạ́ ʼásĩ võ võ ị̃tú kárá bũúũ ngạ́cị̂ ʼá, tãlâ mã õzó nyãsá ãníkâ nyãâ kô cú ĩtí lãfâ lâ fẽ ãkó.
53003009	Rĩʼá tã mbị̂ ʼî ãnî drí nyãsá fẽzó õjílã gólĩyî ãnî îmbá ʼbá rî yî drí. Ãʼdô kpálé ĩtí rî, mã ʼê ngá ʼẽʼẽ trá nyãsá ãmâ rúʼbạ́ kâ rî tãsĩ, ãʼdô ró bê tã âʼdâ ró lạ́tị̂ lôsĩ ʼẽʼẽ kâ rî ró ãnî nyãányâ drí.
53003010	Gõʼdá mã ʼbã tã âtâ trá kpá ãnî drí kĩ nĩ rî, õzõ õjílã õlẽ lôsĩ ʼẽʼẽ kô rî, ófẽ nyãsá kô drílâ.
53003011	Mã âtâ tã ãnî drí õzõ nõô ʼbá yí kâtí, tãlâ mã ârî trá kĩ nĩ rî, õjílã ãzâ ʼbá yî ãnî lãfálé ʼásĩ rĩʼá ĩyî pạ̃tị́ị̃ õvó ró cú ĩtí lôsĩ ʼẽʼẽ ãzâ ãkó ãlôwálâ. ʼDĩî gólĩyî rĩʼá cé ĩyî tị̂ sõʼá ĩʼdî tã õjílã ãzâ ʼbá yí kâ ʼá.
53003012	Õjílã gólĩyî rĩ ʼbá tã ʼẽlé ĩtí ʼdĩ ʼbá yî, mã ʼbã tã nô trá gólĩyî drí ngbálí-ngbálí Kúmú ãmákâ Yésũ rî võ ʼá kĩ nĩ rî, gólĩyî õrî lôsĩ ʼẽlé ĩyî drí pị̃pị̂sị́lị́ ạ̃ʼdị́ sĩ, nyãsá ĩyíkâ ûsúzó bê ĩʼdî sĩ lâ.
53003013	Õjílã ãzâ ʼbá yî ãʼdô kpálé õvó ró rî, ãmâ ậdrúpị̃ yî ãmâ îzó yí bê, nĩ rî ãnîngá gbõ cé lôsĩ pạ̃tị́ị̃ rî ʼẽlé ĩʼdî dódó.
53003014	Õzõ õjílã ãzâ õgã dó úlị́ ãmâ drí îgĩlí ãnî drí nõ ârílí rî, nĩ ndrê gólâ lị̃fị́ sĩ, gõʼdá nĩ ôngî cé ạ́rị̂ ãníkâ ĩʼdî, nĩ âyê ró gólâ rî ótó fã, tãlâ gólâ âʼdô ró bê ãnyĩ ró, gõʼdá rú jãlé tã mbị̂ rî ʼẽlé ĩʼdî.
53003015	Úlị́ nõ ĩtõ lâ âʼdó kô ãnî drí gólâ rî lôvó ʼbãzó kó rî kô, nĩ rî zãâ tã ị̂sũlị́ kĩ nĩ rî, gólâ ãnî õjílã ãzí ʼî, gõʼdá nĩ sõ ró drị́-mbílí gólâ rî lị̃fị́ ʼá tãlâ tã ʼdî tãsĩ.
53003016	Ĩtí rî, Kúmú ãmákâ rî nyãányâ lâ õʼbã ãnî rĩlí ãyĩkõ sĩ tã ãnî drí rĩʼá ʼẽlâ ndrĩ kárá rî tãsĩ. Kúmú tã ạ̃ʼdị́ kâ rî õfẽ tã ạ̃ʼdị́ ãnî drí.
53003017	Âʼdálé ãnî drí kĩʼá nĩ rî, má îgĩ wárãgã nô nĩ ãnî drí rî, ngbãângbânõ, mâ Póõlõ îgĩ ámâ rú nõ trá ãkpã nĩ ámâ drị́ nyãányâ sĩ ãnî drí. Nĩ nị̃ ámâ drị́ võ trá.
53003018	Ôvârí ãâʼdô ãní bê ndrĩ. Gólâ ãâfẽ õrẽ ãnî drí cú tãkó ĩtí. Ĩʼdî ʼdĩ.
54001001	Mâ Póõlõ, tíbê ʼbãlé lãjóʼbá Yésũ Krístõ kâ ró tã Ôvârí ãmâ pã ʼbá ró rî kâ rî sĩ gõʼdá kpá tã Yésũ Krístõ, gólâ ãmâ drí rĩzó lị̃fị́ ʼbãlé drị̃ lâ rî sĩ.
54001002	Má îgĩ wárãgã nô ní drí, Tĩmátĩyã. Nî rĩʼá õzõ ámâ mvá ífífí kâtí, tãlâ ní lẽ tã trá Yésũ Krístõ ʼá. Ôvârí tíbê ãmâ átá ró gõʼdá Kúmú ãmákâ Yésũ Krístõ bê, gólĩyî ʼâ ạ̃ậʼdị̂ ní rú, õfẽ õrẽ ní drí tã ạ̃ʼdị́ bê.
54001003	Má ʼbã tã nô ní drí ngbãângbânõ, õzõ má drí tã ʼbãrẽ ní drí ị̃tú gólâ má drí ʼẽzó nĩlí Mẽkẽdónĩyã ʼálâ rî tí. Ní rî áníkâ ãkpã Ẽfésõ ʼá tólâ, tãlâ ní ʼbã ró tã õjílã ãzâ ʼbá yî drí, gólĩyî ãâyê ró tã îmbâ-îmbâ ányâ ʼdĩ vólé.
54001004	Gõʼdá gólĩyî ãâyê ró kpá tị̂ ôcízó íʼdígówá gólĩyî tã ífí ãkó rî ʼbá yî tãsĩ rî, gõʼdá kpá tã gólĩyî drí õjílã lãfálé cãzó âʼdô ĩyî ạ́ʼbị́yạ́ yî rú vó ró rî. Õjílã õtírĩ rĩî tã ʼdî ʼbá yî âʼdálé gólĩyî drí rî, gólĩyî rî ĩyîngá gõʼdá lâwãlé ĩʼdî. Tã ʼdî ʼbá yî îcá kô õjílã pãlé ãlôwálâ, lạ́tị̂ gólâ õjílã pã ʼbá rî, âʼdô tã lẽlẽ Yésũ ʼá rî ĩʼdî.
54001005	Tã ífí má drí tã ʼdî âtázó ʼdĩ, tãlâ krístõ ʼbá yî ndrĩ õlẽ ró ĩyî ãzí-ãzí bê pị̃pị̂sị́lị́ ãlô sĩ, tãlâ gólĩyî rî tã õnjí ãkó tã ị̂sũ gólĩyíkâ ʼá, gõʼdá kpá tãlâ gólĩyî lẽ tã trá Yésũ ʼá pị̃pị̂sị́lị́ ãlô sĩ.
54001006	Õjílã ãzâ ʼbá yî ậvị̃ lạ́tị̂ gólâ âʼdó ʼbá mbị̂ rî trá. Gõʼdá gólĩyî lẽ bê kpálé tã ʼbãʼbã Ôvârí kâ îmbálé rî, gólĩyî rî cé tã ífí ãkó rî ị̂ʼbị̃lị́ ĩʼdî, tãlâ gólĩyî nị̃ị́ tã ífí úlị́ ĩyî ífífí kâ rî ʼá kô, gõʼdá gólĩyî nị̃ị́ tã mbị̂ drílĩyî rĩʼá âtálâ tã nị̃nị̃ lâ sĩ rî kô.
54001008	Mã nị̃ trá tã ʼbãʼbã Músạ̃ kâ rĩʼá tãndí ró tã âʼdázó õjílã drí ʼẽlé, õzõ õjílã õʼê tã lâ õzõ lạ́tị̂ gólâ tã lâ ʼbãzó rî tí rî.
54001009	Tã ʼbãʼbã ʼdî óʼbãá kô tã kĩzó õjílã gólĩyî rĩ ʼbá tã mbị̂ ʼẽlé ĩʼdî rî ʼbá yî rú. Bê-rî óʼbã tã kĩzó õjílã gólĩyî tã Ôvârí kâ gã ʼbá dó rî rú. ʼDĩî ʼbá yî rĩʼá õjílã gólĩyî rĩ ʼbá tã õnjí ʼẽlé rî ʼbá yî ĩʼdî, õzõ õjílã gólĩyî rĩ ʼbá õjílã ãzí fũlị́ rî yî, ãzâ ʼbá yî îcá ʼbá cú ândrê lâ yî fũlị́ ngãtá átá lâ yî fũlị́ rî yî tí,
54001010	õjílã gólĩyî rĩ ʼbá ậyị́lị́ õjílã ʼbã ʼbá ágó lâ ró ngãtá õkó lâ ró kô rî ʼbá yí bê rî yî, ngãtá ậyị́lị́ ãgô ãzí bê gõʼdá kpá ʼdĩyímvá bê rî yî, õjílã gólĩyî rĩ ʼbá õjílã ãzí ûgũlị́ gĩlí rạ̃gị́ị̃ ró rî yî, õjílã gólĩyî rĩ ʼbá õnjõ âdólé ĩʼdî rõô rĩzó tã ʼbãlé ʼẽlé lãtrí sĩ, gõʼdá ʼé tã lâ ʼdĩ kô rî yî tí,
54001011	gõʼdá kpá ĩtí õjílã gólĩyî vólé gã ʼbá trá dó tã má drí îmbálé trá gólĩyî drí Yésũ rî tãsĩ gólâ Ôvârí ãmbá ãmákâ rî drí tã lâ âtálé trá má drí pẽlé gólĩyî drí rî ârílí rî yí bê.
54001012	Ámákâ rî, má ʼê ãwô-ĩtí Kúmú ãmákâ Yésũ Krístõ drí, tãlâ gólâ âfẽ fãfã nĩ má drí lôsĩ ʼdî ʼẽzó. Má ʼê ãwô-ĩtí gólâ drí, tãlâ gólâ ị̂sũ tã nĩ kĩ, má ãʼdô îcáʼá cú lôsĩ lânjã íyíkâ ʼdĩ ʼẽlé. Tã ʼdî kâ rî tí rî, gólâ drí ámâ zĩzó âʼdólé íyî lị̃fị́ ró rû ị̂ʼbũlị́ yí drí.
54001013	Yésũ nị̃ trá kĩ nĩ rî, ạ̃kû ró rî, má rî trá tã õnjí âtálé yí rú, gõʼdá kpá rĩʼá gólâ rî mãlé. Má rî trá õjílã gólâkâ îzãlé. Gõʼdá má ʼélé bê tã õnjí ʼdĩ kpálé gólâ drí rî, gólâ rî ʼâ ậʼdị̂ trá má rú, tãlâ má ʼê tã ʼdî ʼbá yî ndrĩ ʼdó tã nị̃ ãkõ sĩ, má nị̃ị́ lạ́tị̂ mbị̂ âʼdô-âʼdô kâ kô, gõʼdá má lẽé bê tã gólâ ʼá drẽ kô rî.
54001014	Ngbãângbânõ rî, Kúmú ãmákâ âʼdâ ngá lẽlẽ trá má drí gạ̃rạ̃. Ĩtí rî, má lẽ tã trá Yésũ Krístõ ʼá, gõʼdá má lẽ gólâ trá rõô.
54001015	Ní ndrê drẽ, tã âtâ-âtâ tíbê õjílã drí âʼdózó mbị̂ tã lẽlé ʼá lâ rî ĩʼdî nõ, "Yésũ Krístõ rî gógó útị̂ ãngó ʼá nõ tã õnjí ʼbá pãlé." Gõʼdá mâ rî gógó, má ndrê ámâ ífífí bê rî, mâ rĩʼá tã õnjí ʼbá ʼî gạ̃rạ̃ tã õnjí ʼbá ãzí drị̃ị̂ sĩ.
54001016	Õzõ má drí âʼdórẽ trá kpálé tã õnjí ʼbá ʼî ʼdĩ tí rî, Yésũ rî gógó âyê tã õnjí ámákâ trá ndrĩ. Gólâ ʼê ʼdĩ ĩtí, ãʼdô ró bê pị̃pị̂sị́lị́ ạ̃ʼdị́ gólâkâ âʼdálé õjílã drí. Pị̃pị̂sị́lị́ ạ̃ʼdị́ gólâkâ mâ tíbê tã õnjí ʼbá ró gạ̃rạ̃ rî drí rî tãsĩ rî, tã Yésũ drí ãmâ pãzó rî âʼdô ʼbãʼá tã âʼdâ-âʼdâ ró õjílã gólĩyî tã lẽ ʼbá gólâ ʼá ạ̃tị́ ʼá tólâ rĩzó gbạ́dú zãâ rî yî drí.
54001017	Mã ị̂njị̃ Kúmú Yésũ zãâ gbạ́dú ạ̃dũkũ ãkó. Mã lûyị̂ gólâ rî rú zãâ gbạ́dú ạ̃dũkũ ãkó. Kũmũ gólâkâ âʼdô âʼdóʼá zãâ gbạ́dú ạ̃dũkũ ãkó. Õdrã fú gólâ kô ãlôwálâ. Gõʼdá íîcá kô gólâ rî ndrẽlé lị̃fị́ sĩ. Gólâ cé ĩʼdî Ôvârí pạ̃tị́-pạ̃tị̃ ʼî. Ãâʼdô ĩtí.
54001018	Ámâ mvá Tĩmátĩyã, má ʼbã tã trá ní drí âʼdózó ạ̃jú ʼbũ ʼbá tãndí Yésũ Krístõ kâ ró. Má ʼê trá ĩtí, tãlâ úlị́ gólâ Ôvârí drí âtálé õjílã ãzâ tị̂ lâ sĩ ạ̃kû ró ánî tãsĩ nâ rî tãsĩ. Úlị́ âtálé ánî tãsĩ rî ãâgâ ní drị̃ị̂.
54001019	Ní rî tã lẽlẽ sĩ Ôvârí ʼá gõʼdá ní rî tã mbị̂ ʼẽlé ĩʼdî. Õjílã ãzâ ʼbá yî gã ĩyî trá dó tã îmbâ-îmbâ gólâ mbị̂ rî lẽlé. Tã îmbâ-îmbâ tãndí ʼdĩ võ lâ ʼá rî, gólĩyî lẽ ĩyîngá gõʼdá tã îmbâ ányâ ĩʼdî.
54001020	Ãgô gólĩyî rị̃ Hẽmĩnásĩ yî Ãlẽkẽzándã bê lẽ ĩyîngá tã îmbâ-îmbâ ányâ ĩʼdî. Ngbãângbânõ rî, má âyê gólĩyî trá Sãtánã drị́gạ́, gólĩyî ũnị̃ ró bê kĩ nĩ rî, yĩ îmbâ gõʼdá tã îmbâ-îmbâ ányâ Yésũ tãsĩ rî kô.
54002001	Má ʼbã tã ạ́ngị́ nõ ní drí. Ãmâ krístõ ʼbá ró rî yî, mã îjî Ôvârí ngá gólâ îcá ʼbá ãmâ drí ndrĩ rî âfẽlé ãmâ drí. Mã ʼê kpá ãwô-ĩtí tã gólâ Ôvârí drí ʼẽlé ãmâ drí rî tãsĩ. Mã ʼê rãtáã Ôvârí rî îjílí ngá ãzâ ʼbá yî tãsĩ õjílã ãzâ ʼbá yî drí.
54002002	Mã ʼê rãtáã kúmú ạ́ngị́ ạ́ngị́ rî ʼbá yî tãsĩ, gõʼdá kpá õjílã ndrĩ âʼdó ʼbá ĩyî lạ́tị̂ gólâ tã gólâ ʼdẽ ʼbá vũdrị́ kô kâ ʼá rî tãsĩ, tãlâ mã rî ró bê ạ̃ʼdị́ ró lâṇõ ãkó, gõʼdá ãmâ rî gógó drí rĩzó zãâ tã âʼdó ʼbá mbị̂ rî ʼẽlé ĩʼdî.
54002003	ʼDĩî yî tã gólĩyî âʼdó ʼbá tãndí ró ãmâ drí ʼẽlé rî yî ĩʼdî. Drílĩyî Ôvârí gólâ ãmâ pã ʼbá rî ʼbãzó âʼdólé ãyĩkõ ró.
54002004	Ôvârí ĩʼdî lẽ ʼbá õjílã pãlé ndrĩ. Gólâ lẽ kpá ãmâ drí ndrĩ tã îmbâ gólâ âʼdó ʼbá mbị̂ rî nị̃lị́ ĩʼdî gõʼdá kpá ʼẽlâ. Tã îmbâ ʼdĩ drí âʼdózó nõtí.
54002005	Ôvârí gólâ pạ̃tị́ị̃ ró rî rĩʼá cé ãlô õjílã drí ãngó ʼá nõngá ndrĩ. Gõʼdá kpá õjílã rĩʼá cé ãlô tã êdé ʼbá ró ãmâ lãfálé Ôvârí bê rî ʼá, gólâ rĩʼá Yésũ Krístõ ĩʼdî.
54002006	Gólâ drã trá ãmâ õjílã ndrĩ rî drí, drị̃ tĩ ʼbá ró. Ĩtí rî, kậyị̂ îcá ʼbá rî ʼá rî, Yésũ âʼdâ tã trá õdrã gólâkâ rî sĩ kĩ, Ôvârí lẽ õjílã pãlé ndrĩ.
54002007	Âʼdô bê ĩtí rî, ĩʼdî gólâ drí ámâ zĩzó âʼdólé lãjóʼbá ró tã âtî-âtî Yésũ rî tãsĩ rî pẽlé gõʼdá tã lẽlẽ pạ̃tị́ị̃ îmbálé ʼbạ̃súrú ãngó nõ kâ ʼásĩ ndrĩ. Má âdó õnjõ ʼî kô, má rî tã pạ̃tị́-pạ̃tị̃ âtálé ĩʼdî.
54002008	Gõʼdá õzõ nĩ õtírĩ rû êʼbé rãtáã ʼẽlé Ôvârí drí rî, nĩ ʼê rãtáã gólâ drí tã õnjí lậpị̂-lậpị̂ ãkó ãnî pị̃pị̂sị́lị́ ʼá, gõʼdá kpá õmbã ãkó õjílã ãzâ bê, gõʼdá kpá tã ị̂sũ gólâ lâwã-lâwã õjílã ãzâ bê rî kâ ãkó.
54002009	Gõʼdá ãʼdô tã õkó kâ rî tãsĩ rî, má lẽé õkó drí rĩlí ítá gólĩyî ʼbã ʼbá ãgô drí lẽzó ậyị́lị́ gólĩyí bê rî sõlé kô. Gólĩyî õrî cé rĩʼá ĩyî êdélé ĩʼdî sũzó kô, âʼdó rĩzó drị̃ ʼdĩlí dáãbõ sõzó ʼá lâ, ngãtá bị́ ʼá, ngãtá ômbê ʼá yã rî kô.
54002010	Tã ʼdî võ lâ ʼá rî, gólĩyî õʼê tã ĩyî drí ʼbãzó sũsũ ró rî ĩʼdî, âʼdô tã ʼẽʼẽ mbị̂ rî sĩ. Gólĩyî õʼê tã tãndí ĩʼdî, õzõ õkó gólĩyî rĩ ʼbá pạ̃tị́-pạ̃tị̃ Ôvârí rî ị̂njị̃lị́ rî kâtí.
54002011	Gõʼdá õkó ị̃ị̂lị̂ tã kpá rĩzó íyî ífífí ʼbãlé rĩzó mãnísĩ ró õjílã gólâ ʼbã ʼbá mbârâkã bê gólĩyî drị̃ị̂ rî drí.
54002012	Má lẽé õkó drí rĩzó ãgô lị̃fị́ îcílí tã Ôvârí kâ ʼá kô, ngãtá ʼbãzó ãmbá ró ãgô drị̃ị̂ yã rî kô. ʼDĩî võ lâ ʼá rî, má lẽ õkó drí rĩlí tị́tị́ ró.
54002013	Tãlâ Ôvârí êdê Ádãmã sị́sị́, gõʼdá ʼdĩî vósĩ rî, drílâ gõzó Áwã rî êdélé Ádãmã drí õkó ró.
54002014	Gõʼdá nĩngá sĩ rî, Ádãmã âʼdó kpá ĩʼdî sị́sị́ Sãtánã drí âdólé rî kô, Sãtánã âdô õkó ĩʼdî. Tã ʼdî kâ rî tí rî, õkó ʼê tã õnjí trá tã ʼbãʼbã Ôvârí kâ rú.
54002015	Õzõ ãʼdô kpálé ĩtí rî, Ôvârí pâ õjílã trá ndrĩ mvá gólâ õkó ãzâ drí tị̃lị́ rî sĩ. Ĩtí rî, õkó rî ʼbá yî õrî tã lẽlẽ sĩ Ôvârí ʼá. Gólĩyî õrî õjílã lôvó bê. Gólĩyî õrî tã gólâ Ôvârí rî cĩ ʼbá rî ʼẽlé ĩʼdî zãâ bạ̃dị̃.
54003001	Tã drị̃-ʼbá õjílã Ôvârí kâ rî kâ tãsĩ rî, tã âtâ-âtâ ãzâ rĩʼá nõtí tíbê tã lẽzó ʼá lâ pạ̃tị́ị̃ ró rî kĩ nĩ rî, õzõ õjílã ãzâ õcê rû trá ʼẽzó ʼbãlé drị̃-ʼbá õjílã Ôvârí kâ rî kâ ró rî, gõʼdá lẽ lôsĩ tãndí ʼẽlé ĩʼdî.
54003002	Õjílã gólâ âʼdó ʼbá drị̃-ʼbá õjílã Ôvârí kâ rî kâ ró drí rĩlí cú ĩtí tã ányâ ãzâ ʼẽ ãkó, tãlâ õjílã ãzâ õzó tã õnjí ãzâ ûsú gólâ ngá lésĩ kô. Gólâ õrî rĩrĩ âʼdô ʼẽʼá ʼbãlé nõtí, ãâʼdô cé õkó bê ãlô. Gólâ ãâʼdô tã trõ ʼbá ró lôvó rúʼbạ́ kâ drị́gạ́ sĩ. Gólâ õrî mãnísĩ, gólâ ãâʼdô ị̂njị̃-ị̂njị̃ ró, âʼdô rĩrĩ gólâkâ rî ʼásĩ. Gólâ ãâʼdô õjílã gólâ ũmú ró yí drí ʼbã ʼá rî lôvó lâ ʼbã ʼbá ró. Gólâ ãâʼdô îcáʼá cú tã îmbálé dódó ãzí-ãzí drí.
54003003	Gõʼdá gólâ ãâʼdô õdrá mvũ ʼbá ró rĩʼá gólâ rî cĩlí kô. Gólâ ãâʼdô ʼálé âdrã ʼbá ró rĩʼá rû fũlị́ kô. Gõʼdá gólâ ãâʼdô ʼdõnyá-ãzí drị̃ tũ ró, gólâ õrî lâwãlé kpá kô. Gólâ ãâʼdô ãrõ-ãrõ ʼbá ʼî lãfâ tãsĩ kô.
54003004	ʼDĩî rî ʼásĩ ndrĩ rî, gólâ ãâʼdô íyíkâ njãâ íyî õkó rî îcílí dódó lạ́tị̂ ãzâ ʼbá yî ʼásĩ. Gólâ ĩîcî íyî mvá yî dódó íyî rõlé kpá íyî ị̂njị̃lị́ gạ̃rạ̃.
54003005	Õzõ õjílã ãzâ ĩîcâ ʼbã ʼálé íyî ífífí kâ vó lâ ndrẽlé kô rî, gólâ îcá kpá kô âʼdólé drị̃-ʼbá ró õjílã Ôvârí kâ drị̃ị̂.
54003006	Drị̃-ʼbá õjílã Ôvârí kâ rî kâ ãâʼdô drẽ õjílã gólâ tã Ôvârí kâ drí ʼẽʼá jó ʼdị̃lị́ ʼá lâ rî ĩʼdî kô, gólâ õzó âʼdó ạ́rú-ạ́rúwạ́ ʼbá ró, Ôvârí drí tã-vó lâ kĩlí, õzõ gólâ drí tã-vó Sãtánã kâ kĩrĩ ạ́rú-ạ́rúwạ́ gólâkâ tãsĩ rî tí.
54003007	ʼDĩî ʼásĩ ndrĩ rî, drị̃-ʼbá õjílã Ôvârí kâ rî kâ õrî rĩrĩ dódó sĩ, tãlâ õjílã ãzâ ʼbá yî âʼdó ʼbá krístõ ʼbá ró kô rî ũnị̃ ró ĩyî bê, gólâ rĩʼá õjílã tãndí ʼî, tãlâ õjílã õzó tã ányâ âtá gólâ rú, gõʼdá gólâ âʼdô ʼdẽʼá bãfí Sãtánã drí cãlé gólâ drí rî ʼá.
54003008	Gõʼdá ãʼdô tã ngá kạ̃nị́sạ̃ kâ vó lâ ndrẽ ʼbá rî tãsĩ rî, gólĩyî õrî mãnísĩ, gólĩyî ãâʼdô ị̂njị̃-ị̂njị̃ ró âʼdô rĩrĩ gólĩyíkâ rî ʼásĩ. Gólĩyî ãâʼdô õdrá mvũ ʼbá ró rĩʼá gólĩyî cĩlí kô. Gólĩyî ãʼdô ãrõ-ãrõ ʼbá ʼî lãfâ tãsĩ kô.
54003009	Gólĩyî õlẽ tã pị̃pị̂sị́lị́ ãlô sĩ tã îmbâ gólâ tíbê Ôvârí drí âʼdálé ãmâ drí ngbãângbânõ úlị́ Yésũ kâ sĩ rî ʼá.
54003010	Ólẽ ngá kạ̃nị́sạ̃ kâ vó lâ ndrẽ ʼbá ndrẽlé ndrẽndrẽ dódó zĩlí ngãtá gólâ õjílã tãndí ʼî ngã kô yã rî. Õzõ ʼdĩî rî vósĩ, ũûjũ gólâ trá dódó cú ĩtí tã ányâ ãzâ ãkó rî, ʼdĩî gólâ ĩʼdî õjílã tãndí ró ãnî drí ʼbãlé ngá kạ̃nị́sạ̃ kâ vó lâ ndrẽ ʼbá ró.
54003011	Ĩtí rî, ãʼdô drị̃-ʼbá kạ̃nị́sạ̃ kâ rî õkó lâ yî tãsĩ rî, gõʼdá kpá ândrê kạ̃nị́sạ̃ kâ rî tãsĩ rî, ólẽ gólĩyî drí rĩlí kpá dódó. Gólĩyî drí rĩlí tã ị̂njị̃-ị̂njị̃ sĩ, gólĩyî ãâʼdô tã mbị̂ ʼẽ ʼbá ró. Gólĩyî õrî rĩʼá úlị́ õnjí âtálé õjílã rú kô. Gólĩyî õrî õdrá mvũlị́ rõô kô.
54003012	Ngá kạ̃nị́sạ̃ kâ vó lâ ndrẽ ʼbá yî drí ʼbãlé kpá õkó bê cé ãlô. Gólĩyî õrî kpá ʼdĩyímvá ĩyíkâ vó lâ ndrẽlé kpá ʼbã ʼálé ĩyíkâ ndrẽlé dódó.
54003013	Õzõ ngá kạ̃nị́sạ̃ kâ vó lâ ndrẽ ʼbá ʼdĩ ʼbá yî õʼê tã ʼdî ʼbá yî dódó rî, gõʼdá õjílã âʼdô gólĩyî ị̂njị̃ʼá. Gõʼdá gólĩyî drí kpá rĩzó tã gólĩyî drí lẽlé Yésũ Krístõ ʼá pạ̃tị́ị̃ ró rî tã lâ âtálé õjílã drí fãfã sĩ.
54003014	Tĩmátĩyã, õzõ má õlẽ kpálé ʼẽʼá nĩlí ánî ndrẽlé ngbãângbânõ rî, gõʼdá õzõ má õngâ drẽ nĩlí ʼwãâ kô rî, wárãgã nô âʼdô lạ́tị̂ gólâ õjílã gólĩyî ʼbã ʼálé Ôvârí kâ rî kâ drí rĩzó lôsĩ Ôvârí kâ ʼẽlé rî âʼdáʼá ní drí. Ãmâ õjílã Ôvârí gólâ rĩ ʼbá zãâ gbạ́dú rî kâ ĩʼdî, gõʼdá rĩ ʼbá tã mbị̂ gólâ rî tãsĩ rî ậtị̃lị́ rî ʼbá yî ĩʼdî.
54003016	Nĩ ârî drẽ, tã lậpị̂-lậpị̂ ró gólâ ãmâ õjílã ʼbã ʼbá âʼdólé ngá ãlô ró Ôvârí bê rî Yésũ ĩʼdî. Yésũ ĩʼdî ânĩ ʼbá ûrú lésĩ tị̃lị́ ʼbã ʼbá õjílã mvá ró ãmâ drị̃ tĩ ʼbá ró rî. Gólâ kpá ĩʼdî Líndrí Tãndí Ôvârí kâ drí îngálé õdrã ʼásĩ âʼdálé ãmâ drị̃ tĩ ʼbá ró rî. Mãlãyíkã âʼdô kpá trá gólâ bê lị̃fị́ drị̃ ʼbá ró gólâ drí. Gõʼdá Ôvârí trõ gólâ trá ûrú ʼálâ võ kãʼdâ-kãʼdâ íyíkâ rî ʼá. Gõʼdá gólâ ĩʼdî ãmâ drí rĩʼá tã gólâkâ pẽlé ãngó ãmbá nõ ʼbá yî ʼásĩ ndrĩ rî. Gõʼdá gólâ kpá ĩʼdî õjílã ãzâ ʼbá yî drí tã lẽlé ʼá lâ ãngó ʼásĩ ndrĩ pị̃pị̂sị́lị́ ãlô sĩ rî.
54004001	Tĩmátĩyã, Líndrí Tãndí Ôvârí kâ âʼdâ tã trá ãmâ drí tã mbị̂ ró kĩ nĩ rî, ngbãângbânõ rî, tã îmbá ʼbá ãzâ ʼbá yî âʼdô tã lẽʼá tã ányâ gólâ líndrí õnjí drí âʼdálé gólĩyî drí rî ʼá. Drílĩyî tã lẽlẽ ĩyíkâ Yésũ ʼá rî âyézó. Gõʼdá gólĩyî nị̃ bê tã ʼdî kpálé tã ányâ ró rî, gólĩyî rî trá zãâ tã lẽlé ʼá lâ. Gólĩyî âʼdô trá õzõ õjílã gólâ rúʼbạ́ lâ drí ậrị́lị́ ậdị̂ ãmé ôtójõ ʼbá kô rî kâtí. Nĩngá sĩ rî, gólĩyî kĩ nĩ rî, yĩ ãâʼdô õjílã Yésũ kâ, rĩʼá õjílã ãzí âdólé õnjõ sĩ.
54004003	Tã îmbâ gólĩyíkâ rĩʼá nõ, gólĩyî lẽé kô õjílã drí âʼdólé õkó bê. Gõʼdá gólĩyî âtâ kpá trá kĩ nĩ rî, âʼdó kô tãndí ró õjílã drí rĩzó ãʼwá ãzâ ʼbá yî nyãlé, tãlâ Ôvârí õzó ʼbãâ õmbã ró õjílã ʼdî ʼbá yí bê. ʼDĩî ʼdó õnjõ ʼî, tãlâ ngá ʼdĩ ʼbá yî Ôvârí ʼbã nĩ fẽlé gólĩyî drí ngá nyãnyã ró. Ôvârí ị̂sũ trá nõtí kĩ nĩ rî, gólĩyî tã lẽ ʼbá trá pạ̃tị́ị̃ tã îmbâ-îmbâ mbị̂ Yésũ rî tãsĩ rî ʼá rî yî drí ãwô-ĩtí ʼẽzó yí drí ngá nyãnyã ndrĩ ʼdî ʼbá yî tãsĩ. Má âtâ ĩʼdî nõ, tãlâ ngá ndrĩ Ôvârí drí ʼbãlé rî rĩʼá tãndí ró, âʼdó kô ngá gólâ Ôvârí drí âfẽlé ʼdĩ õjílã drí ãkípálâ gãlé.
54004005	Má âtâ nõtí, tãlâ îtõ võ ʼá rî, Ôvârí ʼbã ngá ãmbá nõ ʼbá yî bê ndrĩ rî, gólâ drí ndrẽzó lâ rĩʼá tãndí ró, ãʼdô ró õjílã drí. ʼDĩî ʼásĩ ndrĩ rî, õjílã ũnị̃ ró bê kĩ nĩ rî, ngá ndrĩ ʼdî ʼbá yî, Ôvârí âfẽ nĩ ãmâ drí. Mã õʼê ãwô-ĩtí ãmbá Ôvârí drí tã lâ tãsĩ.
54004006	Tĩmátĩyã, õzõ ní õrî tã má drí âtálé trá ní drí rî ʼbá yî îmbálé ánî ậdrúpị̃ krístõ ʼbá ró rî yî drí rî, áâʼdô ánî âʼdáʼá rû ị̂ʼbũ ʼbá tãndí Yésũ Krístõ kâ ró. Õzõ ní õʼê tã ʼdî ĩtí rî, ní âʼdô rĩʼá fãfã ûsúlị́ kôrô tã âtî-âtî gólâ ãmákâ ãmâ drí rĩʼá îmbálâ nõ sĩ. Tã âtî-âtî nã rĩʼá tã îmbâ tãndí ʼî ní drí tã lẽzó ndrĩ ʼdó ʼá lâ.
54004007	Gõʼdá ní ârî íʼdígówá ányâ ʼdĩ ʼbá yî kô. Gólĩyî tã ífí ãkó. Gõʼdá ní ûjũ ánî ífífí ʼbãlé tã ʼẽlé gạ̃rạ̃ tã gólĩyî ãyĩkõ lâ drí Ôvârí rî cĩlí rî ʼá.
54004008	Ní ʼê ĩtí, tãlâ õzõ õjílã ãzâ ũûjũ íyî rúʼbạ́ ʼbãlé âʼdólé mbârâkã bê rî, áâʼdô gólâ rî pãʼá kpá fínyáwá. Gõʼdá õjílã ãzâ õrî zãâ tã gólâ ãyĩkõ lâ drí Ôvârí rî cĩlí rî ʼẽlé ĩʼdî rî, áâʼdô gólâ rî pãʼá lậvũlị́ kôrô. Má âtâ ĩtí, tãlâ rĩrĩ tãndí ãmákâ âʼdô ãmâ pãʼá tã Ôvârí drí lẽlé ãmâ drí ʼẽlé ngbãângbânõ rî nị̃lị́ gạ̃rạ̃, gõʼdá kpá ãmâ ʼbãlé drị́-ʼâ ûsúlị́ õdrã ãmákâ vósĩ.
54004009	Ní ndrê drẽ, tã âtâ-âtâ tíbê õjílã drí âʼdózó mbị̂ tã lẽlé ʼá lâ rî ĩʼdî nõ,
54004010	Ôvârí gólâ rĩ ʼbá zãâ rî ĩʼdî ãmâ drí lị̃fị́ ʼbãzó drị̃ lâ ʼdíyî pã ʼbá õjílã ndrĩ tã gólâkâ lẽ ʼbá trá rî ʼbá yí kâ ró.
54004011	Ní îmbâ tã ʼdî ʼbá yî ndrĩ, gõʼdá ní ʼbã tã lâ õjílã ʼdî ʼbá yî õʼê ró.
54004012	Tĩmátĩyã, ní ʼbã âʼdô-âʼdô áníkâ ãʼdô lậnjị̃-lậnjị̃ ró õjílã ãzí lị̃fị́, drị́-ãcê ámákâ ʼdĩ bê, õzõ ní ãʼdô kpálé ʼdĩyímvá ró rî. Kpá ĩtí rî, ní âʼdâ tã õjílã gólĩyî tã lẽ ʼbá Ôvârí ʼá rî ʼbá yî drí, gólĩyî drí lạ́tị̂ tíbê drílĩyî ʼẽzó rĩlí tãndí ró rî nị̃zó. Ní âtâ úlị́ tãndí ĩʼdî gõʼdá ní ʼê tã mbị̂mbị̂ tãndí ró, ní lẽ õjílã, ní lẽ tã Ôvârí ʼá pị̃pị̂sị́lị́ ãlô sĩ, ní âʼdô pị̃pị̂sị́lị́ bê tãndí ró tã ndrĩ ní drí rĩʼá ʼẽlâ rî ʼá. Ní âʼdâ lị̃fị́ õkó drí kô.
54004013	Tãlâ má âgõó drẽ ʼwãâ ánî ngálâ kô rî, má lẽ ní sõ fãfã tã lẽ ʼbá yî ʼá, ãʼdô ró drílĩyî Ôvârí rî ị̂njị̃zó. Ní âʼdô njãâ úlị́ Ôvârí kâ pẽlé ãzí-ãzí drí, õzõ õtírĩ ĩyî rû êʼbé võ ãlô ʼá rî, ní îmbâ úlị́ ʼdĩ ʼbá yî tãndí ró.
54004014	Ní njâ fãfã gólâ Ôvârí drí âfẽlé ní drí tã îmbázó cú ĩtí rî rú kô, ãmâ drị̃-ʼbá kạ̃nị́sạ̃ kâ õtírĩ drị́ ʼbãâ ní drị̃ị̂ rãtáã ʼẽzó ní drí rî. Ní ndrê tãndí ró fãfã gólâ fẽlé ní drí ʼdĩ, ní ʼê tã lâ tãndí ró, tã lâ ʼbã nî trá njãâ tã îmbálé. Úlị́ gólâ Ôvârí drí âtálé õjílã ãzâ tị̂ lâ sĩ ánî tãsĩ rî ʼbã nî trá njãâ mbârâkã bê tã îmbálé.
54004015	Ní ʼbã ánî pị̃pị̂sị́lị́ ãlô âʼdólé âʼdô-âʼdô tãndí sĩ ãzí-ãzí lãfálé, gõʼdá kpá tã îmbâ-îmbâ tãndí îmbálé ĩʼdî. Õzõ ní õʼê ĩtí rî, õjílã ndrĩ âʼdô ndrẽʼá lâ kĩ, tã lẽlẽ áníkâ rĩʼá mbãʼá. Nî gõʼdá rĩʼá tã nô ʼbá yî ʼẽʼá gạ̃rạ̃ sị́sị́ rî drị̃ị̂ sĩ.
54004016	Tã ndrĩ ʼdî ʼbá yî ʼásĩ rî, ní mbã ní drị̃ị̂ rĩlí dódó gõʼdá kpá tã îmbâ-îmbâ tãndí îmbálé ĩʼdî. Ní rî ʼẽlâ ĩtí. Tãlâ ní õʼê ĩtí rî, âʼdô ánî ífífí pãʼá õdrã áníkâ vósĩ, âʼdô kpá õjílã gólâ rĩ ʼbá tã áníkâ ârílí rî pãʼá.
54005001	Ní âtâ tã mbị̂ õjílã gólĩyî ãrãkã ró rî yî drí mãnísĩ, õzõ ní drí tã mbị̂ âʼdárẽ ánî átá drí rî tí, tãlâ gólĩyî õrî ró bê tãndí ró. Gõʼdá ní âʼdâ tã mbị̂ ĩʼdî kpá õkó gólĩyî ãrãkã ró rî yî drí, õzõ ní drí tã mbị̂ âʼdárẽ ánî ândré drí rî tí, kpá gólĩyî ãgô mvá ró rî drí, õzõ ánî ậdrúpị̃ drí rî kâtí, gõʼdá kpá õkó mvá ró rî yî drí, õzõ ánî îzó yî drí rî kâtí. Õzõ ní ãâʼdô bí tã âtáʼá õkó drí rî, ní âʼdâ lị̃fị́ drílĩyî kô.
54005003	Ãnî ndrĩ, nĩ ndrê ạ̃yị́zị́ gólĩyî âʼdó ʼbá áró ãkó rî ʼbá yî vó lâ yî. Gõʼdá õzõ ạ̃yị́zị́ rî ʼdĩ ãʼdô mvá bê ngãtá ózõwá bê rî, áró gólâkâ ʼdĩ ʼbá yî âʼdô gólâ rî vó ndrẽʼá nĩ. Gólĩyî âʼdô âʼdóʼá ngá ĩzã lâ drí ĩyî ândré ngãtá dẽdé ʼdĩ ʼẽ ʼbá rî ʼẽlé sị́sị́ drílâ, tãlâ ngá gólâ gólĩyî ândrê ʼdĩ drí ʼẽlé drílĩyî drẽ ãkpã gólĩyî drí âʼdózó drẽ fínyáwá rî võ lâ ʼá. ʼDĩî tã gólâ ãyĩkõ lâ drí Ôvârí rî cĩlí rî ĩʼdî.
54005005	Õzõ ạ̃yị́zị́ ãʼdô áró ãkó pạ̃tị́ị̃ rî, ʼdĩî rî gólâ rî lị̃fị́ ʼbãlé tótó Ôvârí drị̃ị̂. Gõʼdá gólâ drí rĩzó rãtáã ʼẽlé ị̃tú vósĩ cé Ôvârí drí íyî pãlé.
54005006	Gõʼdá ãʼdô ạ̃yị́zị́ gólâ rĩ ʼbá cé ngá gólâ ãyĩkõ lâ drí gólâ rî cĩlí rî lẽlé ĩʼdî rî, gólâ lẽé tã gólâ âʼdó ʼbá Ôvârí kâ ró rî kô.
54005007	Tĩmátĩyã, ní ʼbã tã krístõ ʼbá yî drí kĩ nĩ rî, gólĩyî õʼê tã ʼdî ĩtí dódó, tãlâ óõzó tã ányâ âtá gólĩyî rú.
54005008	Õzõ õjílã ãzâ õndrê ʼbã ʼálé íyî áró yí kâ vó lâ kô tãndí ró rî, ngîngî lâ íyî ândrê yî ngãtá íyî dẽdé yî vó kô rî, ʼdĩî kpá rĩʼá õzõ gólâ drí úlị́ Ôvârí kâ âyérẽ tí. Tã õnjí gólâkâ rî lậvũ trá kôrô õjílã gólâ tã lẽ ʼbá Yésũ ʼá kô rî kâ drị̃ị̂ sĩ.
54005009	Ạ̃yị́zị́ ãnî drí ʼẽʼá rú lâ yî îgĩlí pãlé ngá-ĩyínyâ sĩ rî ãâʼdô gólĩyî ndrô lâ yî drí lậvũlị́ trá nyâʼdî-nâ drị̃ị̂ sĩ rî ĩʼdî, gõʼdá kpá ậyị́ ʼbá ãgô ãzâ bê ágó lâ drị̃ị̂ sĩ kô rî ĩʼdî.
54005010	Gõʼdá kpá gólâ rî rú drí rĩʼá lị̂kúlị́ tã ʼẽʼẽ tãndí íyíkâ ʼá rî ĩʼdî. Gólâ drí rĩzó õjílã pãlé kpálé lâṇõ ãmbá gólĩyî ʼẽ ʼbá ʼdĩ ʼbá yî ʼásĩ rî, drílâ ʼdĩyímvá íyíkâ lị̃fị́ lâ îcízó dódó. Gõʼdá gólâ kpá rĩʼá sị́ bê ârí ró õjílã gólĩyî lâṇõ bê rî drí, rĩʼá ngá nyãnyã fẽlé gólĩyî drí ʼwãâʼwâ. Gólâ drí âʼdólé ị̃tú vósĩ cé njãâ tã tãndí ʼẽlé ĩʼdî õjílã Ôvârí kâ drí.
54005011	Nĩ îgĩ ạ̃yị́zị́ gólĩyî õkó mvá ró ʼdĩ ʼbá yî rú lâ yî gólĩyî ní drí ʼẽʼá pãlâ rî lãfálé kô. Tãlâ gólĩyî ĩtí ʼdĩ ʼbá yî drẽ ĩyî zãâ ágó lôvó bê ʼẽzó ágó ãzâ trõlé. Ĩtí rî, gólĩyî ʼbã lãtrítrí trá yĩ trõó ágó ãzâ kô, gõʼdá õzõ gólĩyî gõʼdá õtrõ ágó ãzâ trá óʼdí rî, gólĩyî njâ ĩyî lãtrítrí gólĩyî drí ʼbãlé ʼdĩ tã lâ trá, ʼdĩî trá gõʼdá tã õnjí ʼî, ʼé ĩyî tã ʼbãʼbã ĩyíkâ Yésũ drí rî tã lâ kô.
54005013	Gõʼdá ãʼdô trá ĩtí rî, íîgĩ gólĩyî rú kô, gólĩyî õzó rĩî ĩyíkâ gbõ ĩtí tãkó nĩʼá ʼbã-tị̂ kpã bê nĩʼá tị̂ sõlé úlị́ õjílã kâ ʼásĩ. Gólĩyî rî kpá nĩʼá lậmú bê úlị́ ũnúnûwạ́ tã ngõngõ bê ʼbã-tị̂ ʼásĩ õjílã rú, ʼdĩî rî âʼdó tã drílĩyî ʼẽlé rî ĩʼdî kô.
54005014	ʼDĩî rî tí rî, má ị̂sũ tã trá nõtí. Ạ̃yị́zị́ gólĩyî ʼbã ʼbá õkó mvá ró rî yî õtrõ ĩyî ágó óʼdí ũtị̂ ró ĩyî mvá ãzâ õndrê ró ĩyî ʼbã ʼálé ĩyíkâ vó lâ bê tãndí ró. Gólĩyî õʼê cé tã âʼdó ʼbá tãndí rî ĩʼdî õzó ãnî rú îzãâ.
54005015	Má âtâ tã ʼdî ĩtí ʼdĩ, tãlâ ạ̃yị́zị́ ãzâ ʼbá yî rĩʼá, gólĩyî njâ Ôvârí rî tã trá gõʼdá gólĩyî cé õzõ Sãtánã rî ãzí-ãzí kâtí.
54005016	Õzõ õjílã ãzâ tã lẽ ʼbá Ôvârí ʼá rî, ãʼdô ạ̃yị́zị́ bê íyî áró ró rî, gólâ õndrê vó lâ dódó, õzó lâṇõ ʼdî âyé õjílã kạ̃nị́sạ̃ kâ drí rĩzó ạ̃yị́zị́ ʼdĩ vó lâ ndrẽlé cé nĩ kô. Gõʼdá õjílã kạ̃nị́sạ̃ kâ õrî ró cé ạ̃yị́zị́ gólĩyî ʼbã ʼbá ĩzã ró áró ãkó îcá ʼbá ĩyî vó ndrẽlé kô rî ʼbá yî vó lâ ndrẽlé cé ĩʼdî.
54005017	Krístõ ʼbá yî ãâʼdô drị̃-ʼbá ĩyíkâ rî ị̂njị̃-ị̂njị̃ lâ bê tãndí ró. Ãmbá lâ, gólĩyî ị̃ị̂njị̃ drị̃-ʼbá ĩyíkâ tã Ôvârí kâ pẽ ʼbá õjílã drí rî, gõʼdá kpá gólĩyî rĩ ʼbá îcílâ rî ʼbá yí bê.
54005018	Nĩ ị̂njị̃ gólĩyî ngá fẽfẽ sĩ drílĩyî, tãlâ tã îgĩ Ôvârí kâ âtâ trá kĩ nĩ rî, "Nĩ âyê kõrõnyã ãníkâ ʼbã kâ rî ʼbá yî ngá nyãlé dódó, tãlâ gólĩyî rî nĩ ãnî pãlé." Gõʼdá áâtâ kpá nõngá kĩ nĩ rî, õjílã gólâ lôsĩ ʼẽ ʼbá rî tã lâ ʼdé vũdrị́ kô drị́-ʼâ fẽzó drílâ.
54005019	Õzõ õjílã ãzâ ãâtâ úlị́ ãzâ ʼbá yî trá drị̃-ʼbá õjílã Ôvârí kâ rî kâ rî ʼbá yî rú rî, nĩ lẽ tã-drị̃ kô ʼwãâʼwâ tã gólĩyíkâ ʼdĩ bê, té õzõ lị̃fị́ drị̃ ʼbá ãʼdô bê rị̃ ngãtá nâ tã õnjí gólâkâ ʼdĩ ndrẽ ʼbá kĩʼá nĩ rî, gólâ ʼê trá pạ̃tị́ị̃ ró rî.
54005020	Õzõ drị̃-ʼbá ãzâ õʼê tã õnjí trá pạ̃tị́ị̃ rî, nĩ âʼdâ tã õnjí gólâkâ ʼdĩ gólâ drí õjílã gólĩyî kạ̃nị́sạ̃ kâ ndrĩ ʼdî ʼbá yî ândrá, tãlâ ạ̃mbúkũ lâ ʼdĩ ʼbá yî õrô ró ĩyî tã bê tã õnjí ʼẽzó ĩyî ífífí rú.
54005021	Nĩ âʼdô tã ʼẽʼẽ bê ĩtí ndrĩ drị̃-ʼbá kạ̃nị́sạ̃ kâ drí. Õzõ nĩ õʼê tã ʼdî ʼbá yî trá ĩtí rî, nĩ âmbê lị̃fị́ kô tã õnjí ãnî ãzí-ãzí drị̃-ʼbá ró rî kâ drị̃ị̂. Má lẽ ãnî drí lãtrítrí ʼbãlé Ôvârí ândrá gõʼdá kpá Yésũ Krístõ bê gõʼdá kpá mãlãyíkã Ôvârí kâ yí bê kĩ nĩ rî, nĩ ʼê tã má drí âtálé ʼdĩ ʼbá yî ĩtí drị̃-ʼbá tãsĩ.
54005022	Õzõ nĩ õtírĩ ʼẽê õjílã ãzâ ʼbãlé drị̃-ʼbá kạ̃nị́sạ̃ kâ ró rî, nĩ ậrị̃ gólâ rî ũgúlị́ zãlô dîrî tã ʼẽʼẽ gólâkâ nị̃zó, âʼdó kô gólâ rî ʼbãzó cú ĩtí õmvórẽ lâ nị̃ ãkó. Tãlâ õzõ nĩ õʼbã õjílã tã õnjí ʼẽ ʼbá rî ĩʼdî drị̃-ʼbá ró ãnî drí rî, nĩ pâ ị́tị̃tị́ ngá lậnjị̃-lậnjị̃ ĩtí ʼdĩ ʼbá yî njị̃zó.
54005023	Má âtâ ĩʼdî ãnî drí nõ, nĩ ʼbã õjílã kô drị̃-ʼbá ãníkâ ró cú ĩtí õmvórẽ lâ nị̃ ãkó tã õnjí gólâkâ tãsĩ. Nĩ ndrê drẽ, õjílã ãzâ ʼbá yî rî ĩyíkâ rĩʼá tã õnjí ʼẽlé ĩʼdî, gõʼdá ãzí-ãzí drí tã õnjí gólĩyíkâ ʼdĩ nị̃zó tõ. Gõʼdá õjílã ãzâ ʼbá yí bê rî, tã õnjí gólĩyíkâ rĩʼá ʼẽlâ ị̃nị́nị̂ ró rî, rî rû âʼdáʼá ị̃zạ́tú ạ̃tị́ ʼá tólâ, kpá rĩʼá ĩtí õjílã ãzâ ʼbá yî tã tãndí gólĩyíkâ rĩʼá ʼẽlâ rî únị̃ tõ. Gõʼdá ãzâ ʼbá yî tã tãndí gólĩyíkâ íîcá kpá nị̃lâ kô, âʼdô rû âʼdáʼá kpá ạ̃tị́ ʼá tólâ. Tĩmátĩyã, nî rĩʼá ʼâ lãzé bê kárá. Ní rî cé lị̃mvû mvũlị́ ĩʼdî ngá lãzé áníkâ ʼdĩ bê kô, ní ônjâ õdrá dã lũmvû bê ní drí mvũlị́, tãlâ ãlókõ bê ʼá lâ ánî ʼâ drí ậʼdị́zó.
54006001	Rû ị̂ʼbũ ʼbá gólĩyî krístõ ʼbá ró rî yî ndrĩ ũnị̃ ĩyî tã gólâ kĩʼá nĩ rî, ĩyî lị́pị̂ ró rî ʼdó ĩyî drí ị̂njị̃lị́ lạ́tị̂ ndrĩ ʼásĩ. Gólĩyî õʼê ĩtí, tãlâ õjílã õzó úlị́ ányâ âtá Ôvârí rú kô, gõʼdá kpá gólĩyî õzó rĩî tã âtálé tã âtî-âtî ãmâ drí rĩʼá îmbálâ nõ rú.
54006002	Rû ị̂ʼbũ ʼbá gólĩyî tíbê lị́pị̂ lâ yî drí ʼbãlé krístõ ʼbá ró rî õrô kpá gólĩyî, tãlâ gólĩyî lị́pị̂ ʼdĩ rĩʼá gólĩyî ậdrúpị̃ Kúmú Yésũ ʼá rî ĩʼdî. ʼDĩî kâ rî tí rî, gólĩyî âʼdô ĩyî lị́pị̂ yî pãʼá gạ̃rạ̃, tãlâ gólĩyî rî ʼdĩ kpá rĩʼá tã lẽ ʼbá ãzí pãʼá mbârâkã gólĩyíkâ ʼdĩ sĩ. Má lẽ ní drí õjílã îmbálé mbârâkã sĩ tã ʼdî ʼbá yî ʼẽlé ndrĩ.
54006003	Tã gólâ ãmâ drí rĩʼá îmbálâ rî íyíkâ tã âtî-âtî tãndí Ôvârí kâ ĩʼdî, tã gólâ ãmâ ʼbã ʼbá rĩlí tãndí ró ãyĩkõ lâ drí Ôvârí rî cĩlí rî ĩʼdî. Õzõ õjílã ãzâ ĩîmbâ íyíkâ tã âtî-âtî ngĩî ãzâ ĩʼdî ãmákâ rú sĩ, gõʼdá gólâ õlẽ tã té tã âtî-âtî tãndí mbị̂ Yésũ Krístõ Kúmú ãmákâ ró rî tãsĩ rî ʼá kô rî,
54006004	gólâ ạ́rú-ạ́rúwạ́ ʼbá ʼî, gõʼdá gólâ ârí úlị́ Ôvârí kâ nõ mbị̂ kô. ʼDĩî rî gõʼdá, gólâ lẽ íyíkâ rĩlí lâwã-lâwã ʼbãlé ĩʼdî ányâ ró tã îjî gólâ tã ífí ãkó rî ʼá, gõʼdá kpá lâwãlé úlị́ ífí ãlô-ãlô ʼá ĩyî lãfálé ʼásĩ. Tãlâ gólĩyî ndrĩ ʼálé lâ yî âdrã trá ĩyî ãzí-ãzí yî rú, gólĩyî rî kpá úlị́ ányâ âtálé ĩyî ãzí-ãzí yî rú. Gólĩyî rî tã ị̂sũlị́ kĩ nĩ rî, ĩyî ãzí-ãzí yî ãâʼdô tã ị̂sũ-ị̂sũ ányâ bê. Gõʼdá gólĩyî drí rĩzó tã ányâ ʼẽlé ĩʼdî.
54006005	Gólĩyî drí kpá rĩzó ãzí-ãzí ʼálé îkólé, õngâ ró bê õmbã ró. Drị̃ lâ ĩyî îzã rû trá kpá pạ̃tị́ị̃ ró. Gólĩyî ị̂sị̃ ĩyî bị́-ʼbálé trá yĩ õzó tã ârí kô. Gõʼdá tã ʼdî kâ rî tí rî, gólĩyî ị̂sũ bê-rî kĩ, ãâʼdô rĩʼá tãndí ró ĩyî drí lãfâ ûsúzó õjílã drị́gạ́ sĩ tã Ôvârí kâ rî tãsĩ.
54006006	Lạ́tị̂ gólâ ãmâ õjílã drí tã tãndí ûsúzó rî fí ĩʼdî nõ, rĩrĩ tãndí gólâ ãyĩkõ lâ drí Ôvârí rî cĩlí rî, gõʼdá kpá ʼbãlé ãyĩkõ ró rĩrĩ ãmákâ ʼá, ngá gólâ fínyáwá ãmâ drí ʼbãzó ĩʼdí bê lâ rî ʼbá yí bê ndrĩ.
54006007	Mã zĩí tã lâ kô, îcâ trá ãmâ drí, tãlâ ãmâ cú ítá bê kpá ngá nyãnyã bê, tãlâ rĩrĩ ãmákâ nõ rĩʼá nõtí, kậyị̂ gólâ ãmâ tị̃zó ãngó nõ ʼá rî, ãʼdô ʼî ãmâ drị́gạ́ yã? Ngá yû. Gõʼdá mã õtírĩ drãâ rî, mã âʼdô gõʼá kpá ngá ãkó ãmâ drị́gạ́.
54006009	Õzõ ãʼdô kpálé ĩtí rî, õjílã ãzâ ʼbá yî lẽ ĩyíkâ ĩyî drí âʼdólé ãrõ-ãrõ ʼbá ró. Tãlâ tã ʼdî tãsĩ rî, gólĩyî drí rĩzó ậvị̃lị́ ʼwãâ lạ́tị̂ gólâ mbị̂ rî ʼásĩ rĩʼá tã õnjí ʼẽlé, gõʼdá kpá rĩʼá áyábálá ngá lôvó kâ ró. Tã nị̃ ãkõ sĩ, gólĩyî rî ĩyíkâ ãmbá lâ ngá ányâ tã ị̂sũlị́ ĩʼdî ĩyî ífífí tãsĩ. Gólĩyî îzã rû trá ndrĩ.
54006010	Rĩʼá nõtí, ãrõ-ãrõ lôfî tã õnjí tị̂ dũû, tãlâ õjílã õrî ãmbá lâ tã lãfâ kâ ị̂sũlị́ ĩʼdî rî, tã õnjí ãmbá nõ ʼbá yî drí âʼdózó gólâ bê. Tã âʼdálé ĩʼdî nõ, ãrõ-ãrõ âʼdô õjílã ãzâ ʼbá yî âséʼá tã lẽlẽ ĩyíkâ Yésũ ʼá rî ʼásĩ, drílĩyî rĩzó ĩzã kõkõ ʼbãlé âʼdélé ĩyî drị̃ị̂.
54006011	Ãʼdô ánî tãsĩ rî Tĩmátĩyã, ní âʼdô tã ãkó ʼẽlé ngá ndrĩ gólĩyî âʼdó ʼbá ányâ ró ʼdĩ ʼbá yí bê, tãlâ nî rĩʼá õjílã gólâ ʼdẽ ʼbá trá Ôvârí vó rî ĩʼdî. Ní ʼbã tã ị̂sũ-ị̂sũ áníkâ ãʼdô cé tã gólâ âʼdó ʼbá mbị̂ Ôvârí drí lẽlé ní drí ʼẽlé rî drị̃ị̂. Ní lẽ tã gólâ ʼá pị̃pị̂sị́lị́ ãlô sĩ, ní âʼdô kpá õjílã ãzí lôvó bê. Ní âʼdô pị̃pị̂sị́lị́ ạ̃ʼdị́ bê. Ní âʼdô kpá fĩî ậtũ-ậtũ bê kậyị̂ gólâ ní drí lâṇõ ûsúzó rî ʼá.
54006012	Ní âmbê lị̃fị́ gạ́ tã gólâ Ôvârí kâ ní drí tã lẽzó ʼá lâ nõ ʼẽzó ndrĩ mbârâkã sĩ. Ní rî mbị̂ âʼdô tã lẽlẽ áníkâ ʼdĩ vó ró. Tã ʼdî kâ rî tí rî, ní drí nị̃zó lâ pạ̃tị́ị̃ kĩ nĩ rî, yí âʼdô lédrẽ-lédrẽ ạ̃dũkũ ãkó rî ûsúʼá. Ní ʼê lôsĩ Ôvârí drí mbârâkã sĩ, tãlâ gólâ zĩ nî trá âʼdólé lédrẽ-lédrẽ ạ̃dũkũ ãkó nõ ûsúlị́. Ní ʼbã tã nô ní drị̃ị̂. Ạ̃kû ró rî, ní îyâ tã kpá trá õjílã ãmbá ágálé kĩ nĩ rî, yí lẽ tã trá tã âtî-âtî tãndí Ôvârí kâ nõ ʼá, yí âʼdô âʼdóʼá tã rõrõ bê tã lâ sĩ. Tã ʼdî kâ rî tí rî, ní âdrê gạ́gạ́ tã lẽlẽ áníkâ ʼá.
54006013	Má ʼbã trá ní drí nõtí lãtrítrí sĩ Ôvârí ândrá, Ôvârí gólâ tíbê lôvó-lôvó âfẽ ʼbá ngá lédrẽ-lédrẽ drí ndrĩ rî, gõʼdá kpá Yésũ Krístõ ândrá gólâ rĩ ʼbá úlị́ âtálé fĩî ị̂dû-ị̂dû sĩ kúmú Põnĩtíyõ Pĩlátõ drí rî. Ní âʼdâ tã ʼdî kpá õzõ Yésũ drí ʼẽrẽ lâ tí. Ní ʼê tã ʼdî ʼbá yî ndrĩ ĩtí ãkí ãkó, té bũúũ Yésũ drí âgõrẽ tú rî, tãlâ óõzó tã ʼẽʼẽ ãzâ ûsú ní rú kô.
54006015	Ôvârí ĩʼdî tíbê ʼẽ ʼbá Yésũ rî âʼdálé ãmâ drí Kúmú ạ́ngị́ ró kậyị̂ tãndí nã ʼá rî. Gólâ ĩʼdî tíbê ãmâ drí rĩʼá lûyị́lâ rî. Gólâ ĩʼdî Kúmú ʼî ãngó drị̃ị̂ ndrĩ, kúmú ãzâ yûʼdạ́wạ́ ị̂ʼbị̃lị́ gólâ bê.
54006016	Gólâ cé ĩʼdî rĩ ʼbá zãâ gbạ́dú drã ãkó rî. Võ gólâ Ôvârí drí rĩzó rî rĩʼá lậgû-lậgû ró rõô, õjílã ãzâ yûʼdạ́wạ́ ndrẽlâ íyî lị̃fị́ sĩ. Gólâ rî rú ãʼdô lûyị̂-lûyị̂ ró kárá. Kậyị̂ vósĩ cé, gólâ rĩʼá mbârâkã ãkĩ bê ạ̃dũkũ ãkó. Ãâʼdô ĩtí.
54006017	Ní ʼbã tã õjílã gólĩyî âʼdó ʼbá ngá-tị̂ bê dũû ãngó ʼá nõngá nõ ʼbá yî drí ngbãângbânõ kĩ nĩ rî, gólĩyî õʼbã ĩyî ífífí gạ̃rạ̃ ãzí-ãzí drị̃ị̂ sĩ kô. Gólĩyî õlẽ tã kô rõô ngá-tị̂ ãmbá ĩyíkâ ʼdĩ ʼá. Ngá-tị̂ ãmbá ʼdĩ âʼdô gólĩyî pãʼá cé ãkpã ãngó ʼá nõngá, tãlâ õjílã ngá-tị̂ ãmbá bê rî nị̃ị́ kô kĩ nĩ rî, yĩ âʼdô njãʼá ngá ĩyíkâ ʼdĩ ʼbá yí bê bũúũ ángô tú yã rî. Âʼdô âʼdóʼá cé Ôvârí ĩʼdî gólĩyî drí tã lẽzó ʼá lâ, tãlâ gólâ ĩʼdî ngá ndrĩ gólâ ãmâ ʼbã ʼbá ãyĩkõ bê rî âfẽ ʼbá ãmâ drí rî.
54006018	Gólâ âfẽ ngá õjílã ngá-tị̂ ãmbá bê rî drí, tãlâ gólĩyî õʼê ró bê tã tãndí ãzí-ãzí drí ngá ʼdĩ ʼbá yî sĩ, rĩlí njãâ ngá fẽlé õjílã drí, gólĩyî ậmû ngá gólĩyî drí ʼbãzó ĩʼdí bê lâ rî ãzí-ãzí bê ngá lôvó ãkó.
54006019	Tãlâ ngá fẽfẽ gólĩyíkâ ʼdĩ tãsĩ rî, gólĩyî âʼdô tã tãndí ãmbá êʼbéʼá ĩyî ífífí drí ạ̃tị́ ʼálâ tólâ ûrú ʼálâ. Gólĩyî õʼê ĩtí, tãlâ gólĩyî ũûsû ró lédrẽ-lédrẽ pạ̃tị́-pạ̃tị̃ ró rî bê ạ̃dũkũ ãkó.
54006020	Tĩmátĩyã, ní âmô tã Ôvârí drí ʼbãlé ní drị́gạ́ ʼdĩ gạ́gạ́. Ní fî tã âtâ-âtâ ányâ ãzâ ʼbá yî ʼá kô õzó ánî âsé Ôvârí rú sĩ. Tã îmbâ-îmbâ ányâ ãzâ bê rĩʼá zị̃lâ lị̃fị́ lõmbâ. Âʼdó kô pạ̃tị́ị̃. Gõʼdá lẽé tã-drị̃ kô tã Ôvârí kâ bê. Ní ârî tã lâ kó kô.
54006021	Má âtâ tã ʼdî ĩtí, tãlâ õjílã gólĩyî tã âtá ʼbá kĩʼá nĩ rî, yĩ ãʼdô lị̃fị́ lõmbâ bê rî âdrê ĩyî trá tã lẽlẽ gólâ ndrĩ ãmâ drí tã lẽzó ʼá lâ nõ ʼásĩ. Ôvârí õfẽ õrẽ ní drí. Ĩʼdî ʼdĩ.
55001001	Mâ Póõlõ, má îgĩ tã nô nĩ ní drí, Tĩmátĩyã. Ní nị̃ trá, Ôvârí zĩ mâ nĩ âʼdólé lãjóʼbá Yésũ Krístõ kâ ró, tãlâ má ʼê ró tã yí drí lẽlé rî. Gólâ zĩ mâ, tãlâ má âʼdâ ró tã nô bê õjílã drí, gólâ ʼbã tã trá ʼẽzó lédrẽ-lédrẽ ạ̃dũkũ ãkó rî fẽlé gólĩyî drí tã lẽlẽ gólĩyíkâ Yésũ Krístõ ʼá rî sĩ. Tĩmátĩyã, nî rĩʼá õzõ ámâ mvá ífífí kâtí. Ôvârí tíbê ãmâ átá ró gõʼdá Kúmú ãmákâ Yésũ Krístõ bê, gólĩyî ʼâ ạ̃ậʼdị̂ ní rú, ãâfẽ õrẽ ní drí tã ạ̃ʼdị́ bê.
55001003	Má ʼê ãwô-ĩtí Ôvârí drí ánî tãsĩ, Ôvârí gólâ má drí rĩʼá ị̂njị̃lâ pị̃pị̂sị́lị́ ãlô sĩ õzõ ãmâ ạ́ʼbị́yạ́ yî drí rĩʼá ị̂njị̃lâ rî tí rî. Má rî rãtáã ʼẽlé Ôvârí drí ánî tãsĩ ị̃tú vósĩ cé gõʼdá kpá ngạ́cị̂ bê ndrĩ.
55001004	Ãwó ní drí ngõlé ãmâ drí lãfálé cãrẽ ʼá ní bê rî tã lâ âgâ trá má drị̃ị̂. Ĩtí rî, má lẽ kpá tákányĩ ánî ndrẽlé óʼdí ãyĩkõ ʼẽlé ní bê.
55001005	Má nị̃ trá, ní lẽ tã trá Yésũ ʼá pị̃pị̂sị́lị́ ãlô sĩ, õzõ sị́sị́ ánî dẽdé Lóĩsĩ gõʼdá kpá ánî ândré Yúnị̃sị̃ yî drí tã lẽrẽ kâtí.
55001006	Tãlâ má nị̃ trá, ní lẽ tã Yésũ kâ trá ĩʼdî, má drí âtázó lâ ândálé ní drí, ʼdĩî tã Ôvârí drí ʼbãlé ní drí rî ʼẽzó âʼdô mbârâkã gólâ drí fẽlé ní drí rî vó ró, ị̃tú gólâ má drí drị́ ʼbãzó ní drị̃ị̂ rî ʼá. Ní ʼê tã ʼdî zãâ nĩzó sị́sị́ ʼálâ.
55001007	Ní ʼê ĩtí, tãlâ Ôvârí âfẽ Líndrí Tãndí íyíkâ trá ãmâ drí. Ngá gólâ drílâ âfẽlé ãmâ drí nõ fãfã ʼî ãmâ drí lôsĩ ʼẽzó yí drí, lôvó õjílã kâ, gõʼdá kpá fãfã rĩzó ãmâ ífífí lôkílí. Líndrí Tãndí gólâkâ ʼbã ãmâ trá cú ĩtí ũrị̃ ãkó.
55001008	Ãʼdô trá ĩtí rî, ní õtírĩ tã âtî-âtî Kúmú ãmákâ Yésũ rî tãsĩ rî âtá rî, ní ʼê ũrị̃ kô ãlôwálâ. Gõʼdá ní ʼê ũrị̃ kpá kô mâ gólâ âʼdó ʼbá gạ̃nị́mạ̃ ʼá tã Kúmú ãmákâ Yésũ Krístõ kâ tãsĩ nõ tãsĩ. Ní âʼdô njãâ lâṇõ ûsúlị́ õzõ má drí ûsúrị̃ lâ kâtí tã âtî-âtî tãndí Ôvârí kâ nõ tãsĩ. Ní ậtũ fĩî mbârâkã Ôvârí kâ rî sĩ.
55001009	Ní ndrê trá, Ôvârí pâ ãmâ trá gõʼdá zị̂ ãmâ trá, mã âʼdô ró bê õjílã tãndí íyíkâ ró járáʼbítí. Gólâ ʼê tã ʼdî ĩtí, tãlâ gólâ rî ífífí lẽ ãmâ trá rõô, gõʼdá ʼâ lâ nị̃ trá ãmâ rú. Gólâ ʼé tã ʼdî ãmâ drí ʼdĩ tã ãmâ drí rĩʼá ʼẽlâ rî ʼá kô. Ạ̃kû ró Ôvârí ʼbãá drẽ ãngó nõ kô rî, Ôvârí ʼbã tã trá tã tãndí ʼẽzó ãmâ drí tã Yésũ Krístõ kâ sĩ.
55001010	Ngbãângbânõ rî, âcâ-âcâ Yésũ Krístõ ãmâ pã ʼbá kâ rî âʼdâ tã tãndí tíbê Ôvârí drí ʼẽʼá ʼẽlâ ãmâ drí rî trá. Gólâ ĩʼdî tíbê mbârâkã õdrã kâ rî trõ ʼbá, gõʼdá lạ́tị̂ gólâ ãmâ drí rĩzó zãâ lédrẽ-lédrẽ ró rî âʼdá ʼbá ãmâ drí tã âtî-âtî tãndí sĩ rî.
55001011	Mâ ámâ ífífí ózĩ trá âʼdólé tã âtî-âtî tãndí nõ pẽlé võ dũû ʼásĩ, gõʼdá kpá tã ífí lâ îmbálé õjílã drí.
55001012	Gõʼdá ãʼdô ĩtí rî, má ũûsû lâṇõ kpálé gạ̃nị́mạ̃ ʼá rî, má âʼdó kô ũrị̃ ró, tãlâ má nị̃ trá pạ̃tị́ị̃ Yésũ Krístõ má drí tã lẽlé ʼá lâ rî, cú mbârâkã bê lãjóʼbá ãzâ ûsúlị́ tã âtî-âtî tíbê gólâ drí âtílí má sị́lị́ rî lôpélé cú ĩtí drílâ ậvị̃ ãkó, té bũúũ gólâ drí âgõzó ãngó ʼá nõlé.
55001013	Má âtâ ĩʼdî ní drí nõ, ní pẽ té tã âtî-âtî rî gógó gólâ ní drí ârílí má sị́lị́ sĩ rî ĩʼdî õjílã drí. Õzõ ní õtírĩ rĩî âtálâ rî, ní lẽ tã Yésũ Krístõ kâ, té õzõ mbârâkã gólâ drí fẽlé ní drí rî kâtí.
55001014	Ní âyê õjílã ãzâ kô tã âtî-âtî tãndí Ôvârí drí âtílí ní sị́lị́ ʼdĩ jãlé ãlôwálâ. Ní ậtị̃ zãâ gạ́gạ́ mbârâkã Líndrí Tãndí Ôvârí kâ tíbê rĩ ʼbá ní ʼá ʼdĩ sĩ.
55001015	Kậyị̂ gólâ ãmâ drí ʼbãzó Rómã ʼálâ rî, krístõ ʼbá yî ãmbá ânĩ ʼbá ĩyî Ásĩyã lésĩ rî âyê mâ trá cú ĩtí ámâ pã ãkó. Gõʼdá kpá Fĩgélẽ yî Ẽrẽmógẽnẽ bê âʼdó ʼbá ĩyî ámâ ãzí-ãzí ró ámâ pãlé rî âyê ĩyî mâ kpá trá.
55001016	Gõʼdá Õnẽsĩfórã, Ôvârí rî ʼâ ạ̃ậʼdị̂ ʼbã ʼálé gólâkâ rî rú, tãlâ tã tãndí gólâ drí ʼẽlé má drí ʼdĩ tãsĩ. Má âʼdô bê kpálé gạ̃nị́mạ̃ ʼá nõ rî, gólâ âʼdó kô ũrị̃ ró ámâ pãlé. Ní ndrê drẽ, gólâ âcâ bê Rómã ʼá nõngá rî, drílâ lâkpãzó zãâ bạ̃dị̃ ámâ ndãlé, té gólâ drí ámâ ûsúzó.
55001018	Gõʼdá ní nị̃ trá tãndí ró tã ndrĩ tíbê gólâ drí ʼẽlé ámâ pãzó Ẽfésõ ʼálâ rî. Ôvârí rî ʼâ ạ̃ậʼdị̂ gólâ rú kậyị̂ gólâ drí âgõzó ãngó ʼá nõngá rî ʼá.
55002001	Ámâ mvá Tĩmátĩyã, má âtâ ĩʼdî ní drí nõ, ní âʼdô mbârâkã gólâ Yésũ drí âfẽlé ní drí drị̃-bạ́lạ́yị̂ ró nõ bê.
55002002	Gõʼdá ní nị̃ trá, tã âtî-âtî tíbê má drí âtílí ní sị́lị́ ʼdĩ kpá ĩʼdî tã âtî-âtî ãlô-ãlô lâ tíbê lãjóʼbá ãzâ ʼbá yî drí âtálé ní drí rî. Nî ánî ífífí ngbãângbânõ, ní lôpê zãâ sị́sị́ ʼálâ õjílã tíbê tã ị̂sũ tãndí bê rî yî drí, tãlâ gólĩyî ĩîcî ró ĩyî ãzí-ãzí yî lị̃fị́ bê tã âtî-âtî gólâ ní drí gólĩyî lị̃fị́ îcízó ĩʼdî sĩ lâ ʼdĩ sĩ.
55002003	Kậyị̂ gólâ ní drí rĩzó lâṇõ ûsúlị́ rõô tã Ôvârí kâ ʼẽ võ ʼá rî sĩ rî, ní ậtũ ánî fĩî gạ́gạ́ õzõ ãmá kâtí, õzõ ạ̃jú ʼbũ ʼbá tãndí Yésũ Krístõ kâ rî tí.
55002004	Ạ̃jú ʼbũ ʼbá gólâ tãndí rî lị̃fị́ lâ ậyị̂ ʼdó drị̃-ʼbá íyíkâ drị̃ị̂, tãlâ drị̃-ʼbá íyíkâ ãʼdô ró bê ãyĩkõ ró yí bê. Ĩtí rî, gólâ lẽé kô íyî âkpãlé tã õjílã tãkó kâ rî ʼbá yí bê. Gõʼdá ãʼdô trá ĩtí rî, ní ʼbã ngá ãzâ ʼbá yî kô ánî âsélé tã Yésũ drí ʼbãlé ní drí ʼẽlé rî ʼásĩ ãlôwálâ.
55002005	Ní âʼdô õzõ õjílã lẽ ʼbá ngú rãlé, tãlâ yí õʼdê ró sị́sị́ ngá tãndí ûsúlị́, gólâ rã ʼbá mbị̂ lãmbé sĩlí gólâ drí rî drị̃ị̂ sĩ rî kâtí, õzõ gólâ õrâ mbị̂ lãmbé ʼdĩ drị̃ sõ kô rî, gólâ ûsú ngá kô.
55002006	Gõʼdá ní âʼdô kpá õzõ õjílã gólâ rĩ ʼbá zãâ ngá ʼẽlé ạ́mvú íyíkâ ʼá rî kâtí. Gólâ âʼdô kpá ngá tãndí ûsúʼá ĩʼdî ãmbá ạ́mvú gólâkâ ʼásĩ. Ní âʼdô kpá tã ʼẽ ʼbá tãndí Yésũ Krístõ kâ ró, tãlâ gólâ õfẽ ró drị́-ʼâ tãndí bê ní drí.
55002007	Ní ị̂sũ tã drẽ úlị́ ãmbá má drí âtálé ní drí ʼdĩ ʼá dódó, ní ʼê ró tã bê té îcálé ĩʼdí bê lâ. Õzõ ní õʼê trá ĩtí rî, Kúmú ãmákâ Yésũ âʼdô tã nị̃nị̃ fẽʼá ní drí tã ní drí lẽlé rî nị̃zó dódó.
55002008	Ní ậtũ fĩî, tã ị̂sũ-ị̂sũ áníkâ tã Yésũ Krístõ kâ tãsĩ rî sĩ. Gólâ ĩʼdî Kúmú ãmákâ tíbê Ôvârí drí îngálé ãvõ ʼásĩ rî. ʼDĩî tã âtî-âtî má drí pẽlé ĩʼdî.
55002009	Mâ rĩʼá lâṇõ ûsúʼá õjílã gólĩyî ĩyî ʼbã ʼbá ạ̃jú-ʼbá-ãzí ró tã âtî-âtî ʼdĩ rú rî drị́gạ́. Óômbê mâ trá gạ̃nị́mạ̃ ʼá nyãrĩ sĩ õzõ tã õnjí tẽtẽ ʼẽ ʼbá kâtí. Gõʼdá tã âtî-âtî gólâ tãndí Ôvârí ngá lésĩ rî óômbê kô, zãâ rĩʼá nĩʼá sị́sị́ ʼálâ.
55002010	Õzõ ãʼdô ĩtí rî, mâ rĩʼá njãâ fĩî ậtũlị́ lâṇõ gólâ ãmbá má drí ûsúlị́ nõ ʼá. Má âʼdô rĩʼá zãâ úlị́ Ôvârí kâ âtálé õjílã gólĩyî Ôvârí drí zĩlí rî drí, ãʼdô ró bê kpá Yésũ Krístõ drí gólĩyî pãzó, gõʼdá õʼbã ró gólĩyî bê rĩlí yí bê ûrú ʼálâ.
55002011	Ní nị̃ tã mbị̂mbị̂ úlị́ nõ ʼbá yí kâ trá, Õzõ mã ãʼdô trá ngá ãlô ró Yésũ bê gólâ rî õdrã sĩ rî, ĩtí rî, ãmâ trá ngá ãlô ʼî gólâ bê gólâ rî lîdrî-lîdrî sĩ.
55002012	Õzõ mã õrî zãâ fĩî ậtũ-ậtũ sĩ kậyị̂ lâṇõ kâ ʼá rî, mã âʼdô rĩʼá gólâ bê kúmú ró. Õzõ mã õgã gólâ rî tị̂ trá dó kậyị̂ lâṇõ kâ ʼá rî, ị̃zạ́tú rî, gólâ âʼdô kpá ãmâ tị̂ gãʼá dó.
55002013	Kpálé mã õʼê tã tíbê ãmâ drí ʼbãlé rî kô rî, gólâ rî gógó âʼdô tã tíbê yí drí ʼbãlé rî ʼẽʼá ndrĩ, tãlâ gólâ já âʼdô-âʼdô íyíkâ kô.
55002014	Ní âʼdâ tã gólâ má drí âtálé ní drí rî kpá óʼdí tã lẽ ʼbá yî drí, ní gõ ró kpá drị́-mbílí sõlé gólĩyî lị̃fị́ Ôvârí ândrá kĩ, yĩ lâwã kô ĩyî lãfálé ʼásĩ úlị́ Ôvârí kâ tã ífí lâ tãsĩ, tãlâ lâwã-lâwã gólĩyíkâ ʼdĩ âʼdó kô tãndí ró ãlôlâ. Âʼdô õjílã tã gólĩyíkâ ʼdĩ ârí ʼbá rî drị̃ lâ yî îzãʼá.
55002015	Ní mbâ ánî ífífí drị̃ị̂ tãndí ró âʼdólé õjílã gólâ rĩrĩ gólâkâ drí sũlị́ Ôvârí rú rî ró. Ní âʼdâ té tã âtî-âtî Ôvârí kâ nõ ĩʼdî mbị̂mbị̂ ró.
55002016	Õzõ õjílã ãzâ ãâʼdô rĩʼá úlị́ Ôvârí kâ nõ tã ífí lâ âʼdáʼá ányâ ró rî, ní lẽ tã-drị̃ kô tã ʼdî ʼbá yî âtázó gólĩyí bê, tãlâ úlị́ ányâ âtâ-âtâ drí rî, âʼdô õjílã âséʼá vólé Ôvârí rú sĩ,
55002017	Tãlâ úlị́ gólĩyî ĩtí ʼdĩ ʼbá yî âʼdô õjílã ãzâ ʼbá yî îzãʼá, õzõ lãzé drí ʼẽrẽ ãmâ rúʼbạ́ ĩnyĩrĩkõ ôvórõlé ndrĩ rî kâtí. Hẽmĩnásĩ yî Fĩlétã bê ĩʼdî õjílã rị̃ tíbê rĩ ʼbá úlị́ õjílã ʼẽ ʼbá ngá îzãlé rî âtálé rî.
55002018	Gólĩyî pẽé té tã âtî-âtî gólâ âʼdó ʼbá mbị̂ rî ĩʼdî kô. Gólĩyî âtâ úlị́ ányâ ĩʼdî kĩ nĩ rî, "Õjílã gólĩyî ôdrã ʼbá trá rî íîngâ trá ạ̃kû ró lédrẽ-lédrẽ ró." Tãlâ úlị́ gólĩyíkâ ʼdĩ tãsĩ rî, õjílã ãzâ ʼbá yî rî kpá tã lẽlé tã ányâ rĩʼá âtálâ tã âtî-âtî tãndí Ôvârí kâ rî rú rî ʼá.
55002019	Tã âtî-âtî gólâ Ôvârí kâ nõ ĩʼdî rĩʼá tã mbị̂ ró pạ̃tị́ị̃. Rĩʼá õzõ jó ậjû gólâ ʼdị̃lị́ kạ̃ạ́lũ ʼbú ʼá gạ́gạ́ rî kâtí. Ôvârí kĩ nĩ rî õjílã tãsĩ rî, "Kúmú ãmákâ Yésũ Krístõ nị̃ trá pạ̃tị́ị̃ õjílã ángô rî ʼbá yî ĩʼdî õjílã íyíkâ ró. Õjílã gólĩyî ndrĩ tíbê Yésũ Krístõ rî zị̃ ʼbá Kúmú ĩyíkâ ró rî, ãâyê ĩyî tã õnjí ʼẽʼẽ vólé."
55002020	Má ngî drẽ íʼdígówá ãzâ ní drí âʼdô rĩrĩ ãmákâ rî tãsĩ. Õjílã ngá-drị̃ bê ãmbá rî ʼbá yî drí jó ʼá rî, ní âʼdô sãánĩ tíbê dáãbõ ʼásĩ lậgû-lậgû ró rî ûsúʼá, gõʼdá kpá sãánĩ gólâ êdélé fê ʼásĩ rî ûsúʼá límvó ị̃nyạ́kú ʼásĩ rî bê. Lị́pị̂ lâ âʼdô ʼẽʼá ngá tíbê dáãbõ ʼásĩ ʼdî lôfõlé ĩvĩ lôsĩ ʼẽzó rî, té kậyị̂ ãmbá õzõ kãrámã kâtí rî sĩ. Ngá gólâ fê ʼásĩ rî, âʼdô rĩʼá âtrõlâ ĩʼdî ngá dãzó ʼá lâ kậyị̂ vósĩ cé.
55002021	Õzõ õjílã ãâyê tã õnjí rĩrĩ íyíkâ ʼásĩ rî, gólâ âʼdô âʼdóʼá njãâ tã lânjã tãndí ʼẽlé ãmâ lị́pị̂ Ôvârí drí. Õzõ mã õrî zãâ tã õnjí ʼẽʼẽ âyélé rî, ʼdĩî rî kâtí rî, Ôvârí âʼdô ãmâ ʼbãʼá rĩʼá tã ndrĩ tãndí ró gólâ drí lẽlé rî ʼbá yî ʼẽlé ĩʼdî.
55002022	Õzõ ãʼdô trá ĩtí rî, ní ʼê tã õnjí ánî ãgô ãnjî ãzí yî drí lẽlé ní drí ʼẽlé rî kô ãlôwálâ. Ní ʼbã ánî ífífí cé tã gólâ mbị̂ rî ʼẽlé ĩʼdî. Ní rî tã lẽlẽ sĩ tã gólâ âʼdó ʼbá mbị̂ rî ʼá pị̃pị̂sị́lị́ ãlô sĩ. Ní lẽ Ôvârí, ní ʼbã kpá õjílã ãzí lôvó. Ní âʼdô pị̃pị̂sị́lị́ ạ̃ʼdị́ bê ánî ãzí-ãzí yî rú. Nĩ ʼê tã ʼdî ʼbá yî ĩʼdî õjílã gólĩyî âʼdó ʼbá pị̃pị̂sị́lị́ ngbángbá bê rĩ ʼbá Ôvârí rî zị̃lị́ ĩyî pãlé rî ʼbá yí bê.
55002023	Má âtâ tã ʼdî kpá ĩʼdî ândálé ní drí nõ tã âtâ-âtâ ányâ tãsĩ rî. Õzõ õjílã õlẽ trá tã ányâ ị̂ʼbị̃lị́ ní bê rî, ní lẽ tã-drị̃ lâ kô tã ányâ ʼdĩ âtázó gólĩyí bê, tãlâ ní nị̃ trá tã âtâ-âtâ ányâ ʼbã õjílã rĩʼá lâwãlé.
55002024	Ãnî gólĩyî lãjóʼbá Ôvârí kâ ró rî ʼbá yî, nĩ rî lâwãlé õjílã bê kô. Gõʼdá ãnî ʼâ õrî mãnísĩ õjílã bê ndrĩ. Nĩ âʼdô tã îmbá ʼbá tãndí ró. Nĩ rî tã lôgõlé õjílã drí mãnísĩ.
55002025	Gõʼdá nĩ rî õjílã gólĩyî rĩ ʼbá úlị́ âtálé tã âtî-âtî tãndí Ôvârí kâ nõ rú rî êdélé mãnísĩ. Nĩ âʼdô ʼbãʼá ĩtí, ãʼdô ró bê lâṇõ ãkó Ôvârí drí tã ị̂sũ gólĩyíkâ jãzó, ãʼdô ró bê ĩtí, õjílã õlẽ ró tã-drị̃ bê kĩ nĩ rî, tã âtî-âtî gólâ ãnî drí rĩʼá âtálâ nõ rĩʼá mbị̂.
55002026	Õjílã gólĩyî ícícíyá ányâ bê rî áâsê trá mbõkõ gólâ Sãtánã drí êdélé rî zẽlé. Sãtánã âdô gólĩyî trá tã yí drí lẽlé rî ʼẽlé ĩʼdî. Õzõ nĩ ẽêdê gólĩyî mãnísĩ rî, nĩ âʼdô gólĩyî ângíʼá âʼdólé drị̃-bạ́lạ́yị̂ ró mbõkõ Sãtánã kâ zẽlé sĩ.
55003001	Tĩmátĩyã má âʼdâ tã ní drí kĩ nĩ rî, kậyị̂ nõ ʼbá yî sĩ, té bũúũ âgõ-âgõ Yésũ kâ rî tú rî, õjílã âʼdô ʼẽʼá tã õnjí ʼẽlé zãâ bạ̃dị̃ lậvũlị́ kôrô.
55003002	Âʼdô âʼdóʼá ĩtí, tãlâ õjílã tã ányâ ʼbá âʼdô cé ngá gólâ ʼẽ ʼbá íyî ʼbãlé sị́sị́ ʼálâ rî ʼẽʼá ĩʼdî. Ãzâ ʼbá yî âʼdô âʼdóʼá õjílã gólĩyî lẽ ʼbá lãfâ ûʼdúlị́ ĩyî ífífí drí rî ró. Ãzâ ʼbá yî âʼdô âʼdóʼá lômbê-lômbê ʼbá ró. Ãzâ ʼbá yî âʼdô rĩʼá tã ányâ âtálé õjílã ãzâ ʼbá yî rú. Ãzâ ʼbá yî ró ĩyî átá yî kô ĩyî ândré yí bê. Ãzâ ʼbá yî ʼé ãwô-ĩtí kô Ôvârí drí tã tãndí gólâ drí rĩʼá ʼẽlâ gólĩyî drí rî tãsĩ.
55003003	Ãzâ ʼbá yî ị̂njị̃ị́ õjílã ãzí kô. Ãzâ ʼbá yî lẽé ĩyî áró yî kô. Ãzâ ʼbá yî gã ĩyî dó tã êdélé ĩyî lãfálé ʼásĩ. Ãzâ ʼbá yî rî ĩyî kpá õnjõ âdólé õjílã ãzí rú. Ãzâ ʼbá yî lẽé ãzí-ãzí drí ĩyî îkílí kô. Ãzâ ʼbá yî îcá kpá kô ĩyî ífífí îkílí. Gólĩyî lẽé ĩyíkâ tã tãndí kô.
55003004	Gólĩyî drí kpá ãzí-ãzí drị́-bã fẽzó. Ãzâ ʼbá yî drí rĩzó cé ngá gólâ ãyĩkõ lâ drí gólĩyî cĩlí rî ʼẽlé ĩʼdî. Gólĩyî ʼé tã tíbê Ôvârí rî cĩ ʼbá rî kô.
55003005	Õjílã ʼdî ʼbá yî âʼdô rû jãʼá õzõ õjílã Ôvârí kâ kâtí, gõʼdá gólĩyî lẽé ĩyî jãlé tã õnjí ʼẽʼẽ ʼásĩ kô, tãlâ gólĩyî îjí Ôvârí mbârâkã fẽlé gólĩyî drí âʼdô-âʼdô ĩyíkâ rî jãzó kô. Nĩ rí kô õjílã ʼdî ʼbá yí bê.
55003006	Õjílã ʼdî ʼbá yî âʼdô ĩyî õkó gólĩyî tã ị̂sũ lâ yî drí âʼdólé ãlô kô rî ʼbá yî âdóʼá, tãlâ õkó ʼdĩ ʼbá yî nị̃ị́ lạ́tị̂ gólâ Ôvârí drí ʼẽzó tã õnjí gólĩyíkâ âyélé rî kô. Õkó ʼdĩ ʼbá yî rĩʼá zãâ ʼdẽlé tã îmbâ ãzâ ʼbá yî vósĩ, gõʼdá gólĩyî nị̃ị́ tã mbị̂ rî dódó kô.
55003008	Ãgô gólĩyî õkó âdó ʼbá rî yî drí ĩyî ífífí jãzó ʼbãlé õnjí ró tã pạ̃tị́ị̃ rú. Tã ị̂sũ-ị̂sũ tãndí gólĩyíkâ îzã rû trá, gõʼdá ị̂sũ ĩyî cé tã õnjí ĩʼdî. Gólĩyî jâ ũgúlị́ trá tã âtî-âtî gólâ Ôvârí kâ rî rú sĩ, tãlâ gólĩyî lẽé tã tãndí kô. Kpálé gõʼdá gólĩyî âdô bê õjílã ãzâ ʼbá yî rî, gólĩyî îcá õjílã âdólé ndrĩ kô, tãlâ õjílã ãmbá nị̃ ĩyî trá mbị̂ ró kĩ, õjílã ʼdî ʼbá yî rĩʼá tã ányâ ʼbá ʼî. Kpá ĩtí, ãkpãkãʼdã ạ̃kû ró nã rî, ãgô ãzâ ʼbá yî rị̃ Yánẽ yî Yámbẽrẽ bê drílĩyî rû jãzó ãkpã Músạ̃ rú. Ãmâ ạ́ʼbị́yạ́ yî nị̃ ĩyî trá kĩ nĩ rî, tã ị̂sũ gólĩyíkâ rĩʼá ányâ ró.
55003010	Tĩmátĩyã, nî ánî ífífí, ní rî zãâ tã ʼẽlé tãndí ró õzõ ámá kâtí, tãlâ ní nị̃ tã gólâ ndrĩ má drí rĩʼá îmbálâ rî trá. Ní nị̃ tã gólâ má drí ʼẽlé rî trá ndrĩ. Gõʼdá nĩ nị̃ tã gólâ ámâ ʼbã ʼbá tã ʼdî ʼbá yî ʼẽlé rî trá. Ní nị̃ tã lẽlẽ ámákâ Ôvârí ʼá rî kpá trá, rĩrĩ ámákâ mãnísĩ õjílã bê, gõʼdá lạ́tị̂ má drí gólĩyî lẽzó, gõʼdá lạ́tị̂ má drí fĩî ậtũzó lâṇõ ãmbá má drí ûsúlị́ rî ʼásĩ.
55003011	Õjílã drí lâṇõ fẽzó má drí Ãnĩtĩyókã, Ĩkõníyã, gõʼdá Lísĩtrã bê rî ʼálâ. Âʼdô bê kpálé ĩtí rî, má ậtũ fĩî trá. Kậyị̂ vósĩ cé, gólĩyî fẽ bê lâṇõ má drí rî, Ôvârí rî trá ámâ pãlé gólĩyî drị́gạ́ sĩ.
55003012	Tã pạ̃tị́ị̃ ró, õjílã gólĩyî ndrĩ lẽ ʼbá rĩlí tã Ôvârí drí lẽlé rî ʼẽlé, tãlâ gólĩyî drí âʼdózó õjílã Yésũ Krístõ kâ ró rî, áâʼdô kpá lâṇõ fẽʼá gólĩyî drí.
55003013	Gõʼdá kpá õjílã õnjí ʼdĩ ʼbá yî âʼdô ĩyî ʼẽʼá ʼbãlé dũû, gõʼdá drílĩyî kpá õjílã âdózó dũû.
55003014	Gõʼdá nî Tĩmátĩyã, ní rî zãâ tã lẽlẽ ódrí îmbálé ní drí rî ʼá, tãlâ ngbãângbânõ rî nî trá tã lẽlẽ bê rõô kĩ nĩ rî, tã ʼdî ʼbá yî fí pạ̃tị́ị̃ ró.
55003015	Gõʼdá ní lẽ tã ʼdî ʼbá yî kpá trá, tãlâ ní ârî úlị́ Ôvârí kâ búkũ ʼá nõ trá drẽ ní drí âʼdózó ãkpã ʼdĩyímvá ró rî. Tã îgĩ-îgĩ ʼdî ʼbá yî ʼásĩ rî, ní âʼdô trá tã nị̃ ʼbá ró, gõʼdá Ôvârí pâ nî trá tã lẽlẽ áníkâ Yésũ Krístõ ʼá ʼdĩ sĩ.
55003016	Ní nị̃ tã pạ̃tị́ị̃ úlị́ nõ ʼbá yí kâ trá. Ôvârí âʼdâ nĩ õjílã ʼdî ʼbá yî drí îgĩlí. Úlị́ ʼdĩ ʼbá yî rĩʼá tãndí ró tã mbị̂ îmbázó, kpá ãmâ ʼbãlé tã õnjí ãmákâ nị̃lị́, kpá ãmâ ʼbãlé tã õnjí ãmákâ âyélé, kpá ãmâ ʼbãlé tã mbị̂ ʼbá ró tã mbị̂ ʼẽlé ĩʼdî.
55003017	Tãlâ tã âtî-âtî tãndí Ôvârí kâ nõ rî tã tãndí ʼẽlé ãmâ drí, gõʼdá õjílã gólâ ʼdẽ ʼbá Ôvârí vó rî âʼdô ʼbãʼá njãâ tã tãndí ndrĩ yí drí ʼẽʼá ʼẽlâ rî ʼẽlé.
55004001	Má âtâ ní drí nõ tã âmbâ-âmbâ ʼî. Õzõ tã ʼbãʼbã gólâ Ôvârí tị́ sĩ, gõʼdá kpá Yésũ Krístõ tị́ sĩ rî ró, gólâ ĩʼdî ʼẽ ʼbá âgõlé ãngó nõ ʼá kúmú lâ ró, gõʼdá kpá ʼẽ ʼbá bê âʼdólé tã kĩ ʼbá õjílã kâ ró ndrĩ rî.
55004002	Ị̃tú cé ní âʼdô njãâ, ní rî tã âtî-âtî mbị̂ rî pẽlé ĩʼdî õjílã drí, gólĩyî ũnị̃ ró ngá gólĩyî õnjí rî bê. Ní âtâ gólĩyî drí ãâyê ró ĩyî tã õnjí ʼẽʼẽ. Gõʼdá ní âʼdâ tã tãndí gólĩyî drí ʼẽʼá ʼẽlâ rî drílĩyî. Õzõ ní õtírĩ rĩî tã îmbálé drílĩyî rî, ní âʼdô mãnísĩ ró gólĩyí bê.
55004003	Ní ʼê ĩtí, tãlâ sị́sị́ ʼá tólâ kậyị̂ âʼdô âcáʼá gõʼdá õjílã õtírĩ tã îmbâ-îmbâ mbị̂ rî gãâ rî. Gõʼdá gólĩyî rî gõlé cé tã óʼdí gólĩyî ãyĩkõ lâ drí gólĩyî cĩlí rî îmbá ʼbá lâ rî ârílí ĩʼdî, tãlâ gólĩyî lẽ rĩlí tã õnjí ĩtí ʼdĩ ʼbá yî ʼẽlé ĩʼdî.
55004004	Tãlâ gólĩyî ị̂sị̃ ĩyî bị́ trá, yĩ õzó tã gólâ ʼbãlé bê mbị̂mbị̂ rî ârí kô. Tãlâ gólĩyî lẽ ĩyîngá cé íʼdígówá lârâkô tíbê õjílã ʼbã ʼbá tã lẽlé ʼá lâ ányâ ró rî ârílí ĩʼdî.
55004005	Má ʼbã tã ãzâ nõ kpá ní drí, õzõ ní ãâʼdô ʼdẽʼá Kúmú ãmákâ vó rî, ní ʼê tã tíbê ndrĩ ódrí ʼbãlé ní drí ʼẽlé rî ĩʼdî. Ní ʼbã ánî drị̃ ị̃tú vósĩ cé âʼdólé zãâ mbị̂. Ní âʼdô njãâ lâṇõ ûsúlị́, ní rû zãâ tã õjílã âsê-âsê kâ Yésũ Krístõ rî drí rî ĩʼdî. Ní ndẽ lôsĩ áníkâ Ôvârí drí fẽlé trá ní drị́gạ́ ʼdĩ tãndí ró.
55004006	Má âʼdâ tã ʼdî ʼbá yî nõ ní drí ʼẽlé, tãlâ ị̃tú-pá câ trá má drí ʼẽzó âʼdólé ngá fẽfẽ ró, óʼê trá ámâ fũlị́ tã Yésũ kâ rî tãsĩ.
55004007	Ãʼdô tã âtî-âtî tãndí Ôvârí kâ nõ vó ró rî, má ʼbû ạ̃jú lâ trá mâ trá njãâ. Má ndẽ tã ãmbá Ôvârí drí ʼbãlé má drí ʼẽlé rî ʼbá yî trá ndrĩ. Ãʼdô tã má drí lẽlé rî tãsĩ rî, má rî ámákâ trá zãâ pị̃pị̂sị́lị́ ãlô sĩ tã lẽlẽ ʼá pạ̃tị́ị̃ ró.
55004008	Ngbãângbânõ rî, má rĩʼá õzõ õjílã gólâ ʼdẽ ʼbá sị́sị́ ngú rãrẽ ʼá rî tí. Tãlâ má rî tã mbị̂ ʼẽlé ĩʼdî, má âʼdô drị́-ʼâ ûsúʼá. Kúmú Yésũ gólâ rĩ ʼbá tã mbị̂ ʼẽlé rî, âʼdô âfẽʼá lâ nĩ má drí, gólâ õtírĩ rĩî drị́-ʼâ fẽlé õjílã drí rî. Kậyị̂ nã ʼá rî, gólâ âʼdô kpá drị́-ʼâ fẽʼá õjílã gólĩyî rĩ ʼbá njãâ gólâ rî âgõ-âgõ tẽlé rî yî drí ndrĩ.
55004009	Tĩmátĩyã, ní ûjũ ânĩlí ʼwãâ má ngáá nõlé.
55004010	Ní ndrê drẽ, Kẽrẽsénẽ nĩ trá Gãlãtíyã ʼálâ. Gõʼdá Títõ nĩ kpá trá Dãlãmátĩyã ʼálâ. Gõʼdá ámâ ãzí-ãzí Dẽmásĩ âyê mâ trá vólé, tãlâ ãyĩkõ ʼbạ̃drị̃ nô kâ âsê gólâ trá vólé. Tã ʼdî kâ rî tí rî, gólâ âyê mâ trá gõzó Tẽsãlõníkã ʼálâ.
55004011	Õjílã gólĩyî ânĩ ʼbá ámâ pãlé nõ ʼbá yî lãfálé sĩ rî, cé Lúkạ̃ lâkî nĩ má bê nõngá. Nî rî gógó õtírĩ ânĩî má ngálâ rî, ní ậdrị̃ Márãkõ kpãâ ní bê, tãlâ gólâ rĩʼá õjílã tãndí ʼẽ ʼbá ámâ pãlé rî ĩʼdî.
55004012	Gõʼdá ní ậdrị̃ gólâ kpãâ ní bê âʼdólé má drí rĩ-ãzí ró, tãlâ má jô Tĩkíkõ trá Ẽfésõ ʼá tólâ ạ̃kû ró.
55004013	Õzõ ní ãâcâ trá rî, ní âtrõ ítá ámákâ ngbạ̃kạ̃tạ̃ rĩʼá âkólâ ítá ãzí drị̃ị̂ tíbê má drí âyélé Trówã ʼálâ Kãpásĩ drí ʼbã ʼálâ rî kpãâ. Gõʼdá ní âtrõ búkũ ámákâ nã ʼbá yî, gõʼdá wárãgã bị́ ámákâ nã ʼbá yî kpãâ.
55004014	Tã Ãlẽkẽzándã gólâ óká ʼbá ró rî drí ʼẽlé rî ãâgâ ní drị̃ị̂. Gólâ ʼê tã trá má drí õnjí ró. Tã gólâkâ ʼdĩ Kúmú Yésũ Krístõ âʼdô lôgõʼá lâ ãkpã gólâ drị̃ị̂.
55004015	Tã ʼdî kâ rî tí rî, ánî lị̃fị́ õmbâ ní rú dódó gólâ rî tãsĩ, gólâ õzó kpá tã sõô krístõ ʼbá ãzâ ʼbá yî ʼá ánî tãsĩ, tãlâ gólâ rî ạ̃wạ̃lạ̃kạ̃ lậvũ trá kôrô tã âtî-âtî gólâ ãmâ drí rĩʼá pẽlâ rî rú.
55004016	Áâjî mâ bê tã kĩ ʼbá ândrá tã Yésũ kâ rî tãsĩ rî, gõʼdá sị́sị́ má drí rĩrĩ tã âtálé ámâ ífífí pãzó rî ʼá rî, õjílã ãzâ yûʼdạ́wạ́ âʼdé ʼbá ânĩlí má bê lị̃fị́ drị̃ ʼbá ró úlị́ tãndí âtálé má ngá lésĩ. Õjílã ndrĩ âyê ĩyî mâ trá. Má kĩ, Ôvârí ãâyê õjílã ʼdî ʼbá yî tã gólĩyî drí ámâ âyézó ʼdĩ ʼásĩ.
55004017	Õzõ õjílã ãʼdô kpálé yû ámâ pãlé rî, Ôvârí rî gógó bê rĩʼá má bê mbârâkã fẽʼá má drí, má âʼdô ró bê njãâ tã âtî-âtî gólâkâ nõ pẽlé õrĩ ãngó ʼá nõ ʼbá yî drí ndrĩ. Má kĩ ámákâ rî, tã-vó kĩ ʼbá ʼdĩ ʼbá yî âʼdô ámâ fũʼá. Gõʼdá Ôvârí pâ mâ trá gólĩyî drị́gạ́ sĩ, õzõ õjílã drí ngá pãrẽ kạ̃mị̃ sị́lị́ sĩ rî kâtí.
55004018	Má nị̃ trá Ôvârí âʼdô ámâ pãʼá ngá ãmbá ʼdĩ ʼbá yî ʼásĩ, té gólâ drí ámâ trõlé cú ĩtí lâṇõ ãkó ûrú ʼálâ. Ãʼdô ĩtí rî, mã lûyị̂ gólâ ạ̃dũkũ ãkó. "Ãwô-ĩtí ãmbá Ôvârí drí."
55004019	Mã ângâ bê ânĩlí Rómã ʼálâ rî, má âyê Trõfímõ trá Mẽlétõ ʼálâ, tãlâ gólâ trá ngá lãzé ró. Ẽrésĩtõ rî trá Kõrínĩtõ ʼálâ. Tĩmátĩyã, ní ûjũ ânĩlí má ngálâ ãkpãkãʼdã ôzê drí âgõ ãkó. Ạ̃dũkũ lâ ró, ní ʼê nî-bê-yã ámákâ Ãkõwílã yî drí õkó lâ Pĩrĩsílã bê. Gõʼdá ní fẽ nî-bê-yã kpá ạ̃ʼdị́-drị̃ Õnẽsĩfórã kâ drí. Yũbúlạ̃, Põdénẽ, Línõ, Kũlị́dạ̃ yí bê ʼê ĩyî nî-bê-yã ní drí. Gõʼdá krístõ ʼbá ãmbá ãzâ ʼbá yî ʼê ĩyî nî-bê-yã kpá ní drí.
55004022	Ôvârí ãâʼdô ní bê, Tĩmátĩyã, gõʼdá õfẽ õrẽ ãnî drí ndrĩ. Ĩʼdî ʼdĩ.
56001001	Mâ Póõlõ rû ị̂ʼbũ ʼbá Ôvârí kâ ró gõʼdá kpá lãjóʼbá Yésũ Krístõ kâ ró rî ĩʼdî, má îgĩ wárãgã nô nĩ ní drí Títõ, nî trá rĩʼá õzõ ámâ mvá nyãányâ pạ̃tị́ị̃ rî tí, tãlâ ãmâ ní bê kpạ̃rạ̃tị́ lẽ tã trá Ôvârí ʼá pị̃pị̂sị́lị́ ãlô sĩ. Ôvârí jô mâ trá mbârâkã sõlé õjílã gólĩyî Ôvârí drí njĩlí õjílã íyíkâ ró rî ʼbá yî ʼá gólĩyî ʼbãlé âʼdólé mbârâkã bê gạ̃rạ̃ tã lẽlẽ ĩyíkâ ʼá. Gólâ lẽ má drí gólĩyî îmbálé tã pạ̃tị́ị̃ gólâ gólĩyî ʼbã ʼbá tã mbị̂ gólâ rî ʼẽ ʼbá ãyĩkõ ró rî ʼẽlé rî, nị̃lị́ ĩʼdî. Ĩtí rî, gólĩyî âʼdô nị̃ʼá lâ kĩ, yĩ âʼdô rĩʼá Ôvârí bê zãâ gbạ́dú. ʼDĩî rĩʼá tã gólâ drí ʼbãlé trá ʼẽlé ãmâ drí drẽ ãkpãkãʼdã sị́sị́ gólâ ʼbãá ãngó nõ kô rî ĩʼdî. Mã nị̃ trá kĩ, gólâ âdó õnjõ kô. Ngbãângbânõ kậyị̂ îcá ʼbá rî sĩ, Ôvârí ãmâ pã ʼbá ró rî âʼdâ tã íyíkâ trá ãmâ drí. Gõʼdá ĩtí rî, gólâ âfẽ tã âtî-âtî íyíkâ trá má drí pẽlé ãzí-ãzí ãzâ ʼbá yî drí, õzõ drílâ ʼbãrẽ lâ trá má drí ʼẽlé ĩtí rî kâtí. Ãmâ átá Ôvârí gõʼdá Yésũ Krístõ ãmâ pã ʼbá ró rî õfẽ õrẽ ní drí tã ạ̃ʼdị́ bê.
56001005	Má âyê nî drẽ ãkpã ʼbạ̃drị̃ Kẽrétẽ kâ nã ʼálâ, tãlâ ní ndẽ ró lôsĩ ãmákâ tólâ nã bê, gõʼdá ní lậmû ró bê nĩʼá drị̃-ʼbá êpẽ bê kạ̃nị́sạ̃ drí jạ̃rị́bạ̃ ʼásĩ cé tị̂tị̂, õzõ má drí âtálé trá ní drí ʼẽlé rî kâtí.
56001006	Rĩrĩ õjílã gólĩyî ní drí êpẽlé drị̃-ʼbá kạ̃nị́sạ̃ ʼdî ʼbá yí kâ ró rî kâ îcâ trá âʼdólé õzõ nõô kâtí, ʼdõvó õjílã rî ní drí njĩlí trá âʼdólé drị̃-ʼbá ró rî, gólâ ãʼdô cú ĩtí tã ányâ ʼẽ ãkó, tãlâ õjílã õzó tã õnjí ãzâ ûsú gólâ ngá lésĩ kô. Ĩtí rî, ʼdõvó gólâ ãâʼdô õjílã gólâ cé õkó bê ãlô rî ĩʼdî. Mvá lâ yî ãâʼdô kpá tã lẽlẽ bê Yésũ ʼá, gõʼdá rĩrĩ mvá lâ yî ʼdĩ ʼbá yí kâ ãâʼdô mbị̂mbị̂ ró cú ĩtí tã gólĩyî ãnyĩ kâ rî ʼbá yî ʼẽ ãkó, gõʼdá kpá gólĩyî ị̃ị̂njị̃ ĩyî átá yî ĩyî ândré yí bê.
56001007	Õjílã rî gógó ní drí njĩlí âʼdólé drị̃-ʼbá ró ʼdĩ õrî cú ĩtí tã õnjí ʼẽ ãkó, tãlâ lôsĩ drị̃-ʼbá kạ̃nị́sạ̃ kâ rî kâ rĩʼá rĩlí lôsĩ gólâ Ôvârí kâ rî vó lâ ndrẽlé. Ĩtí rî, gólâ õʼbã õjílã yí zẽlé rî ʼbá yî kô mbârâkã sĩ tã ị̂sũ íyíkâ rî ʼbá yî ʼẽlé, õzõ yí drí ị̂sũlị́ rî kâtí. Gõʼdá õʼbã yî kô õdrá drí cĩlí, ị̃ị̂njị̂ lị̃fị́ ãzí-ãzí drí kô. Gólâ ãâʼdô kô lãfâ lôvó bê yí drị̃ị̂.
56001008	Bê-rî ʼdõvó gólâ ãâʼdô õjílã gólâ ũmú ró yí drí ʼbã ʼá rî lôvó lâ ʼbã ʼbá ró. Gõʼdá rĩrĩ gólâkâ ãâʼdô ị̂njị̃-ị̂njị̃ lâ ró. Gõʼdá gólâ ãâʼdô õjílã tã mbị̂ ʼbá ró tã gólĩyî Ôvârí kâ ró rî rĩʼá ʼẽlâ ĩʼdî.
56001009	Gólâ ũrû tã âtî-âtî pạ̃tị́ị̃ Ôvârí kâ gạ́gạ́, âʼdô îmbálé gólâ drí rî vó ró. Õzõ gólâ õʼê trá ĩtí rî, gólâ âʼdô îcáʼá cú îmbálâ dódó ãzí-ãzí drí, tãlâ gólĩyî õʼbã ró tã lẽlẽ bê tã pạ̃tị́ị̃ ró rî ʼá. Gõʼdá gólâ âʼdô kpá îcáʼá tã lôgõlé mbị̂ õjílã gólĩyî rû jã ʼbá trá tã pạ̃tị́ị̃ rî rú, gõʼdá tã lẽ ʼbá tã îmbâ ányâ ró rî ʼá rî ʼbá yî drí.
56001010	Drị̃-ʼbá îcâ trá tã îmbâ ányâ lôtólé, tãlâ õjílã dũû bê rĩʼá gã ĩyî dó tã âtî-âtî pạ̃tị́ị̃ Ôvârí kâ ârílí. Gõʼdá gólĩyî jâ ĩyî rû rĩʼá ãzí-ãzí âdólé tã gólĩyî lôsĩ ãkó rî ʼbá yî sĩ, nyãányâ lâ rĩʼá gólĩyî rĩ ʼbá tã lãʼbí Yúdạ̃ yí kâ kâ ʼbãlé ĩʼdî sị́sị́ rî.
56001011	Rĩʼá îcâ-îcâ ró tã îmbâ ányâ gólĩyíkâ ʼdĩ lôgázó, tãlâ gólĩyî rĩʼá tã lẽ ʼbá ʼbã-tị̂ ãzâ ʼbá yî ʼásĩ rî ʼbá yî îzãʼá ndrĩ tã îmbâ ányâ ʼdĩ sĩ. Gólĩyî rî îmbálâ ĩtí kpá lãfâ ûsúzó bê drị̃ lâ.
56001012	Ndá ãgô tã nị̃ ʼbá ãzâ õrĩ gólĩyíkâ Kẽrétẽ kâ lãfálé ʼásĩ rî, gólâ pẽ tã trá kĩ nĩ rî, "Ãmâ õjílã Kẽrétẽ kâ rî kárá rĩʼá tã gólâ õnjõ ró rî pẽlé. Ãmâ rĩʼá õjílã õvó ró gólâ rĩ ʼbá ngá nyãlé kôrô rî ĩʼdî. Gõʼdá ãmâ kpá rĩʼá õzõ ãlígí âmbâ-âmbâ kâtí tã ị̂sũ ãmákâ ʼá."
56001013	Gõʼdá úlị́ gólâkâ ʼdĩ ʼbá yî bê trá pạ̃tị́ị̃ ró rî, ĩtí rî ʼdõvó ní âtâ úlị́ õjílã ʼdî ʼbá yî drí, tãlâ gólĩyî õjâ ró bê drị̃ tã lẽlé Ôvârí ʼá pị̃pị̂sị́lị́ ãlô sĩ.
56001014	Gõʼdá gólĩyî ãâyê ró tã lẽlẽ íʼdígówá ányâ ãzâ ʼbá yî õjílã Yúdạ̃ yí kâ drí rĩʼá âtálâ rî ʼbá yî ʼá rî, gólĩyî õgã ró kpá dó tã gólĩyî õjílã gólĩyî gã ʼbá trá dó tã pạ̃tị́ị̃ ʼẽlé rî ʼbá yî drí ʼbãlé trá rî yî ʼẽlé.
56001015	Nĩ ndrê drẽ, õjílã gólĩyî rĩ ʼbá tã mbị̂mbị̂ rî ʼbá yî ʼẽlé dódó cé rî ndrê ĩyíkâ ngá ndrĩ tãndí ró. Gõʼdá õjílã gólĩyî tã lẽ ʼbá kô tã pạ̃tị́ị̃ Ôvârí kâ ʼá rî, ngá âʼdô gólĩyî drí ndrĩ tãndí ró kô, gólĩyî ĩʼdî rĩʼá tã õnjí drí îzãlé trá rî. Gõʼdá tã ị̂sũ-ị̂sũ gólĩyíkâ îzã rû kpá trá, ĩʼdî gólĩyî nị̃ị́ tã gólĩyî âʼdó ʼbá mbị̂ ĩyî drí ʼẽlé rî kôʼdáwá.
56001016	Gólĩyî âmã tã kĩ, yĩ ũnị̃ Ôvârí trá, gõʼdá tã gólĩyî drí rĩʼá ʼẽlé rî âʼdâ tã kĩ, gólĩyî nị̃ị́ Ôvârí kô ãlôwálâ. Gólĩyî ʼbãá õjílã lôvó kô. Gólĩyî gã dó tã Ôvârí drí ʼbãlé gólĩyî drí rî ʼẽlé. Ĩtí rî, gólĩyî îcá kô tã mbị̂mbị̂ rî ʼbá yî ʼẽlé ãlôwálâ.
56002001	Nî ánî nyãányâ Títõ, ʼdõvó ní ʼdê ní îmbâ tã gólĩyî âʼdó ʼbá mbị̂mbị̂ rî, âʼdô gólâ Ôvârí drí ʼbãlé trá rî vó ró.
56002002	Ní îmbâ ãgô âmbâ-âmbâ âʼdólé ĩyî rĩlí tã ị̂njị̃-ị̂njị̃ sĩ. Gólĩyî ãâʼdô tã trõ ʼbá ró lôvó rúʼbạ́ kâ drị́gạ́ sĩ. Tã ị̂sũ gólĩyíkâ ãâʼdô ãlíká ró võ îʼĩlí dódó. ʼDõvó gólĩyî õlẽ tã Ôvârí ʼá pị̃pị̂sị́lị́ ãlô sĩ. Ĩtí rî, gólĩyî õʼbã ĩyî kpá õjílã lôvó, gõʼdá gólĩyî fĩî ị̃ị̂dû ị̂dû, õzõ gólĩyî ũûsû lâṇõ trá rî.
56002003	Ĩtí rî, õkó âmbâ-âmbâ tãsĩ rî, ní îmbâ gólĩyî kpá tã ʼẽlé, âʼdô ngá tíbê gólĩyî sũ ʼbá Ôvârí rú rî yî sĩ. Gólĩyî ãâʼdô kô tã ngõ ʼbá ró õjílã ãzâ ʼbá yî rú. Õdrá ũdị̂ kô gólĩyî drị̃ị̂ sĩ. Bê-rî gólĩyî ĩîmbâ cé tã gólĩyî âʼdó ʼbá dódó mbị̂ rî ʼbá yî ĩʼdî ãzí-ãzí lâ yî drí.
56002004	Ĩtí lâ ʼdĩ sĩ rî, gólĩyî âʼdô îcáʼá cú õkó mvá îmbálé gólĩyî ágó yî ʼdĩyímvá yí bê lôvó lâ yî ʼbãlé tãndí ró,
56002005	tã trõ ʼbá ró lôvó rúʼbạ́ kâ drị́gạ́ sĩ, âʼdólé ĩyî rúʼbạ́ vó ndrẽlé dódó, tã ʼbã kâ rî ʼbá yî ʼẽzó dódó, âʼdólé õjílã tãndí ró gõʼdá kpá rĩlí tã âtâ ĩyî ágó yí kâ zẽlé tã ị̂njị̃ sĩ. Õkó mvá gólĩyî ʼdẽ ʼbá Yésũ vósĩ rî ʼbá yî âʼdô ĩyî tã ʼdî ʼbá yî ʼẽʼá ndrĩ kậkậrậ, tãlâ õjílã õzó úlị́ õnjí âtá tã âtî-âtî Ôvârí kâ rú tã õnjí gólĩyíkâ ʼdĩ sĩ.
56002006	Ĩtí rî, ní âtâ ãgô mvá drí ngbálí-ngbálí, gólĩyî ãâʼdô tã trõ ʼbá ró lôvó rúʼbạ́ kâ rî drị́gạ́ sĩ.
56002007	Ĩtí rî Títõ, nî drẽ ãgô mvá ró, ʼdõvó ánî nyãányâ ãâʼdô tã âʼdâ tãndí rĩrĩ kâ rî ró ãgô mvá drí tã ndrĩ kậkậrậ ní drí ʼẽlé rî ʼbá yî tãsĩ rî. Ní îmbâ tã mbị̂mbị̂ ró pị̃pị̂sị́lị́ tãndí rî sĩ pạ̃tị́ị̃ ró gõʼdá kpá úlị́ ị̂njị̃lị́ ị̂njị̃ rî ʼbá yî sĩ.
56002008	ʼDõvó ní âtâ úlị́ mbị̂mbị̂ gólĩyî õjílã drí tã âtázó rú lâ ʼá kô rî ʼbá yî ĩʼdî, tãlâ ạ̃jú-ʼbá-ãzí áníkâ ãʼdô ró ãnyĩ ró âʼdólé ní drí ạ̃jú-ʼbá-ãzí ró, tãlâ gólĩyî îcá kô tã ányâ ãzãkã ûsúlị́ âtálé ãmâ krístõ ʼbá yî rú.
56002009	Rû ị̂ʼbũ ʼbá yî tãsĩ rî, ní îmbâ gólĩyî rĩlí kárá rĩʼá tã ĩyî lị́pị̂ yí kâ rî ʼbá yî ârílí ĩʼdî. ʼDõvó gólĩyî õʼê tã tãndí gólĩyî tã lâ drí sũlị́ gólĩyî lị́pị̂ yî rú rî ĩʼdî tã ʼẽʼẽ ndrĩ gólĩyíkâ rî ʼbá yî ʼásĩ. Gólĩyî ãânyâ ĩyî lị́pị̂ yî tị̂ kôʼdáwá tã gólĩyî lị́pị̂ yî drí ʼbãlé gólĩyî drí ʼẽlé rî sĩ.
56002010	Gólĩyî ũûgũ ngá gólĩyî lị́pị̂ yí kâ kô. ʼDõvó gólĩyî õʼdê gólĩyî lị́pị̂ yî vó tãndí ró pị̃pị̂sị́lị́ ãlô rî sĩ. Õzõ gólĩyî õʼê ĩtí rî, rĩrĩ gólĩyíkâ dódó ʼdĩ âʼdô õjílã ʼbãʼá tã lẽlé tã îmbâ-îmbâ Ôvârí ãmâ pã ʼbá ró rî tãsĩ rî ʼá.
56002011	Má kĩ, krístõ ʼbá yî ndrĩ õʼê tã tãndí ró ĩtí, tãlâ Ôvârí âʼdâ pị̃pị̂sị́lị́ tãndĩ íyíkâ trá ãmâ drí âjô-âjô Yésũ kâ sĩ, ãʼdô ró bê yí drí õjílã pãzó tã õnjí ĩyíkâ rî ʼbá yî ʼásĩ.
56002012	Pị̃pị̂sị́lị́ tãndĩ gólâkâ lôvó kâ ʼdĩ âʼdâ tã ãmâ drí ngá gólĩyî sũ ʼbá gólâ rú kôʼdáwá rî ʼbá yî gãzó dó, gõʼdá kpá tã lôvókô ãngó drị̃ nô kâ rî ʼbá yî gãlé dó cú ĩtí vó lâ yî lôbẽ ãkó. Lôvó rî ʼdĩ îmbâ ãmâ kpá fĩî ậtũlị́ gạ́gạ́, gõʼdá rĩrĩ mbị̂mbị̂ rî rĩzó ĩʼdî, gõʼdá tã gólĩyî Ôvârí rî lûyị́zó rî ʼbá yî ʼẽzó ĩʼdî.
56002013	Mã âʼdô îcáʼá trá rĩʼá ʼẽlâ tãndí ró ĩtí, õzõ ãmâ kpá zãâ lị̃fị́ ʼbãʼbã bê âgõ-âgõ ãmâ pã ʼbá Yésũ Krístõ gólâ Ôvârí mbârâkã gạ̃rạ̃ ãmákâ ró rî kâ rî drị̃ị̂ rî. Õzõ Yésũ ãâgõ trá rî, gólâ âʼdô ãmbã íyíkâ âʼdáʼá ãmâ drí.
56002014	Gólâ fẽ íyî nyãányâ trá drãlé ãmâ tãsĩ, ãʼdô ró bê ãmâ pãlé tã õnjí tị̂ ʼásĩ ndrĩ gõʼdá kpá ãmâ jĩlí ngbángbá, tãlâ mã âʼdô ró bê õjílã íyî nyãányâ kâ ró, cú ĩtí tã õnjí ãkó cé tã lẽlé rĩzó tã tãndí ró rî ʼbá yî ʼẽlé ĩʼdî.
56002015	Ĩtí rî Títõ, ʼdõvó ní îmbâ tã ʼdî ʼbá yî õjílã drí. Nî trá rĩʼá cú drị́-ãcê bê drị̃-ʼbá kạ̃nị́sạ̃ kâ ró. Ní lôfî mbârâkã õjílã gólĩyî ní drí rĩʼá îmbálâ rî ʼbá yî ʼá, drị́-ãcê áníkâ ʼdĩ sĩ. Gõʼdá ní sõ drị́-mbílí kpá õjílã gólĩyî rĩ ʼbá tã ányâ ʼẽlé rî ʼbá yî lị̃fị́. Ní âyê õjílã ãzãkã kô ãlôwálâ võ ndrẽlé kôrô ní drị̃ị̂ sĩ.
56003001	Ní âtâ tã nô tã lẽ ʼbá yî drí óʼdí, tã lâ ãâgâ ró bê gólĩyî drị̃ị̂, gólĩyî õrî tị́tị́ ró mị́rị̃ ĩyíkâ zẽlé gõʼdá drị̃-ʼbá gólĩyî ndrĩ drị́-ãcê bê mị́rị̃ lésĩ rî ʼbá yî zẽlé, gólĩyî ãârî tã ʼbãʼbã drị̃-ʼbá ʼdĩ ʼbá yí kâ tãndí ró, gólĩyî õrî kậyị̂ vósĩ cé njãâ rĩʼá tã gólĩyî tãndí rî ʼbá yî ʼẽlé ĩʼdî.
56003002	Gólĩyî ãâtâ úlị́ õnjí kô õjílã ãzãkã rú. Gõʼdá gólĩyî õrî ʼâ ạ̃ʼdị́ sĩ cú ĩtí lâwã-lâwã ãkó ĩyî lãfálé ʼásĩ. Gólĩyî õʼê tã mãnísĩ ró, gõʼdá kpá tãndí ró õjílã drí ndrĩ.
56003003	Nĩ ndrê ạ̃kû ró rî, ãmâ nyãányâ rĩʼá ndrĩ tã nị̃ ãkó lé ʼbá ró. Mã gã dó tã Ôvârí kâ ị̂njị̃lị́, lôvó tã ãmákâ rî ʼbá yí kâ âdô ãmâ trá tã gólĩyî ányâ ró rî ʼẽlé. Tã ị̂sũ-ị̂sũ ãmákâ õjílã ãzâ ʼbá yî tãsĩ rî trá rĩʼá õnjí ró. Ngá gólĩyíkâ rî ʼbá yî âgî-âgî ãmâ lị̃fị́. Gõʼdá ãmâ ndrĩ, ãmâ ʼálé âdrã trá ãmâ lãfálé ʼásĩ.
56003004	Kpálé ĩtí rî, Ôvârí ãmâ pã ʼbá ró rî ʼê tã gólĩyî âʼdó ʼbá tãndí ró dódó rî ʼbá yî rî trá ãmâ drí, gõʼdá gólâ ʼbã ãmâ lôvó ndrĩ.
56003005	Gólâ pá ãmâ ʼdĩ kô, tãlâ tã tãndí ãzãkã ãmâ drí ʼẽlé trá rî ʼbá yî tãsĩ. Bê-rî gólâ rî ʼâ ậʼdị̂ nĩ ndrú ãmâ rú. Gólâ jĩ ãmâ trá âʼdólé ngbángbá tã õnjí ãmákâ rî ʼbá yî ʼásĩ, gõʼdá ãmâ ʼbãlé õjílã óʼdí gólâkâ ró Líndrí Tãndí gólâkâ rî sĩ.
56003006	Ôvârí âfẽ Líndrí Tãndí íyíkâ ãmâ drí, tãlâ Yésũ Krístõ pâ ãmâ trá rî drí.
56003007	Ôvârí ʼê tã ʼdî ĩtí, tãlâ yí ʼbã ró ãmâ âʼdólé õjílã tã mbị̂mbị̂ ʼbá ró íyî lị̃fị́ drị̃ ʼá tãlâ pị̃pị̂sị́lị́ tãndĩ íyíkâ ãmâ drí rî tãsĩ, gõʼdá tãlâ mã îcâ ró bê lédrẽ-lédrẽ ạ̃dũkũ ãkó ãmâ drí rĩʼá lị̃fị́ ʼbãlé vó lâ rî ûsúlị́.
56003008	Úlị́ ãmákâ ʼdĩ ʼbá yî ndrĩ rĩʼá pạ̃tị́ị̃. Títõ, má lẽ ní drí tã ʼdî ʼbá yî âtálé ngbálí-ngbálí õjílã gólĩyî ní drí îmbálé trá ʼdĩ ʼbá yî drí, tãlâ gólĩyî tã lẽ ʼbá ró rî ʼbá yî õʼbã ró ĩyî nyãányâ rĩʼá tã gólĩyî tãndí ró õjílã pã ʼbá ndrĩ pị̃pị̂sị́lị́ ãlô sĩ rî ʼbá yî ʼẽlé ĩʼdî.
56003009	Ní âyê ãzí-ãzí ãzâ ʼbá yî kô tị̂ ôcílí ní bê tã gólĩyî tã ífí ãkó ró rî ʼbá yî tãsĩ. Gõʼdá kpá gólĩyî õʼbã nî kô rĩzó ãmâ ạ́ʼbị́yạ́ yî rú ngĩlí gólĩyí bê. Ní ôjâ tã kô tã gólĩyî tã ʼbãʼbã lãʼbí kâ ró rî tãsĩ. Tãlâ tã ôjâ rî ʼdĩ rĩʼá cú ĩtí tã ífí ãkó, gõʼdá pá õjílã kô.
56003010	Ní sõ drị́-mbílí ândâlâ rị̃ õjílã gólĩyî ʼẽ ʼbá ĩyî lãfá lônyĩlí ãzí-ãzí rú sĩ rî ʼbá yî lị̃fị́. Õzõ gólĩyî ãâyê tã rî ʼdĩ kôʼdáwá rî, vó lâ sĩ, ní âyê õjílã rî õnjí ró ʼdĩ ʼbá yî zãâ.
56003011	ʼDõvó ní nị̃ pạ̃tị́ị̃ kĩ, õjílã ĩtí ʼdĩ rĩʼá tã õnjí ʼbá ʼî. Tã ị̂sũ gólâkâ rĩʼá tã nị̃ ãkõ kâ ró, îzã rû trá. Tã gólĩyî drílâ rĩʼá ʼẽlâ rî ʼbá yî âʼdâ tã drílâ kĩ, gólâ rĩʼá tã ányâ ʼẽʼá.
56003012	Mâ trá ʼẽʼá Ãrĩtémã yî jõlé Tĩkíkõ bê ní ngálâ, nĩʼá lôsĩ kạ̃nị́sạ̃ kâ ʼẽlé tólâ. Õzõ gólĩyî õcâ trá tólâ rî, ní ûjũ ânĩlí ʼwãâ ró ámâ ûsúlị́ Nĩkõpólĩ ʼá, tãlâ má ʼbã tã trá nĩzó rĩlí tólâ párá gólĩyî ôzê kâ rî ʼbá yî sĩ.
56003013	Ní ûjũ ró Zẽnásĩ õjílã pã ʼbá ró võ tã kĩ kâ ʼásĩ rî gõʼdá kpá Ãpólõ yî pãlé ậcị́ gólĩyíkâ ʼẽʼá tõlâ rî tãsĩ. Ní pâ gólĩyî tãlâ ngá gólĩyî drí lẽlé rî ʼbá yî sĩ ndrĩ.
56003014	ʼDõvó õjílã ãmákâ rî ʼbá yî ị̃ị̂lị̂ tã gólâ ngá fẽ ʼbá gólĩyî nyãányâ drí tã tãndí ʼẽzó rî ʼbá yî ĩʼdî. Gólĩyî ị̃ị̂lị̂ kpá tã ngá fẽzó gólĩyî ĩzã lâ bê rî ʼbá yî drí rî. Gõʼdá gólĩyî õrî kô cú ĩtí lôsĩ tãndí ʼẽ ãkó.
56003015	Õjílã gólĩyî ndrĩ má bê nõlé nõ ʼbá yî ʼê nî-bê-yã ãnî drí rõô. ʼDõvó ní ʼê nî-bê-yã ãmákâ õjílã ámâ ãzí-ãzí ró tã lẽ ʼbá, gólĩyî ãmâ lôvó bê ĩyî ʼá tólâ rî ʼbá yî drí ãkí ãkó. Ĩtí rî, Ôvârí ãâʼdô ãní bê ndrĩ. Ĩʼdî ʼdĩ.
57001001	Mâ Póõlõ îgĩ wárãgã nô ní drí Fĩlẽmónã gólâ âʼdó ʼbá ámâ ngá ʼẽ ʼbá ãzíyã ró. Ãmâ Tĩmátĩyã yí bê, mã ʼê nî-bê-yã ãnî drí ánî õkó Ãpíyã gõʼdá kpá Ãrĩkípõ gólâ rĩ ʼbá kpá tã Ôvârí kâ âtî-âtî rî pẽlé, gõʼdá ndrĩ ʼdó õjílã Ôvârí kâ rû êʼbé ʼbá võ ãlô ʼá ní drí ʼbã ʼálâ rî ʼbá yí bê. Õzõ ãnî drí nị̃lị́ rî kâtí, ngbãângbânõ rî, mâ rĩʼá ômbê-ômbê ró gạ̃nị́mạ̃ ʼá, tãlâ má ʼdê trá Yésũ Krístõ vósĩ.
57001003	Ôvârí ãmâ átá ró gõʼdá Kúmú ãmákâ Yésũ Krístõ bê, õfẽ õrẽ ãnî drí tã ạ̃ʼdị́ bê.
57001004	Fĩlẽmónã, ámâ ãzí-ãzí tãndí ʼdĩ, ị̃tú-pá vósĩ cé má õtírĩ rĩî ãwó ngõlé Ôvârí drí rî, má rî kpá zãâ rĩʼá ãwô-ĩtí ʼẽlé Ôvârí drí ánî tãsĩ, tãlâ má ârî trá kĩ nĩ rî, nî Fĩlẽmónã rĩʼá õjílã Ôvârí kâ rî ʼbá yî lôvó lâ bê dũû ní ʼá, gõʼdá kpá ní lẽ tã áníkâ trá Kúmú ãmákâ Yésũ ʼá.
57001006	Ní îcî krístõ ʼbá lị̃fị́ trá dũû úlị́ âtâ-âtâ sĩ gólĩyî drí tã lẽlẽ áníkâ Ôvârí ʼá rî sĩ. ʼDĩî ʼbã mâ trá âʼdólé ãyĩkõ ró ãmbá. Ĩtí rî, má ngô ãwó Ôvârí drí kĩ nĩ rî, õzõ ní õtírĩ tã rî ʼdĩ ʼẽê rî, ní nị̃ ró bê tã tãndí ndrĩ tíbê Yésũ Krístõ drí rĩʼá ʼẽlâ ãmâ drí rî yî.
57001008	Má ãʼdô kpálé mbârâkã bê tã ʼbãlé ní drí Yésũ Krístõ ngá lésĩ rî, má âʼdô ánî îjíʼá cé ãlô tã fínyáwá tãsĩ, tãlâ ãmâ rĩʼá ní bê ãzí-ãzí ró. Mâ Póõlõ rĩʼá ãgô ãrãkã ʼî, gõʼdá mâ kpá rĩʼá gạ̃nị́mạ̃ ʼá, tãlâ má drí ʼdẽzó Yésũ Krístõ vósĩ rî tãsĩ.
57001010	Ámâ nyãányâ lôʼbã rúʼbạ́ ní drí tãlâ ámâ mvá Õnẽsímõ rî tãsĩ. Gólâ ʼbã tã trá tã lẽlé Yésũ ʼá, tãlâ tã má drí âtálé trá gólâ drí, má drí âʼdózó drẽ ãkpãkãʼdã gạ̃nị́mạ̃ ʼá nõlé rî sĩ rî.
57001011	Õnẽsímõ õzõ ãʼdô kpálé trá rạ̃gị́ị̃ áníkâ ĩʼdî ạ̃kû ró rî, gólâ pá nî kô ãmbá. Gõʼdá ngbãângbânõ rî, gólâ âʼdô ãmâ pãʼá cú kpạ̃rạ̃tị́ ní bê.
57001012	Õzõ ãʼdô kpálé ĩzã kõkõ ámákâ kĩʼá nĩ rî, gólâ âbí ámâ âyéʼá nõ ĩʼdî rî, má âbí gólâ rî jõʼá lôgõlé ní ngáá tólâ.
57001013	Má lẽ gólâ trá âʼdólé rĩlí má bê nõlé, ãʼdô ró bê gólâ drí rĩzó rĩʼá ámâ vó ndrẽlé. Mâ drẽ gạ̃nị́mạ̃ ʼá nõ, tãlâ tã âtî-âtî Ôvârí kâ tãsĩ. Gólâ rî ámâ pãlé ʼdĩ, tãlâ nî yûʼdạ́wạ́ ámâ pãlé nõlé rî drí sĩ.
57001014	Õzõ má õlẽ rạ̃gị́ị̃ áníkâ ʼdĩ kpálé rĩlí má bê nõlé rî, âʼdó kô mbị̂ má drí ʼẽlé kôrô ĩtí lâ ʼdĩ ró cú ĩtí ní drí tã-drị̃ lâ ʼdĩ lẽ ãkó. Ĩtí rî, ní ʼê tã âʼdó ʼbá mbị̂ rî ĩʼdî má drí Õnẽsímõ rî tãsĩ, tãlâ ní lẽ ʼẽlâ.
57001015	Tã ị̂sũ ámákâ ní drí rî rĩʼá kĩ nĩ rî, õzõ Õnẽsímõ drí ánî âyérẽ trá párá fínyáwá sĩ, gõʼdá nõ gólâ âbí gõʼá ní ngálâ zãâ gbạ́dú ʼdĩ.
57001016	Gólâ gõó ʼdĩ kô âʼdólé rĩʼá ʼẽlâ cé rạ̃gị́ị̃ ró. Ní ị̂sũ tã gólâ rî tãsĩ ậdrúpị̃ ní drí lôvó lâ ʼbãlé rî ró. Gõʼdá ámâ nyãányâ ʼbã gólâ rî lôvó bê trá rî, ní gõ ní ʼbã gólâ rî lôvó kpá rõô ãzí-ãzí ró gõʼdá kpá krístõ ʼbá ãzí ró.
57001017	Õzõ má ãʼdô fí pạ̃tị́ị̃ ánî ãzí-ãzí ʼî rî, ní lậgû Õnẽsímõ rî nõ kpá té õzõ ní drí ámâ lậgúrị̃ rî kâtí.
57001018	Õzõ ngãtá gólâ ũûgũ ngá ʼî ní drị́gạ́ sĩ tólâ yã rî, má âʼdô ngá rî drílâ ûgũlị́ trá ʼdĩ võ lâ fẽʼá lôgõlé ní drí.
57001019	Mâ Póõlõ má îgĩ ámâ rú nõ tã ʼbãʼbã ró ní drí kĩʼá nĩ rî, má âʼdô ngá rî ʼdĩ fẽʼá lôgõlé ní drí. Ngá áníkâ má bê ʼdĩ rĩʼá cé fínyáwá ĩtí, ʼdõvó ní âyê, má pẽ drẽ tã kpá ândálé ní drí kĩ nĩ rî, má ʼê tã ạ́ngị́ trá ní drí gạ̃rạ̃ tã lãfâ ʼdĩ kâ drị̃ị̂ sĩ, má drí lạ́tị̂ tã lẽlẽ kâ Yésũ ʼá rî âʼdázó ní drí rî tú.
57001020	Ámâ ậdrúpị̃, má îjî nî ámâ pãlé nõ, tãlâ ãmâ kpạ̃rạ̃tị́ ní bê tã lẽ ʼbá Kúmú ãmákâ Yésũ ʼá. Ĩtí rî, ní âjô Õnẽsímõ vólé má ngáá nõlé. Tã ʼdî âʼdô ámâ ʼbãʼá âʼdólé ãyĩkõ ró.
57001021	Má rî rĩʼá wárãgã nô îgĩʼá nõ ní drí. Gõʼdá má nị̃ trá kĩ nĩ rî, ní âʼdô tã má drí îjílí rî ʼẽʼá.
57001022	Áâʼdô ámâ înjíʼá gạ̃nị́mạ̃ ʼásĩ, tãlâ nî rĩʼá ãwó ngõʼá Ôvârí drí ámâ tãsĩ. Âʼdô bê ĩtí rî, ní êdê võ má drí nĩzó rĩlí ʼá lâ ní bê ũmú ró tãkõ.
57001023	Ẽpãfãrásĩ kpá bê rĩʼá má bê nõlé gạ̃nị́mạ̃ ʼá, tãlâ gólâ ʼdê kpá Yésũ Krístõ vósĩ. Gólâ ʼê nî-bê-yã ãmbá ãnî drí.
57001024	Ámâ ngá-ʼẽ-ãzíyã yî, Márãkõ, Ãrĩsĩtãrókõ, Dẽmásĩ, gõʼdá kpá Lúkạ̃ yí bê, ʼê ĩyî nî-bê-yã kpá ãmbá ãnî drí tólâ.
57001025	Kúmú Yésũ Krístõ õʼbã íyî drị́ ãnî drị̃ị̂. Ĩʼdî ʼdĩ.
58001001	Ámâ rû-lẽ-ãzí yî, ạ̃kû ró nã ʼbá yî sĩ rî, Ôvârí âtâ tã ãmâ ạ́ʼbị́yạ́ yî drí tã ậngũ ʼbá íyíkâ rî ʼbá yî sị́lị́. Gólâ âtâ tã trá gólĩyî drí ĩtí ândâlâ dũû lạ́tị̂ dũû ngĩíngî ãzâ ʼbá yî ʼásĩ.
58001002	Gõʼdá ndrô nõ ʼbá yî sĩ rî, gólâ âʼdâ tã trá ãmâ drí íyî mvá sĩ. Ĩtí rî, gólâ njĩ íyî mvá trá âʼdólé ngá-tị̂ ndrĩ lị́pị̂ ró. Mvá lâ sĩ, gólâ ʼbã ngá-tị̂ ndrĩ ãngó nõ ʼá nõ ʼbá yî nĩ.
58001003	Ôvârí rî mvá rĩʼá té õzõ Ôvârí rî gógó kâtí ãmâ drí Ôvârí rî âʼdô nị̃zó dódó. Ĩtí rî, Ôvârí rî mvá rĩʼá Ôvârí rî sũsũ âʼdáʼá ãmâ drí ngbángbá. Úlị́ mvá ʼdĩ kâ rĩʼá cú mbârâkã bê ngá-tị̂ ndrĩ ậtị̃lị́ gạ́gạ́, tãlâ ngá ãngó nõ kâ rî ʼbá yî õrî ró tãndí ró lôsĩ Ôvârí kâ ʼẽlé dódó. Ôvârí rî mvá drã trá, ãʼdô ró bê lạ́tị̂ õjílã jĩzó tã õnjí ĩyíkâ ʼásĩ rî njị̃zó, tãlâ gólĩyî ãʼdô ró bê ngbángbá Ôvârí rî lị̃fị́ drị̃ ʼá. ʼDĩî vósĩ rî, drílâ rĩzó vũdrị́ võ drị́-ãcê kâ ʼálâ, Ôvârí gólâ âʼdó ʼbá mbârâkã ãkĩ bê rî drị́-ágó drị̃ lâ ʼálâ.
58001004	Ôvârí rî mvá drí rĩrĩ vũdrị́ Ôvârí lạ̃gạ́tị́ ĩtí ʼdĩ ʼá rî, Ôvârí âʼdâ tã trá kĩ, íyî mvá ãâʼdô ãmbá ró kôrô ãmbã mãlãyíkã íyíkâ rî ʼbá yí kâ drị̃ị̂ sĩ. Gõʼdá ãrõ Ôvârí yî lãfálé ʼá íyî mvá bê rî rĩʼá lậnjị̃-lậnjị̃ ró kôrô ãrõ gólâkâ mãlãyíkã gólâkâ rî ʼbá yí bê rî drị̃ị̂ sĩ.
58001005	Nĩ ndrê drẽ, Ôvârí zị́ mãlãyíkã íyíkâ rî ʼbá yî ãzãkã lâ kô ãlô íyî mvá ró. Gõʼdá rî, gólâ âtâ tã trá Yésũ rî tãsĩ kĩ, "Nî rĩʼá ámâ mvá ĩʼdî. Ãndrõ nô, õjílã âʼdô tã nị̃ʼá kĩ, mâ rĩʼá ánî átá ʼî." Lôngó 2.7 Gõʼdá Ôvârí âtá úlị́ nõ ʼbá yî kô mãlãyíkã ãzãkã tãsĩ kĩ, "Mâ ĩʼdî átá lâ ʼî, gõʼdá gólâ ĩʼdî ámâ mvá ʼî." 2 Sãmõwélẽ 7.14
58001006	Ôvârí ʼê bê ʼẽʼá íyî mvá ãlôwá ʼdĩ âjólé ãngó nõ ʼá rî, gólâ âtâ tã kĩ, "ʼDõvó mãlãyíkã ámákâ ndrĩ ị̃ị̂njị̃ gólâ." Lôngó 97.7
58001007	Nõô ʼbá yî rĩʼá úlị́ Ôvârí kâ îgĩlí trá mãlãyíkã íyíkâ rî ʼbá yî tãsĩ rî yî ĩʼdî, "Ôvârí ʼbã mãlãyíkã íyíkâ rî ʼbá yî lôsĩ ʼẽ ʼbá íyíkâ rî ró rĩʼá tã íyíkâ ʼẽlé ʼwãâʼwâ, õzõ kạ̃gũmạ́ạ̃ drí vị̃rị̃ kpị̃ kpị̃ rî kâtí lôsĩ Ôvârí kâ ʼẽrẽ ʼá, gõʼdá kpá õzõ lạ̃sị́ lãndrâ drí âʼdórẽ rî kâtí." Lôngó 104.4
58001008	Gõʼdá íîgĩ trá búkũ Ôvârí kâ ʼá gólâ rî mvá rî tãsĩ kĩ, "Ãwô Ôvârí, nî Ôvârí ʼî. Kũmũ áníkâ âʼdô rĩʼá zãâ gbạ́dú ní drí ãngó áníkâ nõ rũzó tã mbị̂ ʼẽʼẽ sĩ.
58001009	Gõʼdá nî rĩʼá cú tã mbị̂mbị̂ rî ʼbá yî lôvó bê ní ʼá, gõʼdá nî rĩʼá cú ĩtí tã ányâ ró rî ʼbá yî lôvó lâ ãkó ní ʼá. Tãlâ tã ʼdî tãsĩ rî, Ôvârí, Kúmú áníkâ ró rî, ʼbã nî âʼdólé ãyĩkõ bê ãmbá, tãlâ gólâ njĩ nî nĩ âʼdólé ãmbã bê lậvũlị́ gạ̃rạ̃ ãmbã ánî ãzí-ãzí yí kâ rî drị̃ị̂ sĩ." Lôngó 45.6-7
58001010	Gõʼdá íîgĩ kpá trá búkũ Ôvârí kâ ʼá gólâ rî mvá rî tãsĩ kĩ, "Ôvârí, tã ómvó ngá ʼásĩ rî, ní ʼbã ãngó nõ nĩ. Gõʼdá ánî nyãányâ drí kpá ʼbũû ʼbãzó.
58001011	Ngá ʼdĩ ʼbá yî âʼdô rû îzãʼá ndẽlé ndrĩ ngbá, gõʼdá nî rî gógó âʼdô rĩʼá zãâ gbạ́dú ạ̃dũkũ ãkó. Ní âʼdô ngá-tị̂ ãngó nõ kâ rî ʼbá yî vũʼá vólé õzõ õjílã drí ítá lị́rị́kũ âtĩrĩ vũlị́ vólé gõʼdá ngĩî lâ sõzó ĩʼdî rî kâtí. Gõʼdá ĩtí rî, nî rî gógó âʼdô rĩʼá zãâ rû ôjá ãkó ãlôwálâ." Lôngó 102.25-27
58001013	Gõʼdá Ôvârí âtá tã nô kô mãlãyíkã ãzãkã drí kĩ, "Ní rî ámâ gãrã drị̃ ʼá ámâ drị́-ágó drị̃ị̂, gõʼdá má âʼdô ánî ạ̃jú-ʼbá-ãzí yî ʼbãʼá ánî pá zẽlé ʼá." Lôngó 110.1 Gõʼdá gólâ âtâ tã rî ʼdĩ ʼbá yî trá cé íyî mvá drí.
58001014	Gõʼdá mãlãyíkã ndrĩ rĩʼá ĩyî cé gólĩyî rĩ ʼbá tã ʼẽlé Ôvârí drí rî ĩʼdî. Ôvârí âjô gólĩyî õjílã gólĩyî drílâ ʼbãʼá pãlâ ĩyî tã õnjí ĩyíkâ rî ʼbá yî ʼásĩ rî ậmúlị́.
58002001	Âʼdô ãmbã Yésũ kâ âʼdózó gạ̃rạ̃ lậvũlị́ kôrô rî tãsĩ rî, ãmâ lị̃fị́ õmbâ ãmâ rú, tãlâ tã gólĩyî îmbálé trá ãmâ drí rî yî ârízó bê dódó ʼẽlé. Õzõ mã õʼê trá ĩtí rî, îcá kô ãmâ âdózó kũlị́ mãnísĩ vólé lạ́tị̂ pạ̃tị́ị̃ Ôvârí kâ rî ʼásĩ.
58002002	Áâʼdâ trá ãmâ drí kĩ, tã ʼbãʼbã gólĩyî Ôvârí drí îmbálé ãmâ drí ʼẽlé mãlãyíkã yî sĩ rî rĩʼá cú ĩtí drị̃ vẽ ãkó ʼá lâ tã pạ̃tị́ị̃ ró. Gõʼdá mã nị̃ trá kĩ, õzõ õjílã ãzâ õʼbã tã lâ kô drị̃ ʼá ʼẽlé yã rî, lâṇõ tã ârîmâkô kâ âʼdô gólâ rî ûsúʼá.
58002003	Bê trá ĩtí rî, lâṇõ âʼdô kpá ãmâ ûsúʼá trá lậvũlị́ kôrô, õzõ mã õnjâ trá ʼdíyî pãpã ạ́ngị́ Ôvârí drí âfẽlé trá ãmâ drí Yésũ rî õdrã sĩ rî rú rî. Kúmú ãmákâ Yésũ rî gógó âʼdô nĩ sị́sị́ tã âtálé ʼdíyî pãpã rî ʼdĩ tãsĩ. Gólĩyî tã lâ ârí ʼbá trá gólâ sị́lị́ sĩ rî, drí ĩyî tã ʼdî âʼdázó ãmâ drí tã pạ̃tị́ị̃ ró.
58002004	Ôvârí rî gógó âʼdâ tã kpá ãmâ drí kĩ, tã âtî-âtî ʼdĩ ãâʼdô rĩʼá pạ̃tị́ị̃, tãlâ tã lârâkô Yésũ yî drí ʼẽlé trá lãjóʼbá gólâkâ rî ʼbá yí bê rî ʼbá yî sĩ. Ôvârí ʼbã gólĩyî drí tã lârâkô ʼdĩ ʼbá yî ʼẽlé âʼdólé lãmbé tã tã âtî-âtî íyíkâ ʼdĩ kâ âʼdálé kĩ, ãâʼdô rĩʼá pạ̃tị́ị̃ rî ró. Gólâ âfẽ mbârâkã drílĩyî tã tị̂ drí ậʼdị́zó drílâ sĩ ʼdî ʼbá yî ʼẽzó gõʼdá kpá mbârâkã lôsĩ gólâkâ ʼẽzó rî bê Líndrí Tãndí íyíkâ sĩ, âʼdô tã gólâkâ lẽlé rî vó ró.
58002005	Ôvârí njĩí mãlãyíkã kô âʼdólé drị́-ãcê bê ãngó óʼdí yí drí ʼẽʼá ʼbãlâ rî drị̃lị́.
58002006	Gõʼdá võ ãzâ bê rĩʼá búkũ Ôvârí kâ ʼá gólâ õjílã ãzâ drí tã îgĩzó trá tã õjílã mvá drí lậnjị̃zó lậnjị̃ Ôvârí rî lị̃fị́ drị̃ ʼá rî tãsĩ. Tã rî îgĩlí búkũ rî ʼdĩ ʼá rî kĩ, "Ngá õjílã mvá ʼbã ʼbá âʼdólé lậnjị̃-lậnjị̃ ró nî Ôvârí rî lị̃fị́ drị̃ ʼá rî íyíkâ ãʼdô ngá ʼî yã? Ngã gõʼdá ní rî vó lâ yî ndrẽlé dódó ãʼdô tãsĩ yã? Âʼdó kô tã õjílã drí rĩʼá ʼẽlâ rî sĩ.
58002007	Gõʼdá ní ʼbã ãmbã gólĩyíkâ rî âʼdólé rõô, gõʼdá rĩzó gólĩyî ị̂njị̃lị́. Ãmbã mãlãyíkã yí kâ lậvũ trá gạ̃rạ̃ ãmbã gólĩyíkâ rî drị̃ị̂ sĩ cé fínyáwá ĩtí.
58002008	Gõʼdá nĩngá sĩ, ní ʼbã ngá-tị̂ ãmbá nõ ʼbá yî trá ndrĩ gólĩyî zẽlé." Lôngó 8.4-6 Gõʼdá Ôvârí ʼbã ngá-tị̂ ãmbá nõ ʼbá yî bê ndrĩ gólĩyî zẽlé rî, gólâ âyé tã ãzãkã kô ʼbãlé âʼdólé gólĩyî zẽlé. Gõʼdá lé ĩtí rî, ngbãângbânõ, mã ndré drẽ õjílã mvá kô ngá-tị̂ ãngó nõ kâ rî ʼbá yî ʼbãlé âʼdólé ĩyî zẽlé.
58002009	Ngá gólâ ãmâ drí ndrẽlé rî íyíkâ Yésũ ĩʼdî gólâ tíbê ngá ãngó nõ kâ ndrĩ rî ʼbá yî ʼbãlé âʼdólé yí zẽlé. Gõʼdá ndrô dã gólâ drí âʼdózó ị̃nyạ́kú drị̃ị̂ rî sĩ rî, Ôvârí ʼbã ãmbã gólâkâ rî âʼdólé ãmbã mãlãyíkã íyíkâ rî ʼbá yí kâ rî zẽlé. Gõʼdá ngbãângbânõ rî, ãmbã gólâkâ lậvũ trá gạ̃rạ̃ âʼdólé rõô. Ôvârí ʼbã lậnjị̃ trá drị̃ lâ kúmú ró ĩtí, tãlâ gólâ ûsû lâṇõ trá gõzó kpá drãlé tã õnjí ãmákâ rî ʼbá yî tãsĩ. Gõʼdá tãlâ pị̃pị̂sị́lị́ tãndĩ Ôvârí kâ ãmâ õjílã drí rî sĩ rî, Yésũ drí drãzó õjílã ndrĩ rî ʼbá yî võ lâ ʼá, tãlâ lâṇõ tã õnjí gólĩyíkâ rî kâ njị̃lị́.
58002010	Ôvârí lôʼbã ngá-tị̂ ãmbá ndrĩ nô ʼbá yî nĩ, gõʼdá ngá-tị̂ ãmbá drílâ lôʼbãlé ʼdĩ rĩʼá ndrĩ ʼdó gólâ drí gõʼdá tã gólâkâ ʼẽlé cé ĩʼdî. Gõʼdá Yésũ njị̃ lạ́tị̂ bê trá õjílã íyíkâ pãzó íyî õdrã sĩ rî, trá rĩʼá tã mbị̂ ʼî kĩ, Ôvârí ʼbã Yésũ trá tã íyíkâ ʼdíyî pãpã kâ ndẽlé lâṇõ gólâ ʼdẽ ʼbá Yésũ rî gógó drị̃ị̂ rî sĩ. ʼDíyî pãpã ʼdî sĩ rî, gólâ ʼbã õjílã dũû trá âʼdólé õjílã íyíkâ ró, tãlâ ị́ị̂njị̃ ró bê kpá gólĩyî.
58002011	Yésũ gólâ rĩ ʼbá ãmâ õjílã ʼbãlé âʼdólé tãndí ró mbị̂mbị̂, gõʼdá ãmâ rî gógó ãlôlâ gólĩyî gólâ drí rĩʼá ʼbãlâ âʼdólé tãndí ró mbị̂mbị̂ ʼdĩ rĩʼá ĩyî ndrĩ ʼdó ngá ãlô ʼî gólâ bê. Gõʼdá ãmâ átá rĩʼá ãlô Ôvârí ĩʼdî. Tã rî ʼdĩ tãsĩ rî, Yésũ rĩʼá ãnyĩ ãkó ãmâ zị̃zó íyî ậdrúpị̃ yî ró gõʼdá kpá íyî îzó yî ró.
58002012	Yésũ õtírĩ tã âtá rû îzã gólâ ʼẽ ʼbá ʼdẽlé gólâ drị̃ị̂ rî tãsĩ rî, gólâ zị̂ ãmâ trá íyî ậdrúpị̃ yî ró íyî îzó yí bê. Gólâ âtâ tã Ôvârí drí Dạ̃wúdị̃ tị́ kĩ, "Má âʼdô tã áníkâ pẽʼá ámâ ậdrúpị̃ yî drí ámâ îzó yí bê. Õjílã áníkâ drí rû êʼbérẽ ʼá rãtáã ʼẽlé rî, mã âʼdô ánî lûyị́ʼá kpãkã ãlô." Lôngó 22.22
58002013	Gõʼdá gólâ âtâ tã ʼdî kpá Ĩsáyã tị́ Ôvârí rî tãsĩ kĩ nĩ rî, "Gõʼdá má fẽ ámâ nyãányâ ní drị́gạ́. Mâ rĩʼá nõ, ʼdĩyímvá Ôvârí kâ âfẽlé trá má drí ậdrúpị̃ ró gõʼdá îzó ró rî ʼbá yí bê." Ĩsáyã 8.17-18
58002014	Gõʼdá ʼdĩyímvá rî ʼdĩ ʼbá yî rĩʼá ĩyî õjílã mvá ró cú rúʼbạ́ ị̃nyạ́kú bê. Bê trá ĩtí rî, Yésũ rî gógó nyãányâ lâ drí âʼdózó kpá õjílã mvá ró gólĩyí kâtí, tãlâ gólâ ĩîcâ ró bê drãlé gólĩyî tãsĩ. Lạ́tị̂ ãlô gólâ drí tã trõzó Sãtánã gólâ âʼdó ʼbá cú fãfã bê õjílã fũzó rî drị́gạ́ sĩ gólâ rî pẽzó rî, cé rĩʼá gólâ drí drãzó tã õnjí õjílã kâ rî ʼbá yî tãsĩ.
58002015	Õdrã gólâkâ sĩ, gólâ înjî õjílã gólĩyî ômbélé trá rạ̃gị́ị̃ ró ndrô ndrô rî ʼbá yî trá ũrị̃ gólĩyíkâ õdrã kâ rî ʼásĩ.
58002016	Mã nị̃ trá kĩ, Yésũ pá mãlãyíkã ĩʼdî kô. Gólâ pâ ãmâ gólĩyî tã lẽ ʼbá trá gólâ ʼá õzõ Ãbãrãyámã drí tã lẽrẽ kâtí rî ʼbá yî ĩʼdî.
58002017	Ĩtí rî, îcâ trá Yésũ drí âʼdólé õzõ íyî ậdrúpị̃ yî íyî îzó yí bê kâtí tã ʼásĩ ndrĩ tãlâ tã nô ʼbá yî tãsĩ, tãlâ gólâ ĩîcâ ró bê âʼdólé tã êdé ʼbá ró õjílã lãfálé ʼá Ôvârí bê õzõ drị̃-ʼbá ạ́ngị́ ngá lị̃ ʼbá fẽlé Ôvârí drí rî ʼbá yí kâ tí. Gólâ fẽ íyî nyãányâ trá õdrã sĩ gólĩyî pãlé tã õnjí gólĩyíkâ ʼásĩ. Gõʼdá õdrã gólâkâ sĩ rî, Ôvârí âyê tã õnjí ãmákâ rî ʼbá yî trá, gõʼdá mã ãʼdô ró lóʼbó ãlô ʼá Ôvârí bê.
58002018	Gõʼdá gólâ âʼdô îcáʼá kpá õjílã gólĩyî ûjũlị́ tã õnjí ʼẽlé rî ʼbá yî pãlé, tãlâ tã ʼdíyî ûjũ-ûjũ kâ tã õnjí ʼẽlé rî trị̃ gólâ trá rõô kpị̃ị̂. Ĩtí rî, gólâ îcâ trá õjílã ʼbãlé rĩlí gạ́gạ́ tã lẽlẽ gólĩyíkâ ʼá kậyị̂ ódrí gólĩyî ûjũzó tã õnjí ʼẽlé rî sĩ.
58003001	Ãnî ndrĩ, ámâ ậdrúpị̃ yî ámâ îzó yí bê gólĩyî Ôvârí drí zị̃lị́ trá õjílã íyíkâ ró rî ʼbá yî, ʼdõvó ãnî ndrĩ, nĩ ị̂sũ tã Yésũ rî tãsĩ. Ôvârí âjô gólâ trá ãmâ drí tã êdé ʼbá ró ãmâ lãfálé yí bê gõʼdá kpá gólâ ãmâ drí tã lẽzó ʼá lâ rî ró.
58003002	Yésũ rî trá tã Ôvârí kâ ʼẽlé pị̃pị̂sị́lị́ ãlô sĩ, õzõ ãmâ ạ́ʼbị́yạ́ Músạ̃ drí rĩrĩ tã Ôvârí drí âtálé drílâ rî ʼẽlé lậvũlị́ kôrô rî kâtí.
58003003	Gõʼdá rĩʼá îcâ-îcâ ró Yésũ rî ị̂njị̃lị́ rõô gạ̃rạ̃ Músạ̃ drị̃ị̂ sĩ. Nĩ ndrê drẽ, Músạ̃ rĩʼá cé õjílã ãlô õjílã Ôvârí kâ lãfálé rî ĩʼdî. Gõʼdá Yésũ rĩʼá gólâ õjílã ʼbã ʼbá âʼdólé õjílã Ôvârí kâ ró rî ĩʼdî. Tã ʼdî tãsĩ rî, rĩʼá mbị̂ Yésũ rî ị̂njị̃lị́ gạ̃rạ̃ Músạ̃ drị̃ị̂ sĩ.
58003004	Nĩ ndrê drẽ, ʼbạ̃súrú cé tị̂tị̂ tãsĩ rî, ạ́ʼbị́yạ́ bê rĩʼá ʼbạ̃súrú rî ʼdĩ ʼbá yî lôfõ ʼbá ró, gõʼdá Ôvârí ʼbã ạ́ʼbị́yạ́ rî ʼdĩ ʼbá yî nĩ ndrĩ.
58003005	Õjílã Ôvârí kâ rî ʼbá yî lãfálé ʼásĩ rî, Músạ̃ rî trá rĩʼá tã Ôvârí kâ ʼẽlé pị̃pị̂sị́lị́ ãlô sĩ rû ị̂ʼbũ ʼbá Ôvârí kâ ró, gõʼdá tã ʼẽʼẽ gólâkâ úlị́ drílâ âtálé trá rî ʼbá yí bê rî trá tã Ôvârí drí ʼẽʼá ʼẽlâ Yésũ sĩ rî âʼdálé.
58003006	Ĩtí rî, Yésũ Krístõ rî íyíkâ tã Ôvârí kâ ʼẽlé kárá mvá lâ ró, cú drị́-ãcê bê õjílã Ôvârí kâ drị̃lị́ rî ró. Gõʼdá ãmâ nyãányâ gólĩyî tã lẽ ʼbá Yésũ ʼá rî ʼbá yî rĩʼá ĩyî õjílã Ôvârí kâ ʼdĩ ĩʼdî, õzõ mã ũrû Yésũ gạ́gạ́ kárá gõʼdá lị̃fị́ ʼbãzó drị̃ lâ pị̃pị̂sị́lị́ ãlô sĩ rî.
58003007	Ĩtí rî, tã pạ̃tị́ị̃ ârîmâkô õjílã kâ tãsĩ rî rĩʼá tã Líndrí Tãndí Ôvârí kâ drí âtálé trá nõô ʼbá yî ĩʼdî, "Ãndrõ nô rî, ʼdõvó nĩ ârî úlị́ Ôvârí kâ âtálé ãnî drí rî ʼbá yî dódó.
58003008	Ãnî drị̃ ãâmbâ âmbâ kô, õzõ ãnî ạ́ʼbị́yạ́ yî drị̃ drí âmbárẽ trá sị́sị́ kậyị̂ drílĩyî rû jãzó Ôvârí rú rî sĩ rî kâtí. Gólĩyî ûjũ Ôvârí trá võ ãgângbêlẽ ʼãʼí ró rî ʼá ârîmâkô sĩ, tãlâ nị̃zó lâ bê kĩ, ngãtá gólâ âʼdô rĩʼá zãâ gólĩyî lôvó bê yã rî.
58003009	Ôvârí kĩ nĩ rî, 'Ãnî ạ́ʼbị́yạ́ yî rî bê võ ʼãʼí ʼdĩ ʼá ndrô nyâʼdî-rị̃ sĩ rî, gólĩyî ndrê tã lârâkô ãmbá má drí ʼẽlé gólĩyî pãzó rî ʼbá yî kpálé rî, gólĩyî rî trá ámâ ûjũlị́ ârîmâkô sĩ.
58003010	Tã ʼdî tãsĩ rî, mâ trá õmbã ró gólĩyí bê kậyị̂ rî ʼdĩ ʼbá yî sĩ. Má âtâ úlị́ gólĩyî drí kĩ, gólĩyî jâ rû trá má rú ândâlâ dũû, gõʼdá gólĩyî gã trá dó tã ámákâ ârílí ʼẽlé.
58003011	Tã ʼdî tãsĩ rî, má drí ngãzó lãtrítrí îtrílí gólĩyî drí õmbã sĩ kĩ, gólĩyî îcá kô fĩlí võ má drí lẽlé trá fẽlé gólĩyî drí rĩzó ạ̃ʼdị́ ró nã ʼá ãlôlâ.' " Lôngó 95.7-11
58003012	Gõʼdá ĩtí rî, ámâ ậdrúpị̃ yî ámâ îzó yí bê, nĩ rî lị̃fị́ lõmbâ sĩ, tãlâ nĩ õzó rĩî cú ĩtí tã lẽlẽ Ôvârí ʼá rî ãkó ãnî pị̃pị̂sị́lị́ ʼá. Nĩ ʼbã ãnî pị̃pị̂sị́lị́ kô âʼdólé ísá drị̃ ró ãnî ʼbãlé ũgúlị́ jãlé Ôvârí gólâ pạ̃tị́ị̃ rĩ ʼbá zãâ kárá rî drí.
58003013	Ĩtí rî, nĩ lôsõ bê-rî mbârâkã ĩʼdî ãnî ʼásĩ ãkí ãkó kậyị̂ ãnî drí rĩzó ãngó nõ ʼá rî vósĩ cé, tãlâ ãnî drí rĩzó bê tã lẽlẽ sĩ tã Ôvârí kâ rî ʼá. Nĩ ậmû ãnî ãnî lãfálé ʼásĩ kậyị̂ vósĩ cé, tãlâ óõzó kô õjílã ãzãkã ãnî lãfálé ʼásĩ rî âdó tã õnjí ʼẽlé gõʼdá rû jãlé Ôvârí rú gõzó âʼdólé pị̃pị̂sị́lị́ õnjí bê.
58003014	Ãmâ ndrĩ rĩʼá ngá ãlô ró Yésũ Krístõ bê, õzõ mã ũrû tã lẽlẽ ãmákâ ʼbãlé trá sị́sị́ gólâ ʼá nã njírí-njírí rĩzó zãâ ngá ãlô ró gólâ bê rî.
58003015	Nĩ ị̂sũ tã búkũ Ôvârí kâ drí âtálé ãnî drí õzõ nõô rî kâtí rî, "Ãndrõ nô rî, ʼdõvó nĩ ârî úlị́ Ôvârí kâ âtálé ãnî drí rî ʼbá yî dódó. Ãnî drị̃ ãâmbâ âmbâ kô, õzõ ãnî ạ́ʼbị́yạ́ yî drị̃ drí âmbárẽ trá sị́sị́ kậyị̂ drílĩyî rû jãzó Ôvârí rú rî sĩ rî kâtí." Lôngó 95.7-8
58003016	Ãʼdî ârî úlị́ Ôvârí kâ nĩ gõʼdá rû jãzó kpá gólâ rú rî nĩ yã? Rĩʼá õjílã ndrĩ gólĩyî Músạ̃ drí lôfõlé ʼbạ̃drị̃ Mạ́sị̃rị̃ kâ ʼásĩ vólé rî ʼbá yî ĩʼdî.
58003017	Ôvârí trá õmbã ró ndrô nyâʼdî-rị̃ rî ãʼdî yí bê yã? Gólâ trá õmbã ró õjílã gólĩyî tã õnjí ʼbá ró gõʼdá ôdrã ʼbá võ gólâ ʼãʼí ró ʼdĩ ʼá ʼdĩ ʼbá yí bê.
58003018	Ôvârí âtâ úlị́ lãtrítrí sĩ kĩ, gólĩyî îcá kô ãlôwálâ fĩlí ʼbạ̃drị̃ gólâ yí drí lẽʼá fẽlâ gólĩyî drí võ gólĩyíkâ rĩzó ạ̃ʼdị́ ró rî ʼá lâ rî ʼá rî, ãʼdî yî drí yã? Gólâ âtâ úlị́ ʼdĩ ʼbá yî lãtrítrí sĩ õjílã gólĩyî gã ʼbá dó tã gólâkâ ârílí rî ʼbá yî drí.
58003019	Bê ĩtí rî, mã ndrê trá kĩ, gólâ âyé gólĩyî kô fĩlí ʼbạ̃drị̃ rî ʼdĩ ʼálâ, gõʼdá gólâ âyé gólĩyî kpá kô rĩlí pị̃pị̂sị́lị́ ạ̃ʼdị́ sĩ gólâ bê, tãlâ gólĩyî gã dó tã lẽlé úlị́ gólâkâ rî ʼbá yî ʼá.
58004001	ʼDõvó mã nị̃ trá kĩ nĩ rî, pạ̃tị́ị̃ Ôvârí ʼbã tã trá kĩ, mã âʼdô fĩʼá võ gólâ yí drí ʼẽʼá fẽlâ ãmâ drí rĩzó ʼá lâ pị̃pị̂sị́lị́ ạ̃ʼdị́ sĩ rî ʼá. Bê trá ĩtí rî, ʼdõvó ãmâ lị̃fị́ õmbâ ãmâ rú tã Ôvârí kâ ʼẽlé mbị̂mbị̂, tãlâ tã ãzâ õzó kô âʼdólé ãmâ êdrẽlé fĩfĩ ãmákâ tã ạ̃ʼdị́ Ôvârí kâ ʼdĩ ndrẽlé rî ʼásĩ.
58004002	Nĩ ârî drẽ, óngî tã âtî-âtî tãndí Ôvârí kâ trá ãmâ drí té õzõ ngĩrĩ lâ trá ãmâ ạ́ʼbị́yạ́ yî drí rî kâtí. Gõʼdá tã âtî-âtî ʼdĩ pá gólĩyî kô, tãlâ gólĩyî ârî cé ĩyî bị́ sĩ cú ĩtí tã lẽ ãkó ʼá lâ.
58004003	Gõʼdá ãmâ gólĩyî tã lâ lẽ ʼbá trá pị̃pị̂sị́lị́ ãlô sĩ rî ʼbá yî, îcâ trá fĩlí võ ạ̃ʼdị́ Ôvârí kâ fẽlé ãmâ drí rî ʼá. Õzõ ngã mã õʼê tã rî gógó ʼdĩ ĩtí kôʼdáwá rî, âʼdô âʼdóʼá trá õzõ Ôvârí drí âtálé trá rî kâtí. Gólâ kĩ, "Mâ trá õmbã ró õjílã ʼdî ʼbá yí bê. Nĩngá sĩ rî, má ʼbã tã trá lãtrítrí ró kĩ, 'Pạ̃tị́ị̃ ró, gólĩyî îcá kô ãlôwálâ fĩlí võ gólâ ámákâ ạ̃ʼdị́ ró rî ʼálâ.' " Lôngó 95.11 Gõʼdá õzõ kpálé Ôvârí ẽêdê võ ạ̃ʼdị́ rî ʼdĩ gólĩyî drí ạ̃kû ró kậyị̂ gólâ drí ãngó nõ ʼbãzó rî sĩ rî, gólâ âʼdô gólĩyî lôgáʼá ĩtí.
58004004	Gõʼdá tã îgĩ Ôvârí kâ âtâ tã kpá kậyị̂ njị̂-drị̃-lâ-rị̃ lôvô-lôvô kâ rî tãsĩ kĩ nĩ rî, "Kậyị̂ njị̂-drị̃-lâ-rị̃ tú rî, Ôvârí drí lôvózó lôsĩ íyíkâ ngá ãngó nõ kâ rî ʼbá yî lôʼbã-lôʼbã rî kâ tãsĩ." Tã Ómvó Ngá 2.2
58004005	Gõʼdá Ôvârí âtâ tã trá tã îgĩ-îgĩ sĩ kĩ, "Gólĩyî îcá kô ãlôwálâ fĩlí võ ámákâ ạ̃ʼdị́ ró rî ʼálâ lôvólé."
58004006	Drẽ zãâ rĩʼá tã pạ̃tị́ị̃ ró kĩ, õjílã ũrûkậ ʼbá yî âʼdô fĩʼá võ ạ̃ʼdị́ Ôvârí kâ rî ʼálâ lôvólé gólâ bê. Gõʼdá õjílã gólĩyî sị́sị́ ʼdíyî pãpã Ôvârí kâ tã lâ ârí ʼbá trá rî ʼbá yî fí kô võ ạ̃ʼdị́ Ôvârí kâ rî ʼálâ, tãlâ gólĩyî ʼé tã Ôvârí kâ drílĩyî ârílí trá ʼdĩ kô.
58004007	Gõʼdá âʼdô bê trá ĩtí rî, Ôvârí drí kậyị̂ ãzâ ʼbãzó õjílã drí fĩzó võ ạ̃ʼdị́ gólâkâ ʼdĩ ʼálâ, gõʼdá kậyị̂ rî ʼdĩ ĩʼdî rĩʼá ãndrõ nô. Gólâ pẽ tã Dạ̃wúdị̃ sị́lị́ kậyị̂ zị̃lị́ ãndrõ nô fĩfĩ õjílã íyíkâ kâ võ ạ̃ʼdị́ íyíkâ rî kâ ʼálâ rî kâ tãsĩ kĩ, "Ãndrõ, nĩ ârî tã gólâ Ôvârí drí âtálé rî, nĩ ʼbã ãnî drị̃ kô âmbálé âmbâ tã gólâkâ rî sĩ." Lôngó 95.7-8
58004008	Mã nị̃ trá kĩ nĩ rî, võ Yásõwã drí õjílã Ôvârí kâ âjízó ʼá lâ rî âʼdó kô võ ạ̃ʼdị́ gólâ Ôvârí drí tã lâ âtálé trá rî ĩʼdî, tãlâ Ôvârí âtâ tã ʼdî trá kậyị̂ ãzâ ngĩî tãsĩ.
58004009	ʼDĩî âʼdâ tã pạ̃tị́ị̃ ʼî kĩ, võ ạ̃ʼdị́ pạ̃tị́ị̃ õjílã Ôvârí kâ drí rî bê ạ̃tị́ ʼálâ.
58004010	Õjílã ãzãkã gólâ fĩ ʼbá võ ạ̃ʼdị́ Ôvârí kâ rĩzó rî ʼá rî îcâ trá lôvólé lôsĩ íyíkâ rî ʼásĩ, nyé õzõ Ôvârí drí lôvórẽ lôsĩ íyíkâ ngá lôʼbã-lôʼbã kâ ʼásĩ rî kâtí.
58004011	ʼDõvó mã njû kílíkpâ ró tã gólĩyî ãmâ drí îcáʼá ʼẽlâ rî ʼbá yî rú, ãʼdô ró bê fĩzó võ ạ̃ʼdị́ Ôvârí kâ ʼdĩ ʼálâ, tãlâ tã tã ạ̃ʼdị́ ʼdĩ kâ õzó ãmâ lậvũû tã lẽlẽ ãkõ ãmákâ drí sĩ kô, õzõ tã tã ạ̃ʼdị́ ʼdĩ kâ drí ãmâ ạ́ʼbị́yạ́ yî lậvũrị̃ kôrô rî kâtí.
58004012	Ãnî lị̃fị́ õmbâ ãnî rú tã ʼdî tãsĩ, tãlâ úlị́ Ôvârí kâ rî ʼbá yî rĩʼá õzõ lị́gú cĩcĩ néné rî kâtí, tãlâ õsĩ ró bê ãmâ ĩnyĩrĩkõ ãkpẽrẽ trậ fĩzó kạ̃ạ́lũ dị̃ ãmâ pị̃pị̂sị́lị́ ʼá. Úlị́ ʼdĩ fî kạ̃ạ́lũ dị̃ ʼdî tãlâ tã ị̂sũ ãmâ ʼá gõʼdá kpá tã ãmâ pị̃pị̂sị́lị́ ʼá rî ʼbá yí bê ậnjúlị́ nị̃lị́ dódó tã lâ kĩzó mbị̂mbị̂.
58004013	Îcá kô tã ãzãkã ãngó nõ ʼá rî lậpị́zó Ôvârí rî lị̃fị́ drị̃ ʼásĩ. Gólâ ndrê tã trá ndrĩ. Ạ́tị̃ bê rĩʼá hûwậ gólâ drí rĩzó tã õjílã kâ ndrẽlé ndrĩ kôrô ʼá lâ sĩ dódó. Gólâ rĩʼá gólâ ãmâ drí ʼẽʼá âdrélé tã ãmákâ ngĩlí ândrá lâ ʼá rî ĩʼdî.
58004014	Gõʼdá õjílã ãzâ bê gólâ tã êdé ʼbá ró Ôvârí ândrá ãmâ pãzó õzõ drị̃-ʼbá ạ́ngị́ ngá lị̃ ʼbá Ôvârí drí rî ʼbá yí kâ rî kâtí. Rú lâ rĩʼá Yésũ, Ôvârí rî mvá. Gólâ ngâ trá gõlé ʼbũû ʼálâ rĩlí Ôvârí lạ̃gạ́tị́ tã ngĩlí Ôvârí drí tã ãmákâ ʼẽlé rî ʼbá yî tãsĩ. Ãʼdô bê trá ĩtí rî, ʼdõvó mã njû gạ́gạ́ tã lẽlẽ ãmákâ sĩ Yésũ rî gógó rú.
58004015	Nĩ ndrê drẽ, Yésũ tã êdé ʼbá ạ́ngị́ ró ãmâ lãfálé ʼásĩ Ôvârí bê rî nị̃ ãmâ trá dódó. Gólâ nị̃ âʼdô-âʼdô ãmákâ âʼdózó mbârâkã ãkó tã õnjí gãlé dó rî kpá trá. Gõʼdá gólâ rĩʼá njãâ ãmâ pãlé. Kậyị̂ gólâ drí âʼdózó drẽ bê õjílã mvá ró ãngó nõ ʼá rî sĩ rî, Sãtánã ûjũ gólâ kpị̃ị̂ tã õnjí ʼẽlé tã cé tị̂tị̂ gólâ Sãtánã drí ãmâ ûjũzó ʼá lâ tã õnjí ʼẽlé rî sĩ. Gõʼdá gólâ ʼé tã õnjí kô ãlôwálâ.
58004016	Yésũ bê rĩʼá kárá ãmâ tã ngĩlí Ôvârí drí. ʼDõvó ĩtí rî, mã rî ngị́rị̃-ngị́rị̃ ró lị̃fị́ ʼbãʼbã pạ̃tị́ị̃ rî sĩ Yésũ drị̃ị̂, tãlâ ãmâ drí fĩzó bê võ gólâ Ôvârí drí rĩzó ʼá lâ pị̃pị̂sị́lị́ tãndĩ sĩ õjílã íyíkâ tãsĩ nã ʼá, tãlâ gólâ õndrê ró bê ãmâ ĩzã kậyị̂ gólĩyî Sãtánã drí rĩzó ãmâ ûjũlị́ tã õnjí ʼẽlé rî sĩ, gõʼdá gólâ ạ̃ậmû ró ãmâ mbârâkã gólâ ãmâ drí âʼdózó ĩzã lâ bê tã trõzó vólé tã ûjũ-ûjũ ʼdî drị́gạ́ sĩ rî sĩ.
58005001	Ĩtí, drị̃-ʼbá ạ́ngị́ gólĩyî rĩ ʼbá kõrõnyã lị̃lị́ fẽlé Ôvârí drí rî ʼbá yî ãlô-ãlô, õjílã Ĩsĩrãʼélẽ kâ rî íyîngá njĩlâ nĩ ãzí-ãzí lâ yî lãfálé sĩ õzõ Ôvârí drí lẽlé rî kâtí. Lôsĩ ãmbá njĩlí trá ʼdĩ kâ rĩʼá nĩlí âdrélé Ôvârí ândrá tã êdé ʼbá ró õjílã Ĩsĩrãʼélẽ kâ rî ʼbá yî lãfálé Ôvârí bê, tãlâ gólâ õrî ró bê ngá fẽfẽ õjílã Ĩsĩrãʼélẽ kâ ʼdĩ ʼbá yî drị́gạ́ sĩ rî fẽlé Ôvârí drí, gõʼdá kpá rĩʼá kõrõnyã lị̃lị́ tãlâ tã õnjí õjílã kâ tãsĩ.
58005002	Gólâ rî nyãányâ rĩʼá cú ĩtí mbârâkã ãkó tã ndrĩ Ôvârí drí lôʼbãlé ãmâ drí ʼẽlé rî ʼbá yî ʼẽzó. Tã rî ʼdĩ tãsĩ rî, gólâ îcâ trá tã Ôvârí kâ âʼdálé tã lĩkpã sĩ õjílã gólĩyî rĩ ʼbá tã õnjí ʼẽlé tã ị̂sũ ãkó kĩʼá nĩ rî, ngãtá tã ʼdî ʼbá yî rĩʼá tã õnjí ʼî yã rî ʼbá yî drí.
58005003	Gõʼdá kpá tãlâ mbârâkã ãkõ gólâkâ tã õnjí gãzó dó rî tãsĩ rî, îcâ trá gólâ drí kõrõnyã lị̃lị́ zãlé fẽlé Ôvârí drí, tãlâ tã õnjí gólâ rî nyãányâ kâ tãsĩ gõʼdá kpá tã õnjí õjílã ãzâ ʼbá yí kâ rî bê.
58005004	Õjílã njĩí ĩyî nyãányâ nĩ kô âʼdólé drị̃-ʼbá ạ́ngị́ kõrõnyã lị̃ ʼbá Ôvârí drí rî ʼbá yí kâ, tãlâ õjílã ị̃ị̂njị̃ ró ĩyî yî bê. Cé Ôvârí ĩʼdî gólĩyî zĩlí âʼdólé drị̃-ʼbá ạ́ngị́ ʼdĩ ró, nyé õzõ drílâ Ãrónã rî zĩrĩ ạ̃kû ró nã ʼbá yî sĩ rî kâtí.
58005005	Ĩtí rî, Yésũ Krístõ lôndãá õjílã kô íyî ị̂njị̃lị́ âʼdólé tã êdé ʼbá ró ãmâ lãfálé Ôvârí bê. ʼDĩî võ lâ ʼá rî, Ôvârí âtâ tã nĩ gólâ rî tãsĩ kĩ, "Nî rĩʼá ámâ mvá nyãányâ ʼî. Ãndrõ nô rî, õjílã âʼdô nị̃ʼá lâ kĩ, mâ rĩʼá ánî átá ʼî." Lôngó 2.7
58005006	Gõʼdá nĩngá sĩ, gólâ âtâ tã ãzâ kpá Yésũ drí kĩ nĩ rî, "Ní âʼdô ʼbãʼá kậyị̂ vósĩ cé tã êdé ʼbá ró ãmâ lãfálé ʼásĩ õjílã ámákâ bê zãâ gbạ́dú õzõ Mãlẽkĩsẽdékẽ drí rĩrĩ drị̃-ʼbá ró zãâ gbạ́dú rî kâtí." Lôngó 110.4
58005007	Yésũ drẽ bê rĩʼá nõngá ãngó nõ ʼá rî, gólâ nị̃ tã trá kĩ, pạ̃tị́ị̃ Ôvârí cú rĩʼá mbârâkã bê íyî pãzó õdrã ʼásĩ. Ĩʼdî ĩtí, gólâ drí rĩzó rãtáã ʼẽlé Ôvârí drí ị̃lị́ndrị̂ sĩ rõô Ôvârí rî îjílí íyî pãlé. Gõʼdá Ôvârí ârî rãtáã gólâkâ ʼdĩ mbârâkã fẽfẽ drílâ fĩî ậtũzó rî sĩ, tãlâ gólâ rî gógó ʼbã yî âʼdólé nyé drị́-ãcê Ôvârí kâ zẽlé Ôvârí rî ị̂njị̃-ị̂njị̃ sĩ.
58005008	Kpálé Yésũ bê trá Ôvârí rî mvá ʼî rî, gólâ ị̂lị̂ tã tã Ôvârí kâ ârízó ʼẽlé rî trá rû îzã íyî ʼẽ ʼbá rî ʼbá yî sĩ.
58005009	Gólâ îcâ trá lôsĩ tãndí Ôvârí kâ ʼẽlé dódó ngbá rû îzã tíbê gólâ rî ʼẽ ʼbá rî sĩ. Gõʼdá gólâ ndẽ lôsĩ Ôvârí kâ ʼdĩ bê rî, gólâ drí îcázó õjílã ndrĩ gólĩyî úlị́ gólâkâ ârí ʼbá ʼẽlé rî ʼbá yî pãzó tã õnjí gólĩyíkâ rî ʼbá yî ʼásĩ, tãlâ gólĩyî õrî ró Ôvârí bê zãâ gbạ́dú ạ̃dũkũ ãkó.
58005010	ʼDĩî ĩʼdî rĩʼá lạ́tị̂ gólâ Ôvârí drí Yésũ rî ʼbãzó âʼdólé tã êdé ʼbá ãmbá ró ĩyî lãfálé ʼásĩ õjílã íyíkâ rî ʼbá yí bê õzõ Mãlẽkĩsẽdékẽ drí âʼdórẽ kâtí rî.
58005011	Tã bê rĩʼá dũû gólĩyî ãmâ drí ʼẽʼá âtálâ ãnî drí tã Yésũ kâ âʼdózó tã êdé ʼbá ró ãmâ lãfálé ʼásĩ Ôvârí bê õzõ Mãlẽkĩsẽdékẽ drí âʼdórẽ kâtí rî tãsĩ, gõʼdá rĩʼá tã âmbâ-âmbâ ró tã rî ʼdĩ ʼbá yî ngĩzó fĩlí ãnî drị̃ị̂, tãlâ nĩ îcá kô ĩtõ lâ yî nị̃lị́ dódó ʼwãâʼwâ.
58005012	Âcálé bũúũ ãndrõ nô rî, tíkó nĩ âʼdô îcáʼá nĩ úlị́ Ôvârí kâ ị̂lị́lị́ dódó îcázó ãzí-ãzí îmbálé ĩʼdî sĩ lâ. ʼDĩî võ lâ ʼá rî, drẽ rĩʼá zãâ îcâ-îcâ ró õjílã ãzâ ʼbá yî drí tã Ôvârí kâ îmbázó ãnî drí, gõʼdá kpá gõlé tã îtõ-îtõ tã âtî-âtî tãndí Ôvârí kâ rî kâ îmbálé ãnî drí kpá óʼdí. Mĩ rî rĩlí gbõ zãâ bã bê sị́lị́ ʼá kõnõ kõnõ gõʼdá îcázó ãʼwá nyãlé ĩʼdî kô ãʼdô tãsĩ yã?
58005013	Õjílã rĩ ʼbá ĩyî zãâ bã bê sị́lị́ ʼá rî, nị̃ị́ ĩyî tã ãzãkã kô tã mbị̂ ʼẽʼẽ rî tãsĩ. Gólĩyî îcá kô tã nị̃lị́ kĩ, tã ángô rî ĩʼdî rĩʼá tã mbị̂mbị̂ gólâ Ôvârí drí lẽlé drílĩyî ʼẽlé rî.
58005014	Gõʼdá ĩtí rî, ãʼwá bê rĩʼá õjílã gólĩyî mbãmbã ndẽ ʼbá trá rî ʼbá yî drí îcálé nyãlâ. Gólĩyî ị̂lị̂ tã trá nị̃lị́ kĩ, tã ángô rî ʼbá yî ĩʼdî rĩʼá mbị̂ gõʼdá ángô rî ʼbá yî íyíkâ ĩʼdî rĩʼá ányâ lâ ró, tãlâ gólĩyî rî ĩyî tã gólâ Ôvârí kâ rî ʼbá yî ʼẽlé zãâ zãâ ró ĩʼdî.
58006001	Âʼdô bê trá ĩtí rî, ʼdõvó ãmâ ãní bê rî õlôpê rû ạ̃tị́ ʼálâ tã gólĩyî Ôvârí drí ʼbãlé trá ãmâ lị̂njị́ ʼbá trá rî yî drí nị̃lị́ rî ʼbá yî ʼẽlé dódó mbị̂mbị̂. Gõʼdá mã rî kô rĩʼá cé tã îtõ-îtõ gólĩyî ãmâ drí ârílí trá Yésũ rî tãsĩ rî ʼbá yî ʼẽlé ĩʼdî. Mã îtõ kô kpá óʼdí cé tã îmbálé ũgúlị́ jãlé tã õnjí ʼásĩ gõʼdá tã lẽlẽ ãmákâ ʼbãlé Ôvârí ʼá rî tãsĩ.
58006002	Tã îtõ-îtõ gólĩyî ãmâ drí îcáʼá nị̃lâ dódó rî ʼbá yî rĩʼá ĩyî ĩʼdî nõ: tã bãbãtízĩ kâ, gõʼdá kpá tã drị́ ʼbãʼbã kâ, gõʼdá kpá tã Ôvârí kâ õjílã lîdrî kâ õdrã ʼásĩ rî, gõʼdá kpá tã Ôvârí kâ rĩzó tã õjílã kâ kĩlí, ãʼdô ró bê lâṇõ ûsúzó zãâ gbạ́dú tã õnjí tãsĩ rî. Ĩtí rî, mã gõ kô cé tã rî ʼdĩ ʼbá yî îmbálé ĩʼdî.
58006003	Õzõ Ôvârí õlôpê ãmâ rî, ʼdõvó mã ʼdê mã nĩ sị́sị́ ʼálâ tã ãzâ ʼbá yî Ôvârí kâ gólĩyî gólâ drí lẽlé ãmâ lị̂njị́ ʼbá trá rî ʼbá yî drí nị̃lị́ rî ʼbá yî ị̂lị́lị́ ĩʼdî ʼẽlé.
58006004	Ãʼdô õjílã gólĩyî rû jã ʼbá trá lạ́tị̂ pạ̃tị́ị̃ tã lẽlẽ kâ Yésũ ʼá rî ʼásĩ rî tãsĩ rî, õzõ gólĩyî õrî tã õnjí ʼdĩ ʼẽlé rî, áâʼdô îcáʼá gólĩyî ʼẽlé ángô tí ró tã õnjí ĩyíkâ rî ʼbá yî âyélé vólé, tãlâ gólĩyî õʼdê ró bê lạ́tị̂ Ôvârí kâ rî drị̃ị̂ kpá óʼdí yã? ʼDĩî îcá kô, tãlâ sị́sị́ rî gólĩyî nị̃ tã pạ̃tị́ị̃ Ôvârí kâ rî trá, gõʼdá gólĩyî âmbê tã tãndí ʼdíyî pãpã kâ gólĩyî Ôvârí drí fẽlé gólĩyî drí Yésũ sĩ rî trá, gõʼdá gólĩyî ûsû mbârâkã Líndrí Tãndí Ôvârí kâ rî kâ trá, õzõ õjílã ãzâ ʼbá yî drí ûsúlị́ trá rî kâtí,
58006005	gõʼdá gólĩyî ndrê tã kĩ ʼbá nĩ tã Ôvârí drí âtálé rî ʼbá yî rĩʼá tã tãndí ʼî rî trá ĩyî lị̃fị́ sĩ, gõʼdá Ôvârí âʼdâ íyî mbârâkã gólâ yí drí ʼbãlé õjílã drí âʼdózó ĩʼdí bê lâ ị̃zạ́tú rî trá gólĩyî drí, õzõ yí õtírĩ âʼdó cé nĩ drị́-ãcê bê ãngó nõ drị̃lị́ rî.
58006006	Kpálé bê trá ĩtí rî, ạ̃dũ lésĩ ró rî, gólĩyî gã tã Ôvârí kâ dó. Bê trá ĩtí rî, îcá kô ngbãângbânõ gólĩyî ʼbãlé tã õnjí ĩyíkâ rî ʼbá yî âyélé vólé, tãlâ gólĩyî ʼbã Yésũ trá îpálé kpá óʼdí fê lậlị̂-lậlị̂ drị̃ị̂ drãlé gólĩyî gãgã dó rî sĩ. ʼDĩî rî, gólĩyî rî rĩʼá Yésũ rî rú îzãʼá.
58006007	Nĩ ârî drẽ, õjílã ãzâ ʼbá yî rĩʼá õzõ ị̃nyạ́kú tãndí kâtí. Õzõ ôzê õtírĩ rĩî ʼdị̃lị́ rî, ngá-ạ̃rú ʼá lâ rî drí ngãzó âfõlé dódó ĩtí ʼwã ʼbá lâ yî drí lõʼwâ lâ yî nyãlé. Ôvârí ĩʼdî tã tãndí ʼẽ ʼbá ị̃nyạ́kú ʼdĩ drí.
58006008	Gõʼdá õjílã ãzâ ʼbá yî rĩʼá õzõ ị̃nyạ́kú õnjí kâtí. Õzõ ạ́mvú ʼwã ʼbá õʼwã ạ́mvú trá gõʼdá cé mạ̃gbũlũ ãsõpá ró rî ʼbá yî drí âfõzó nĩ ʼá lâ rî, gõʼdá ạ́mvú ʼdĩ rĩʼá õzõ ạ́mvú gólâ Ôvârí drí trĩlí trá trĩtrĩ rî kâtí. Ạ̃dũkũ lâ ró rî, lạ̃sị́ âʼdô mạ̃gbũlũ ʼá lâ rî zãʼá nĩ túrú-túrú ngbá vólé.
58006009	Ámâ rû-lẽ-ãzí yî, má âtâ tã ãnî drí kpálé ĩtí rî, má nị̃ trá kĩ, tã ãníkâ rî rĩʼá tãndí ró lậvũlị́ kôrô tã ạ́mvú mạ̃gbũlũ bê ʼdĩ kâ drị̃ị̂ sĩ. Nĩ âʼdô õrẽ gólĩyî Ôvârí drí âfẽlé gólĩyî gólâ drí pãlé tã õnjí ĩyíkâ rî ʼbá yî ʼásĩ rî yî drí rî ûsúʼá.
58006010	Tã pạ̃tị́ị̃ ró, Ôvârí rî tã gólâ mbị̂mbị̂ rî ʼẽlé ĩʼdî kárá. Ĩtí rî, tã ʼẽʼẽ tãndí ãnî drí ʼẽlé trá ạ̃kû ró gólâ drí rî já gólâ drị̃ị̂ sĩ kô. Ôvârí rĩʼá lõvõ ãníkâ yí drí ãnî drí rĩzó õjílã íyíkâ ậmúlị́ tã ʼẽʼẽ tãndí ró rî ʼbá yî sĩ rî ndrẽʼá.
58006011	Gõʼdá tã gólâ má drí lẽlé gạ̃rạ̃ ãnî drí ʼẽlé rî, rĩʼá ãnî drí rĩzó zãâ rĩʼá tã Ôvârí kâ ʼẽlé ĩtí, té bũúũ kậyị̂ ạ̃dũkũ ãníkâ ị̃nyạ́kú nõ drị̃ị̂ nõngá rî sĩ. Nĩ rî tã ʼdî ʼbá yî ʼẽlé ĩtí, tãlâ tã tãndí gólĩyî ãnî drí lị̃fị́ ʼbãzó drị̃ lâ yî rî ʼbá yî ûsúzó.
58006012	Ãnî rúʼbạ́ ũûtrậ kô tã Ôvârí kâ rî ʼẽrẽ ʼá. ʼDõvó nĩ rî bê-rî tã ʼẽlé õzõ õjílã gólĩyî rĩ ʼbá tã lẽlé Ôvârí ʼá pị̃pị̂sị́lị́ ãlô sĩ kậyị̂ lâṇõ kâ ʼá rî ʼbá yí kâtí. Ĩtí rî, nĩ âʼdô tã tãndí gólĩyî Ôvârí drí tã lâ ʼbãlé trá rî ʼbá yî ûsúʼá.
58006013	Ôvârí õtírĩ tã ʼbãʼbã ʼbãâ õrẽ fẽzó Ãbãrãyámã drí rî, gólâ îtrî lãtrítrí trá íyî rú sĩ kĩ, yî Ôvârí ãâʼdô tã gólĩyî yí drí tã lâ ʼbãlé trá rî ʼẽʼá pạ̃tị́ị̃. Ãmbã gólâkâ rî rĩʼá gạ̃rạ̃ kôrô ãmbã õjílã mvá kâ rî drị̃ị̂ sĩ. Bê trá ĩtí rî, gólâ drí lãtrítrí îtrízó tã ʼdî ʼbá yî ʼẽzó Ãbãrãyámã drí íyî rú nyãányâ sĩ kĩ,
58006014	"Tã pạ̃tị́ị̃ ró, má âʼdô õrẽ fẽʼá ní drí ãmbá, ãʼdô ró bê ní drí âʼdózó ózõwá bê dũû." Tã Ómvó Ngá 22.17
58006015	Gõʼdá Ãbãrãyámã rî trá ndrô ndrô ró pị̃pị̂sị́lị́ ạ̃ʼdị́ sĩ, Ôvârí õʼê ró tã rî ʼdĩ bê yí drí. Gõʼdá dị̃yị́ mãní, Ãbãrãyámã drí tã gólâ Ôvârí drí ʼbãlé ʼẽlé ʼdĩ ûsúzó.
58006016	Õzõ õjílã õlẽ trá lãtrítrí îtrílí tã-drị̃ lẽlẽ ʼẽzó rî, lôndã ĩyî zãâ ngá gólĩyî tã lâ drí lậnjị̃lị́ lậnjị̃ gạ̃rạ̃ rî ʼbá yî rú lâ ĩʼdî sị́sị́, gõʼdá lãtrítrí rî ʼdĩ îtrízó rú lâ sĩ. Lãtrítrí îtrílí tã-drị̃ lẽlẽ tãsĩ rî rî tã âʼdálé kĩ, pạ̃tị́ị̃ ró, gólĩyî âʼdô tã tã-drị̃ lẽlẽ ʼdî kâ ʼẽʼá trá. Bê ĩtí rî, tã ãzãkã gõʼdá trá yû õjílã ãzâ ʼbá yî drí tị̂ ânyázó tã lâ sĩ.
58006017	Ôvârí lẽ âʼdálâ trậ õjílã gólĩyî yí drí tã ʼbãzó trá tã ʼẽzó gólĩyî drí rî yî drí kĩ, yí âʼdô pạ̃tị́ị̃ tã gólĩyî yí drí tã lâ ʼbãlé ʼdĩ ʼbá yî ʼẽʼá, tã ị̂sũ lâ já rû kô. Ĩtí rî, gólâ îtrî lãtrítrí tã-drị̃ lẽlẽ ʼẽzó ʼdĩ kâ ĩʼdî íyî rú sĩ.
58006018	Gõʼdá tã rị̃ ʼdî ʼbá yî tãsĩ rî, tã-drị̃ lẽlẽ gólâkâ gõʼdá kpá lãtrítrí gólâ drí îtrílí trá tã-drị̃ lẽlẽ ʼdî tãsĩ rî bê, rĩʼá ngá rû jã ʼbá kô rî ĩʼdî. Tãlâ tã ʼdî ʼbá yî âʼdâ tã trá kĩ, Ôvârí âʼdô pạ̃tị́ị̃ tã lâ yî ʼẽʼá. Gólâ îcá kô ãmâ âdólé tã rî ʼdĩ tãsĩ. Tã tã rî ʼdĩ ʼbá yí kâ sõ mbârâkã trá ãmâ gólĩyî rã ʼbá trá gólâ ngálâ ngá pãlé tã gólĩyî ányâ ró rî ʼbá yî ʼásĩ rî ʼbá yî ʼá rõô. Tãlâ tã gólĩyî Ôvârí kâ rị̃ ʼdî ʼbá yî tãsĩ rî, mã îcâ trá tã ãmâ drí rĩzó lị̃fị́ ʼbãlé drị̃ lâ rî ʼbá yî rũlị́ gạ́gạ́.
58006019	Tãlâ tã ʼdî ʼbá yî rî ãmâ ậtị̃lị́ tũ gạ́gạ́ Ôvârí rú, gõʼdá rî kpá lạ́tị̂ njị̃lị́ trậ ãmâ drí fĩzó kôrô mbị̂ võ lânjã Ôvârí drí rĩzó ʼá lâ ʼbũû ʼálâ nã ʼá. Mã îcâ trá fĩlí kôrô ítá gólâ ạ́tị̃ tị́ võ lânjã rî ʼdĩ kâ rî ũgúlị́ lésĩ, nĩʼá kôrô âdrélé mbị̂ Ôvârí ândrá.
58006020	Nĩ ndrê drẽ, Yésũ câ trá tólâ sị́sị́ ãmâ drí tã êdé ʼbá ró ãmâ lãfálé Ôvârí bê rî, rĩʼá zãâ gbạ́dú ĩtí õzõ Mãlẽkĩsẽdékẽ drí rĩrĩ zãâ gbạ́dú drị̃-ʼbá ạ́ngị́ ró rî kâtí. Yésũ rĩʼá tã ʼdî ʼẽʼá ĩtí, tãlâ lạ́tị̂ njị̃lị́ trậ ãmâ drí fĩzó võ lânjã Ôvârí kâ rî ʼálâ.
58007001	Tã Mãlẽkĩsẽdékẽ kâ rĩʼá nõtí. Mãlẽkĩsẽdékẽ rî trá kúmú ạ́ngị́ ró jạ̃rị́bạ̃ Sãlámõ kâ rî drị̃lị́, gólâ rî kpá trá drị̃-ʼbá ạ́ngị́ ró ngá fẽfẽ fẽlé Ôvârí gólâ ãmákâ ãmbã lâ drí lậvũlị́ kôrô rî drí. Gõʼdá Ãbãrãyámã yî nĩnĩ ngá ĩyíkâ gólĩyî kúmú ạ́ngị́ ạ́ngị́ ãngó nõ kâ sû rî ʼbá yî drí ôpálé trá rî ʼbá yî âtrõlé rî vósĩ rî, gõʼdá Ãbãrãyámã yî õtírĩ rĩî âgõlé ạ̃wạ̃ rî ʼdĩ võ lâ ʼásĩ rî, Mãlẽkĩsẽdékẽ drí gólĩyî ûsúzó gõʼdá õrẽ fẽzó Ãbãrãyámã rî gógó drí.
58007002	Gõʼdá nĩngá sĩ, Ãbãrãyámã drí ngãzó ngá-tị̂ íyíkâ gólĩyî ĩyî drí âtrõlé âgõzó ạ̃jú ʼásĩ rî ʼbá yî lônyĩzó võ ʼásĩ zãlô mûdrị́, gõʼdá drílâ võ ãlô rî trõzó fẽlé kôrô Mãlẽkĩsẽdékẽ drị̃-ʼbá ngá fẽfẽ kâ rî ró rî sĩ ngá fẽfẽ ró Ôvârí drí. Rú Mãlẽkĩsẽdékẽ ʼdĩ ĩtõ lâ kĩ, kúmú ạ́ngị́ rĩrĩ tã mbị̂mbị̂ sĩ rî kâ. Gõʼdá gólâ kpá rĩʼá kúmú Sãlámõ kâ ĩʼdî. Tã ífí lâ kĩ, kúmú tã ạ̃ʼdị́ kâ.
58007003	Tã îgĩ-îgĩ yûʼdạ́wạ́ tã âʼdálé ãmâ drí Mãlẽkĩsẽdékẽ rî tãsĩ kĩ, ngãtá gólâ fí cú átá bê ngãtá ândrê bê ngã ózõwá bê yã rî. Tã îgĩ-îgĩ kpá yûʼdạ́wạ́ âʼdálâ kĩ, ngãtá útị̂ gólâ tị̃tị̃ ngã gólâ drã trá yã rî. Gõʼdá ókĩzõ gólâ rî trá drị̃-ʼbá gólâ tã êdé ʼbá Ôvârí drí rî ró zãâ gbạ́dú îtõ võ lâ ãkó gõʼdá kpá ạ̃dũkũ lâ ãkó. Bê trá ĩtí rî, gólâ rĩʼá õzõ Yésũ Ôvârí rî mvá gólâ rĩ ʼbá zãâ gbạ́dú îtõ võ ãkó gõʼdá kpá ạ̃dũkũ ãkó tã êdé ʼbá ró rî kâtí.
58007004	Gõʼdá ĩtí rî, nĩ ị̂sũ drẽ tã ãmbã Mãlẽkĩsẽdékẽ kâ gólâ lậvũ ʼbá kôrô rî tãsĩ. Ãmâ ạ́ʼbị́yạ́ ạ́ngị́ Ãbãrãyámã fẽ ngá-tị̂ ãlô-ãlô ngá cé tị̂tị̂ mûdrị́ ʼásĩ tíbê drílâ ậʼdúlị́ âgõzó ĩʼdí bê lâ ạ̃jú võ ʼásĩ rî ʼbá yî ndrĩ Mãlẽkĩsẽdékẽ drí.
58007005	Õjílã ʼbạ̃súrú Lạ́vị̃ kâ rî kâ gólĩyî âʼdó ʼbá drị̃-ʼbá ngá fẽfẽ kâ Ôvârí drí rî ʼbá yî tãsĩ rî, Ôvârí ʼbã tã trá gólĩyî drí ngá ãlô-ãlô cé tị̂tị̂ mûdrị́ ʼásĩ rî ûʼdúlị́ õjílã ĩyíkâ Ĩsĩrãʼélẽ kâ drị́gạ́ sĩ ngá fẽfẽ ró Ôvârí drí rî ʼbá yî trõlé. Drị̃-ʼbá gólĩyî ngá fẽfẽ õjílã kâ fẽ ʼbá Ôvârí drí ʼdĩ ʼbá yî gõʼdá kpá õjílã gólĩyî ngá ʼdĩ ʼbá yî fẽ ʼbá drílĩyî rî ʼbá yí bê ãʼdô ĩyî kpálé õrĩ ãlô ʼásĩ Ãbãrãyámã rî ózõwá yî ró rî, rĩʼá tã mbị̂mbị̂ ʼî ngá ʼdĩ ʼbá yî fẽzó gólĩyî drị̃-ʼbá ngá fẽfẽ kâ ró rî ʼbá yî drí.
58007006	Gõʼdá drị̃-ʼbá ngá fẽfẽ kâ Mãlẽkĩsẽdékẽ ʼdĩ âʼdó kô ʼbạ̃súrú Lạ́vị̃ yí kâ rî ʼásĩ kpálé ĩtí rî, gólâ trõ ngá ãlô-ãlô trá mûdrị́ ʼásĩ cé tị̂tị̂ ạ́ʼbị́yạ́ Ãbãrãyámã drị́gạ́ sĩ. Gõʼdá gólâ fẽ õrẽ kpá Ãbãrãyámã gólâ Ôvârí drí tã ʼbãzó õrẽ fẽzó drílâ rî drí.
58007007	Ãmâ ndrĩ nị̃ trá kĩ, pạ̃tị́ị̃ ró, õjílã gólĩyî sị́sị́-lésĩ rî ʼbá yî rî ĩyî nĩ õrẽ fẽlé gólĩyî ạ̃dũ lésĩ rî ʼbá yî drí. Ĩtí rî, Mãlẽkĩsẽdékẽ ʼdĩ rĩʼá sị́sị́-lésĩ ró Ãbãrãyámã drí sĩ.
58007008	Ãʼdô drị̃-ʼbá ngá fẽfẽ kâ gólĩyî âʼdó ʼbá Lạ́vị̃ kâ rî ʼbá yî tãsĩ rî, gólĩyî rĩʼá õjílã gólĩyî ʼẽ ʼbá drãlé gólĩyî ngá ûʼdú ʼbá ró cé tị̂tị̂ ngá ãlô-ãlô mûdrị́ ʼásĩ âtrõlé fẽlé ngá fẽfẽ ró Ôvârí drí rî ʼbá yî ĩʼdî. Gõʼdá Mãlẽkĩsẽdékẽ rî tãsĩ rî, trá rĩʼá ókĩzõ drị̃-ʼbá ngá fẽfẽ kâ gólâ rĩ ʼbá zãâ rĩlí zãâ bạ̃dị̃ ró gólâ ngá-tị̂ ãlô-ãlô mûdrị́ ʼásĩ gólĩyî Ãbãrãyámã drí ậʼdúlị́ trá ʼdĩ ʼbá yî trõ ʼbá rî ĩʼdî.
58007009	Lạ́vị̃ ʼdĩ rĩʼá ạ́ʼbị́yạ́ ró drị̃-ʼbá ngá fẽfẽ kâ ʼdĩ ʼbá yí kâ ndrĩ gólĩyî ngá trõ ʼbá trá ãlô-ãlô ĩyî drí ngá cé tị̂tị̂ mûdrị́ âtrõlé ngá fẽfẽ ró Ôvârí drí rî ʼbá yî ʼásĩ rî, mã âʼdô âtáʼá lâ kpá kĩ, Lạ́vị̃ rî gógó ʼdĩ fẽ ngá kpá ãlô-ãlô cé tị̂tị̂ ngá íyíkâ mûdrị́ âtrõlé ạ̃jú lésĩ rî ʼbá yî ʼásĩ ngá fẽfẽ ró Mãlẽkĩsẽdékẽ drị̃-ʼbá ngá fẽfẽ kâ ʼdĩ drí kôrô ạ́ʼbị́yạ́ lâ Ãbãrãyámã sĩ. Ĩtí rî, Mãlẽkĩsẽdékẽ ʼdĩ rĩʼá sị́sị́-lésĩ ró kpá Lạ́vị̃ yî drí sĩ.
58007010	Nĩ ndrê drẽ, kpálé útị́ drẽ Lạ́vị̃ rî ʼdĩ kôʼdáwá rî, lêndrê õzõ gólâ trá njãâ ạ́ʼbị́yạ́ lâ Ãbãrãyámã rî ʼá tị̃lị́ kậyị̂ gólâ Ãbãrãyámã drí Mãlẽkĩsẽdékẽ rî ûsúzó ngá fẽzó drílâ rî sĩ rî kâtí.
58007011	Drẽ sị́sị́, tã ngá âtrõlé fẽlé drị̃-ʼbá ngá fẽfẽ kâ gólĩyî âʼdó ʼbá Lạ́vị̃ kâ rî ʼbá yî drí ngá fẽfẽ ró Ôvârí drí rî, rĩʼá lạ́tị̂ ânĩzó Ôvârí ngálâ tãlâ gólâ ãâyê ró õjílã bê tã õnjí ĩyíkâ rî ʼbá yî ʼásĩ rî ĩʼdî. Trá rĩʼá té ĩtí kậyị̂ gólâ Ôvârí drí tã ʼbãʼbã íyíkâ rî ʼbá yî fẽzó Músạ̃ drí tãlâ õjílã drí tã lâ yî ʼẽzó bê rî sĩ. Gõʼdá lạ́tị̂ rî ʼdĩ gõʼdá tã ʼbãʼbã Músạ̃ kâ ʼẽʼẽ lâ bê rî îcá kô õjílã pãlé tã õnjí ĩyíkâ rî ʼbá yî ʼásĩ ãlôlâ. Bê trá ĩtí rî, rĩʼá îcâ-îcâ ró Ôvârí drí drị̃-ʼbá tã êdé ʼbá ró ngĩíngî âjózó drị̃-ʼbá ngá fẽfẽ kâ ʼdĩ ʼbá yî võ lâ ʼá. ʼDĩî Yésũ ĩʼdî. Yésũ âʼdó kô Lạ́vị̃ rî ózõwá ʼî õzõ Ãrónã tí, gõʼdá gólâ rĩʼá drị̃-ʼbá tã êdé ʼbá ró âʼdô tã Mãlẽkĩsẽdékẽ kâ vó ró.
58007012	Nĩ ndrê drẽ, îcâ bê trá drị̃-ʼbá ngá fẽfẽ kâ drí ngá fẽlé Ôvârí drí tã õnjí tãsĩ rî lârâkô lâ jãlé rî, ĩtí rî, îcâ kpá trá Ôvârí drí tã drílâ ʼbãlé trá õjílã pãzó rî jãlé. Gõʼdá ĩtí rî, gólâ âjô Yésũ trá õjílã pãlé tã õnjí ʼásĩ.
58007013	Gõʼdá Kúmú ãmákâ Yésũ tã lâ pẽlé trá búkũ Ôvârí kâ ʼá ʼdíyî pã ʼbá ró rî tãsĩ rî, gólâ âʼdó kô ʼbạ̃súrú Lạ́vị̃ kâ ʼásĩ. ʼBạ̃súrú gólâkâ rĩʼá ngĩî, rĩʼá ʼbạ̃súrú Yúdạ̃ kâ rî ĩʼdî. Músạ̃ ʼbãlé bê tã kĩʼá nĩ rî, ãʼdî âʼdô îcáʼá nĩ âʼdólé drị̃-ʼbá ngá fẽfẽ kâ ró rî nĩ yã rî tãsĩ rî, gólâ âyé õjílã ãzãkã Yúdạ̃ kâ kô âʼdólé drị̃-ʼbá ngá fẽfẽ kâ ró ãlôwálâ, gbõ cé õjílã Lạ́vị̃ kâ rî ʼbá yî ĩʼdî.
58007015	Ngbãângbânõ rî, mã nị̃ trá dódó rõô kĩ, Ôvârí njị̃ lạ́tị̂ óʼdí õjílã pãzó rî trá, tã êdé ʼbá ngĩî lâ gólâ õzõ drị̃-ʼbá ngá fẽfẽ kâ Mãlẽkĩsẽdékẽ kâtí rî âjózó tã êdélé ãmâ lãfálé ʼá Ôvârí bê. Tã êdé ʼbá rî ʼdĩ rĩʼá Yésũ ĩʼdî.
58007016	Gólâ âʼdó kô drị̃-ʼbá tã êdé ʼbá ró âʼdô tã gólĩyî Músạ̃ drí ʼbãlé trá rî vó ró. Âʼdó tã âʼdózó té ʼbạ̃súrú mbị̂mbị̂ rî ʼásĩ kô. Gólâ âʼdô trá tã êdé ʼbá ró drị́-ãcê Ôvârí drí fẽlé gólâ drí rî sĩ, tãlâ mbârâkã gólâ ʼá tíbê gólâ rî ʼbã ʼbá rĩlí zãâ gbạ́dú ạ̃dũkũ ãkó rî tãsĩ.
58007017	Ôvârí pẽ tã gólâ rî tãsĩ kĩ nĩ rî, "Ní âʼdô ʼbãʼá kậyị̂ vósĩ cé tã êdé ʼbá ró ãmâ lãfálé ʼásĩ õjílã ámákâ bê zãâ gbạ́dú õzõ Mãlẽkĩsẽdékẽ drí rĩrĩ drị̃-ʼbá ró zãâ gbạ́dú rî kâtí." Lôngó 110.4
58007018	Nĩ ndrê drẽ, Ôvârí nã lạ́tị̂ tã ʼbãʼbã ʼẽʼẽ kâ trá gãrã drị̃ị̂, tãlâ tã ʼbãʼbã rî ʼdĩ ʼbá yî rĩʼá mbârâkã ãkó õjílã pãlé.
58007019	Nĩ ndrê drẽ, tã ʼbãʼbã gólĩyî Ôvârí drí âfẽlé Músạ̃ sĩ rî îcá ĩyî kô õjílã ãzãkã ʼbãlé âʼdólé tã mbị̂ ʼbá ró. Tã ʼdî tãsĩ rî, Ôvârí âjô Yésũ trá lạ́tị̂ óʼdí gólâ âʼdó ʼbá tãndí ró rõô lạ́tị̂ tã ʼbãʼbã gólĩyî âfẽlé kôrô Músạ̃ ʼásĩ rî vó ró rî drị̃ị̂ sĩ rî njị̃lị́. Mã ʼbã lị̃fị́ Yésũ drị̃ị̂ lạ́tị̂ njị̃lị́ ãmâ drí cãzó ãnyî Ôvârí rú.
58007020	Rĩʼá tã lậnjị̃-lậnjị̃ ʼî kĩ, Ôvârí ʼbã Yésũ trá tã êdé ʼbá ró ĩtí lãtrítrí sĩ. Gõʼdá õjílã Lạ́vị̃ yí kâ ʼdĩ ʼbá yî âcâ ĩyî trá âʼdólé drị̃-ʼbá ngá fẽfẽ kâ ró cú ĩtí lãtrítrí îtrí ãkó.
58007021	Gõʼdá Ôvârí îtrî lãtrítrí trá kậyị̂ gólâ drí Yésũ Krístõ rî ʼbãzó âʼdólé tã êdé ʼbá ãmákâ ró Ôvârí bê rî tú. Gólâ âtâ tã trá Yésũ rî tãsĩ kĩ, "Mâ Ôvârí Yãkóvã îtrî lãtrítrí trá tã ʼdî tãsĩ. Má já tã ị̂sũ ámákâ kôʼdáwá. Má ʼbã tã trá kĩ, 'Ní âʼdô ʼbãʼá kậyị̂ vósĩ cé tã êdé ʼbá ró zãâ gbạ́dú ạ̃dũkũ ãkó.' " Lôngó 110.4
58007022	Lạ́tị̂ gólâ Ôvârí drí Yésũ rî ʼbãzó tã êdé ʼbá ró ãmâ lãfálé ʼá yí bê rî âʼdâ tã ãmâ drí kĩ, tã-drị̃ lẽlẽ óʼdí drílâ ʼbãlé trá ãmâ lãfálé ʼá yí bê rî rĩʼá ĩʼdî tãndí ró gạ̃rạ̃ tã-drị̃ lẽlẽ gólâ ạ̃kû ró rî drị̃ị̂ sĩ. Yésũ rî gógó rĩʼá má-tị̃tị̃ ʼî ãmâ drí, pạ̃tị́ị̃ ró ãmâ drí nị̃lị́ kĩ, Ôvârí âʼdô pạ̃tị́ị̃ tã gólâ drílâ ʼbãlé tã-drị̃ lẽlẽ óʼdí gólâkâ vó ró ʼdĩ ʼẽʼá.
58007023	Tã ãzâ bê gólâ Yésũ rî ʼbã ʼbá âʼdólé íyíkâ tã êdé ʼbá lârâkô ngĩî lâ ró drị̃-ʼbá ngá fẽfẽ kâ rî ʼbá yî drị̃ị̂ sĩ rî. Ạ̃kû ró rî, drị̃-ʼbá ngá fẽfẽ kâ ʼdĩ ʼbá yî bê rĩʼá dũû. Gõʼdá õzõ drị̃-ʼbá ʼdĩ ʼbá yî ãlôlâ õdrã trá rî, ʼdĩî lôsĩ gólâkâ âdrê trá, îcâ trá õjílã ãzâ ʼbãlé âʼdólé drị̃-ʼbá ró gólâ rî võ ʼá, tãlâ lôsĩ ngá fẽfẽ kâ ʼdĩ õnĩ ró bê sị́sị́ ʼálâ.
58007024	Gõʼdá Yésũ rî tãsĩ rî, gólâ rî íyíkâ zãâ lédrẽ-lédrẽ ró tã êdé ʼbá ró ãmâ lãfálé ʼá Ôvârí bê zãâ gbạ́dú ạ̃dũkũ ãkó.
58007025	Bê trá ĩtí rî, gólâ îcâ trá õjílã gólĩyî ânĩ ʼbá âcálé ãnyî Ôvârí ngálâ kôrô yí sĩ rî ʼbá yî pãlé ngbá zãâ gbạ́dú ạ̃dũkũ ãkó, tãlâ gólâ rĩʼá tólâ kậyị̂ vósĩ kárá lédrẽ-lédrẽ ró Ôvârí bê, rĩʼá rãtáã ʼẽlé Ôvârí drí tã êdé ʼbá gólĩyíkâ ró tã gólĩyíkâ tãsĩ, ãʼdô ró bê Ôvârí drí gólĩyî pãzó.
58007026	Îcâ trá ãmâ drí Yésũ rî trõzó tã êdé ʼbá ạ́ngị́ ãmákâ ró tã ãmákâ tãsĩ ndrĩ. Nĩ ndrê drẽ, gólâ rĩʼá tãndí ró járáʼbítí cú ĩtí tã õnjí ãkó yí ʼá. Ĩtí rî, gólâ rĩʼá ngĩî drị̃-ʼbá ạ́ngị́ ngá lị̃ kâ Ôvârí drí gólĩyî âʼdó ʼbá tã õnjí ʼbá ró rî ʼbá yî drị̃ị̂ sĩ. Ôvârí îngâ gólâ trá ûrû ãmbã lâ drí lậvũlị́ gạ̃rạ̃ tã ûrú ʼálâ rî kâ drị̃ị̂ sĩ, ị̂njị̃lị́ ị̂njị̃ ãmbá lậvũlị́ kôrô. Îcâ trá drị̃-ʼbá ạ́ngị́ ãzâ ʼdĩ ʼbá yî drí kõrõnyã lị̃lị́ ândálé ândâ kậyị̂ vósĩ cé, sị́sị́ lâ, tãlâ tã õnjí gólĩyî nyãányâ kâ rî ʼbá yî tãsĩ, gõʼdá rị̃ lâ kpá, tãlâ tã õnjí õjílã Ĩsĩrãʼélẽ kâ rî ʼbá yí kâ tãsĩ ndrĩ. Gõʼdá îcá kô Yésũ drí tã ʼẽzó ândálé ândâ tã õnjí tãsĩ õzõ gólĩyí kâtí. Gólâ ʼbã cé ngá ãlô ĩʼdî ngá fẽfẽ ró tãlâ tã õnjí tãsĩ cú ĩtí tã lâ ândá ãkó. Gólâ fẽ íyî nyãányâ ĩʼdî drãlé ngá fẽfẽ ró Ôvârí drí. ʼDĩî rî îcâ trá Ôvârí drí tã õnjí õjílã kâ rî ʼbá yî âyézó gólâ rî õdrã sĩ.
58007028	Pạ̃tị́ị̃ ró, tã ʼbãʼbã gólĩyî âfẽlé kôrô Músạ̃ sĩ rî ʼbá yî ʼbã õjílã gólĩyî cú tã ậvị̃-ậvị̃ bê rî ʼbá yî âʼdólé drị̃-ʼbá ạ́ngị́ drị̃-ʼbá ngá fẽfẽ kâ rî ʼbá yí kâ ró. Gõʼdá vólé drị̃ lâ ʼásĩ rî, Ôvârí drí lãtrítrí îtrízó íyî mvá nyãányâ rî ʼbãlé ĩʼdî tã êdé ʼbá ạ́ngị́ ãmákâ ró. Óʼbã gólâ cú ĩtí tã õnjí ãzãkã ãkó ãlôwálâ, tãlâ ãʼdô ró bê tã êdé ʼbá tãndí ró ãmâ lãfálé Ôvârí bê rî ʼá lậvũlị́ gạ̃rạ̃ zãâ gbạ́dú ạ̃dũkũ ãkó.
58008001	Tã má drí rĩʼá âtálâ ãnî drí Yésũ rî tãsĩ nô rĩʼá tã ạ́ngị́ ʼî. Kúmú ãmákâ gólâ rĩʼá tã êdé ʼbá ró ãmâ lãfálé ʼá Ôvârí bê rî, gólâ rĩʼá õjílã lânjã ʼî. Gólâ rî trá gõlé Ôvârí rî drị́-ágó drị̃ị̂ lésĩ ró, võ Ôvârí drí rĩzó drị́-ãcê bê ʼbũû ʼálâ rî ʼá. Võ rî ʼdĩ rĩʼá võ ị̂njị̃lị́ ị̂njị̃ rõô rî ĩʼdî.
58008002	Gólâ rî lôsĩ íyíkâ ʼẽlé võ lânjã pạ̃tị́ị̃ Ôvârí kâ ûrú ʼálâ rî ʼá, Ôvârí êdê võ rî ʼdĩ nĩ, âʼdó kô õjílã mvá ĩʼdî.
58008003	Tã gólĩyî drị̃-ʼbá ạ́ngị́ drị̃-ʼbá ngá fẽfẽ kâ rî ʼbá yí kâ cé tị̂tị̂ ʼbãlé ʼẽlé rî, rĩʼá ngá fẽfẽ fẽlé gõʼdá kpá rĩʼá kõrõnyã lị̃lị́ fẽlé Ôvârí drí. Ĩtí rî, îcâ trá Yésũ drí âʼdólé ngá bê fẽlé Ôvârí drí tã êdé ʼbá ạ́ngị́ ãmákâ ró tã õnjí ãmákâ tãsĩ.
58008004	Õzõ Yésũ ãʼdô tíkó cé tã êdé ʼbá gólâ rĩ ʼbá tã ʼẽlé ị̃nyạ́kú drị̃ị̂ nõngá rî, ĩʼdî rî, tíkó îcá kô gólâ rî ʼbãzó tã êdé ʼbá ró, tãlâ õjílã ãzâ ʼbá yî bê gólĩyî ʼbãlé trá âʼdólé drị̃-ʼbá ngá fẽfẽ kâ ró tã êdélé, gõʼdá rĩʼá ĩyî cú ngá bê fẽlé âʼdô tã ʼbãʼbã Ôvârí kâ rî ʼbá yî vó ró.
58008005	Lôsĩ drị̃-ʼbá ʼdĩ ʼbá yí kâ ʼdĩ rĩʼá cé líndrí lôsĩ pạ̃tị́ị̃ gólâ tã êdé ʼbá ãmákâ drí rĩʼá ʼẽlâ ûrú ʼálâ rî kâ ĩʼdî. Tãlâ tã ʼdî tãsĩ rî, Ôvârí ʼbã tã Músạ̃ drí võ ʼdî tãsĩ drị́-mbílí sõsõ sĩ. Músạ̃ drẽ ʼẽʼá võ gólâ Ôvârí drí ʼẽzó rû ûsúlị́ ʼá lâ õjílã íyíkâ bê rî ʼdị̃ʼá rî, Ôvârí drí tã âtázó Músạ̃ drí drị́-mbílí sõsõ sĩ kĩ, "Ní êdê ngá ndrĩ ʼdî ʼbá yî, nyé õzõ võ pạ̃tị́ị̃ ámâ ị̂njị̃zó ûrú ʼálâ gólâ má drí âʼdálé ní drí únị́ drị̃ ʼálâ rî kâtí." Âfõ-âfõ 25.40
58008006	Gõʼdá nĩ ndrê drẽ, lôsĩ gólâ Ôvârí drí fẽlé Yésũ drí rî, tã lâ lậnjị̃-lậnjị̃ rõô gạ̃rạ̃ lôsĩ tíbê gólâ drí ʼbãlé drị̃-ʼbá ngá fẽfẽ kâ ãzâ ʼdĩ ʼbá yî drí ʼẽlé rî yî drị̃ị̂ sĩ. Nĩ ndrê drẽ, lạ́tị̂ óʼdí gólâ Yésũ drí êdélé õjílã drí nĩzó Ôvârí ngálâ rî, rĩʼá tãndí ró lậvũlị́ kôrô lạ́tị̂ ạ̃kû Ôvârí kâ gólâ Músạ̃ drí âʼdálé trá ãmâ drí rî drị̃ị̂ sĩ, tãlâ tã gólâ Ôvârí drí rĩʼá tã lâ ʼbãlé ʼẽlé õjílã íyíkâ pãzó tã lạ́tị̂ óʼdí ʼdĩ kâ tãsĩ rî rĩʼá tãndí ró lậvũlị́ kôrô tã ʼbãʼbã gólâkâ lạ́tị̂ ạ̃kû rî kâ drị̃ị̂ sĩ.
58008007	Nĩ ndrê drẽ, tíkó õzõ lạ́tị̂ ạ̃kû tã-drị̃ lẽlẽ sị́sị́ ʼdĩ kâ ãʼdô trá nyé ndrĩ tãndí ró cú ĩtí tã ãzãkã ãkó îzãlâ rî, tí îcá kô Ôvârí drí lạ́tị̂ tã-drị̃ lẽlẽ óʼdí kâ ãzâ ʼẽzó.
58008008	Gõʼdá Ôvârí âʼdâ tã ányâ yí drí ûsúlị́ õjílã íyíkâ tãsĩ tã-drị̃ lẽlẽ yí drí ʼbãlé trá gólĩyí bê rî vó ró rî úlị́ nõ ʼbá yî sĩ. "Ôvârí Yãkóvã âtâ tã trá kĩ nĩ rî, 'Kậyị̂ ãâʼdô âcáʼá ị̃zạ́tú má drí tã-drị̃ lẽlẽ óʼdí ʼẽzó õjílã ámákâ Ĩsĩrãʼélẽ kâ rî ʼbá yí bê.
58008009	Tã-drị̃ lẽlẽ óʼdí rî ʼdĩ âʼdó kô õzõ gólâ sị́sị́ má drí ʼẽlé trá gólĩyî ạ́ʼbị́yạ́ yí bê kậyị̂ má drí gólĩyî drị́ rũrị̃ âsélé vólé ʼbạ̃drị̃ Mạ́sị̃rị̃ kâ ʼásĩ rî sĩ rî kâtí. Gólĩyî ʼdê trá ũgúlị́ drị̃ị̂ tã tã-drị̃ lẽlẽ rî ʼdĩ ʼbá yí kâ ʼẽlé. Tãlâ tã rî ʼdĩ tãsĩ rî, má ʼbãá lị̃fị́ gõʼdá kô gólĩyî drị̃ị̂, tãlâ gólĩyî vó ndrẽzó.
58008010	Nõô rĩʼá tã-drị̃ lẽlẽ óʼdí má drí ʼẽʼá ʼẽlâ ị̃zạ́tú õjílã Ĩsĩrãʼélẽ kâ bê rî ĩʼdî. Má âʼdô gólĩyî ʼẽʼá tã ʼbãʼbã gólĩyî má drí ʼbãlé gólĩyî drí ʼẽlé rî ʼbá yî trõlé ʼbãlé ĩyî pị̃pị̂sị́lị́ ʼá rî ʼbá yî nị̃lị́ dódó. Ĩtí rî, gólĩyî âʼdô rĩʼá tã lâ yî ʼẽlé tãndí ró. Má âʼdô âʼdóʼá ĩʼdî Ôvârí gólĩyíkâ ró. Gõʼdá gólĩyî âʼdô âʼdóʼá õjílã ámákâ ró.
58008011	Ĩtí rî, âʼdó kô îcâ-îcâ ró õjílã ãzãkã õjílã ámákâ rî ʼbá yî lãfálé sĩ drí ʼbã-tị̂-ʼdị̃-ãzí ĩyíkâ ró rî ʼbá yî ngãtá ậdrúpị̃ lâ yí bê lị̃fị́ lâ yî îmbázó Ôvârí Yãkóvã rî nị̃lị́, tãlâ gólĩyî ndrĩ âʼdô ámâ nị̃ʼá, îtõlé õjílã gólâ cú ĩtí ãmbã ãkó rî rú sĩ cãlé bũúũ õjílã gólâ ãmbã gólâkâ drí âʼdólé gạ̃rạ̃ ndrĩ ãzí-ãzí lâ yí kâ drị̃ị̂ sĩ rî rú.
58008012	Má âʼdô tã õnjí gólĩyíkâ rî ʼbá yî âyéʼá pị̃pị̂sị́lị́ tãndĩ ámákâ rî sĩ. Gõʼdá tã õnjí rî ʼdĩ ʼbá yî tã lâ âgá má drị̃ị̂ kô ãlôwálâ.' " Yẽrẽmíyã 31.31-34
58008013	Gõʼdá Ôvârí zị́lị́ bê tã rî ʼdĩ tã-drị̃ lẽlẽ óʼdí íyíkâ ró rî, ʼdĩî ʼbã gõʼdá tã-drị̃ lẽlẽ sị́sị́ gólâkâ ʼdĩ trá âʼdólé tã ạ̃kû tã ífí ãkó rî ró, tãlâ ngá gólâ ạ̃kû ʼbá trá gõʼdá kpá tã lâ drí âzálé trá rî âʼdô rû îzãʼá ʼwãâ.
58009001	Gõʼdá âʼdô tã-drị̃ lẽlẽ sị́sị́ Ôvârí kâ õjílã íyíkâ Ĩsĩrãʼélẽ kâ rî ʼbá yí bê rî vó ró rî, Ôvârí ʼbã tã ãzâ ʼbá yî trá õjílã drí ʼẽlé, ãʼdô ró íyî ị̂njị̃zó bê dódó mbị̂. Gõʼdá võ ãzâ kpá bê rĩʼá, gólâ ʼdị̃lị́ trá Ôvârí rî ị̂njị̃zó ʼá lâ.
58009002	Ĩtí rî, úʼdị̂ gũgũ rî ʼdĩ trá. Gõʼdá óõkî gũgũ rî ʼdĩ ʼálé lâ zãlô rị̃. Võ sị́sị́ ạ́tị̃ tị́lị́ sĩ rî, úzị̂ trá "'võ Ôvârí kâ"'. Võ rî ʼdĩ ʼá rî, órã ãbélẽngówá trá njị́rị́ âʼdô lâ vó ró rĩʼá îʼĩ lâ ĩyî lámbã ró, gõʼdá tãrãbízã kpá bê võ rî ʼdĩ ʼá cú ãmbãtã gólâ õrẽ ʼbãzó trá drị̃ lâ ngá fẽfẽ ró Ôvârí drí rî ʼbá yí bê.
58009003	Võ rị̃ lâ ró gũgũ ʼdî ʼá rî kpá bê, ócâ lãfálé lâ võ sị́sị́ rî rú sĩ ítá bị́ sĩ kpạ̃ạ́kũ. Úzị̂ võ rị̃ ʼdî "'võ ngîngî lâ Ôvârí drí"'.
58009004	Gõʼdá võ rị̃ ʼdî ʼá rî, ngá bê rĩʼá zãlô rị̃. Ãlô rî rĩʼá tãrãbízã ʼî, éêdê dáãbõ ʼásĩ, rĩzó ngá ạ̃jị́ bê tũrũ-tũrũ rî ʼbá yî zãlé drị̃ lâ ʼá Ôvârí drí. Gõʼdá sạ̃ndúkũ rúʼbạ́ lâ ndrũlị́ dáãbõ sĩ kpá bê rĩʼá, ʼdĩî rĩʼá cú ngá gólĩyî âʼdô tã-drị̃ lẽlẽ Ôvârí kâ rî ʼbá yí bê yí ʼá. Gõʼdá ngá rî ʼdĩ ʼbá yî rĩʼá ĩʼdî nõ: límvó mvá dáãbõ ʼásĩ cú ngá nyãnyã zị̃lị́ mánã rî bê ʼá lâ, gõʼdá pị̃drị́gú Ãrónã kâ gólâ bị́ lôʼbã ʼbá fõô yí bê ạ̃kû ró rî bê, gõʼdá kpá kúnị́ mvá kpãkãrá-kpákárâ rị̃ gólĩyî Ôvârí drí tã ʼbãʼbã íyíkâ tã-drị̃ lẽlẽ sị́sị́ õjílã íyíkâ bê rî kâ rî ʼbá yî îgĩzó drị̃ lâ ʼá rî ʼbá yí bê.
58009005	Gõʼdá sạ̃ndúkũ ʼdî drị̃ lâ ólôpâ mãlãyíkã líndrí ạ́ngị́ ạ́ngị́ ʼî zãlô rị̃ tị̂ gãrã lâ rị̃ rî ʼbá yî ʼásĩ, tã âʼdálé kĩ, pạ̃tị́ị̃ Ôvârí rî rû ûsúlị́ õjílã íyíkâ bê võ ʼdî ʼá. Mãlãyíkã líndrí ʼdĩ ʼbá yî úfú lâ yî âkô rû ʼdó gõlé sạ̃ndúkũ ʼdî drị̃ ʼálâ ró, gõʼdá ʼdĩî rĩʼá võ gólâ Ôvârí drí rĩzó tã õnjí õjílã kâ rî ʼbá yî âyélé ʼálâ rî ĩʼdî. Gõʼdá ngbãângbânõ rî, má lẽé kô rĩlí tã ãzâ ʼdĩ ʼbá yî rãlé ndrĩ gũgũ ʼdî tãsĩ ãnî drí.
58009006	Gõʼdá éêdê gũgũ ʼdî bê ngá ʼá lâ ʼdĩ ʼbá yí bê ĩtí rî, drị̃-ʼbá ngá lị̃ kâ rî ʼbá yî rî ĩyî nĩ ĩyíkâ fĩlí cé ʼálé lâ kĩlí trá sị́sị́ ró rî ʼdĩ ʼálâ ândálé ândálé rĩʼá tã Ôvârí rî ị̂njị̃zó rî ʼẽlé.
58009007	Gõʼdá gólĩyî îcá kô fĩlí ʼálé lâ âkílí rị̃ lâ ró rî ʼdĩ ʼálâ. Cé drị̃-ʼbá ạ́ngị́ drị̃-ʼbá ngá lị̃ kâ rî ʼbá yí kâ ãlô rî îcâ nĩ fĩlí ítá tị̂ âmbélé kpạ̃ạ́kũ gũgũ ʼdî ʼá ʼdĩ ũgúlị́ lâ lésĩ, cãlé võ ngîngî lâ Ôvârí drí ʼdĩ ʼálâ. Gõʼdá gólâ rî fĩlí võ rî ʼdĩ ʼá cé ândâlâ ãlô ndrô ʼá. Kậyị̂ gólâ drí rĩzó fĩlí ʼdĩ sĩ rî, îcâ trá gólâ drí kõrõnyã gólĩyî lị̃lị́ lị̃lị̃ rî ʼbá yî ãrí lâ yî âtrõzó kpãâ fẽlé Ôvârí drí ngá fẽfẽ ró tãlâ tã õnjí íyî nyãányâ kâ rî ʼbá yî tãsĩ, gõʼdá kpá tãlâ tã õnjí õjílã ãzâ ʼbá yî drí ʼẽlé trá cú ĩtí vó lâ nị̃zó kô rî ʼbá yî tãsĩ.
58009008	Tã rî ʼdĩ ʼbá yî sĩ rî, Líndrí Tãndí Ôvârí kâ âʼdâ tã ãmâ drí kĩ, lạ́tị̂ õjílã drí fĩzó ítá tị̂ ʼdĩ ũgú ʼálâ Ôvârí rî ûsúlị́ rî únjị̃ị́ drẽ kô kậyị̂ gólĩyî drị̃-ʼbá ngá lị̃ kâ ʼdĩ ʼbá yî drí rĩzó drẽ rĩʼá lôsĩ ĩyíkâ ʼẽlé gũgũ rî ʼdĩ ʼá rî ʼbá yî sĩ.
58009009	Gõʼdá tã gũgũ ʼdî kâ âʼdâ tã ãmâ gólĩyî rĩ ʼbá lédrẽ-lédrẽ ró ãndrõ nô rî ʼbá yî drí. Tã rî ʼdĩ ĩtõ lâ ĩʼdî rĩʼá nõtí. Kõrõnyã gólĩyî ûlị́lị́ trá ûlị̂-ûlị̂ gõʼdá kpá ngá ãzâ ʼbá yî drị̃-ʼbá ngá lị̃ kâ ʼdĩ ʼbá yî drí trõlé fẽlé Ôvârí drí rî ʼbá yí bê îcá kô âʼdô-âʼdô õjílã gólĩyî Ôvârí rî ị̂njị̃ ʼbá kâ êdélé Ôvârí drí gólĩyî ndrẽzó bê tã mbị̂ ʼbá ró ngbángbá yí lị̃fị́.
58009010	Tã ngá fẽfẽ ʼdî ʼbá yí kâ Ôvârí drí rî tãsĩ rî, cé rĩʼá ngá gólĩyî nyãlé nyãnyã gõʼdá mvũlị́ mvũmvũ gõʼdá kpá tã gólĩyî õjílã drí rĩʼá trá ʼẽlâ ĩyî ʼbãlé âʼdólé ngbángbá Ôvârí lị̃fị́ rî ʼbá yî tãsĩ rî ĩʼdî. Gólĩyî rĩʼá cé tã gólĩyî Ôvârí drí ʼbãlé õjílã drí ʼẽlé ĩyî rúʼbạ́ sĩ rî ĩʼdî. Gõʼdá lãʼbí ʼdĩ ʼbá yî rî trá ĩtí bũúũ kậyị̂ Ôvârí drí tã ndrĩ êdézó õjílã lãfálé ʼá yí bê Yésũ sĩ rî sĩ.
58009011	Gõʼdá Yésũ âcâ trá ʼdíyî pã ʼbá ró âʼdólé tã êdé ʼbá ạ́ngị́ lâ ró tã êdélé ãmâ lãfálé ʼásĩ Ôvârí bê drị̃-ʼbá ạ́ngị́ ró, drị̃-ʼbá ạ́ngị́ drị̃-ʼbá ngá lị̃ kâ rî ʼbá yí kâ rî võ lâ ʼá tã tãndí gólĩyî ngá pãpã kâ gólĩyî îcá ʼbá ãmâ drí rî ʼbá yî âfẽlé ngbãângbânõ. Gólâ nĩ trá fĩlí võ pạ̃tị́ị̃ Ôvârí kâ rî ʼá ʼbũû ʼálâ. Võ rî ʼdĩ rĩʼá ndrĩ nyé tãndí ró lậvũlị́ kôrô gũgũ drị̃-ʼbá ngá lị̃ kâ gólĩyî ị̃nyạ́kú drị̃ị̂ nõngá nõ ʼbá yí kâ drị̃ị̂ sĩ. Võ rî ʼdĩ âʼdó kô ãngó nõ kâ ĩʼdî. Õjílã ʼdị́ võ rî ʼdĩ ʼdị̃ʼdị̃ kô.
58009012	Gõʼdá Yésũ fî bê võ rî ʼdĩ ʼá ʼbũû ʼálâ rî, ʼdĩî gólâ fî trá võ rî gógó gólâ Ôvârí drí rĩzó rî ʼdĩ ʼá. Gólâ fî trá võ rî ʼdĩ ʼá cé ândâlâ ãlô. ʼDĩî îcâ trá ãmâ pãlé ndrĩ. Gólâ fílí bê rî, gólâ trõó ị̃ndrị̂ ãrí ngãtá ị́tị́ ãrí kô nĩʼá fẽlâ ngá fẽfẽ ró Ôvârí drí. Gõʼdá gólâ fî trá íyî ãrí nyãányâ gólâ îcá ʼbá trá Ôvârí drí ãmâ pãzó tã õnjí ãmákâ rî ʼbá yî ʼásĩ zãâ gbạ́dú cú ĩtí ạ̃dũkũ ãkó rî sĩ.
58009013	Õzõ drị̃-ʼbá ngá lị̃ kâ ʼdĩ ʼbá yî ũlị̂ kõrõnyã trá trõlé fẽlé ngá fẽfẽ ró Ôvârí drí rî, ʼdĩî vósĩ rî, gólĩyî trõ ãrí lâ yî lûvị́lị́ võ Ôvârí kâ ʼdĩ ʼá, tãlâ Ôvârí ãâyê ró tã õnjí õjílã gólĩyî tã õnjí gólĩyíkâ drí gólĩyî ʼbãlé âʼdólé õnjí ró Ôvârí lị̃fị́ rî ʼbá yí kâ bê, gõʼdá gólĩyî drí ófó ị́tị́ kâ gólĩyî zãlé trá Ôvârí drí rî ʼbá yî ônjálé lị̃mvû sĩ rî lûvị́zó õjílã ʼdî ʼbá yî drị̃ị̂. Tã ífí tã ʼdî ʼbá yí kâ kĩ, ngá rî ʼdĩ ʼbá yî õʼbã ró õjílã ʼdî ʼbá yî bê âʼdólé ngbángbá Ôvârí rî lị̃fị́ drị̃ ʼá. Gõʼdá âʼdô bê trá kĩ, ãrí gõʼdá ófó ʼdĩ ʼbá yí bê ãâʼdô îcáʼá pạ̃tị́ị̃ õjílã jĩlí fínyáwá âʼdólé ngbángbá ró ĩtí rî,
58009014	ʼdõvó nĩ ʼdê nĩ ị̂sũ tã drẽ mbârâkã Yésũ Krístõ rî ãrí kâ tãsĩ. Lôsĩ gólâ rî ãrí kâ lậvũ kôrô ãrí kõrõnyã ʼdî ʼbá yí kâ rî drị̃ị̂ sĩ. Yésũ fẽ íyî nyãányâ bê drãlé ngá fẽfẽ ró Ôvârí drí õjílã pãlé zãâ gbạ́dú ạ̃dũkũ ãkó mbârâkã Líndrí Tãndí Ôvârí kâ rî kâ sĩ rî, ʼdĩî gólâ rî rĩʼá ngá fẽfẽ gólâ járáʼbítí tãndí ró cú ĩtí tã õnjí ãzãkã ãkó yí ʼá rî fẽʼá ĩʼdî Ôvârí drí, tãlâ ĩîcâ ró bê ãmâ pị̃pị̂sị́lị́ ʼbãlé âʼdólé ngbángbá gõʼdá ãmâ înjílí tã ʼẽʼẽ âzâ-âzâ gólĩyî rĩ ʼbá ãmâ drị̃lị́ lạ́tị̂ õdrã kâ drị̃ị̂ rî ʼásĩ, tãlâ pạ̃tị́ị̃ mã ĩîcâ ró bê tã Ôvârí gólâ rĩ ʼbá lédrẽ-lédrẽ ró ʼdĩ kâ ʼẽlé ĩʼdî.
58009015	Tãlâ tã rî ʼdĩ tãsĩ rî, Yésũ ʼdíyî pã ʼbá ãmákâ ĩʼdî rĩʼá õjílã gólâ tã tã-drị̃ lẽlẽ óʼdí Ôvârí bê rî kâ êdé ʼbá ʼî, ãʼdô ró bê Ôvârí drí tã tãndí ûrú ʼálâ ạ̃dũkũ ãkó gólĩyî yí drí tã lâ yî ʼbãlé trá rî âfẽzó gólâ sĩ cú ĩtí õjílã gólĩyî yí drí ậzị́lị́ trá âʼdólé íyî nyãányâ kâ ró rî ʼbá yî drí ndrĩ. Mã îcâ trá tã tãndí ʼdĩ ʼbá yî trõlé ãmâ drí õzõ drị́-vó kâtí, tãlâ Yésũ drã trá õjílã drị̃ tĩlí tã õnjí gólâ gólĩyî drí ʼẽlé trá gólĩyî drí ûjũzó trá kpị̃ị̂ tã tã-drị̃ lẽlẽ drị̃-káká Ôvârí kâ rî kâ ʼẽlé rî sĩ rî ʼásĩ. Tã tã-drị̃ lẽlẽ ʼdî kâ pẽ gólĩyî trá.
58009016	Ãʼdô drị́-vó tãsĩ rî, õzõ õjílã ãâyê íyî tị̂-võ trá ngá íyíkâ ró rî ʼbá yî lânjízó íyî õdrã vólé drị̃ ʼásĩ rî, drẽ sị́sị́ ólânjí ngá gólâkâ ʼdĩ ʼbá yî kôʼdáwá áró lâ yî drí rî, áâʼdô nị̃ʼá lâ zãlô sị́sị́ kĩ, pạ̃tị́ị̃ õjílã rî ʼdĩ drã trá.
58009017	Tị̂-võ õjílã gólâ ʼẽ ʼbá drãlé rî kâ âʼdô âʼdóʼá cú ĩtí tã ífí ãkó drẽ gólâ ãʼdô drẽ bê lédrẽ-lédrẽ ró rî. Óʼé tã gólâ rî tị̂-võ kâ ʼdĩ kô té bũúũ gólâ rî õdrã vólé drị̃ ʼásĩ.
58009018	Âʼdô bê trá ĩtí rî, õzõ ãʼdô tã-drị̃ lẽlẽ drị̃-káká Ôvârí kâ rî tãsĩ rî, drị̃-ʼbá ngá lị̃ kâ ʼdĩ ʼbá yî îcâ trá tã lâ ʼẽlé kpá ãrí sĩ, ʼdĩî rî tã âʼdálé kĩ, kõrõnyã gólâ fẽlé trá ʼdĩ drã trá drãdrã tã õnjí õjílã kâ tãsĩ.
58009019	Tã gólĩyî rãlé trá tã-drị̃ lẽlẽ sị́sị́ ʼdĩ kâ âʼdô trá nõtí. Sị́sị́ lâ, Músạ̃ âtâ tã ndrĩ gólĩyî ʼbãlé trá õjílã drí ʼẽlé âʼdô tã ʼbãʼbã gólĩyî Ôvârí drí ʼbãlé trá gólâ drí rî ʼbá yî vó ró rî trá. ʼDĩî vósĩ rî, gólâ drí ị́tị́ jõrã fũzó ị̃ndrị̂ bê, gõʼdá ãrí lâ trõzó ônjálé lũmvû sĩ. Gõʼdá nĩngá sĩ, fê zázá fê zị̃lị́ hĩsópã rî kâ âṇõzó gõʼdá kạ́bị̃lị́kị̃ ʼbí îkálé kãâkâ ró rî âtrõzó ômbélé fê rî ʼdĩ sị́lị́ õzõ sãlãngã kâtí, gõʼdá trõzó lâ sõlé ãrí ônjálé ʼdĩ ʼá gõʼdá ângílí lûvị́lị́ búkũ tã ʼbãʼbã Ôvârí kâ rî ʼbá yí kâ drị̃ị̂ sĩ gõʼdá kpá õjílã ndrĩ tólâ nã ʼbá yî drị̃ị̂ sĩ.
58009020	Gólâ bê rĩʼá ãrí ʼdĩ lûvị́ʼá rî, gólâ rî tã âtálé kĩ, "Nõô rĩʼá ãrí gólâ âʼdó ʼbá má-tị̃tị̃ ró tã-drị̃ lẽlẽ gólâ Ôvârí drí ʼbãlé ãnî drí tã lâ yî ị̂njị̃lị́ ị̂njị̃ ndrĩ rî kâ ĩʼdî."
58009021	Gõʼdá Músạ̃ lûvị̂ ãrí kpá ĩʼdî sĩ lâ gũgũ gólâ kõrõnyã ûlị̂ kâ Ôvârí drí ʼá lâ rî ʼdĩ drị̃ị̂ sĩ gõʼdá kpá ngá gólĩyî ndrĩ rĩzó lãʼbí ʼdãlé ĩʼdî sĩ lâ yî Ôvârí rî ị̂njị̃lị́ rî ʼbá yî drị̃ị̂ sĩ.
58009022	Âʼdô tã ʼbãʼbã gólĩyî Ôvârí drí ʼbãlé õjílã drí ʼẽlé rî vó ró rî, îcâ trá ãʼdô ró bê ãrí lâsózó lûvị́lị́ ngá drị̃ị̂ sĩ ndrĩ, tãlâ ngá rî ʼdĩ ʼbá yî ãʼdô ró bê ngbángbá Ôvârí lị̃fị́. Ĩtí rî, Ôvârí rî tã õnjí âyélé cé õzõ óõlâsô ãrí trá lûvị́lị́ rî.
58009023	Tãlâ ngá gólĩyî gũgũ Ôvârí kâ ʼdĩ kâ ʼdĩ ʼbá yî rĩʼá lãmbé tã pạ̃tị́ị̃ Ôvârí kâ ʼbũû ʼálâ rî ʼbá yî âʼdázó õjílã drí rî ĩʼdî, îcâ trá ngá rî ʼdĩ ʼbá yî ʼbãzó âʼdólé ngbángbá Ôvârí lị̃fị́ kõrõnyã ûlị̂-ûlị̂ sĩ. Îcâ trá ngá gólĩyî pạ̃tị́ị̃ ʼbũû ʼálâ rî drí âʼdózó tãndí ró ngbángbá. Tã ʼdî tãsĩ rî, ngá ʼẽʼá fũlâ rî îcâ trá âʼdólé tãndí ró lậvũlị́ kôrô tã tãndí kõrõnyã ʼdî ʼbá yí kâ rî drị̃ị̂ sĩ, tãlâ cé rĩʼá õjílã gólĩyî rĩ ʼbá ngbángbá tãndí ró rî îcâ trá fĩlí ʼbũû ʼálâ Ôvârí ngálâ.
58009024	Nĩ ndrê drẽ, ʼdíyî pã ʼbá ãmákâ Yésũ fí kô võ rî gógó tãndí gólâ õjílã drí êdélé drị̃-ʼbá ngá lị̃ kâ rî ʼbá yî drí rĩzó Ôvârí rî ûsúlị́ ʼdĩ ʼá. Võ rî ʼdĩ rĩʼá cé líndrí võ gólâ pạ̃tị́ị̃ Ôvârí kâ ʼbũû ʼálâ rî kâ ĩʼdî. Yésũ fî trá võ rî gógó pạ̃tị́ị̃ gólâ Ôvârí drí rĩzó ʼbũû ʼálâ rî ʼá, âdrélé Ôvârí ândrá tã ãmákâ ngĩlí Ôvârí drí.
58009025	Drị̃-ʼbá ạ́ngị́ drị̃-ʼbá ngá lị̃ kâ rî ʼbá yí kâ íyíkâ rî îcâ nĩ fĩlí võ ngîngî lâ ró ị̃nyạ́kú nõ drị̃ị̂ Ôvârí drí rî ʼá ndrô vósĩ cé kõrõnyã ãrí drílâ ûlị́lị́ rî bê. Gõʼdá Yésũ fî íyíkâ kó cé ândâlâ ãlô võ Ôvârí kâ rî ʼá ʼbũû ʼálâ íyî nyãányâ fẽlé Ôvârí drí ngá fẽfẽ ró. ʼDĩî âʼdó kô õzõ tã drị̃-ʼbá ngá lị̃ kâ ãzâ ʼdĩ ʼbá yí kâ rî tí.
58009026	Õzõ tíkó tã Yésũ kâ ãʼdô trá tã gólâ drílâ îcálé ândálâ ândâ õzõ drị̃-ʼbá ngá lị̃ kâ ʼdĩ ʼbá yí kâtí rî, tí âʼdô îcáʼá lâṇõ õdrã kâ ʼdĩ drí Yésũ rî ʼẽzó ândálé dũûdû îtõlé kậyị̂ gólĩyî Ôvârí drí ãngó nõ ʼbãzó rî sĩ âcálé bũúũ ãndrõ nô. Võ lâ ʼdĩ ʼá rî, ngbãângbânõ rî, kậyị̂ gólâ Ôvârí drí ʼẽzó tã ndrĩ gólĩyî yí drí ʼbãlé ʼẽlé õjílã ãngó nõ kâ pãzó rî ʼbá yî ndẽzó rî tú, Yésũ ânĩ trá cé ândâlâ ãlô íyî nyãányâ fẽlé drãlé tãlâ lâṇõ tã õnjí kâ trõlé vólé ãmâ drị̃ị̂ sĩ.
58009027	Îcâ trá õjílã drí ndrĩ ôdrãzó cé ândâlâ ãlô, vó lâ ʼásĩ rî, Ôvârí âʼdô tã gólĩyíkâ lôndãʼá kĩlí.
58009028	Ĩtí rî, Yésũ fẽ íyî nyãányâ bê drãlé ngá fẽfẽ ró Ôvârí drí cé ândâlâ ãlô rî, ʼdĩî rĩʼá îcâ-îcâ ró lâṇõ tã õnjí õjílã dũû kâ rî ʼbá yí kâ trõlé vólé. Gõʼdá Yésũ âʼdô âgõʼá ãngó nõ ʼá kpá óʼdí. ʼDĩî gólâ rí kô ânĩlí íyî nyãányâ fẽlé kpá óʼdí tãlâ tã õnjí tãsĩ, gõʼdá gólâ rî ânĩlí ʼdĩ õjílã gólĩyî rĩ ʼbá ĩyî lị̃fị́ ʼbãʼbã sĩ ʼdíyî pã ʼbá rî âgõ-âgõ ãngó nõ ʼá rî drị̃ị̂ rî ʼbá yî ʼbãlé âʼdólé õzõ yí kâtí.
58010001	Tã ʼbãʼbã gólĩyî Ôvârí drí âfẽlé õjílã íyíkâ drí Músạ̃ sĩ rî ʼbá yî îcá kô õjílã pãlé tã õnjí ʼásĩ, tãlâ gólĩyî rĩʼá cé líndrí ʼî tã âʼdálé ãmâ drí cé fũyạ̃-fũyạ̃ ró tã tãndí gólĩyî Ôvârí drí tã lâ ʼbãlé trá ʼẽlé ãmâ drí Yésũ sĩ ị̃zạ́tú rî tãsĩ. Tãlâ tã rî ʼdĩ tãsĩ rî, õzõ õjílã Ĩsĩrãʼélẽ kâ ʼdĩ ʼbá yî ãânĩ ĩyî trá ndrô vósĩ cé kõrõnyã âjílí lị̃lị́ ngá fẽfẽ ró Ôvârí drí âʼdô tã ʼbãʼbã gólâ Músạ̃ kâ ʼdĩ ʼbá yî vó ró rî, ngá fẽfẽ rî ʼdĩ ʼbá yî îcá kô õjílã gólĩyî ânĩ ʼbá Ôvârí rî ị̂njị̃lị́ ĩtí ʼdĩ ʼbá yî ʼbãlé âʼdólé járáʼbítí tãndí ró Ôvârí lị̃fị́.
58010002	Tíkó õzõ ngá fẽfẽ kõrõnyã ʼdî ʼbá yî sĩ rî ĩîcâ fí trá õjílã ʼbãlé âʼdólé járáʼbítí ngbángbá ró tã õnjí gólĩyíkâ rî ʼbá yî ʼásĩ rî, ĩtí rî, tíkó îcá kô drílĩyî ânĩzó kpá óʼdí kõrõnyã bê lị̃lị́ ândálé ândâ fẽlé Ôvârí drí tã õnjí ĩyíkâ rî tãsĩ. Tíkó gólĩyî âʼdô îcáʼá ngá fẽfẽ ʼdî ʼbá yî fẽfẽ lâ âyélé.
58010003	Gõʼdá âʼdó kô õzõ ʼdĩî kâtí, õjílã drí rĩlí ânĩlí ndrô vósĩ cé kõrõnyã fẽlé ngá fẽfẽ ró Ôvârí drí. Tã pạ̃tị́ị̃ ró, tã rî ʼdĩ ʼbã gólĩyî rĩʼá tã ị̂sũlị́ tã õnjí ĩyíkâ rî ʼbá yî tãsĩ kpá óʼdí ndrô vósĩ cé.
58010004	Âʼdô trá ĩtí, tãlâ îcá kô ãrí kõrõnyã ʼdî ʼbá yí kâ ʼdĩ drí Ôvârí rî ʼbãlé tã õnjí õjílã ʼdî ʼbá yí kâ âyélé.
58010005	Ĩtí Yésũ Krístõ ânĩ bê rĩlí ãngó nõ ʼá rî, gólâ âtâ tã trá kĩ nĩ rî, "Ôvârí, ní lẽé tã kô õjílã drí kõrõnyã yî gõʼdá ngá ãzâ ʼbá yî õzõ ngá fẽfẽ kâtí rî ʼbá yí bê fẽlé ní drí ánî ʼbãlé tã õnjí gólĩyíkâ âyélé. Tã ʼdî ʼbá yî sú ní rú kô. Gõʼdá ní âfẽ bê-rî rúʼbạ́ ĩʼdî má drí rĩzó ʼá lâ, má drí drãzó ngá fẽfẽ ró ní drí tã õnjí õjílã kâ tãsĩ.
58010007	Gõʼdá má lôgõ tã ʼdî drị̃ lâ trá kĩ, 'Ní ndrê drẽ, Ôvârí, mâ rĩʼá nõ. Má ânĩ trá rĩlí njãâ tã gólĩyî ní drí lẽlé rî ʼbá yî ʼẽlé õjílã pãzó, âʼdô tã gólĩyî îgĩlí trá ámâ tãsĩ búkũ áníkâ rî ʼá rî vó ró.' " Lôngó 40.6-8
58010008	Gõʼdá ãʼdô tã îgĩ-îgĩ Ôvârí kâ ʼdĩ vó ró rî, Yésũ Krístõ âtâ tã trá sị́sị́ kĩ nĩ rî, "Ní lẽé kô õjílã drí kõrõnyã yî gõʼdá ngá ãzâ ʼbá yí bê fẽlé ní drí ngá fẽfẽ ró. Kõrõnyã gólĩyî lị̃lị́ zãlé zãzã ngãtá ngá ãzâ ʼbá yî fẽlé fẽfẽ tã õnjí trõlé rî, âʼdó ĩyî kô ngá gólĩyî ãyĩkõ lâ yî drí ánî cĩlí rî ĩʼdî." Gólâ âtâ úlị́ ĩtí lâ ʼdĩ kâtí ʼdĩ, õzõ ʼdĩî ʼbá yî ãʼdô kpálé tã ʼbãʼbã gólĩyî Ôvârí drí ʼbãlé ãmâ drí ʼẽlé rî ʼbá yî ĩʼdî rî.
58010009	ʼDĩî vósĩ rî, Yésũ drí tã âtázó kpá kĩ, "Ôvârí, mâ bê rĩʼá nõ, má ânĩ trá tã gólĩyî ní drí ámâ lẽzó ʼẽlâ rî ʼẽlé." Gõʼdá úlị́ rî ʼdĩ ʼbá yî âʼdâ tã kĩ nĩ rî, Ôvârí ndẽ tã sị́sị́ íyíkâ kõrõnyã ûlị̂ kâ tã õnjí tãsĩ rî trá, ãʼdô ró bê yí drí îcázó gõʼdá tã óʼdí ʼẽlé ĩʼdî õjílã pãzó tã õnjí ʼásĩ.
58010010	Tãlâ tã rî ʼdĩ tãsĩ rî, Yésũ drí íyî nyãányâ fẽzó drãlé ândâlâ ãlô ngá fẽfẽ tãndí ró Ôvârí drí âʼdô tã Ôvârí drí lẽlé yí drí ʼẽlé rî vó ró, tãlâ ãmâ ʼbãlé ndrĩ âʼdólé járáʼbítí tãndí ró Ôvârí lị̃fị́.
58010011	Kậyị̂ vósĩ cé, drị̃-ʼbá ngá lị̃ kâ rî ʼbá yî rî ĩyî âdrélé võ Ôvârí kâ rî ʼá ngá ʼẽʼẽ ĩyíkâ ʼẽlé Ôvârí drí. Gólĩyî rî trá kõrõnyã lârâkô ãlôlâ ʼdĩ lị̃lị́ fẽlé ngá fẽfẽ ró Ôvârí drí tã õnjí tãsĩ ândâlâ dũû. Gõʼdá bê lé ĩtí rî, ngá fẽfẽ rî ʼdĩ ʼbá yî îcá kô tã pạ̃tị́ị̃ ró tã õnjí õjílã kâ rî ʼbá yî trõlé vólé.
58010012	Gõʼdá Yésũ Krístõ tã êdé ʼbá ró ãmâ lãfálé ʼá Ôvârí bê õzõ drị̃-ʼbá ngá lị̃ kâ rî kâtí rî, fẽ íyî nyãányâ trá drãlé ngá fẽfẽ ró Ôvârí drí tã õnjí tãsĩ. Gõʼdá ngá fẽfẽ rî ʼdĩ îcâ trá tã õnjí ãmákâ trõlé vólé zãâ gbạ́dú ạ̃dũkũ ãkó. ʼDĩî vósĩ rî, gólâ rî trá vũdrị́ ʼbũû ʼálâ Ôvârí rî drị́-ágó drị̃ lésĩ.
58010013	Gõʼdá ngbãângbânõ rî, gólâ bê rĩʼá tólâ kậyị̂ gólâ ạ̃jú-ʼbá-ãzí gólâkâ ndrĩ rî ʼbá yî ʼbãzó âʼdólé gólâ rî pá zẽlé rî tẽlé, tãlâ gólâ drí âʼdózó gólĩyî drị̃lị́ drị́-ãcê bê kậkậrậ ndrĩ.
58010014	Rĩʼá ĩtí, tãlâ Yésũ fẽ íyî nyãányâ bê drãlé ngá fẽfẽ ró Ôvârí drí tãlâ tã õnjí tãsĩ rî, gólâ îcâ trá õjílã íyíkâ pãlé tã õnjí gólĩyíkâ rî ʼbá yî ʼásĩ, ãʼdô ró bê gólĩyî drí âʼdózó bê járáʼbítí mbị̂mbị̂ ró Ôvârí lị̃fị́ rĩlí zãâ ĩtí gbạ́dú.
58010015	Gõʼdá Líndrí Tãndí Ôvârí kâ rî kpá úlị́ âtálé ãmâ drí lị̃fị́ drị̃ ʼbá ró tã rî ʼdĩ ʼbá yî tãsĩ. Gólâ âtâ tã ậngũ ʼbá Yẽrẽmíyã tị́ kĩ nĩ rî,
58010016	"Tã-drị̃ lẽlẽ má drí ʼẽʼá ʼẽlâ gólĩyí bê ị̃zạ́tú rî rĩʼá nõtí. Má âʼdô tã îmbâ-îmbâ ámákâ ʼbãʼá rĩlí gólĩyî pị̃pị̂sị́lị́ ʼásĩ. Má âʼdô îgĩʼá lâ rĩlí gólĩyî drị̃ị̂, tãlâ gólĩyî õʼê ró bê." Yẽrẽmíyã 31.33
58010017	Gõʼdá Líndrí Tãndí Ôvârí kâ âtâ úlị́ kpá kĩ nĩ rî, "Tã õnjí gólĩyíkâ rî ʼbá yî gõʼdá tã gólĩyî drí ʼẽlé trá tã ʼbãʼbã ámákâ rú rî ʼbá yí bê âgá kô ãzãkã lâ má drị̃ị̂." Yẽrẽmíyã 31.34
58010018	Ĩtí tãlâ Ôvârí âyê tã õnjí ʼdĩ ʼbá yî trá ndrĩ ĩtí rî, îcá gõʼdá kô kõrõnyã lị̃zó ĩʼdî kpá óʼdí Ôvârí drí tãlâ tã õnjí tãsĩ!
58010019	Gõʼdá âʼdô bê trá ĩtí rî, ámâ ậdrúpị̃ yî ámâ îzó yí bê, mã nị̃ trá pạ̃tị́-pạ̃tị̃ ró kĩ, mã îcâ trá fĩlí drị̃-bạ́lạ́yị̂ ró ũrị̃ ãkó võ rî gógó gólâ Ôvârí drí âʼdózó rî ʼá, tãlâ õdrã Yésũ kâ ãmâ pãzó rî tãsĩ.
58010020	ʼDĩî gólâ rî õdrã njị̃ lạ́tị̂ óʼdí trá ãmâ drí fĩzó drị̃-bạ́lạ́yị̂ ró kôrô ʼá lâ sĩ âdrélé gá Ôvârí ândrá õzõ fĩfĩ ítá tị̂ ʼĩlí gũgũ ʼálâ rî ũgú ʼálâ rî kâtí. Lạ́tị̂ óʼdí ʼdĩ rĩʼá hûwậ zãâ gbạ́dú ạ̃dũkũ ãkó ãmâ drí fĩzó Ôvârí ngálâ.
58010021	Ĩtí rî, Yésũ rĩʼá tã êdé ʼbá ạ́ngị́ ãmákâ Ôvârí bê gólâ rĩ ʼbá ãmâ õjílã Ôvârí kâ rî ʼbá yî vó lâ yî ndrẽlé ndrĩ rî ĩʼdî.
58010022	ʼDõvó mã nĩ Ôvârí ngálâ tã lẽlẽ gólâ ʼá zãâ bạ̃dị̃ pị̃pị̂sị́lị́ ãlô rî sĩ. Ĩtí rî, tã ị̂sũ ãmákâ rî ãâʼdô kô rị̃ rị̃, tãlâ Yésũ jĩ ãmâ pị̃pị̂sị́lị́ trá ngbángbá ngá lậnjị̃-lậnjị̃ tã õnjí ãmákâ rî kâ rî ʼbá yî ʼásĩ. Gõʼdá gólâ jĩ ãmâ rúʼbạ́ trá ndrĩ âʼdólé ngbángbá tã õnjí ʼásĩ lị̃mvû tãndí sĩ.
58010023	ʼDõvó mã njû kílíkpâ ró tã gólĩyî ãmâ drí tã lẽzó trá ʼá lâ Yésũ rî tãsĩ rî rú pị̃pị̂sị́lị́ ãlô sĩ tã ị̂sũ ãmákâ jã ãkó, ʼdõvó mã rî lị̃fị́ ʼbãʼbã sĩ Yésũ drị̃ị̂, nyé õzõ ãmâ drí âtálé rĩʼá ʼẽlâ rî kâtí, tãlâ mã nị̃ trá kĩ, Ôvârí ãâʼdô pạ̃tị́ị̃ kárá tã gólĩyî gólâ drí tã lâ ʼbãlé trá ʼẽlé rî ʼẽʼá.
58010024	Ĩtí rî, ʼdõvó mã ậmû ãmâ ãmâ vó ʼásĩ lõvõ ãmákâ âʼdálé ãmâ ãzí-ãzí yî drí gõʼdá kpá tã tãndí ʼẽlé ĩʼdî ãmâ ãzí-ãzí yî drí.
58010025	ʼDõvó ĩtí rî, mã rî rĩʼá zãâ rû êʼbélé kpãkã ãlô võ ãlô ʼá Ôvârí rî lûyị́lị́. ʼDõvó ãlô ãmâ ʼásĩ rî õrî kô pêtrê ró cú ĩtí rû êʼbé ãkó võ ãlô ʼá, õzõ õjílã ũrûkậ ʼbá yî drí rĩʼá ʼẽlâ rî kâtí. ʼDõvó mã rî bê-rî mbârâkã sõsõ sĩ ãmâ ʼá ãmâ vó ʼásĩ lậvũlị́ kôrô tã tãndí gólĩyî ãmâ drí ʼẽlé ngbãângbânõ rî ʼbá yî drị̃ị̂ sĩ, tãlâ kậyị̂ gólâ Kúmú Yésũ drí âgõzó rî trá ʼẽʼá âcálé.
58010026	Ãnî gólĩyî tã pạ̃tị́ị̃ Ôvârí kâ nị̃ ʼbá ró rî, õzõ nî ãzâ ãâdĩ drị̃ trá vólé rĩrĩ Ôvârí drí lẽlé rî rú sĩ rĩlí tã õnjí ʼẽlé gólâ rú rî, gõʼdá tã ãzãkã yû ní drí ʼẽlé Ôvârí drí tã õnjí áníkâ rî ʼbá yî âyézó.
58010027	Ĩtí rî, ngá ãzâ yû ánî pãlé, ní îcâ trá cé tã tẽlé ũrị̃ sĩ Ôvârí õkî ró tã ní rú. Gólâ âʼdô lâṇõ ạ́ngị́ fẽʼá õjílã gólĩyî rû pĩ ʼbá trá yí rú rî drí ngbá lạ̃sị́ õnjí rạ̃ʼdạ̃ rî sĩ.
58010028	Õzõ õjílã ãzâ õʼê tã õnjí trá âʼdô tã ʼbãʼbã gólĩyî Ôvârí kâ âfẽlé kôrô Músạ̃ sĩ rî vó ró rî, ĩtí rî, õzõ lị̃fị́ drị̃ ʼbá ãʼdô trá cé rị̃ ngãtá nâ tã âʼdálé kĩ, pạ̃tị́ị̃ õjílã ʼdî õʼê tã õnjí ʼdĩ trá rî, ʼdĩî îcâ trá tã kĩ ʼbá drí tã kĩzó gólâ rú. Ĩtí rî, úfû gólâ trá ĩtí lâ ʼdĩ kâtí cú ĩtí lạ́tị̂ drílâ íyî pãzó lâṇõ ʼdî ʼásĩ rî ãkó.
58010029	Âʼdô bê trá ĩtí rî, ãʼdô âʼdô rû ʼẽʼá nĩ õjílã gólâ rĩ ʼbá íyíkâ kó Ôvârí rî mvá rî ị̂njị̃lị́ kôʼdáwá rî tãsĩ yã? Lâṇõ gólâ ʼẽ ʼbá ʼdẽlé gólâ drị̃ị̂ rî âʼdô âʼdóʼá ạ́ngị́ lậvũlị́ gạ̃rạ̃. Yésũ âyê íyî ãrí lâdãlé õjílã rî ʼdĩ jĩlí tã õnjí íyíkâ ʼásĩ âʼdô tã tã-drị̃ lẽlẽ kâ rî vó ró, gõʼdá õjílã rî ʼdĩ ndrê ãrí rî ʼdĩ âʼdólé tã ífí ãkó ró mbârâkã ãkó, ókĩzõ gólâ drí Yésũ rî lôtórẽ pá sĩ kpãdí-kpãdí rî kâtí. Ĩtí rî, õjílã rî ʼdĩ ʼdâ Líndrí Tãndí Ôvârí kâ gólâ pị̃pị̂sị́lị́ tãndí âʼdá ʼbá ĩʼdî gólâ drí drị̃-bạ́lạ́yị̂ ró rî trá. Nĩ ị̂sũ tã lâṇõ ạ́ngị́ ʼẽ ʼbá âʼdélé gólâ drị̃ị̂ rî tãsĩ. Lâṇõ rî ʼdĩ âʼdô lậvũʼá kôrô lâṇõ õjílã gólâ gã ʼbá trá dó tã ʼbãʼbã gólĩyî Músạ̃ kâ rî ʼbá yî ị̂njị̃lị́ rî kâ drị̃ị̂ sĩ.
58010030	Nĩ ndrê drẽ, mã nị̃ trá kĩ, Ôvârí ĩʼdî gólâ tã âtá ʼbá kĩ nĩ rî, "Mâ ĩʼdî rĩʼá lâṇõ fẽ ʼbá ʼî õjílã gólâ tã õnjí ʼẽ ʼbá rî drí rî. Má âʼdô tã ʼẽʼá gólâ rú, âʼdô tã õnjí gólâkâ ʼẽlé trá rî ʼbá yî vó ró. Mâ Ôvârí Yãkóvã âʼdô tã õjílã ámákâ rî ʼbá yí kâ kĩʼá nĩ." Tã ʼBãʼbã Ândâ 32.35-36
58010031	Lâṇõ Ôvârí gólâ rĩ ʼbá zãâ gbạ́dú rî drí âfẽlé rî, rĩʼá tã gólâ ũrị̃ ró rõô rî lôfílí ĩʼdî.
58010032	ʼDõvó ãnî nyãányâ, tã ãníkâ sị́sị́ nã ãâgâ ãnî drị̃ị̂. Kậyị̂ ãnî drí rû jãzó âʼdólé krístõ ʼbá ró rî sĩ, Ôvârí îcî ãnî lị̃fị́ trá tã íyíkâ nị̃lị́. Vó lâ sĩ rî, õzõ lâṇõ õtírĩ ãnî ûsú rõô rî, lâṇõ rî gógó ʼdĩ pẽé ãnî kô.
58010033	Kậyị̂ ũrûkậ ʼbá yî sĩ rî, ólôʼdâ ãnî gõʼdá kpá tã ãnyĩ ró rî ʼbá yî ʼẽzó ãnî drí õʼbí ʼá. Gõʼdá kậyị̂ ãzâ ʼbá yî sĩ rî, nĩ îcâ trá âdrélé ãnî ãzí-ãzí gólĩyî rĩʼá lôʼdálâ rî ʼbá yî gãrã drị̃ ʼá, tãlâ âʼdólé mbârâkã sõlé gólĩyî ʼásĩ.
58010034	Gõʼdá kpá kậyị̂ ãzâ ʼbá yî sĩ rî, nĩ nị̃ ĩzã krístõ ʼbá gólĩyî ômbélé trá gạ̃nị́mạ̃ ʼá rî ʼbá yí kâ trá, gõʼdá ĩtí rî, ĩzã lâ yî drí kpá gãzó ãnî lị̃fị́. Gõʼdá õjílã ôpâ ngá ãníkâ bê ndrĩ ãnî drị́gạ́ sĩ tã ányâ ró rî sĩ rî, nĩ rî trá ãyĩkõ sĩ, tãlâ nĩ nị̃ trá kĩ, Ôvârí fẽ tã tãndí gólĩyî rĩ ʼbá ãníkâ ró zãâ gbạ́dú rî ʼbá yî trá ãnî drí.
58010035	Âʼdô bê trá ĩtí rî, ʼdõvó nĩ ậtũ fĩî gạ́gạ́ ãyĩkõ sĩ rĩzó tã lẽlé Ôvârí ʼá pị̃pị̂sị́lị́ ãlô sĩ. Ĩtí rî, Ôvârí âʼdô tã tãndí ʼẽʼá ãnî drí ị̃zạ́tú drị́-ʼâ ró.
58010036	ʼDõvó nĩ rî zãâ fĩî ậtũ-ậtũ sĩ tã lẽlé Ôvârí ʼá ĩtí, ãʼdô ró bê ãnî drí rĩzó kárá, rĩʼá tã gólĩyî Ôvârí drí lẽlé ãnî drí ʼẽlé rî ʼbá yî ʼẽlé ĩʼdî. Õzõ nĩ õʼê trá ĩtí rî, ʼdĩî gõʼdá ãnî drí fí tã tãndí ndrĩ gólĩyî Ôvârí drí tã lâ yî ʼbãlé trá âfẽlé ãnî drí rî ʼbá yî ûsúzó.
58010037	Tã rî ʼdĩ âʼdô âʼdóʼá õzõ Ôvârí drí rĩʼá âtálâ tã ậngũ ʼbá Hãbákã tị́ rî kâtí kĩ, "Rĩʼá cé kậyị̂ fínyáwá vólé drị̃ ʼásĩ, õjílã gólâ mâ Ôvârí drí tã lâ ʼbãlé trá âjólé rî drí âcázó. Gólâ njãá kô.
58010038	Õjílã tã mbị̂mbị̂ ʼbá ró rî ʼbá yî âʼdô rĩʼá ĩyî tã ndrĩ ʼẽlé tã lẽlẽ sĩ má ʼá. Gõʼdá õzõ õjílã ámákâ ãzâ õdĩ drị̃ trá gõzó vólé rî, tã gólâkâ sú gõʼdá má rú kô." Hãbákã 2.3-4
58010039	Ãmâ nyãányâ âʼdó kô rĩʼá õjílã gólĩyî drị̃ dĩ ʼbá gõlé vólé Ôvârí rú sĩ gõʼdá gólĩyî Ôvârí drí ʼbãʼá ûfúʼá lâ rî ʼbá yî ĩʼdî. Gõʼdá ãmâ ãmângá rĩʼá õjílã gólĩyî rĩ ʼbá rĩlí tã lẽlẽ sĩ Ôvârí ʼá gólĩyî Ôvârí drí pãlé ĩyîngá trá rî yî ĩʼdî.
58011001	Tã ífí tã lẽlẽ kâ Ôvârí ʼá rî ĩʼdî rĩʼá nõtí. Mã nị̃ trá kĩ, tã gólĩyî ãmâ drí lị̃fị́ ʼbãzó vó lâ Ôvârí rî tãsĩ rî ʼbá yî âʼdô pạ̃tị́ị̃ âʼdóʼá té ĩtí, õzõ kpálé mã õndrê tã rî ʼdĩ ʼbá yî kô ngbãângbânõ ãmâ lị̃fị́ nyãányâ sĩ rî.
58011002	Nĩ ndrê drẽ, ạ̃kû ró nã ʼbá yî sĩ rî, tã ãmâ ạ́ʼbị́yạ́ yî drí ĩyî vó ʼbãzó tã lẽlé Ôvârí ʼá pị̃pị̂sị́lị́ ãlô sĩ rî, sû trá Ôvârí rú tákányĩ. Gõʼdá nõô yî rĩʼá tã gólĩyî âʼdó ʼbá trá tã tã lẽlẽ kâ tãsĩ ạ̃kû ró nã ʼbá yî sĩ rî ĩʼdî.
58011003	Tã lẽlẽ Ôvârí ʼá rî rĩʼá tã gólâ ãmâ ʼbã ʼbá tã nị̃lị́ kĩ nĩ rî, tã ómvó ngá ʼásĩ rî, Ôvârí lôʼbã ngá gólĩyî ndrĩ ãngó nõ kâ rî ʼbá yî trá gbõ cé úlị́ âtâ-âtâ sĩ. Ĩtí rî, Ôvârí lôʼbã ngá gólĩyî ãmâ drí ndrẽlé rî ʼbá yî nĩ gõʼdá ngá ãmâ drí ndrẽlé ãmâ lị̃fị́ sĩ kôʼdáwá rî ʼbá yí bê.
58011004	Ạ̃kû ró nã sĩ, tãlâ Ábẽlẽ lẽ tã trá Ôvârí ʼá rî drí sĩ, gólâ drí îcázó ngá fẽfẽ tãndí íyíkâ fẽlé Ôvârí drí lậvũlị́ kôrô ậdrúpị̃ lâ Káyĩnã kâ fẽlé Ôvârí drí rî drị̃ị̂ sĩ. Ábẽlẽ rî tã sû trá Ôvârí rú rõô ĩʼdî. Gõʼdá Ôvârí drí gólâ rî ndrẽzó õjílã tã mbị̂ ʼbá ró, gõʼdá drílâ tã tãndí âtázó ngá fẽfẽ gólâkâ rî tãsĩ ʼdî. Gõʼdá nĩngá sĩ, Ábẽlẽ îcâ trá zãâ tã tãndí âʼdálé ãmâ drí ãndrõ nô tã lẽlẽ gólâkâ Ôvârí ʼá rî sĩ, õzõ kpálé gólâ õdrã kpá trá ãkpãkãʼdã ạ̃kû ró nã sĩ rî.
58011005	ʼDĩî vósĩ rî, tãlâ Ẽnókã lẽ tã kpá Ôvârí ʼá pị̃pị̂sị́lị́ ãlô sĩ rî drí sĩ rî, ĩʼdî îcá kô gólâ drí drãzó drãdrã. Ôvârí trõ gólâ rî nyãányâ cú ĩtí kûlûndúndû ró ʼbũû ʼálâ, gõʼdá úûsú gólâ kô ị̃nyạ́kú drị̃ị̂ nõngá. Gõʼdá tã îgĩ-îgĩ Ôvârí kâ âtâ trá kĩ, sị́sị́ ãkpãkãʼdã únjị̃ị́ Ẽnókã drẽ kô ûrú ʼálâ rî, gólâ rî tã sû trá Ôvârí rú rõô.
58011006	Gõʼdá bê ĩtí rî, îcá kô õjílã ãzãkã drí Ôvârí rî ʼbãzó ãyĩkõ ró cú ĩtí tã lẽ ãkó gólâ ʼá. Nĩ ndrê drẽ, õzõ õjílã ãzâ õlẽ trá ânĩlí Ôvârí ngálâ rî, îcâ trá gólâ drí tã lẽzó kĩ, pạ̃tị́ị̃ Ôvârí bê, rĩʼá zãâ lédrẽ-lédrẽ ró, gõʼdá Ôvârí âʼdô pạ̃tị́ị̃ tã tãndí ʼẽʼá õjílã gólĩyî ânĩ ʼbá gólâ ngálâ pị̃pị̂sị́lị́ ãlô sĩ rî ʼbá yî drí.
58011007	ʼDĩî vósĩ rî, tãlâ Nówã lẽ tã trá Ôvârí ʼá pị̃pị̂sị́lị́ ãlô sĩ rî drí sĩ rî, gólâ drí îcázó tã gólâ Ôvârí kâ drị́-mbílí sõzó gólâ lị̃fị́ tã gólĩyî ʼẽ ʼbá âʼdólé ị̃zạ́tú drẽ gólâ ndré kô rî tãsĩ rî ârízó ʼẽlé. Gólâ drí Ôvârí rî ị̂njị̃zó tã ʼdî tãsĩ. Gõʼdá drílâ ngãzó kõlóngbõ ândrê pãlé, té õzõ Ôvârí drí tã lâ ʼbãlé drílâ rî tí. Ĩtí rî, Ôvârí drí gólĩyî pãzó õjílã gólâkâ rî ʼbá yí bê ndrĩ kõlóngbõ rî ʼdĩ sĩ. Gõʼdá tã gólâ Nówã drí ʼẽlé tã lẽlẽ sĩ rî âʼdâ tã kĩ, õjílã ãzâ ʼbá yî ndrĩ ãngó drị̃ kâ rĩʼá ĩyî tã õnjí ʼbá gólĩyî gã ʼbá trá dó tã Ôvârí kâ ârílí rî ʼbá yî ĩʼdî. Ĩtí rî, Nówã drí âʼdózó õjílã ãlô gólâ Ôvârí drí trõlé ʼbãlé tã mbị̂ ʼbá ró rî ĩʼdî tãlâ tã lẽlẽ gólâkâ sĩ.
58011008	ʼDĩî vósĩ rî, Ãbãrãyámã lẽ tã kpá trá Ôvârí ʼá. Tã rî ʼdĩ tãsĩ rî, Ôvârí zị́lị́ bê gólâ nĩʼá rĩlí ʼbạ̃drị̃ ãtrâ ãzâ gólâ Ôvârí drí tã lâ ʼbãlé fẽlé gólâ drí rî ʼálâ rî, gólâ ârî Ôvârí rî tị̂-võ ʼdî té ĩtí. Ĩʼdî drílâ ngãzó ʼbạ̃drị̃ íyíkâ rî âyélé nĩzó, kpálé gólâ nị̃ị́ drẽ ʼbạ̃drị̃ rî gógó Ôvârí drí gólâ rî lẽzó nĩlí ʼálâ ʼdĩ sị́sị́ lâ sĩ kôʼdáwá rî.
58011009	Tãlâ tã lẽlẽ gólâkâ tãsĩ rî, gólâ rî trá rĩlí õzõ õjílã ãtrã kâtí ʼbạ̃drị̃ gólâ Ôvârí drí tã lâ ʼbãlé trá ʼẽʼá fẽlâ gólâ drí ị̃zạ́tú ʼdĩ ʼá. Ĩtí rî, Ãbãrãyámã rî trá gũgũ ʼá, gõʼdá Ĩsákã yî Yãkóbã bê rî ĩyî kpá trá õzõ Ãbãrãyámã kâtí gũgũ ʼásĩ ndrô dũû sĩ. Ĩsákã yî Yãkóbã bê ʼdĩ ʼbá yî, Ôvârí ʼbã tã kpá vólé lésĩ ʼbạ̃drị̃ ãlôlâ ʼdĩ fẽzó gólĩyî drí.
58011010	Ãbãrãyámã lẽ tã-drị̃ rĩzó õzõ õjílã ãtrã kâtí ʼdĩ, tãlâ gólâ rî ʼdĩ rĩʼá jạ̃rị́bạ̃ ândrê gólâ Ôvârí drí ʼẽʼá tã lâ ʼbãlé gõʼdá ʼẽʼá fẽlâ yí drí rĩzó ʼá lâ rî tẽlé. Gõʼdá Ôvârí ʼdị̂ jạ̃rị́bạ̃ rî ʼdĩ âʼdólé ndạ́ndạ́ zãâ gbạ́dú ûfú ãkó lâ.
58011011	Õzõ Ãbãrãyámã ãʼdô kpálé õjílã gólâ dẽ ʼbá trá kpãrãdĩ rî ĩʼdî rî, gõʼdá õzõ kpálé õkó lâ Sárã ãʼdô íyíkâ óndó ʼî rî, Ãbãrãyámã îcâ trá âʼdólé mvá átá ró, tãlâ gólâ lẽ tã trá tã Ôvârí kâ ʼá pị̃pị̂sị́lị́ ãlô rî sĩ. Gólâ lẽ tã trá kĩ, Ôvârí âʼdô pạ̃tị́ị̃ tã gólâ drí ʼbãlé ʼẽlé rî ʼẽʼá.
58011012	Gõʼdá õzõ kpálé Ãbãrãyámã drí âʼdózó trá ãrãkã ró kpãrãdĩ ãnyî ʼẽʼá drãlé rî, Ôvârí ʼbã gólâ trá âʼdólé ạ́ʼbị́yạ́ ró ózõwá bê dũûdû. Gõʼdá gólâ rî ózõwá yî lûtị̂ trá âcálé õzõ ị̃ʼbị̂ʼbị̂wạ́ gólĩyî ʼbũû ʼálâ ngãtá õzõ sínyítã gólâ îcálé lãlâ kô lị̃mvû ândrê tị́ sĩ rî kâtí.
58011013	Ĩtí rî, õjílã tã lẽ ʼbá trá Ôvârí ʼá pị̃pị̂sị́lị́ ãlô sĩ ʼdî ʼbá yî ôdrã ĩyî trá cú ĩtí sị́sị́ drẽ gólĩyî ûsú tã gólĩyî ndrĩ Ôvârí drí tã lâ yî ʼbãlé ʼẽlé gólĩyî drí rî kô. Gõʼdá rî, gólĩyî nị̃ trá kĩ, Ôvârí âʼdô tã rî ʼdĩ ʼbá yî ʼẽʼá ị̃zạ́tú sị́sị́ ʼá tólâ. Tãlâ tã ʼdî tãsĩ rî, gólĩyî rî trá ãyĩkõ sĩ. Gólĩyî kĩ, ĩyî ãʼdô õjílã ãtrâ kâtí gõʼdá lậmú ʼbá ró õzõ ĩyî ãʼdô drẽ bê rĩʼá nõngá ị̃nyạ́kú nõ drị̃ị̂ rî.
58011014	Nĩ ndrê drẽ, õjílã gólĩyî tã âtá ʼbá ĩtí ʼdĩ ʼbá yî rî, âʼdâ tã kĩ, gólĩyî rĩʼá lị̃fị́ ʼbãʼá âʼdózó cú ʼbạ̃drị̃ ĩyî nyãányâ kâ gólĩyî drí lẽlé rî bê ạ̃tị́ ʼá tólâ rî drị̃ị̂ zãâ gbạ́dú ró.
58011015	Gólĩyî rí kô tã ị̂sũlị́ ʼbạ̃drị̃ ĩyî átá yí kâ ĩyî drí âyélé trá vólé rî tãsĩ. Õzõ tí gólĩyî ị̃ị̂sũ tã trá ʼbạ̃drị̃ rî ʼdĩ tãsĩ rî, tí gólĩyî gõ nô trá vólé tólâ.
58011016	ʼDĩî võ lâ ʼá rî, gólĩyî ʼbã ĩyî lị̃fị́ ʼbạ̃drị̃ gólâ ʼbũû ʼálâ gólâ ʼbãʼá âʼdólé tãndí ró rõô lậvũlị́ ʼbạ̃drị̃ átá lâ yí kâ rî drị̃ị̂ sĩ rî drị̃ị̂. Tãlâ ʼdĩî tãsĩ rî, Ôvârí êdê jạ̃rị́bạ̃ ândrê trá ʼbũû ʼálâ gólĩyî drí rĩzó ʼá lâ, ãʼdô ró bê yî Ôvârí drí tã âʼdázó kĩ, yí ãâʼdô rĩʼá cú ĩtí ãnyĩ ãkó gólĩyî tãsĩ. Gõʼdá gólâ rĩʼá ãyĩkõ ró, tãlâ gólĩyî drí íyî zị̃zó Ôvârí ĩyíkâ ró rî sĩ.
58011017	Gõʼdá Ôvârí âtâ tã trá Ãbãrãyámã drí Ĩsákã rî tãsĩ kĩ nĩ rî, "Ĩsákã âʼdô lûtị́ʼá nĩ âʼdólé ní drí ózõwá bê dũû, õzõ má drí tã lâ ʼbãlé trá ní drí rî kâtí." Ôvârí ʼbã tã kpálé tã ʼdî ʼẽlé Ãbãrãyámã drí Ĩsákã sĩ rî, Ôvârí õtírĩ tã ị̂njị̃-ị̂njị̃ Ãbãrãyámã kâ ûjũû rî, Ãbãrãyámã âʼdô trá njãâ íyî mvá Ĩsákã rî ômbê lị̃lị́ âʼdólé ngá fẽfẽ ró Ôvârí drí, tãlâ gólâ lẽ tã trá Ôvârí ʼá pị̃pị̂sị́lị́ ãlô sĩ. Gõʼdá tã lẽlẽ gólâkâ sĩ, gólâ âʼdô trá njãâ mvá rî gógó gólâ Ôvârí drí tã ʼbãzó trá ózõwá dũû fẽzó ĩʼdî sĩ lâ rî ʼdĩ fũlị́.
58011019	Gõʼdá ãʼdô bê trá tã Ôvârí drí ʼbãlé trá rî ĩʼdî rî, Ãbãrãyámã ị̂sũ tã kĩ, Ôvârí îcâ trá Ĩsákã rî lîdrílí õdrã ʼásĩ, ãʼdô ró bê tã yí drí ʼbãlé trá ʼdĩ ʼẽzó. Gõʼdá tã rî ʼdĩ âʼdô trá ókĩzõ Ôvârí lîdrî Ĩsákã trá âtrõlé lôgõlé Ãbãrãyámã drí.
58011020	ʼDĩî vósĩ rî, tãlâ Ĩsákã lẽ tã kpá trá Ôvârí ʼá rî drí sĩ rî, gólâ drí õrẽ fẽzó mvá lâ yî Yãkóbã drí gõʼdá Ẽsáwõ bê âʼdô tã gólĩyî ʼẽ ʼbá âʼdólé ị̃zạ́tú rî tãsĩ, âʼdô tã gólĩyî Ôvârí drí ʼbãlé trá rî vó ró.
58011021	ʼDĩî vósĩ rî, tãlâ Yãkóbã lẽ tã kpá trá Ôvârí ʼá rî drí sĩ rî, gõʼdá gólâ õtírĩ ʼẽê drãlé rî, gólâ drí ngãzó õrẽ fẽlé ʼdĩyímvá Yõsépã kâ rî ʼbá yî drí âʼdô tã Ôvârí kâ rî vó ró. Gõʼdá gólâ fẽlé bê õrẽ ʼdî trá rî, gólâ drí rĩzó âdrélé drị̃ ậtị̃-ậtị̃ ró pị̃drị́gú íyíkâ rú íyî ậtị̃lị́ gạ́, gõʼdá gólâ drí rãtáã ʼẽzó Ôvârí drí ʼdĩyímvá ʼdĩ ʼbá yî tãsĩ.
58011022	Gõʼdá ʼdĩî vósĩ rî, Yõsépã lẽ tã kpá trá Ôvârí ʼá pị̃pị̂sị́lị́ ãlô sĩ. Tãlâ tã rî ʼdĩ tãsĩ rî, gólâ âʼdólé bê ʼẽʼá drãlé rî, gólâ âtâ tã kĩ, Ôvârí ũnjị̃ lạ́tị̂ trậ õjílã íyíkâ rî ʼbá yî drí fõzó vólé Mạ́sị̃rị̃ ʼásĩ ị̃zạ́tú, õzõ drílâ tã lâ ʼbãlé trá rî kâtí. Gõʼdá gólâ drí tã âtázó kpá íyî ãvõ tãsĩ.
58011023	Nĩngá sĩ rî, Músạ̃ rî átá yî Músạ̃ rî ândrê bê lẽ ĩyî tã kpá trá Ôvârí ʼá. Tã rî ʼdĩ tãsĩ rî, útị́lị́ bê Músạ̃ rî, gólĩyî drí gólâ rî lậpị́zó párá nâ sĩ, tãlâ gólâ sû trá rõô. Ĩʼdî gólĩyî lẽé kô tã gólâ kúmú ạ́ngị́ Mạ́sị̃rị̃ kâ drí ʼbãlé rî ʼẽlé, tãlâ kúmú Mạ́sị̃rị̃ kâ ʼdĩ ʼbã tã trá mvá õdé ãgô ró Ĩsĩrãʼélẽ kâ rî ʼbá yî ûfúlị́ ndrĩ. Gólĩyî rî trá cú ĩtí ũrị̃ tã kúmú ạ́ngị́ ʼdĩ kâ ʼbãlé ʼdĩ kâ ãkó tãlâ tã lẽlẽ gólĩyíkâ ʼdĩ tãsĩ.
58011024	Gõʼdá Músạ̃ rî gógó lẽ tã kpá trá Ôvârí ʼá pị̃pị̂sị́lị́ ãlô sĩ. Ĩʼdî gõʼdá gólâ mbâ bê âcálé ãgô ãmbá ró rî, gólâ gã dó õjílã drí íyî zị̃lị́ kúmú Mạ́sị̃rị̃ kâ ʼdĩ mvá lâ õkó ró rî mvá lâ ró.
58011025	Gólâ ʼbã bê-rî íyî nyãányâ ĩʼdî âʼdólé õjílã Ôvârí kâ ró õjílã Ĩsĩrãʼélẽ kâ rî ʼbá yî lãfálé, ãʼdô ró bê lâṇõ drí ĩyî ûsúzó bê kpãkã ãlô. Gólâ lẽé tã kô rĩzó ãyĩkõ tã õnjí ʼbá Mạ́sị̃rị̃ kâ rî kâ ʼá, õzõ ãʼdô bê kpálé kậyị̂ fínyáwá sĩ rî.
58011026	Tã ị̂sũ gólâkâ trá rĩʼá nõô rî tí. Rĩʼá tãndí ró íyî lôʼdázó õjílã Ôvârí pạ̃tị́ị̃ kâ rî ʼbá yí bê, ʼdíyî pã ʼbá gólâ Ôvârí drí ʼẽʼá âjólâ ị̃zạ́tú rî tãsĩ. Tã rî ʼdĩ lậvũ kôrô drị́-ngá gólĩyî dũû Mạ́sị̃rị̃ kâ gólĩyî yí drí ʼbãʼá ûsúʼá lâ ózõwá kúmú ạ́ngị́ kâ ró rî drị̃ị̂ sĩ, tãlâ gólâ rî íyî lị̃fị́ ʼbãlé tã lânjã ndrĩ gólĩyî Ôvârí drí ʼbãlé trá ʼẽlé õjílã íyíkâ drí rî ʼbá yî drị̃ị̂.
58011027	Tãlâ Músạ̃ lẽ tã trá Ôvârí ʼá rî drí sĩ rî, ĩʼdî gólâ drí îcázó âfõlé Mạ́sị̃rị̃ ʼásĩ cú ĩtí ạ̃wạ̃ kúmú ạ́ngị́ kâ rî ũrị̃ lâ ãkó, gólâ rî trá zãâ tã lẽlé Ôvârí ʼá, tãlâ ókĩzõ gólâ îcâ trá Ôvârí gólâ õjílã drí îcálé ndrẽlâ kô ĩyî lị̃fị́ sĩ rî ndrẽlé.
58011028	Tãlâ tã lẽlẽ Músạ̃ kâ Ôvârí ʼá rî sĩ rî, gólâ drí tã Ôvârí kâ kậyị̂ drị̃-káká lậvũ-lậvũ kôrô rî kâ ʼẽzó. Gólâ ʼbã tã õjílã íyíkâ Ĩsĩrãʼélẽ kâ drí kạ́bị̃lị́kị̃ ãrí lûvị́zó ạ́tị̃ tị̂ ĩyíkâ rî ʼbá yî tị́lị́ sĩ cé tị̂tị̂, ãʼdô ró bê mãlãyíkã gólâ âjólé õjílã ûfúlị́ rî drí lậvũzó bê kôrô jó gólĩyíkâ rî ʼbá yî rú sĩ cú ĩtí gólĩyî mvá drị̃-káká mvá ágó ró rî ʼbá yî ûfú ãkó.
58011029	Gõʼdá tãlâ õjílã Ĩsĩrãʼélẽ kâ rî ʼbá yî lẽ tã kpá trá Ôvârí ʼá rî drí sĩ rî, ĩʼdî gólĩyî drí îcázó lị̃mvû ândrê zị̃lị́ Lị̃mvû Kãâkâ rî mbãlé ʼáʼá lé drị̃ ãzâ rî lésĩ tãndí ró. Gõʼdá õjílã Mạ́sị̃rị̃ kâ ûjũ ĩyî bê kpá ʼẽʼá lômbãlé võ rî gógó ãlôlâ õjílã Ĩsĩrãʼélẽ kâ drí lômbãzó ʼdĩ ʼásĩ tãlâ gólĩyî ûrúlị́ rî, lị̃mvû ândrê lãfâ cã ʼbá trậ ʼdĩ drí lãfâ âʼbãzó íyî võ ʼá õjílã Mạ́sị̃rị̃ kâ ʼdĩ ʼbá yî rú kạ̃ngbû, gõʼdá gólĩyî ûfúlị́ tílílí ngbá.
58011030	Gõʼdá tãlâ õjílã Ĩsĩrãʼélẽ kâ lẽ tã trá Ôvârí ʼá rî drí sĩ rî, gólĩyî drí ngãzó ndrĩ rĩʼá lậmúlị́ mẽʼdẽ mẽʼdẽ mẽʼdẽ jạ̃rị́bạ̃ ạ́ngị́ zị̃lị́ Yérĩkõ rî rú sĩ kậyị̂ njị̂-drị̃-lâ-rị̃ sĩ ị̃tú vósĩ zãâ cé, nyé õzõ Ôvârí drí tã lâ ʼbãlé trá rî tí. Gõʼdá tãlâ tã ʼdî tãsĩ rî, ãbẽ gólâ ndõgõ ró bẽlé trá ngạ́rạ́-ngạ́rạ́ dîrî gbãâ jạ̃rị́bạ̃ ândrê ʼdĩ rú sĩ rî drí ûtúzó rũʼbũ vũdrị́.
58011031	Nĩngá sĩ, Rãhábã âʼdô kpálé ãgô kpã ʼbá ró sị́sị́ jạ̃rị́bạ̃ ândrê rî ʼdĩ ʼá rî, gólâ drí rû jãzó tã lẽlé Ôvârí pạ̃tị́ị̃ rî ʼá. Gõʼdá gólâ drí tã lẽzó kĩ, Ôvârí cú rĩʼá mbârâkã bê ãmbá. Gõʼdá tãlâ tã rî ʼdĩ tãsĩ rî, gólâ lậgû tã ngõ ʼbá Ĩsĩrãʼélẽ kâ rî ʼbá yî trá. Ĩtí rî, Rãhábã drí ngá pãzó kậyị̂ gólâ õjílã Ĩsĩrãʼélẽ kâ rî ʼbá yî drí fĩzó jạ̃rị́bạ̃ rî ʼdĩ îzãlé rî sĩ, gõʼdá õjílã gólĩyî tã lẽ ʼbá kô Ôvârí ʼá rî ʼbá yî ûfúzó ndrĩ.
58011032	Tí rĩʼá tãndí ró má drí tã âtázó tã lẽlẽ õjílã ãzâ ʼbá yí kâ tãsĩ rî, gõʼdá ị̃tú-pá îcá kô má drí ʼẽzó lâ ngbãângbânõ. Má âtá tã drẽ kô tã gólĩyî Gĩdẽyónã kâ rî ʼbá yî tãsĩ, ngãtá Bãrákã kâ Sãmõsónã kâ, ngãtá Yépẽtã kâ, ngã Dạ̃wúdị̃ kâ, ngã Sãmõwélẽ kâ gõʼdá tã ậngũ ʼbá ãzâ ʼbá yí kâ bê ndrĩ.
58011033	Gõʼdá tãlâ tã lẽlẽ õjílã ãzâ ʼbá yí kâ Ôvârí ʼá pị̃pị̂sị́lị́ ãlô sĩ rî tãsĩ rî, Ôvârí ậmû gólĩyî õzõ gólâ drí tã lâ ʼbãlé trá rî kâtí. Ôvârí ậmû gólĩyî õzõ nõô ʼbá yí kâtí. Tã kĩ ʼbá ãzâ ʼbá yî rî ĩyî trá tã kĩlí mbị̂mbị̂ lâ ró Ôvârí rî lị̃fị́ drị̃ ʼá. Õjílã ãzâ ʼbá yî ʼbû ạ̃jú trá ʼbạ̃drị̃ ãzâ ʼbá yí bê gõʼdá tã trõzó ạ̃jú-ʼbá-ãzí lâ yî ʼbạ̃drị̃ ʼdî ʼbá yí kâ drị́gạ́ sĩ. Gõʼdá ãzâ ʼbá yî tã lẽ ʼbá trá Ôvârí ʼá rî, Ôvârí ʼê kạ̃mị̃ rĩlí cú ĩtí gólĩyî ôcí ãkó fũlị́ nyãlé vólé.
58011034	Gõʼdá õjílã ãzâ ʼbá yî õlẽ tã trá Ôvârí ʼá rî, Ôvârí ʼé lạ̃sị́ ândrê rạ̃ʼdạ̃ rî ʼdĩ kô gólĩyî zãlé vẽlé. Gõʼdá õjílã ãzâ ʼbá yî lẽ tã trá Ôvârí ʼá bê rî, Ôvârí njị̃ lạ́tị̂ trá gólĩyî drí ngá pãzó vólé ạ̃jú-ʼbá-ãzí ʼẽ ʼbá gólĩyî ûfúlị́ drị́-lãfâ sĩ rî ʼbá yî drị́gạ́ sĩ. Gõʼdá õjílã ãzâ ʼbá yî gólĩyî mbârâkã ãkó rî ʼbá yî, ûsû ĩyî mbârâkã kpá Ôvârí drị́gạ́ sĩ tãlâ tã lẽlẽ gólĩyíkâ Ôvârí ʼá rî tãsĩ. Ôvârí fẽ mbârâkã kpá õjílã ãzâ ʼbá yî drí ạ̃wạ̃ ʼẽzó, tãlâ gólĩyî õtrõ ró tã bê ạ̃jú-ʼbá-ãzí ãtrâ ró rî ʼbá yî drị́gạ́ sĩ gólĩyî ûfû-ûfû sĩ dínyí-dínyí.
58011035	Gõʼdá kpá õkó ũrûkậ ʼbá yî lẽ tã bê trá Ôvârí ʼá rî, Ôvârí ʼê gólĩyî áró ôdrã ʼbá trá rî ʼbá yî lîdrílí õdrã ʼásĩ. Gõʼdá õzõ õjílã õnjí ũûrû õjílã Ôvârí kâ ũrûkậ lâ trá lôʼélé fũlị́ rî, tã lẽ ʼbá rî ʼdĩ ʼbá yî gã ĩyî dó tã lẽlẽ ĩyíkâ Ôvârí ʼá rî âyélé. ʼDĩî rî, gólĩyî rû ĩyî tã Ôvârí kâ gạ́gạ́ njírí-njírí, tãlâ yĩ õrî ró bê Ôvârí bê zãâ gbạ́dú. Tã ʼdî sû nĩ lậvũlị́ gạ̃rạ̃ tã gólâ õjílã drí lîdrízó õdrã ʼásĩ gõʼdá drílĩyî îcázó drãlé kpá óʼdí rî drị̃ị̂ sĩ.
58011036	Õjílã õnjí rî trá tã lẽ ʼbá ũrûkậ ʼbá yî gũlị́ gõʼdá kpá cãlâ ĩyî ônjóróʼbí sĩ. Gólĩyî ômbê õjílã ãzâ ʼbá yî nyãrĩ sĩ trõlé ʼbãlé gạ̃nị́mạ̃ ʼá tãlâ tã lẽlẽ gólĩyíkâ Ôvârí ʼá rî tãsĩ.
58011037	Nĩngá sĩ rî, úûfû õjílã Ôvârí kâ ũrûkậ ʼbá yî lûvũ-lûvũ lâ yî kúnị́ mvá sĩ rî sĩ. Ãzâ ʼbá yî óômvã ʼâ lâ ĩyî mõsérẽ sĩ tú tú, gõʼdá úûfû ãzâ ʼbá yî ĩyíkâ lị́gú ạ́ngị́ mbẽlẽsó-mbélésô rî ʼbá yî sĩ. Õjílã Ôvârí kâ ãzâ ʼbá yî bê rĩʼá ngá ãkó lé ʼbá ró, gólĩyî rî lậmú bê cé kạ́bị̃lị́kị̃ ínyíríkó ngãtá ị̃ndrị̂ ínyíríkó sõsõ ítá ró rî sĩ. Ĩtí rî, õjílã ʼê tã ãnyĩ kâ trá gólĩyî drí gõʼdá kpá gólĩyî lârâkô ʼẽʼẽ bê.
58011038	Ĩtí rî, õjílã rî ʼdĩ ʼbá yî ndrĩ âʼdô trá tãndí ró lậvũlị́ kôrô õjílã gólĩyî ãngó nõ kâ rî ʼbá yî drị̃ị̂ sĩ. Õjílã ãngó nõ kâ îcá kô âʼdólé ãmbã gólĩyíkâ nị̃lị́ tãndí ró. Gõʼdá ũrûkậ ʼbá yî kpã võ trá ãgângbêlẽ ʼásĩ nĩʼá rĩ bê únị́ lãfálé sĩ, ũgị́ ʼásĩ, gõʼdá kpá ʼbú ʼásĩ.
58011039	Tã õjílã rî ʼdĩ ʼbá yí kâ sû trá Ôvârí rú rõô, tãlâ tã lẽlẽ gólĩyíkâ tãsĩ. Gõʼdá õzõ ãʼdô trá kpálé ĩtí rî, gólĩyî ûsú drẽ tã lânjã ndrĩ gólĩyî Ôvârí drí lẽlé fẽlé õjílã íyíkâ drí rî kô.
58011040	Ôvârí lẽ trá tẽlâ bũúũ ị̃tú-pá ngbãângbânõ kâ sĩ tã lânjã ãzâ ʼdĩ ʼbá yî ʼẽzó ãmâ drí. Îcâ trá õjílã ndrĩ ʼdî ʼbá yî drí âʼdólé ʼdũwạ̃ ãmá bê, gõʼdá gólĩyî drí tã lânjã gólĩyî Ôvârí drí êdélé õjílã íyíkâ drí Yésũ sĩ rî ûsúzó bê ndrĩ.
58012001	ʼDõvó mã ị̂sũ drẽ tã õjílã dũû tã lẽ ʼbá trá sị́sị́ ʼdĩ ʼbá yî tãsĩ. Gólĩyî îcâ trá tã tãndí âʼdálé ãmâ drí tã lẽlẽ Ôvârí ʼá pị̃pị̂sị́lị́ ãlô sĩ rî tãsĩ. Âʼdô bê trá ĩtí rî, ʼdõvó mã âyê tã gólĩyî ndrĩ ãmâ ʼá rĩ ʼbá ãmâ lôgálé dó njũlị́ gạ́gạ́ tã Ôvârí kâ rî ʼbá yî rú rî vólé, ngîngî lâ tã õnjí gólĩyî ãmâ rũ ʼbá trá ạ̃ngbũ gõʼdá ânjólé vólé tã Ôvârí kâ rî rũrị̃ ʼásĩ njírí-njírí rî ʼbá yî vólé. Gõʼdá ĩtí rî, mã ʼdê mã râ zãâ bạ̃dị̃ ạ̃tị́lị́ ạ̃tị́lị́ ró fĩî ậtũ-ậtũ sĩ tã gólĩyî Ôvârí drí ʼbãlé trá ãmâ drí ʼẽlé rî ʼbá yî ʼẽlé ĩʼdî.
58012002	ʼDõvó ãmâ lị̃fị́ ãâdrê cé Yésũ drị̃ị̂, gólâ ãmâ ʼẽ ʼbá âʼdólé tã lẽlẽ bê sị́sị́ Ôvârí ʼá, gõʼdá kpá gólâ ãmâ ʼẽ ʼbá tã lẽlẽ ãmákâ drí mbãzó âʼdólé cú mbârâkã bê gạ̃rạ̃ ãmâ drí rĩzó zãâ rĩʼá ʼdẽlé gólâ vó ĩʼdî rî, tãlâ Yésũ ậtũ fĩî trá drãzó fê lậlị̂-lậlị̂ drị̃ị̂. Gõʼdá gólâ ndrê ãnyĩ õdrã lârâkô rî gógó ʼdĩ kâ rî yí lị̃fị́ ngá fínyáwá ró, tãlâ gólâ rî lị̃fị́ ʼbãlé ãyĩkõ gólâ Ôvârí drí ʼbãlé gólâ drí ị̃zạ́tú rî drị̃ị̂ ĩʼdî. Gõʼdá ngbãângbânõ rî, gólâ trá rĩʼá Ôvârí rî drị́-ágó drị̃ lésĩ ró võ gólâkâ âʼdózó cú drị́-ãcê bê ãngó nõ drị̃lị́ rî ʼá.
58012003	Bê trá ĩtí rî, ʼdõvó nĩ ị̂sũ tã tã gólâkâ tãsĩ. Gólâ ậtũ ạ̃wạ̃ tã ndrĩ gólĩyî õjílã õnjí gólĩyî gólâ rî lôvó ʼbã ʼbá kô ãlôwálâ rî ʼbá yî drí ʼẽlé gólâ rú rî ʼbá yí kâ trá. Õzõ nĩ ị̃ị̂sũ tã trá tã gólâkâ tãsĩ rî, nĩ âʼdô kpá îcáʼá cú fĩî ậtũlị́ kậyị̂ gólâ lâṇõ kâ rî sĩ, cú ĩtí tã rõrõ gólâ ʼẽ ʼbá ãnî ʼbãlé tã lẽlé tã Ôvârí kâ ʼá rî âyê-âyê lâ ãkó.
58012004	Nĩ ndrê drẽ, õzõ nĩ õtírĩ rĩî rû cẽlé tã ûjũ-ûjũ tã õnjí ʼbá yî drí ʼẽlé ãnî rú rî rú rî, âcálé bũúũ ãndrõ nô rî, ʼdĩî úûfú ãnî drẽ kô tã ʼdî tãsĩ. Bê trá ĩtí rî, nĩ âdrê gạ́gạ́ tã lẽlé Yésũ ʼá.
58012005	Úlị́ gólĩyî Ôvârí kâ âtálé mbârâkã sõlé ãnî ʼá kậyị̂ ódrí ãnî zị̃zó ʼdĩyímvá gólâkâ ró rî ʼbá yî jâ trá ãnî drị̃ị̂ sĩ yã? Nõô yî rĩʼá úlị́ gólĩyî Ôvârí drí rĩʼá âtálâ ãnî drí Sólõmõ tị́ rî ʼbá yî ĩʼdî. "Ámâ mvá yî, õzõ Ôvârí Yãkóvã õtírĩ ãnî âtí rî, ʼdõvó nĩ ị̂sũ tã mãnísĩ dódó tã tíbê gólâ drí lẽlé îmbálé ãnî drí. Õzõ gólâ ãâtî ãnî rî, tã rî ʼdĩ õʼbã ãnî kô âʼdólé tã ị̂sũ ró rõô tã gólâ tã mbị̂ ʼẽzó rî âyélé.
58012006	Nĩ ndrê drẽ, Ôvârí âʼdô õjílã gólĩyî yí drí lôvó lâ ĩyî ʼbãlé rî ʼbá yî âtíʼá ndrĩ lâṇõ fẽfẽ sĩ, tãlâ gólĩyî õrî ró bê rĩʼá tã mbị̂mbị̂ rî ʼẽlé ĩʼdî. Gólâ âʼdô õjílã ndrĩ gólĩyî gólâ drí trõlé íyî mvá yî ró rî ʼbá yî âtíʼá." Úlị́ Mãnĩgõ 3.11
58012007	ʼDõvó nĩ ậtũ ʼálé lâṇõ rĩ ʼbá ãnî ʼẽlé rî ʼbá yî drí sĩ. Nĩ trõ lâṇõ rî ʼdĩ âʼdólé ʼdíyî âtî-âtî ró ãnî átá ûrú ʼálâ rî drị́gạ́ sĩ. Ôvârí rî tã ʼẽlé ãnî drí, õzõ íyî mvá nyãányâ ró rî ʼbá yí kâtí. Gõʼdá mvá ãzâ fí bê átá lâ drí âtílí kôʼdáwá drílâ âʼdózó tã mbị̂ ʼbá ró yã?
58012008	Órî bê ãmâ âtílí ndrĩ cé tị̂tị̂. Õzõ gõʼdá ʼdíyî âtî-âtî ãʼdô trá yû ãmâ drí rî, tí ʼdĩî gõʼdá Ôvârí rí ʼdĩ kô tã ʼẽʼá ãmâ drí õzõ íyî mvá pạ̃tị́ị̃ rî ʼbá yí kâtí. Gõʼdá ĩtí rî, ãmâ rĩʼá õzõ ʼdĩyímvá gólĩyî tị̃lị́ cú ĩtí átá lâ yî nị̃lị́ kôʼdáwá rî ʼbá yí kâtí.
58012009	Gõʼdá ãmâ átá nyãányâ gólĩyî ãmâ tị̃ ʼbá trá ị̃nyạ́kú drị̃ị̂ nõngá rî ʼbá yî tãsĩ rî, gólĩyî rî ãmâ âtílí ʼdĩ kpá ʼdĩyímvá ĩyíkâ rî ʼbá yî ró. Tãlâ tã rî ʼdĩ ʼbá yî tãsĩ rî, mã ị̂njị̃ gólĩyî. Gõʼdá tã lâṇõ ʼdíyî âtî-âtî kâ gólâ Ôvârí drí âfẽlé ãmâ drí rî trõzó rî lậvũ trá gạ̃rạ̃ ʼdíyî âtî-âtî gólâ ãmâ átá ị̃nyạ́kú nõ kâ rî ʼbá yí kâ drị̃ị̂ sĩ. Ĩtí rî, rĩʼá tã lậnjị̃-lậnjị̃ ʼî rõô ãmâ nyãányâ ʼbãzó tã ị̂njị̃ sĩ ãmâ átá ʼbũû ʼálâ rî zẽlé, ãmâ drí rĩzó rĩrĩ tãndí sĩ gólâ rî mvá yî ró.
58012010	Gõʼdá ãmâ átá gólĩyî ị̃nyạ́kú drị̃ nõngá nõ ʼbá yî rî ãmâ âtílí lâṇõ fẽfẽ sĩ cé kậyị̂ kútúwạ́ sĩ ãmâ ʼdĩmvã drị̃ị̂ ãmâ pãlé, âʼdô tã ị̂sũ gólĩyíkâ rî vó ró. Gõʼdá Ôvârí nị̃ tã gólĩyî ndrĩ ãmâ drí tãndí ró rî ʼbá yî trá. Gólâ rî lâṇõ fẽlé ãmâ drí tãlâ ãmâ pãzó, ãʼdô ró bê ãmâ drí âʼdózó bê járáʼbítí tãndí ró õzõ íyí kâtí.
58012011	Õzõ óõfẽ lâṇõ trá ãmâ drí rî, lâṇõ rî ʼdĩ ʼbã ãmâ âʼdólé ĩzã ró ãmbá. Mã âʼdó kô ãyĩkõ ró tã lâ tãsĩ. Gõʼdá vó lâ sĩ rî, õzõ lâṇõ rî ʼdĩ ĩîcâ trá ãmâ ʼbãlé tã mbị̂ rî ʼbá yî ʼẽlé tã mbị̂ ʼbá Yésũ kâ rî ʼbá yî ró rî, ĩtí rî, ʼdĩî ãmâ pị̃pị̂sị́lị́ âʼdô ậʼdị́ʼá ndrúndrú, tãlâ mã âʼdô îcáʼá cú rĩlí rĩʼá tã mbị̂mbị̂ rî ʼbá yî ʼẽlé Ôvârí rî lị̃fị́ drị̃ ʼá.
58012012	Nĩngá sĩ, bê trá ĩtí rî, ʼdõvó ãnî gólĩyî ndrĩ ôkõ ʼbá trá kõlõfó-kólófô ró lâṇõ ãmbá ʼdĩ ʼbá yî drí sĩ rî, ũûsû ĩyî mbârâkã kpá óʼdí âdrézó bê rákã fê kâtí tã Yésũ kâ ậtị̃lị́ gạ́gạ́ kậyị̂ lâṇõ kâ ʼdĩ ʼbá yî sĩ.
58012013	Nĩ êdê lạ́tị̂ tã Ôvârí kâ ʼẽ kâ rî tãndí ró mbị̂, tãlâ lĩsí ʼbá pá õzó ûfúdạ̃ậ kô. Gõʼdá võ lâ ʼdĩ ʼá rî, éêdê ró pá lâ ʼdĩ bê.
58012014	ʼDõvó nĩ ʼê tã tãndí ró pị̃pị̂sị́lị́ ãlô sĩ, ãʼdô ró bê ãnî drí rĩzó pị̃pị̂sị́lị́ ạ̃ʼdị́ sĩ õjílã bê ndrĩ. ʼDõvó nĩ ûjũ kpá zãâ rĩʼá tã gólĩyî Ôvârí kâ mbị̂mbị̂ rî ʼbá yî ʼẽlé ĩʼdî ngbá. Gõʼdá õzõ õjílã ãzãkã õrî kô rĩlí cé tã gólĩyî Ôvârí kâ mbị̂mbị̂ rî ʼbá yî ʼẽlé ĩʼdî rî, gólâ îcá kô cãlé Kúmú Ôvârí ngálâ.
58012015	Bê trá ĩtí rî, ʼdõvó nĩ ndrê ãnî vó dódó, tãlâ nĩ õzó kô kũû vólé lạ́tị̂ Ôvârí gólâ lẽ ʼbá tã gólĩyî lânjã ró rî ʼbá yî ʼẽlé ĩʼdî ãnî drí pị̃pị̂sị́lị́ tãndĩ sĩ rî kâ rú sĩ. ʼDõvó kpá ĩtí rî, ãnî lị̃fị́ õmbâ ãnî rú, tãlâ tã õnjí ãzãkã õzó ãnî ʼbãâ kô âʼdólé pị̃pị̂sị́lị́ gĩgĩ bê lậvũlị́ kôrô õjílã dũû rî ʼbá yî drị̃ lâ îzãlé.
58012016	ʼDõvó ĩtí rî, õjílã ãzãkã ãnî lãfálé sĩ rî õʼê tã gólĩyî ãnyĩ kâ õzõ ãvẽ kâtí ʼdãzí rî õkó drị̃ rũzó ậyị́zó ĩʼdí bê lâ rî kô. Gõʼdá kpá rî, nĩ âʼdô kô cú ĩtí tã Ôvârí kâ rî ʼbá yî ị̂njị̃ ãkó. ʼDĩî rĩʼá tã õnjí Ẽsáwõ kâ rî ĩʼdî. Gólâ fẽ võ íyíkâ âʼdózó mvá sị́sị́ ró rî ậdrúpị̃ lâ drí tãlâ nyãsá fínyáwá ûsúzó nyãlé.
58012017	Ĩtí rî, mĩ nị̃ Ẽsáwõ rî tã trá. Gõʼdá gólâ drí võ íyíkâ âʼdózó mvá sị́sị́ ró rî fẽzó vólé rî vósĩ rî, gólâ lẽ gõʼdá íyî átá õfẽ ró õrẽ yí drí, gõʼdá îcá kô âʼdólé ĩtí. Lạ́tị̂ ãzâ yûʼdạ́wạ́ átá lâ drí tã gólâ rû ʼẽ ʼbá trá ʼdĩ jãzó, õzõ kpálé Ẽsáwõ rî gógó õlôndã lạ́tị̂ kpị̃ị̂ ị̃lị́ndrị̂ sĩ rõô tã íyíkâ jãzó rî.
58012018	Gõʼdá rî, ãnî tã trá rĩʼá ngĩî tã õjílã Ĩsĩrãʼélẽ kâ sị́sị́ ʼdĩ ʼbá yí kâ rú sĩ. Gólĩyî câ trá únị́ ạ́ngị́ rĩʼá dõlâ cú dõdõ drị́ sĩ ãngó nõ kâ rî ʼálâ. Gólĩyî câ trá únị́ ạ́ngị́ zị̃lị́ Sĩnáyĩ gólâ âʼdó ʼbá cú lạ̃sị́ kõkõ Ôvârí kâ bê rî ʼdĩ ʼálâ. Gõʼdá únị́ rî ʼdĩ ʼá tólâ rî, õjílã rî ʼdĩ ʼbá yî drí ị́nị́rị́kúwạ́ ndrẽzó gõʼdá ĩzã kõkõ ûsúzó gõʼdá kpá kạ̃gũmạ́ạ̃ kpị̃ kpị̃ rî bê.
58012019	Gõʼdá õjílã rî ʼdĩ ʼbá yî ârî kpá ngá võvõ õzõ tílíʼbá yí kâtí gûnị́yạ́ yí bê rî ʼbá yî gõʼdá kpá gbórókõ ʼbũû lésĩ gólâ gólĩyî ʼẽ ʼbá âʼdólé ũrị̃ ró rõô rî, ĩtí rî, gólĩyî lôʼbã rúʼbạ́ trá, tãlâ yĩ õzó kô úlị́ ârí gbórókõ ʼdî ʼásĩ ãlôlâ.
58012020	Tãlâ gbórókõ rî ʼdĩ ʼbã tã trá kĩ nĩ rî, "Õzõ ãʼdô cé kõrõnyã ʼî únị́ ạ́ngị́ ʼdĩ dõ ʼbá trá yã rî, áâʼdô gólĩyî ûfúʼá lûvũ-lûvũ lâ yî sĩ kúnị́ mvá sĩ." Âʼdô âʼdóʼá ángô tí ró õzõ õjílã mvá õdõ únị́ ạ́ngị́ rî ʼdĩ trá rî yã? Ĩtí rî, tã ʼbãlé ʼdĩ rĩʼá lậnjị̃-lậnjị̃ ró kôrô õjílã ʼdî ʼbá yî drí trõlé ʼbãlé ĩyî drị̃ị̂.
58012021	Gõʼdá Músạ̃ rî nyãányâ tãsĩ rî, gólâ ndrê bê tã ũrị̃-gâ-dẽ ró ʼdĩ ʼbá yî rî, ũrị̃ drí gãzó gólâ rú, gõʼdá drílâ tã âtázó kĩ, "Mâ rĩʼá lẽʼá tákányĩ ũrị̃ drí."
58012022	Gõʼdá ãnî nyãányâ tãsĩ rî, ãnî tã âʼdó kô õzõ tã ʼdî rî kâtí, tãlâ nĩ ânĩ trá âcálé jạ̃rị́bạ̃ ândrê Ôvârí gólâ lédrẽ-lédrẽ ró rî kâ ʼá, ʼbũû ʼálâ zị̃lị́ Yẽrõsãlémã óʼdí rî ĩʼdî. Gõʼdá tólâ rî, mãlãyíkã bê rĩʼá ĩyî dũûdû lậvũlị́ kútũ drị̃ị̂ sĩ, gõʼdá gólĩyî êʼbê rû trá Ôvârí rî lûyị́lị́.
58012023	Nĩ ânĩ trá Ôvârí rî lûyị́lị́ võ ãlô ʼá kpãkã ãlô õjílã gólâkâ ndrĩ rú lâ yî îgĩlí trá búkũ gólâkâ ʼá ʼbũû ʼálâ rî ʼbá yí bê. Nĩ ânĩ trá Ôvârí rî nyãányâ ngálâ. Gólâ ĩʼdî tã kĩ ʼbá õjílã ndrĩ ãngó nõ ʼá rî ʼbá yí kâ. Ôvârí ndrê õjílã íyíkâ rî ʼbá yî ndrĩ íyî mvá sị́sị́ tã lâ yî drí lậnjị̃lị́ lậnjị̃ rî ʼbá yî ró. Nĩ ânĩ trá võ gólâ õjílã Ôvârí kâ ndrĩ gólĩyî ôdrã ʼbá trá ạ̃kû ró rî ʼbá yî drí rû êʼbézó trá rî ʼá. Ôvârí ʼbã gólĩyî trá âʼdólé járáʼbítí tãndí ró tã õnjí ãzãkã ãkó ãlôwálâ.
58012024	Gõʼdá ʼdĩî, nĩ ânĩ kpá trá Yésũ ngáá tólâ. Gõʼdá gólâ rî gógó ĩʼdî rĩʼá tã-drị̃ lẽlẽ óʼdí Ôvârí yî lãfálé ʼá õjílã íyíkâ bê rî êdé ʼbá lâ ʼî. Ĩtí rî, Yésũ rî ãrí lâdã trá ãmâ pãlé, ãʼdô ró bê Ôvârí drí ãmâ âyézó tã õnjí ãmákâ ʼásĩ. Ĩtí rî, tã Yésũ rî ãrí kâ rî lậvũ kôrô tã Ábẽlẽ rî ãrí kâ rî drị̃ị̂ sĩ.
58012025	Gõʼdá nĩngá sĩ rî, ãnî lị̃fị́ õmbâ ãnî rú, âʼdó kô gãlé dó tã Ôvârí rî nyãányâ drí rĩʼá âtálâ ãnî drí rî ʼbá yî ârílí. Gõʼdá õjílã gólĩyî gã ʼbá trá dó tã Ôvârí kâ ârízó ʼẽlé ị̃nyạ́kú drị̃ị̂ nõngá Músạ̃ sĩ rî îcá ĩyî kô ʼbẽlé lâṇõ ândrê ʼẽ ʼbá gólĩyî ûsúlị́ rî ʼásĩ. Âʼdô bê trá ĩtí lâ ʼdĩ ró rî, ngã âʼdô âʼdóʼá ángô tí ró ãmâ drí õzõ mã õjâ ũgúlị́ trá Ôvârí gólâ rĩ ʼbá úlị́ âtálé ʼbũû lésĩ Yésũ sĩ rî drí rî yã? Mã îcá kô tã pạ̃tị́ị̃ ró ʼbẽlé dị̃ lâṇõ Ôvârí kâ rî ʼásĩ.
58012026	Sị́sị́ Ôvârí drí tã âtázó Músạ̃ drí rî sĩ rî, gólâ rî gbórókõ ʼũ ʼbá rî ʼbã ị̃nyạ́kú rû îyálé kĩnyĩ-kĩnyĩ. Gõʼdá ngbãângbânõ rî, Ôvârí ʼbã tã trá kĩ nĩ rî, "Má âʼdô ị̃nyạ́kú ʼbãʼá rû îyálé rõô cé ândâlâ ãlô sị́sị́ ʼálâ. Gõʼdá ʼbũû âʼdô kpá rû îyáʼá gbị̃ gbị̃ ámâ gbórókõ sĩ." Hãgáyẽ 2.6
58012027	Ôvârí âtâ tã bê kĩ nĩ rî, yí âʼdô ị̃nyạ́kú îyáʼá cé ândâlâ ãlô sị́sị́ ʼálâ rî, úlị́ rî ʼdĩ ʼbá yî âʼdâ tã trá ãmâ drí kĩ, gólâ âʼdô ngá gólĩyî ndrĩ gólâ drí lôʼbãlé ãngó nõ ʼá rî ʼbá yî îyáʼá ûfúlị́ ngbá, ãʼdô ró bê ngá gólĩyî ʼẽ ʼbá lâkílí rî ʼbá yî drí âʼdózó cé ngá rî gógó gólĩyî îcá ʼbá kô rû îyálé rî ʼbá yî ĩʼdî.
58012028	Ngá gólĩyî ndrĩ tãndí ró gólĩyî Ôvârí drí âʼdózó ĩʼdí bê lâ yî ãmâ gólĩyî rĩ ʼbá kũmũ gólâkâ zẽlé rî ʼbá yî drí rî rĩʼá ngá gólĩyî îcá ʼbá kô rû îyálé rî ʼbá yî ĩʼdî. Ĩtí rî, mã âʼdô rĩʼá trá zãâ õjílã Ôvârí kâ ró. Ĩtí rî, mã ʼê ãwô-ĩtí ãmbá Ôvârí drí, gõʼdá mã ị̂njị̃ ró gólâ kpá tã rõrõ sĩ. ʼDĩî rĩʼá tã sũ ʼbá gólâ rú rî ʼbá yî ĩʼdî.
58012029	Ĩtí rî, ʼdõvó ãmâ lị̃fị́ õmbâ ãmâ rú dódó tã Ôvârí kâ ʼẽlé tãndí ró, tãlâ ʼálé âdrã Ôvârí kâ rî rĩʼá õzõ lạ̃sị́ gólâ îcá ʼbá ngá kậkậrậ ndrĩ zãlé ngbá vólé rî kâtí.
58013001	ʼDõvó nĩ ʼdê nĩ rî ãnî lôvó ʼbãʼbã sĩ ãnî ãzí-ãzí yí bê krístõ ʼbá yî ró.
58013002	ʼDõvó nĩ ʼdê rĩʼá õjílã gólĩyî ãnî drí nị̃lị́ kô rî ʼbá yî lậgúlị́ ãnî drí ʼbã ʼásĩ drị́ tãndí rî sĩ. Gõʼdá õzõ õjílã ũrûkậ ʼbá yî õʼê tã ʼdî trá ĩtí rî, ʼdĩî gólĩyî lậgû mãlãyíkã Ôvârí kâ rî ʼbá yî trá cú ĩtí nị̃ ãkó lâ kĩ, ʼdĩ ʼbá yî ãâʼdô mãlãyíkã yî ĩʼdî.
58013003	ʼDõvó kpá tã õjílã gólĩyî ômbélé trá gạ̃nị́mạ̃ ʼá rî ʼbá yí kâ ãâgâ ãnî drị̃ị̂. Nĩ ậmû gólĩyî õzõ ãnî drí lẽlé õjílã ãzâ ʼbá yî drí ʼẽlé ãnî drí rî kâtí, õzõ óõômbê ãnî trá gạ̃nị́mạ̃ ʼá rî. ʼDõvó nĩ nị̃ kpá ĩzã õjílã gólĩyî lâṇõ bê rî ʼbá yí kâ kpá õzõ õjílã gólĩyî lâṇõ rî ãlôlâ ʼdĩ bê rî ʼbá yí kâtí.
58013004	Nĩngá sĩ, ʼdõvó nĩ ị̂njị̃ tã gólĩyî lãgĩ kâ rî ʼbá yî. Ãgô gõʼdá õkó lâ bê õrî ngá ãlô ró ĩyî vó ʼásĩ ạ̃tị́lị́ ạ̃tị́lị́ cú ĩtí lị̃fị́ ʼbã ãkó õkó ãzâ ʼbá yî drị̃ị̂, gõʼdá kpá ĩtí, õkó drí rĩlí lị̃fị́ ʼbã ãkó ãgô ãzâ ʼbá yî drị̃ị̂. Rĩʼá ĩtí tã pạ̃tị́ị̃ ró õzõ nî ãzákôlâ lị̃fị́ ʼbã ʼbá trá õkó ãzâ ʼbá yî vó ậyị́zó ĩʼdí bê lâ ĩʼdî, gõʼdá ngãtá õkó lị̃fị́ ʼbã ʼbá ãgô ãzâ ʼbá yî vó ậyị́zó ĩʼdí bê lâ ĩʼdî rî, ʼdĩî ạ̃kû ró, õjílã rî ʼdĩ drị̃ lâ âʼdê trá. Ôvârí âʼdô lâṇõ fẽʼá gólĩyî drí.
58013005	ʼDõvó nĩ rî cú ĩtí lãfâ lôvó ãkó ãnî ʼá. Nĩ âʼdô ãyĩkõ ró ngá gólĩyî ãnî drí âʼdózó ĩʼdí bê lâ drị́ ʼá rî ʼbá yî tãsĩ, tãlâ Ôvârí ʼbã tã trá ãnî drí kĩ nĩ rî, "Má îcá kô ãlôwálâ ũgúlị́ dĩlí ãnî drí. Má âyé ãnî kó kô." Tã ʼBãʼbã Ândâ 31.6
58013006	Gõʼdá âʼdô bê trá ĩtí rî, ʼdõvó mã sõ ãmâ pá âdrézó ndrándrá úlị́ Dạ̃wúdị̃ kâ âtázó trậ cú ĩtí ũrị̃ ãkó kĩ nĩ rî, "Ôvârí Yãkóvã ĩʼdî rĩʼá gólâ ãmâ pã ʼbá ró rî. Gõʼdá ĩtí rî, mã îcá kô âʼdólé ũrị̃ ró. Õjílã mvá îcá kô tã ʼẽlé ãmâ drí tã gólâ Ôvârí drí lẽlé ʼẽlé ãmâ drí rî îzãlé ãlôwálâ." Lôngó 118.6
58013007	Nĩ ị̂sũ drẽ drị̃-ʼbá ãníkâ gólĩyî tã âtî-âtî tãndí Ôvârí kâ îmbá ʼbá trá ãnî drí ạ̃kû ró sị́sị́ rî ʼbá yî tã lâ. Nĩ ị̂sũ tã dódó rĩrĩ gólĩyíkâ mbị̂mbị̂ kậyị̂ ndrĩ drílĩyî rĩzó ãngó nõ ʼá rî sĩ rî tãsĩ, ãʼdô ró bê ãnî drí tã lẽzó Ôvârí ʼá pị̃pị̂sị́lị́ ãlô sĩ, õzõ drị̃-ʼbá rî ʼdĩ ʼbá yî drí ʼẽlé rî tí.
58013008	Yésũ Krístõ rî íyíkâ kó zãâ yí ró ạ̃tị́lị́ ạ̃tị́lị́ zãâ gbạ́dú. Âʼdô-âʼdô gólâkâ rî ôjá rû kô. Tã ʼẽʼẽ gólâkâ ạ̃kû rî kpá nyé rĩʼá õzõ ãndrõ nô rî kâtí, gõʼdá kpá ị̃zạ́tú rî kâtí.
58013009	Ĩtí rî, nĩ âyê tã îmbâ-îmbâ ányâ lârâkô dũû rî ʼbá yî ãzãkã lâ kô ãnî âdólé ãnî bị̃lị́ ányâ ró tã îmbâ-îmbâ gólâ mbị̂mbị̂ rî ʼásĩ. Rĩʼá tã tãndí ʼî Ôvârí drí mbârâkã sõzó ãmâ ʼá pị̃pị̂sị́lị́ tãndĩ íyíkâ rî sĩ, tãlâ ãmâ drí âmbázó ĩʼdî sĩ lâ. Îcá kô mbârâkã lâ ʼdĩ lârâkô lâ ûsúlị́ lãʼbí gólĩyî ngá nyãnyã ãzâ ʼbá yí kâ rî ʼẽʼẽ lâ yî sĩ. Õjílã gólĩyî drị́ âmó ʼbá trá njírí-njírí lãʼbí rî ʼdĩ ʼbá yî rú rî, îcá ĩyî gõʼdá kô ĩyî nyãányâ pãlé tã rî ʼdĩ sĩ.
58013010	Gõʼdá drị̃-ʼbá ngá fẽfẽ kâ gólĩyî rĩ ʼbá lôsĩ ʼẽlé võ gólâ õjílã Yúdạ̃ yí kâ drí rĩzó Ôvârí rî ị̂njị̃lị́ ngá fẽfẽ ĩyíkâ sĩ ʼdî ʼá rî îcá ĩyî kô ngá pãpã gólâ ãmâ drí ûsúlị́ Yésũ rî õdrã sĩ rî ûsúlị́ gbõ cú ĩtí tãlâ gólĩyî drí âʼdózó drị̃-ʼbá ngá fẽfẽ kâ ró rî tãsĩ.
58013011	Ĩtí rî, rĩʼá drị̃-ʼbá ạ́ngị́ drị̃-ʼbá ngá lị̃ kâ rî ʼbá yí kâ rî ĩʼdî kõrõnyã ãrí lị̃lị́ trá rî trõlé fĩzó ĩʼdí bê lâ ítá ạ́tị̃ tị̂ rî ũgú ʼálâ võ ngîngî Ôvârí drí rĩzó rî ʼá, tãlâ gólâ õfẽ ró ãrí ʼdĩ Ôvârí drí tãlâ tã õnjí õjílã kâ tãsĩ. Gõʼdá únjị̃ kõrõnyã rî ʼdĩ ãvõ lâ lôfõlé vólé táyã ʼásĩ nĩʼá zãlâ.
58013012	Kpá ĩtí, Yésũ ûsû lâṇõ gõʼdá drãzó ĩví ʼálâ Yẽrõsãlémã ʼásĩ, tãlâ õjílã ʼbãlé âʼdólé ngbángbá tã mbị̂ ʼbá ró Ôvârí rî lị̃fị́ drị̃ ʼá ãrí íyî nyãányâ kâ rî sĩ.
58013013	Bê trá ĩtí rî, ʼdõvó mã ngâ, mã nĩ Yésũ rî ûsúlị́ ĩví ʼálâ ró lãʼbí ãmâ nyãányâ kâ rî âyélé vólé, tãlâ mã ãʼdô ró bê njãâ ãnyĩ tíbê gólâ rî ʼẽ ʼbá rî drí kpá ãmâ õjílã gólâkâ ró rî ʼbá yî ʼẽzó.
58013014	Nĩ ndrê drẽ, nõngá ị̃nyạ́kú drị̃ị̂ rî, jạ̃rị́bạ̃ yûʼdạ́wạ́ ãmâ drí rĩzó ʼá lâ zãâ gbạ́dú tã ạ̃ʼdị́ sĩ. Bê ĩtí rî, ãmâ trá rĩʼá lị̃fị́ ʼbãʼbã sĩ jạ̃rị́bạ̃ ʼbũû ʼálâ tíbê Ôvârí drí rĩʼá tã lâ ʼbãlé ãmâ drí rĩzó ʼá lâ yí bê rî drị̃ị̂.
58013015	Ĩtí rî, ʼdõvó mã rî Ôvârí rî lûyị̂-lûyị̂ sĩ rõô kậyị̂ vósĩ cé ngá fẽfẽ ãmákâ gólâ ãmâ drí fẽlé Ôvârí drí rî ró. Mã fẽ ngá fẽfẽ rî ʼdĩ ãmâ tị̂ sĩ Yésũ sĩ, õzõ mã õtírĩ tã âtá kĩ Ôvârí ãâʼdô ĩʼdî rĩʼá drị́-ãcê bê ãmâ drị̃lị́ rî.
58013016	Tã õjâ ãnî drị̃ị̂ sĩ kô tã tãndí ʼẽzó ĩʼdî ãnî ãzí-ãzí yî drí. ʼDõvó nĩ ậmû ãnî ãnî vó ʼásĩ ngá fẽfẽ gólâ ãnî drí îcáʼá fẽlâ Ôvârí drí rî ró. ʼDĩî rĩʼá tã gólâ sũ ʼbá Ôvârí rú rî ĩʼdî.
58013017	ʼDõvó nĩ sõ drị̃ drị̃-ʼbá ãníkâ krístõ ʼbá ró rî ʼbá yî zẽlé tã ʼbãʼbã ndrĩ gólĩyíkâ rî ʼbá yî ị̂njị̃-ị̂njị̃ lâ ĩyî sĩ. Nĩ ʼê tã rî ʼdĩ ĩtí, tãlâ drị̃-ʼbá ãníkâ ʼdĩ ʼbá yî rî ĩyî nĩ ãnî vó ndrẽlé tãlâ tã gólĩyî ãnî lîdrí-lîdrí kâ rî ʼbá yî tãsĩ sị́sị́-lésĩ ró Ôvârí ândrá. Õzõ nĩ ị̃ị̂njị̃ gólĩyî trá rî, gólĩyî âʼdô tã ĩyíkâ rî ʼẽʼá ãnî drí ãyĩkõ sĩ. Gõʼdá õzõ nĩ ị̃ị̂njị̃ gólĩyî kô rî, gólĩyî âʼdô tã ʼẽʼá tã ị̂sũ sĩ. Õzõ nĩ õʼbã tã ʼẽʼẽ gólĩyíkâ âʼdólé âmbâ-âmbâ ró rî, ʼdĩî âʼdô îcáʼá ãnî pãlé ángô tí ró yã?
58013018	ʼDõvó nĩ rî Ôvârí rî îrátã-îrátã sĩ ãmâ tãsĩ ámâ ãzí-ãzí yí bê. Mã nị̃ trá kĩ, mã ʼé tã ányâ ãzãkã kô ãnî tãsĩ, gõʼdá ãmâ trá nĩʼá ạ̃tị́ ʼálâ, nĩʼá rĩlí tã mbị̂mbị̂ rî ʼẽlé ĩʼdî kôrô.
58013019	Mâ rî gógó, má lôʼbã rúʼbạ́ ãnî drí rõô, tãlâ nĩ ʼê ró bê rãtáã Ôvârí drí lạ́tị̂ njị̃zó trậ má drí gõzó bê ãnî ngáá tólâ ʼwãâ.
58013020	ʼDõvó Ôvârí gólâ âʼdó ʼbá tã ạ̃ʼdị́ âfẽ ʼbá ró ãmâ pị̃pị̂sị́lị́ ʼásĩ rî ãâfẽ mbârâkã ãnî drí âʼdózó ĩzã ró tã lâ sĩ rî ʼbá yî ãnî drí ndrĩ Yésũ sĩ, ãʼdô ró bê ãnî drí îcázó tã tãndí gólĩyî gólâ drí lẽlé ãnî drí ʼẽlé rî ʼẽzó. Gõʼdá Kúmú Yésũ ĩʼdî rĩʼá lôkí ʼbá ạ́ngị́ ãmákâ kạ́bị̃lị́kị̃ íyíkâ ró rî, tãlâ gólâ drã trá ngá fẽfẽ ró Ôvârí drí tã õnjí ãmákâ rî ʼbá yî tãsĩ. Gõʼdá gólâ rî ãrí lâdã ʼbá fê lậlị̂-lậlị̂ drị̃ị̂ rî âʼdâ tã kĩ nĩ rî, tã rî ʼdĩ ũnjị̃ ạ́tị̃ tị̂ trá tã-drị̃ lẽlẽ óʼdí Ôvârí kâ õjílã íyíkâ rî ʼbá yí bê drí rĩzó zãâ gbạ́dú zãâ. Gõʼdá Ôvârí lîdrî gólâ trá õdrã ʼásĩ tã âʼdálé kĩ, tã-drị̃ lẽlẽ óʼdí ʼdĩ sû trá gólâ rú. Má ʼê rãtáã kĩ, Ôvârí ãâʼdô tã tãndí ʼẽʼá ãnî drí dódó Yésũ Krístõ sĩ, tãlâ rĩrĩ ãníkâ ãʼdô ró bê sũsũ ró gólâ Ôvârí rú. ʼDõvó Krístõ õrî rĩʼá lûyị́lâ zãâ gbạ́dú ạ̃dũkũ ãkó. Ãâʼdô ĩtí.
58013022	Ámâ ậdrúpị̃ yî ámâ îzó yí bê, má lôʼbã rúʼbạ́ ãnî drí bị́ îgázó mãnísĩ tã âtî-âtî gólâ má drí îgĩlí trá mbârâkã sõlé ãnî ʼá nõ ârízó drẽ. Gõʼdá tã îgĩ-îgĩ ámákâ nõ rĩʼá cé kútúwạ́ ĩtí.
58013023	Má âtâ ãnî drí nị̃lị́ kĩ, íînjî ãmâ ậdrúpị̃ Tĩmátĩyã trá gạ̃nị́mạ̃ ʼásĩ. Õzõ gólâ ĩîcâ trá ânĩlí má ngálâ ʼwãâ rî, má âʼdô gólâ rî drị̃ʼá kpãâ má bê, õzõ má õtírĩ nĩî ãnî ndrẽlé tólâ rî.
58013024	Má ʼê nî-bê-yã ãnî gólĩyî õjílã Ôvârí kâ ró rî ʼbá yî drí ndrĩ kpãkã ãlô drị̃-ʼbá ãníkâ rî ʼbá yí bê. Gõʼdá krístõ ʼbá yî gólĩyî ânĩ ʼbá Ĩtálĩyã lésĩ rî ʼbá yî ʼê ĩyî nî-bê-yã kpá ãmbá ãnî drí.
58013025	Ôvârí ãâʼdô ãní bê ndrĩ tã tãndí ʼẽlé ãnî drí íyî pị̃pị̂sị́lị́ tãndĩ rî sĩ. Ĩʼdî ʼdĩ.
59001001	Mâ Yãkóbã rû ị̂ʼbũ ʼbá Ôvârí kâ ró gõʼdá kpá Kúmú Yésũ Krístõ kâ rî ĩʼdî. Má ʼê nî-bê-yã ãnî õjílã Ôvârí kâ nyãányâ lâ ró võ drị̃ ãzâ ʼbá yî ʼásĩ rî yî drí ndrĩ kậkậrậ.
59001002	Ámâ ậdrúpị̃ yî ámâ îzó yí bê, õzõ tã ûjũ gõʼdá lâṇõ bê rî ũûsû ãnî trá rî, nĩ ndrê lâṇõ rî ʼdĩ ngá õnjí ró kô. Nĩ trõ âʼdólé ngá tãndí ró, tãlâ ʼdĩî âʼdô âʼdóʼá nõtí.
59001003	Õzõ tã ûjũ ʼdî õʼê ãnî trá kpị̃ị̂ lị̃fị́ ʼbãʼbã ãníkâ Ôvârí drị̃ị̂ rî âyélé rî, âʼdô ãnî ʼbãʼá gõʼdá fĩî ậtũlị́ kôrô.
59001004	Õzõ nĩ õrî fĩî ậtũ-ậtũ sĩ kárá rî, nĩ âʼdô îcáʼá cú rĩlí lị̂njị̂-lị̂njị̂ ró. Ngá ãzãkã pẽé ãnî kô ãkí ãkó.
59001005	Õzõ õjílã ãzâ ãnî lãfálé ʼásĩ ũnị̃ tã ãzâ Ôvârí drí lẽlé yí drí ʼẽlé kậyị̂ tíbê tã jũjũ ʼdî kâ rî sĩ rî kô rî, îcâ trá gólâ drí tị̂ îrátãlé Ôvârí drí, tãlâ Ôvârí rî gógó ãâʼdâ ró bê tã gólâ drí ʼẽʼá ʼẽlâ rî. Ôvârí âʼdô îcáʼá gólâ rî pãlé, tãlâ Ôvârí ĩʼdî ngá âfẽ ʼbá ʼî drị̃-bạ́lạ́yị̂ sĩ õjílã drí lị̃fị́ âmbé ãkó kpạ̃ạ́kũ ngá fẽrẽ ʼá.
59001006	Ngá ãzâ rĩʼá ãlô. Nĩ âʼdô kô tã ị̂sũ ôjá ʼbá ró. Nĩ ʼbã ãnî lị̃fị́ ãʼdô Ôvârí drị̃ị̂ kĩ nĩ rî, gólâ âʼdô tã mbị̂mbị̂ rî ʼẽʼá trá. Õjílã gólâ tã ậyị́ ʼbá rî âʼdô âʼdóʼá té õzõ fê drị̃ ĩlî drí rĩʼá ôjálâ nõngá kó nãlé nõngá kó nãlé rî kâtí.
59001007	Gõʼdá nĩngá sĩ, tã ị̂sũ gólâkâ âʼdô ʼbãʼá lị̃fị́ rị̃ rị̃ ʼá kâ rî tí, nõ kpá gõʼdá nã kpá rî. Gólâ nị̃ị́ tã mbị̂mbị̂ ʼẽlé rî kôʼdáwá. Gólâ rî gógó ʼdĩ ị̃ị̂sũ kô kĩ nĩ rî, Ôvârí âʼdô tã nị̃nị̃ âfẽʼá yí drí. Ôvârí fẽé íyíkâ ngá ãzãkã drílâ gbõ kó kôʼdáwá.
59001009	Ámâ ậdrúpị̃ yî ámâ îzó yí bê, õzõ ãnî ãʼdô kpálé ngá ãkó rî, nĩ âʼdô ãyĩkõ ró, tãlâ Ôvârí âʼdô ãnî ʼbãʼá âʼdólé õrẽ bê.
59001010	Ngã gõʼdá ãnî rî gógó âʼdó ʼbá ngá-tị̂ bê dũû rî ʼbá yî, õzõ õjâ ãnî trá kpálé ũgúlị́ ʼá rî, nĩ âʼdô ãyĩkõ ró, tãlâ gólĩyî ngá-tị̂ ĩyíkâ rî ʼbá yí bê âʼdô âʼdóʼá té õzõ fê fõô õmã kâ gõʼdá gólâ ândrá ʼbá ʼwãâ háwô ị̃tú ãmé drí sĩ rî kâtí. Ĩtí ró rî, õjílã ngá-tị̂ bê ĩyî drị́gạ́ dũû rî âʼdô drãʼá ʼwãâ ị̃tú gólĩyî drí rĩzó tã ĩyî nyãányâ kâ rî ʼbá yî ʼẽlé rî sĩ.
59001012	Õzõ nĩ õrî fĩî ậtũ-ậtũ sĩ kậyị̂ lâṇõ kâ rî tú rî, Ôvârí âʼdô õrẽ fẽʼá ãnî drí. Má âtâ tã rî nõ ãnî drí ĩtí, tãlâ õzõ nĩ õlậvũ trá tã ʼdî ʼásĩ rî, Ôvârí âʼdô ãnî ʼẽʼá rĩlí zãâ lédrẽ-lédrẽ ró gbạ́dú drị́-ʼâ ãníkâ ró, õzõ gólâ drí tã lâ ʼbãrẽ trá fẽlé ãnî gólâ rî lôvó bê rî ʼbá yî drí rî kâtí.
59001013	Kậyị̂ lâṇõ kâ rî tú rî, nĩ âtâ kô kĩ nĩ rî, ãâʼdô Ôvârí ĩʼdî ãnî ûjũʼá tã õnjí ʼẽlé, tãlâ Ôvârí lẽé kô tã õnjí ʼẽzó ãlôwálâ, gõʼdá gólâ jũú õjílã ãzãkã kpá kô ãlôlâ tã õnjí ʼẽlé.
59001014	ʼDĩî tã lôvókô ãnî nyãányâ kâ rî âʼdô ãnî âséʼá nĩ tã õnjí ʼẽlé.
59001015	Tãlâ tã lôvókô âsê íyíkâ tã õnjí, gõʼdá vólé drị̃ lâ ʼásĩ rî, tã õnjí gõʼdá âsê íyíkâ õdrã.
59001016	Ámâ îzó yî ámâ ậdrúpị̃ yí bê, áâdô ãnî kô âfî-âfî tã õnjí kâ rî sĩ.
59001017	Ngá ãmâ átá Ôvârí drí âfẽlé ãmâ drí rî ʼbá yî rĩʼá járáʼbítí tãndí ró. Ãʼdô kpálé võ îwâ ị̃tú kâ párá bê rî õôjâ rû nĩ rî, Ôvârí rî nyãányâ gólĩyî lôʼbã ʼbá rî ôjá rû íyíkâ kô ãlôwálâ. Ĩtí rî, mã nị̃ trá kĩ nĩ rî, Ôvârí ûjũú ãmâ kôʼdáwá tã õnjí ʼẽlé.
59001018	Ôvârí ʼbã ãmâ trá âʼdólé õjílã íyíkâ ró tã âtî-âtî pạ̃tị́ị̃ íyíkâ Yésũ rî tãsĩ âfẽlé ãmâ drí rî sĩ, té nyé õzõ gólâ drí lẽlé ʼẽlé rî kâtí, tãlâ mã ãʼdô ró bê ngá drị̃-káká ró ngá-tị̂ tã lâ drí lâzélé rõô rî ró, ngá-tị̂ ãzâ ʼbá yî lédrẽ-lédrẽ bê drílâ lôʼbãlé trá rî ʼbá yî drị̃ị̂ sĩ.
59001019	Ámâ îzó yî ámâ ậdrúpị̃ yí bê, nĩ ârî drẽ úlị́ nõ, nĩ ãʼdô bê rĩʼá rî, nĩ rî rĩlí bị́lị́ îgâ-îgâ sĩ kárá njãâ tã âtálé rî ʼbá yî ârízó ʼwãâ. Gõʼdá nĩ âʼdô kpá mãnísĩ ró úlị́ îtõ võ âtálé rî ʼá. Gõʼdá nĩ âʼdô kpá mãnísĩ ró ʼálé âdrã-âdrã tãsĩ.
59001020	Má âtâ nõtí ró, tãlâ rĩrĩ mbị̂mbị̂ gólâ Ôvârí drí lẽlé ãmâ drí rĩzó rî âʼdó kô ʼálé âdrã sĩ.
59001021	Ĩtí rî, ʼdõvó nĩ âyê tã lârâkô tã õnjî-õnjî rî ʼbá yî, gõʼdá ʼálé âdrã bê vólé, nĩ ʼdê nĩ trõ ró úlị́ Ôvârí kâ ĩʼdî lôfílí ãnî ʼá, gõzó rĩlí zẽlé lâ ʼá ị̃nị́nị̂ ró. Úlị́ gólâkâ ʼdĩ âʼdô îcáʼá ãnî ʼbãlé nĩ âʼdólé rĩlí mbị̂mbị̂ ró.
59001022	Nĩ ârî úlị́ gólâ Ôvârí kâ rî ĩʼdî. Nĩ ị̂sũ kô kĩ nĩ rî, îcâ trá cé úlị́ rî ʼdĩ lîngô-lîngô lâ ârízó ĩʼdî. Nĩ ʼê kpá tã Ôvârí drí âtálé rî ĩʼdî.
59001023	Õzõ nĩ ãârî úlị́ ʼdĩ lîngô-lîngô lâ ĩʼdî gõʼdá ʼẽzó lâ té vó lâ ʼásĩ kôʼdáwá rî, ãnî tã âʼdô âʼdóʼá õzõ õjílã gólâ ngãnã âtrõ ʼbá íyî lị̃fị́ ị̂ndrị́zó ʼá lâ, gõʼdá ʼwãâ ngãzó nĩlí gõʼdá nị̃lị́ lâ lârâkô drílâ ị̂ndrị́lị́ ngãnã ʼá ʼdĩ drí jãzó drị̃ lâ ʼásĩ rî tí.
59001025	Õzõ õjílã ãnî lãfálé ʼásĩ õrî trá kárá úlị́ tãndí Ôvârí kâ ʼdĩ yî ị̂sũlị́ dódó, gõʼdá tã lâ ʼẽzó rî, tã ʼdî âʼdô sũʼá Ôvârí rú, tãlâ nĩ rî ʼdĩ tã úlị́ gólâkâ tãndí ʼdĩ drí âʼdálé ʼdĩ ʼẽʼá ĩʼdî. Úlị́ ʼdĩ ʼbá yî cú mbârâkã bê ãmâ înjílí tã õnjí ãmákâ ʼásĩ.
59001026	Nĩ ãâʼdô ãníkâ ị̂sũʼá lâ kĩ nĩ rî, ĩyî ãâʼdô rĩʼá ʼdẽʼá lạ́tị̂ Ôvârí kâ rî ʼbá yî vósĩ, gõʼdá nĩngá sĩ rî, nĩ õrî zãâ úlị́ õnjî-õnjî âtálé ĩʼdî õmbã sĩ ãzí-ãzí drí rî, ʼdĩî rî ʼdẽʼdẽ ãníkâ Ôvârí vósĩ ʼdî rĩʼá lôsĩ ãkó.
59001027	Lạ́tị̂ gólâ rĩzó ʼdẽlé Ôvârí vósĩ mbị̂ rî ĩʼdî rĩʼá gólâ drí âtálé rî ʼẽlé ĩʼdî, õzõ kĩʼá nĩ rî ãnî drí ĩmvá-ãnjî pãlé gõʼdá kpá ạ̃yị́zị́ yí bê ngá sĩ rî yî tí. Gõʼdá ãnî drí ʼdẽlé kô lạ́tị̂ õnjí õjílã gólĩyî Ôvârí rî gã ʼbá dó rî ʼbá yí kâ ʼásĩ.
59002001	Ámâ ậdrúpị̃ yî ámâ îzó yí bê, nĩ lẽ tã trá Kúmú ãmákâ Yésũ Krístõ gólâ âʼdó ʼbá sị́sị́ ãzí-ãzí drị̃ị̂ sĩ rî ʼá. Ĩtí ró rî, nĩ ʼbã õjílã ãzãkã kô ãlôlâ âʼdólé gạ̃rạ̃ õjílã ãzâ ʼbá yî drị̃ị̂ sĩ.
59002002	Õzõ õjílã ãzâ âʼdó ʼbá ngá-tị̂ bê dũû rî ãânĩ trá ítá lânjã bê yí rú gõʼdá kpá tómó dáãbõ ʼásĩ bê íyî drị́-mvá ʼá, drílâ ngãzó âfílí ãnî lãfálé ʼá ãnî drí rû êʼbérẽ võ ãlô ʼá rî tú rî, gõʼdá nĩngá sĩ, ãnî drí ngãzó tã âtálé gólâ drí kĩʼá nĩ rî, "Ãgô ãmbá, ní ânĩ ạ̃tị́ ʼá nõlé rĩlí rĩ-võ tãndí nõ drị̃ị̂." Gõʼdá vólé drị̃ lâ ʼásĩ, ãzâ íyíkâ ngá ãkó lé ʼbá ʼî cú ítá lị́rị́kũ bê yí rú njãvõ-njãvõ, drílâ ngãtá íyíkâ kpá ngãzó âcálé, gõʼdá ãnî drí ãníkâ ngãzó tã âtálé gólâ drí kĩʼá nĩ rî, "Ní nĩ áníkâ rĩlí gĩâ ị̃nyạ́kú drị̃ị̂ ị̂bị́rị́bị́ nã drị̃ị̂ nãlé" õzõ ngãtá nĩ ãâyê gólâ íyíkâ âdrélé pá drị̃ị̂ ûrû yã rî.
59002004	Ãʼdî ʼbã ãnî õjílã lãfálé cãlé rî nĩ yã? Õzõ nĩ õcâ õjílã lãfálé trá rî, ʼdĩî nĩ ʼê trá tã õnjí ʼî.
59002005	Nĩ ndrê drẽ, ámâ îzó yî ámâ ậdrúpị̃ yí bê, Kúmú ạ́ngị́ ãmákâ Ôvârí rî gógó êpẽ ngá ãkó lé ʼbá trá íyî tã lẽlé ĩʼdî, tãlâ gólĩyî õrî ró bê kũmũ íyíkâ rî zẽlé cú tã tãndí ãmbá dũû yî Ôvârí drí ʼbãlé fẽlé drị́-ʼâ ró gólĩyî íyî lôvó bê ʼdĩ ʼbá yî drí ʼdĩ bê.
59002006	Ãʼdô kpálé ĩtí rî, ãnî nyãányâ îzã ngá ãkó lé ʼbá rú trá. Âʼdô âʼdóʼá ngá ãkó lé ʼbá ĩʼdî ãnî lârâkô ʼẽlé yã? Âʼdô âʼdóʼá gólĩyî ĩʼdî ãnî lâsélé nĩlí âjí bê lâ kúmú ândrá sĩ yã? ʼÉʼẽ, âʼdô âʼdóʼá ngá-tị̂ dũû lé ʼbá ĩʼdî.
59002007	Âʼdô kpá ʼbãʼá gólĩyî ãlôlâ ʼdĩ ʼbá yî ĩʼdî úlị́ õnjí âtá ʼbá ãnî gólĩyî Yésũ Krístõ rî rú âpázó drị̃ lâ rî yî rú rî. Gõʼdá bê trá ĩtí rî, nĩ ʼbã lậnjị̃ ngá-tị̂ dũû lé ʼbá rú ãʼdô tãsĩ yã?
59002008	Õzõ nĩ ãârî tã gólâ Ôvârí ãmákâ drí ʼbãlé ãmâ drí rî trá kĩ nĩ rî, "Nĩ ʼbã ãzí-ãzí yî lôvó ndrĩ kpá té ãnî drí ãnî lôvó ʼbãrẽ kâtí" rî, ʼdĩî âʼdô âʼdóʼá tãndí ró lậvũlị́ gạ̃rạ̃.
59002009	Gõʼdá õzõ nĩ õʼbã õjílã ãzâ ʼbá yî trá âʼdólé gạ̃rạ̃ ãzâ ʼbá yî drị̃ị̂ sĩ rî, ʼdĩî nĩ ʼê tã õnjí tẽtẽ trá, tãlâ óômbê ãnî trá tã îzã ʼbá ró âʼdô tã Ôvârí kâ ʼbãlé ʼẽlé rî vó ró.
59002010	Õzõ õjílã ãlô ãnî lãfálé ʼásĩ ãârî tã Ôvârí kâ ʼbãlé ʼẽlé rî trá ndrĩ, gõʼdá drílâ ãlô rî âyézó ʼẽ ãkó lâ rî, ʼdĩî gólâ trá tã Ôvârí kâ ʼbãlé ʼẽlé rî ârí ʼbá lâ kô rî ĩʼdî.
59002011	Rĩʼá ĩtí lâ ʼdĩ ró, tãlâ Ôvârí rî gógó âtâ nĩ ngbálí-ngbálí kĩ nĩ rî, "Nĩ ʼbã ʼdãzí rî õkó ãnî ũgúlị́ ʼá kô." Gõʼdá Ôvârí âtâ kpá nĩ kĩ nĩ rî, "Nĩ fû õjílã kô." Tã rî ʼdĩ tãsĩ rî, õzõ kpálé nĩ õʼbã ʼdãzí rî õkó kô ũgúlị́ ʼá rî, gõʼdá õzõ nĩ ũfû õjílã trá rî, ʼdĩî ãnî rĩʼá tã Ôvârí kâ ʼbãlé ʼẽlé rî ârí ʼbá kô rî ĩʼdî. Ĩtí, õzõ nĩ ĩîzã õjílã rú trá rî, áâʼdô kpá lâṇõ fẽʼá ãnî drí lậvũlị́ kôrô.
59002012	Tã âtâ-âtâ ãníkâ ʼásĩ ndrĩ gõʼdá kpá tã ʼẽʼẽ ãníkâ ʼásĩ ndrĩ rî, nĩ ị̂sũ dódó kĩ, Ôvârí âʼdô tã ãníkâ kĩʼá âʼdô tã gólâkâ kĩ ʼbá nĩ rî, nĩ õlẽ ãzí-ãzí kpá õzõ ãnî drí ãnî ífífí lẽrẽ kâtí rî rú. Ôvârí ʼbã tã ʼdî ãmâ pãzó mbârâkã tã õnjí kâ rî ʼásĩ.
59002013	Õzõ nĩ ãʼdô tã tãndí ʼẽ ʼbá õjílã drí kô rî ĩʼdî rî, Ôvârí ʼé tã tãndí ãnî drí kpá kô. Áâʼdô tã ãníkâ kĩʼá, té õzõ tã ãnî drí rĩʼá ʼẽlâ õjílã drí rî vó ró. Tã tãndí ʼẽʼẽ ʼdî âʼdô Ôvârí rî ʼbãʼá âʼdólé ãyĩkõ ãní bê kậyị̂ tã kĩkĩ kâ sĩ.
59002014	Ámâ ậdrúpị̃ yî ámâ îzó yí bê, âʼdô âʼdóʼá kó ángô tí yã, õzõ nĩ ãâtâ kĩʼá nĩ rî, nĩ ʼbã tã lẽlẽ ãníkâ trá Ôvârí ʼá, gõʼdá nĩngá sĩ rî, nĩ gõ nĩ ʼé tã rî ʼdĩ kô âʼdô lâ vó ró rî yã? Pạ̃tị́ị̃ tã lẽlẽ ãníkâ ʼdĩ âʼdô fí ãnî pãʼá trá yã? ʼDĩî îcá kô.
59002015	Õzõ nĩ õndrê õjílã ãzâ trá ãlô ãnî lãfálé sĩ ítá ĩzã bê ngãtá ngá-ĩyínyâ ĩzã bê, gõʼdá ãnî drí ngãzó tã âtálé drílâ kĩʼá nĩ rî, "Ôvârí ãâʼdô ní bê, ní âʼdô ró bê ítá lânjã bê, gõʼdá kpá ngá-ĩyínyâ tãndí bê" cú ĩtí õjílã rî ʼdĩ ậmú ãkó ãlôwálâ rî, ʼdĩî âʼdâ íyíkâ ãʼdô ʼî yã? ʼDĩî rĩʼá cú ĩtí tã ífí ãkó.
59002017	Ĩtí rî, tã lẽlẽ ãníkâ élê tã lâ ʼẽ ãkó rî âʼdô âʼdóʼá lôsĩ ãkó.
59002018	Õzõ õjílã ãzâ ãlô ãâtâ tã má drí kĩʼá nĩ rî, "Ĩîcâ trá õjílã ãzâ drí rĩzó cú tã lẽlẽ Ôvârí ʼá rî bê, gõʼdá ãzâ ãlô rî íyíkâ rĩʼá cú tã ʼẽʼẽ tãndí bê õjílã drí" rî, má âʼdô âtáʼá lâ drílâ kĩ nĩ rî, "Gõʼdá ní ʼélé bê tã ãzãkã kôʼdáwá rî, ní âʼdô áníkâ gõʼdá âʼdáʼá lâ má drí kĩʼá nĩ rî, ní ãâʼdô trá cú tã lẽlẽ bê Ôvârí ʼá rî íyíkâ ángô tí ró yã? ʼDĩî má âʼdô tã lẽlẽ ámákâ âʼdáʼá ní drí cú ĩtí drị̃ vẽ ãkó, tãlâ tã ʼẽʼẽ ámákâ Ôvârí ʼá rî sĩ."
59002019	Nĩ lẽ tã trá kĩʼá nĩ rî, Ôvârí rî gógó rĩʼá ãlô yã? Rĩʼá tãndí ró. Sãtánã yî lẽ ĩyî kpá ndrĩ ʼdó tã ʼdî. Ĩtí rî, Sãtánã rî gólĩyî rĩʼá ũrị̃ bê kpã kpã kpã. Tã lẽlẽ élêwálâ tã ʼẽʼẽ ãkó rî îcá kô õjílã pãlé.
59002020	Gõʼdá bê ĩtí rî, ãnî õjílã gólĩyî tã nị̃ ãkó nõ ʼbá yî, nĩ lẽ má drí âʼdázó lâ ãnî drí kĩ nĩ rî, tã lẽlẽ Ôvârí ʼá cú ĩtí ʼẽʼẽ lâ ãkó rî rĩʼá cú ĩtí lôsĩ ãkó yã?
59002021	ʼDõvó nĩ ʼdê mã ndrê ãmâ ạ́ʼbị́yạ́ Ãbãrãyámã. Gólâ îtõ íyî mvá Ĩsákã rî fẽlé ngá fẽfẽ ró Ôvârí drí võ ngá lị̃ kâ Ôvârí drí rî drị̃ị̂. Gólâ rĩʼá tã lẽlẽ bê gõʼdá kpá cú ʼẽʼẽ lâ bê. Tãlâ ʼdĩî tãsĩ rî, Ôvârí ndrê gólâ õjílã tã mbị̂ ʼbá ró. Nĩ ârî trá yã? Ĩtí rî, tã ʼẽʼẽ gólâkâ âʼdâ tã lẽlẽ gólâkâ rî ĩʼdî.
59002023	Gõʼdá tã rî ʼdĩ drí âʼdózó õzõ îgĩlí trá rî kâtí kĩʼá nĩ rî, "Ãbãrãyámã ʼbã tã lẽlẽ íyíkâ trá tã âtâ Ôvârí kâ rî ʼá, gõʼdá tã rî ʼdĩ tãsĩ rî, Ôvârí drí gólâ rî zị̃zó õjílã tã mbị̂mbị̂ ʼẽ ʼbá ró." Tã Ómvó Ngá 15.6 Gõʼdá drílâ ngãzó zãâ rĩʼá Ãbãrãyámã rî zị̃lị́ íyî lậmû-ãzíyã ró.
59002024	Mã ndrê drẽ tã Rãhábã kâ. Õzõ gólâ ãʼdô kpálé ãgô kpã ʼbá ró sị́sị́ lâ sĩ rî ĩʼdî rî, gólâ lậgû lómígówá ʼbạ̃súrú Ĩsĩrãʼélẽ kâ rî ʼbá yî ʼásĩ ngá-ĩyínyâ sĩ võ rû lậpị́zó õjílã rĩ ʼbá gólĩyî lôndãlé rî ʼbá yî drí sĩ rî bê, gõʼdá drílâ kpá gólĩyî jõzó gõlé vólé kôrô pávó tị̂ ngĩî ãzâ ʼásĩ, tãlâ gólĩyî õpâ ró ngá bê. Tã ʼdî tãsĩ rî, Ôvârí drí Rãhábã rî ndrẽzó tã mbị̂mbị̂ ʼẽ ʼbá ró. Tã ʼẽʼẽ õjílã kâ âʼdô gólâ rî ʼbãʼá nĩ âʼdólé mbị̂mbị̂ ró Ôvârí rî lị̃fị́ drị̃ ʼá ʼdó tã lẽlẽ gólâkâ Ôvârí ʼá rî bê. Tã lẽlẽ gólâkâ élêwálâ îcá kô gólâ rî ʼbãlé âʼdólé õjílã mbị̂mbị̂ ró. Tã lẽlẽ élêwálâ tã ʼẽʼẽ ãkó rî rĩʼá õzõ ãvõ lôvó-lôvó ãkó yí ʼá rî kâtí.
59003001	Ámâ ậdrúpị̃ yî ámâ îzó yí bê, nĩ kĩ kô, yĩ lẽ trá âʼdólé tã Ôvârí kâ îmbá ʼbá ró ʼwãâ, tãlâ ãmâ ndrĩ ʼdó tã ányâ âtá ʼbá ʼî, mã âʼdô îcáʼá úlị́ ányâ îmbálé. Tã îmbá ʼbá âʼdô âdréʼá Ôvârí ágálé tã lâ kĩlí lậnjị̃-lậnjị̃ ró ị̃tú tã-vó kĩkĩ kâ rî sĩ. Õzõ ãʼdô õjílã ãzâ õʼê tã õnjí kô tã drílâ âtálé rî tãsĩ rî, ʼdĩî õjílã rî ʼdĩ trá rĩʼá lị̂njị̂-lị̂njị̂ ró, gõʼdá gólâ trá cú yí drị̃ị̂.
59003003	Tã âʼdâ ngá fínyáwá kâ âʼdózó ngá ạ́ngị́ drị̃lị́ rî ĩʼdî rĩʼá nõ. Lôkí ʼbá ãlô âʼdô õtólõʼbĩ ị́tị́ kâ bị̃ʼá cé fê mvá fínyáwá sĩ. Ị́tị́ ãʼdô ĩyíkâ kpálé ạ́ngị́ ạ́ngị́ ró cú mbârâkã bê rî, lôkí ʼbá âʼdô îcáʼá cú tị̂ lâ yî bị̃lị́ fê mvá sĩ võ yí drí lẽlé rî ʼá.
59003005	Ĩtí rî, lãndrâ ãʼdô kpálé ngá fínyáwá ʼî rî, gólâ kpá cú mbârâkã bê tã ạ́ngị́ ạ́ngị́ ʼẽzó. Nĩ ndrê lạ̃sị́ ĩlákõ fũ ʼbá ʼdẽlé õmã ʼá rî, zã võ ạ́ngị́.
59003006	Lãndrâ rĩʼá lạ̃sị́ kâtí. Ngá ãmbá ãmâ rúʼbạ́ ʼá rî yî drị̃ị̂ sĩ, lãndrâ ĩʼdî rĩ ʼbá õjílã kũlũtũtũ îzãlé tã tị̂ õnjí dũû rî ʼbá yî sĩ rî. Gólâ âsê tã õnjí nĩ ị̃tú úlị́ îtõzó âtálé rî sĩ, kpá bũúũ ị̃tú õdrã kâ rî tú rî. Lãndrâ ûʼdû tã õnjí íyíkâ ʼdĩ ʼbá yî ʼdó Sãtánã drị́gạ́ sĩ. Gõʼdá tã õnjí lãndrâ kâ ʼdĩ ʼbá yî drí õjílã lôfízó lạ̃sị́ ândrê ʼá.
59003007	Õzõ õjílã õtrõ tã bê kpálé kõrõnyã ãríwá bê drị́gạ́ sĩ ndrĩ rî,
59003008	gõʼdá gólĩyî îcá gbõ kô tị̂ cĩlí ĩyî lãndrâ drị̃ị̂. Gólâ nị̃ị́ tã õnjí tẽtẽ lãndrâ drí ʼẽʼá ʼẽlâ rî kô. Lãndrâ rĩʼá õzõ ị̃nị̃ sị́-ʼbálé kâtí cú gĩî bê.
59003009	Ãmâ lãndrâ ãlô nõ sĩ, mã lûyị̂ kpá Ôvârí ãmâ átá Kúmú ạ́ngị́ ró rî, gõʼdá nĩngá sĩ, mã gõ mã trî kpá õjílã. ʼDĩî âʼdô âʼdóʼá ángô tí ró ãmâ drí tã õnjí âtázó õjílã Ôvârí drí ʼbãlé íyî lârâkô kâtí rî ʼbá yî rú yã?
59003010	Lãndrâ ãlô nõ sĩ, mã lûyị̂ gõʼdá mã âtâ kpá tã õnjí. Ámâ ậdrúpị̃ yî ámâ îzó yí bê, âʼdó kô ĩtí lâ ʼdĩ ró.
59003011	Bê rĩʼá îcâ-îcâ ró pạ̃tị́ị̃ kĩ nĩ rî, lị̃mvû tãndí drí kpá âfõzó lị̃mvû õnjí bê kpãkã ãlô óró ãlô rî ʼásĩ yã?
59003012	Fê-kãâ âʼdô îcáʼá fí trá ʼwãlé púrũcị́ ífí ró yã? Ngã gõʼdá púrũcị́ âʼdô îcáʼá fí trá ʼwãlé fê-kãâ ífí ró yã? Îcá kô âʼdólé ĩtí lâ ʼdĩ kâtí.
59003013	Õzõ õjílã ãzâ ãlô ãnî lãfálé ʼásĩ ị̃ị̂sũ tã trá kĩ nĩ rî, yí ãâʼdô pạ̃tị́ị̃ tã nị̃nị̃ gólâ tã lâ drí sũlị́ Ôvârí rú rî bê rî, ʼdõvó tã ʼẽʼẽ gólâkâ rî ʼbá yî ãâʼdâ pạ̃tị́ị̃ gólâ tã nị̃nị̃ ʼbá ró, tãlâ gólâ rî ʼdĩ rĩʼá tã tãndí ʼẽʼá lạ́tị̂ dódó rî ʼásĩ lómbé-lómbéwá ãkó.
59003014	Õzõ ãzí-ãzí tã õrî zãâ âgílí ãnî lị̃fị́ rî, gõʼdá kpá õzõ nĩ õlẽ âʼdólé õjílã ãmbá ró rî, nĩ ậrû ãnî kô tã nị̃nị̃ ãníkâ tãsĩ, tãlâ ạ́rú-ạ́rúwạ́ ãníkâ ʼdĩ rĩʼá õnjõ ʼî.
59003015	ʼDĩî rî, tã nị̃nị̃ ãníkâ ʼdĩ Ôvârí âfẽé nĩ kô ãnî drí. ʼDĩî õjílã kâ ʼî õzõ tã nị̃nị̃ ị̃nyạ́kú drị̃ kâ nõ kâtí. Âʼdó kô ngá tíbê Líndrí Tãndí Ôvârí kâ rî drí âfẽlé nĩ ãnî drí rî ĩʼdî. ʼDĩî Sãtánã yí kâ rî ĩʼdî.
59003016	Má âtâ ĩtí, tãlâ õzõ nî ãʼdô âgî-âgî ʼbá ʼî gõʼdá kpá ạ́rú-ạ́rúwạ́ ʼbá ʼî rî, ʼdĩ ʼbá yî rĩʼá tã gólĩyî rĩ ʼbá õjílã ʼbãlé rĩʼá tã õnjí ʼẽlé rõô gõʼdá kpá rĩ ʼbá tã ʼbãlé âʼdólé kpõrõkõnyã rî ĩʼdî.
59003017	Gõʼdá tã nị̃nị̃ gólâ Ôvârí drí âfẽlé rî íyíkâ rĩʼá járáʼbítí tãndí ró. Ĩtí rî, gõʼdá õjílã gólâ âʼdó ʼbá tã nị̃nị̃ tãndí ʼdĩ bê rî, gólâ âʼdô ʼbãʼá õjílã gólâ tã ạ̃ʼdị́ lẽ ʼbá ĩʼdî rî ró, gõʼdá gólâ lâwãá ãzí-ãzí bê kô gõʼdá tã õnjí lôgõ ãkó ãzí-ãzí drí. Gõʼdá gólâ îcá kpá kô rĩʼá tã õnjí âtálé ãzí-ãzí rú.
59003018	Gõʼdá ĩtí rî, âʼdô íyíkâ tã tãndí lôfõʼá ĩʼdî tã õnjí rî vó lâ ʼá. Gõʼdá âʼdô kpá tã ạ̃ʼdị́ lôfõʼá ĩʼdî tã ônjâ-ônjâ kpõrõkõnyã rî võ lâ ʼá.
59004001	Ngá ãnî ʼẽ ʼbá rĩʼá lâwãlé gõʼdá kpá rû fũlị́ ãnî lãfálé ʼásĩ rî ãʼdô ʼî yã? Tã lôvókô ndrĩ ãnî ʼá rî ĩʼdî.
59004002	Nĩ ndrê drẽ, ãnî rĩʼá ngá ãzâ lôvó lâ bê ãnî ʼá. Gõʼdá nĩngá sĩ, nĩ ûsú ngá rî gógó ʼdĩ kô. Ãnî kpá rĩʼá ngá õjílã ãzâ kâ lôvó lâ bê ãnî ʼá. Gõʼdá nĩngá sĩ rî, nĩ îcá kô ngá rî ʼdĩ ûsúlị́. Gõʼdá nĩngá sĩ, ngá rî ʼdĩ drí ãnî ʼbãzó rĩʼá lâwãlé, rû fũfũ yí bê. Ĩtí rî, ãnî gõʼdá rĩʼá njãâ õjílã fũlị́. Gõʼdá ngbãângbânõ, ãnî cú ĩtí ngá ãzâ ãkó ãʼdô tãsĩ yã? ʼDĩî tãlâ nĩ îjí Ôvârí kô tã lâ tãsĩ.
59004003	Ngãtá õzõ nĩ ĩîjî tã gõʼdá drẽ zãâ nĩ ûsú ngá rî ʼdĩ kô rî, ʼdĩî tãlâ nĩ lẽ ãnîngá ngá rî ʼdĩ cé tã lôvókô ãníkâ ndẽlé vólé.
59004004	Nĩ nị̃ị́ kô kĩʼá nĩ rî, õzõ nĩ õlẽ ngá gólĩyî ãngó ʼá nõ ĩʼdî rî, nĩ îcá kô âʼdólé Ôvârí rî rû-lẽ-ãzí ró.
59004005	ʼDĩî tã ífí gólâ Ôvârí drí tã âtázó kĩ nĩ rî, Líndrí Tãndí íyíkâ yí drí ʼbãlé ãmâ ʼá ʼdĩ lẽ mã õrî ró zãâ tótó Ôvârí rî lẽlé rî ĩʼdî.
59004006	Gõʼdá Líndrí Tãndí íyíkâ âfẽ fãfã trá ãmâ drí gãzó dó tã gólâ lôvókô ãmâ rúʼbạ́ kâ rî drí lẽlé ãmâ drí ʼẽlé rî ʼẽlé. Búkũ Ôvârí kâ kĩ nĩ rî, "Ôvârí rĩʼá ạ̃jú-ʼbá-ãzí ró õjílã gólĩyî ạ́rú-ạ́rúwạ́ ʼbá ró gõʼdá tã íyíkâ gã ʼbá dó rî yî drí. Gõʼdá gólâ íyíkâ bê-rî rû-lẽ-ãzíyã ró õjílã gólĩyî ĩyî ífífí fẽ ʼbá gólâ zẽlé rî ʼbá yí bê." Úlị́ Mãnĩgõ 3.34
59004007	Bê trá ĩtí rî, nĩ sõ drị̃ Ôvârí zẽlé, gõʼdá nĩ gã Sãtánã dó. Gõʼdá nĩngá sĩ rî, Sãtánã âʼdô ãnî âyéʼá.
59004008	Nĩ êsê rû ãnyî Ôvârí lạ̃gạ́tị́, gõʼdá Ôvârí âʼdô kpá rû êséʼá ãnyî ãnî lạ̃gạ́tị́. Ãnî tã õnjí ʼbá, nĩ jĩ ãnî drị́ ngbángbá tã õnjí ãníkâ ʼásĩ. Ãnî rĩʼá tã ị̂sũ-ị̂sũ bê rị̃. Ĩtí rî, nĩ ʼbã tã ị̂sũ-ị̂sũ ãníkâ ãʼdô cé ãlô Ôvârí rî tãsĩ.
59004009	Nĩ ãʼdô tã ị̂sũ ró tã õnjí ãníkâ rî ʼbá yî tãsĩ. Nĩ ʼê ĩzã, nĩ ngô ãwó ĩʼdî tãlâ tã õnjí ãníkâ tãsĩ.
59004010	Nĩ sõ ãnî drị̃ Ôvârí zẽlé ngá fínyáwá ró Kúmú ândrá, nĩngá sĩ, gólâ âʼdô ãnî îngáʼá âʼdólé õjílã íyíkâ ró.
59004011	Ámâ ậdrúpị̃ yî ámâ îzó yí bê, nĩ ngô tã kô ãnî ãzí-ãzí yî rú õjílã ãzâ ʼbá yî drí. Õzõ nĩ õʼê trá ĩtí rî, nĩ ʼbã ãnî trá âdrélé tã kĩ ʼbá ró ãnî ãzí-ãzí yî drị̃ị̂ sĩ. ʼDĩî rî ʼá rî, nĩ rî ʼdĩ tã ʼbãʼbã Ôvârí kâ rî ôṇõʼá, gõʼdá nĩ rî ʼdĩ ị̂njị̃lâ kô. Tã ãníkâ bê-rî tã ʼbãʼbã ʼdî ị̂njị̃-ị̂njị̃ lâ ĩʼdî. Âʼdó kô tã ãzí-ãzí kâ rî kĩkĩ lâ ĩʼdî.
59004012	Cé rĩʼá Ôvârí ĩʼdî gólâ ʼẽ ʼbá tã-vó õjílã kâ kĩlí rî. Gólâ ĩʼdî rĩʼá cú fãfã bê õjílã pãzó, gõʼdá kpá fãfã bê lâṇõ fẽzó õjílã drí. Gõʼdá âʼdô bê ĩtí rî, nĩ kĩ tã kô ãnî ãzí-ãzí yî rú gólĩyî zị̃zị̃ sĩ õjílã õnjí ró.
59004013	Nĩ ârî drẽ, ãnî gólĩyî tã ị̂sũ ʼbá kĩ, ĩyî ãʼdô ʼẽʼá lâ õzõ sũ ʼbá ĩyî rû rî tí rî, nĩ âtâ tã trá kĩ nĩ rî, "Ãndrõ, cú ĩtí tã ãzâ ãkó, ãmâ trá nĩʼá jạ̃rị́bạ̃ rî gógó nã ʼá tólâ. Mã âʼdô rĩʼá tólâ ndrô ãlô ngá ãmákâ gĩlí gõʼdá kpá lậzị́lị́ gĩlí. Gõʼdá nĩngá sĩ, mã âʼdô âʼdóʼá cú lãfâ bê dũû."
59004014	Pạ̃tị́-pạ̃tị̃ ró, nĩ nị̃ị́ ngbá tã gólâ ʼẽ ʼbá âʼdólé ị̃drú rî kô. Ãmâ rĩrĩ õzõ ãʼdô kâtí yã? Ãmâ rĩrĩ ãngó nõ ʼá rî rĩʼá õzõ lũmvû ãmé õcĩkã kâtí ndrẽlé cé ngbãângbânõ tí, drẽ ãkpãkãʼdã drílâ ậvị̃ ãkó ĩlî ʼá rî.
59004015	Úlị́ ãmbá ʼdĩ ʼbá yî vólé drị̃ lâ ʼá, nĩ âtâ cé kĩ nĩ rî, "Õzõ Ôvârí õlẽ trá rî, áâʼdô ãmâ lôpéʼá, tãlâ mã âʼdô ró fí kpá zãâ lédrẽ-lédrẽ ró ị̃drú, gõʼdá mã âʼdô tã ãzâ nõ ʼẽʼá gõʼdá kpá nã rî ʼẽzó."
59004016	Gõʼdá nĩ rî ãnî ậrúlị́ tã gólâ ãnî drí lẽlé ʼẽlé rî tãsĩ. Ạ́rú-ạ́rúwạ́ ʼdĩ rĩʼá õnjí ró.
59004017	Õzõ nĩ ũnị̃ tã mbị̂mbị̂ ʼẽlé rî trá gõʼdá âyézó lâ ʼẽ ãkó lâ rî, ʼdĩî nĩ ʼé tã sũ ʼbá Ôvârí rî lị̃fị́ drị̃ ʼá kô rî trá.
59005001	Ãnî õjílã ngá-tị̂ dũû lẽ ʼbá rõô rî ʼbá yî, nĩ ârî drẽ tã nô. Nĩ âʼdô kpá tã ị̂sũ ạ́ngị́ bê, tãlâ tã pạ̃tị́ị̃ ró tã ạ́ngị́ âʼdô ʼẽʼá âʼdélé ãnî drị̃ị̂.
59005002	Õzõ ị̃tú tã kĩkĩ kâ rî õcâ trá rî, ngá-tị̂ ãníkâ dũû ʼdĩ ʼbá yî âʼdô rû îzãʼá ndrĩ. Ítá lânjã ãníkâ ʼdĩ ʼbá yî, édrégó âʼdô nyãʼá lâ ndrĩ. Gõʼdá lãfâ ãníkâ âʼdô lâkáʼá rû îzãlé. Nĩngá sĩ, lãfâ lâká ʼbá ʼdĩ âʼdô tã pạ̃tị́ị̃ ãníkâ âʼdáʼá nĩ. Lãfâ rî ʼdĩ âʼdô ãnî lôzãʼá õzõ lạ̃sị́ kâtí.
59005004	Nĩ nị̃ trá kĩ nĩ rî, nĩ gã trá dó drị́-ʼâ fẽlé õjílã ngá ʼẽ ʼbá ãnî drí ạ́mvú ʼá rî ʼbá yî drí. Tã ʼẽʼẽ ãníkâ îzã gólĩyî tã mbị̂mbị̂ Ôvârí kâ ʼẽ ʼbá rî trá, tãlâ gólĩyî õdrã ró bê. Ĩtí rî, gólĩyî îcá kô ãnî ậtũlị́. Gõʼdá Ôvârí íyî mbârâkã sĩ ndrĩ ârî gólĩyî gbálálá ãwó bê rî trá. Nĩ gõ nĩ rî trá cé dõ ʼá ĩʼdí bê lâ, gõʼdá cé rĩlí ãnî tã ị̂sũlị́ ĩʼdî ị̃nyạ́kú drị̃ị̂ nõngá. Gõʼdá ĩtí rî, ãnî trá õzõ kạ́bị̃lị́kị̃ ʼbõ ʼbá ʼbõʼbõ gólâ Ôvârí drí ʼẽlâ lị̃lâ rî kâtí. Ãnî trá njãâ fũlị́.
59005007	Nĩ ndrê trá kĩ nĩ rî, tã ạ́ngị́ õnjí ʼẽʼá âʼdélé ngá-tị̂ dũû ʼbá drị̃ị̂. Âʼdólé bê trá ĩtí rî, ámâ îzó yî ámâ ậdrúpị̃ yí bê, nĩ rî drẽ tị́tị́ ró fĩî ậtũ-ậtũ sĩ Yésũ rî âgõ-âgõ tẽlé. Nĩ âʼdô õzõ õjílã gólâ ngá ị̂ʼdị́ ʼbá yí drí ạ́mvú ʼá rî kâtí. Tãlâ gólâ lẽ ngá-ĩyínyâ dũû ĩʼdî, gólâ drí rĩzó zãâ ngá-ạ̃rú yí drí ậfũlị́ ạ́mvú ʼá ʼdĩ vó lâ ndrẽlé, té bũúũ ngá-ĩyínyâ ʼdĩ drí lị̂njị́zó gõzó ṇõlâ ʼbãlé ẽró ʼá.
59005008	Ĩtí rî, nĩ âdrê Ôvârí rî mbârâkã sĩ rákã fê kâtí, tãlâ Kúmú ãmákâ Yésũ trá ʼẽʼá âcálé âgõlé.
59005009	Ámâ ậdrúpị̃ yî ámâ îzó yí bê, nĩ lôzô kô rû îzã ãníkâ tãsĩ, tãlâ Ôvârí õzó lâṇõ fẽê ãnî drí. Nĩ ndrê drẽ, Yésũ tã ãmákâ lãfálâ cã ʼbá rî trá rĩʼá ãnyî âcálé âgõlé.
59005010	Ámâ ậdrúpị̃ yî ámâ îzó yí bê, tã ậngũ ʼbá gólĩyî ạ̃kû ró úlị́ Ôvârí kâ âtá ʼbá trá ãnî ạ́ʼbị́yạ́ yî drí, tã ʼẽʼẽ gólĩyíkâ rî ãâʼdâ rû ãnî drí. Gólĩyî rî trá tị́tị́ fĩî ậtũ-ậtũ sĩ ị̃tú õjílã drí rĩzó rĩʼá gólĩyî îzãlé, drílĩyî drẽ rĩzó úlị́ pẽlé Ôvârí rî võ ʼá rî sĩ.
59005011	Mã ndrê gólĩyî õjílã tã ʼẽʼẽ lâ yî drí sũlị́ Ôvârí rú rî yî ró, tãlâ gólĩyî ậtũ fĩî trá ậtũ-ậtũ. Nĩ ârî trá ãgô zị̃lị́ Yóbõ rî ậtũ fĩî ậtũ-ậtũ ị̃tú gólâ rî îzãzó rî sĩ. Gõʼdá nĩ nị̃ kpá trá kĩ nĩ rî, ạ̃dũkũ lâ sĩ Ôvârí drí ngá fẽzó gólâ drí. Ôvârí rî gógó nyãányâ lâ rĩʼá õjílã ĩzã ndrẽ ʼbá ʼî, gõʼdá kpá õjílã pã ʼbá ʼî.
59005012	Ámâ ậdrúpị̃ yî ámâ îzó yí bê, tã ạ́ngị́ bê rĩʼá nõtí. Nĩ îtrî lãtrítrí kôʼdáwá ãlôwálâ Ôvârí rî rú sĩ gõʼdá kpá rú ãzâ sĩ. Õzõ nĩ õkĩ nĩ rî ãwô rî, nĩ kĩ nĩ rî cé ãwô. Gõʼdá nĩ õkĩ nĩ rî ĩtí kôʼdáwá rî, nĩ kĩ rî cé ĩtí kôʼdáwá, tãlâ Ôvârí rî ʼálé õzó kô âdrãâ ãnî rú.
59005013	Ámâ ậdrúpị̃ yî ámâ îzó yí bê, õzõ nĩ ãʼdô trá tã ị̂sũ bê rî, nĩ ʼdê nĩ îrátã ãnî tị̂ Ôvârí drí. Õzõ ãyĩkõ ãʼdô trá ãnî cĩʼá rî, nĩ ngô lôngó Ôvârí rî lûyị́zó rî ĩʼdî.
59005014	Õzõ nĩ ãʼdô trá ngá lãzé bê rî, nĩ zị̂ drị̃-ʼbá kạ̃nị́sạ̃ kâ rî ʼbá yî ãnî ngálâ, gólĩyî ị̃ị̂nị̂ ró dõ ãnî rú tã âtâ-âtâ bê Kúmú Yésũ rî rú sĩ, gõʼdá kpá gólĩyî õʼê ró rãtáã Ôvârí drí ãnî tãsĩ.
59005015	Nĩ ʼê ĩtí, tãlâ tị̂ drílĩyî îrátãlé tã âtâ-âtâ tã lẽlẽ kâ ʼdĩ sĩ rî âʼdô ãnî rúʼbạ́ ʼbãʼá ậʼdị́lị́. Õzõ ngãtá ngá lãzé ãníkâ ʼdĩ ãʼdô tã õnjí ãníkâ tãsĩ rî, nĩ njị̃ tị̂ drị̃ lâ ʼásĩ, ãʼdô ró bê Ôvârí drí tã õnjí ãníkâ âyézó.
59005016	Tãlâ ngá lãzé rî âfílí õzõ ʼdĩî kâtí, nĩ rî zãâ rĩlí tã õnjí ãníkâ ãnî lãfálé ʼásĩ rî ângílí, gõʼdá nĩ âʼdô ró ĩzã ró. Nĩ ângî tã, gõʼdá nĩ ʼê ró rãtáã ãzí-ãzí drí ị̃tú rúʼbạ́ âgî-âgî kâ rî sĩ, tãlâ Ôvârí âʼdô tã ĩdrí dãʼá ãnî rú. Õzõ õjílã tã mbị̂ ʼbá õtírĩ íyî tị̂ îrátãâ rî, Ôvârí ʼê tã ạ́ngị́ ĩʼdî tị̂ drílâ îrátãlé ʼdĩ drị̃ lâ lôgõzó.
59005017	ʼDõvó nĩ ị̂sũ drẽ tã Ẽlíyã rî tãsĩ, gólâ cé rĩʼá õjílã mvá ʼî ãmâ drí âʼdórẽ tí. Gólâ îrátã íyî tị̂ pị̃pị̂sị́lị́ ãlô sĩ kĩ nĩ rî, "Ôzê ũʼdị̂ kô." Gõʼdá nĩngá sĩ rî, ôzê ʼdị́ kô ndrô zãlô nâ párá njị̂-kázíyá ʼá.
59005018	ʼDĩî vólé drị̃ lâ ʼásĩ rî, gólâ drí kpá tị̂ îrátãzó óʼdí kĩ nĩ rî, "Ôzê ũʼdị̂" gõʼdá ôzê drí ngãzó rĩʼá ʼdị̃lị́ cõrõ-cõrõ, ngá-ạ̃rú drí ngãzó ậfũlị́ ʼbõlã-ʼbõlã vũdrị́ sĩ ndrĩ.
59005019	Ámâ ậdrúpị̃ yî ámâ îzó yí bê, õzõ õjílã ãzâ ũkû trá lạ́tị̂ tã ányâ rî kâ drị̃ị̂ rî, nĩ ʼdê nĩ êdrẽ gólâ lạ́tị̂ tã mbị̂ rî kâ drị̃ị̂.
59005020	Ãmâ ndrĩ, mã nị̃ trá tãndí ró kĩ nĩ rî, õjílã gólâ tã õnjí ʼbá êdrẽ ʼbá lạ́tị̂ mbị̂mbị̂ rî drị̃ị̂ rî pâ gólâ ĩʼdî õdrã ʼásĩ, gõʼdá tã õnjí ãmbá ʼdĩ ʼbá yî âʼdô âyéʼá lâ. Ĩʼdî ʼdĩ.
60001001	Mâ Pétẽrõ âʼdó ʼbá lãjóʼbá Yésũ Krístõ kâ ró nõ, má îgĩ wárãgã nô nĩ ãnî gólĩyî Ôvârí drí njĩlí trá âʼdólé õjílã íyíkâ ró gõʼdá rû lâpẽ ʼbá trá rĩlí õjílã ãwã ró ʼbạ̃drị̃ Pónĩtõ kâ ʼá, Gãlãtíyã kâ ʼá, Kãpãdõsíyã kâ ʼá, Ásĩyã kâ ʼá gõʼdá kpá Bĩtĩníyã kâ ʼá rî ʼbá yî drí.
60001002	Ạ̃kú ró, ãmâ átá Ôvârí ị̂sũ tã trá ãnî njĩzó âʼdólé õjílã íyî nyãányâ kâ ró Líndrí Tãndí íyíkâ sĩ, tãlâ nĩ õrô ró Yésũ Krístõ bê, gõʼdá gólâ ãâyê ró ãnî bê tã õnjí ãníkâ ʼásĩ tãlâ õdrã Yésũ Krístõ kâ ãnî võ ʼá rî sĩ. Ôvârí õrî zãâ õrẽ fẽlé tã ạ̃ʼdị́ bê ãnî drí ãmbá.
60001003	Mã lûyị̂ Ôvârí tíbê âʼdó ʼbá Kúmú ãmákâ Yésũ Krístõ rî átá ró rî, tãlâ gólâ pị̃pị̂sị́lị́ mvẽêmvê bê ãmâ tãsĩ. Ĩtí rî, gólâ ʼbã trá ãmâ tị̃lị́ zãlô óʼdí gólâ rî mvá ró. ʼDĩî rî ʼbã ãmâ trá lị̃fị́ ʼbãlé drị́-ʼâ gólâ Ôvârí drí ʼẽʼá fẽlâ ãmâ drí rî drị̃ị̂, tãlâ Yésũ Krístõ ngâ trá õdrã ʼásĩ.
60001004	Gõʼdá Ôvârí rĩʼá drị́-ʼâ ʼdĩ vó lâ ndrẽʼá ãnî drí ûrú ʼá tólâ. Tã rî ʼdĩ îcá kô ṇãlé ngãtá rû îzãlé ngãtá ndẽlé.
60001005	Tã lẽlẽ ãníkâ drí rî, gõʼdá Ôvârí âʼdô ãnî lôkíʼá mbârâkã ãmbá íyíkâ sĩ bũúũ kậyị̂ gólâ drí ãnî pãzó rĩlí yí bê ạ̃dũkũ ãkó rî ʼá. ʼDĩî rî âʼdô ʼbãʼá kậyị̂ ạ̃dũkũ ãngó nõ kâ rî sĩ.
60001006	Gõʼdá ĩtí rî, nĩ âʼdô ãyĩkõ ró tã ʼdî ʼbá yî tãsĩ, gbõ lé nĩ ãʼdô tã ị̂sũ ró lâṇõ gólâ ãnî drí rĩʼá ûsúlâ rî ʼbá yî tãsĩ rî, lâṇõ ʼdî âʼdô ãnî ʼẽʼá cé kậyị̂ dã sĩ.
60001007	Gõʼdá lâṇõ ʼdî ʼdê ãnî drị̃ị̂ ʼdĩ rî, ãʼdô ró bê tã lẽlẽ ãníkâ Ôvârí ʼá rî ûjũlị́, tãlâ nĩ ãʼdô ró bê gạ́gạ́ õzõ rákã fê kâtí. Tã lẽlẽ ãníkâ áâʼdô ûjũʼá lâ zãlô lạ̃sị́ lâṇõ kâ sĩ, rĩʼá õzõ dáãbõ ʼbãrẽ té zãlô lạ̃sị́ ʼá, tãlâ õnjí lâ õvê ró bê vólé rî kâtí. Gõʼdá tã lẽlẽ ãníkâ Ôvârí ʼá rî, ãmbã lâ gạ̃rạ̃ dáãbõ drị̃ị̂ sĩ. Nĩ ậtũ ãnî fĩî, gõʼdá Ôvârí âʼdô ãnî lûyị́ʼá kĩ nĩ rî, nĩ ʼê trá dódó, gõʼdá gólâ âʼdô lậnjị̃ ʼbãʼá ãnî rú kậyị̂ gólâ Yésũ drí ʼẽzó âgõlé ãngó nõ ʼá rî sĩ.
60001008	Gbõ lé nĩ õndrê Yésũ ãnî lị̃fị́ nyãányâ sĩ kô rî, nĩ lẽ gólâ trá, gõʼdá nĩ ʼbã tã ị̂sũ ãníkâ trá nyé gólâ drị̃ị̂. Ĩtí rî, ngbãângbânõ rî, ãnî gõʼdá trá ãyĩkõ ãmbá gólâ tíbê îcálé tã lâ âtálé kô rî bê.
60001009	Drị́-ʼâ tã lẽlẽ ãníkâ gólâ ʼá rî kâ rî âʼdô ʼbãʼá lédrẽ-lédrẽ ạ̃dũkũ ãkó rî ĩʼdî.
60001010	Tã Ôvârí drí õjílã íyíkâ pãzó rî tãsĩ rî, tã ậngũ ʼbá Ôvârí kâ ʼdĩ ʼbá yî âtâ tã lâ trá ạ̃kû ró. Tã ãmbá ʼdĩ tãsĩ rî, tã rî ʼdĩ ʼê rû trá ãmâ lị̃fị́ ʼá, tã gólâ drílĩyî rĩzó úlị́ Ôvârí kâ ʼdĩ zị̃lị́ mãnísĩ ndrĩ,
60001011	tãlâ yĩ ũnị̃ ró lạ́tị̂ ʼdíyî pãpã Ôvârí kâ ʼdĩ bê, gõʼdá kpá kậyị̂ lâ ãâʼdô ʼbãʼá ángô tú yã rî. Gõʼdá gólĩyî nị̃ị́ ĩyî ífí lâ kô, gõʼdá Líndrí Tãndí Krístõ kâ bê gólĩyî ʼá lâṇõ gólâ tíbê ʼẽ ʼbá Yésũ rî ʼẽlé ị̃zạ́tú rî âʼdálé, gõʼdá kpá ị̂njị̃-ị̂njị̃ Ôvârí drí ʼẽzó Yésũ rî ị̂njị̃lị́ gólâ rî ʼbãʼbã sĩ õjílã drị̃lị́ ndrĩ rî bê.
60001012	Gõʼdá Ôvârí âʼdâ tã kpá tã ậngũ ʼbá ʼdĩ ʼbá yî drí kĩ, tã gólâ gólĩyî drí ậngũlị́ tã ʼdíyî pãpã kâ ʼdĩ tãsĩ rî, îcá kô rû ʼẽlé kậyị̂ gólĩyíkâ rî ʼá. Bê-rî tã ʼdî ʼê rû gõʼdá trá kậyị̂ ãníkâ rî ʼá. Ngbãângbânõ rî, nĩ ârî tã âtî-âtî tãndí trá õjílã gólĩyî rĩ ʼbá ĩyî pẽlâ ãnî drí mbârâkã Líndrí Tãndí gólâ tíbê Ôvârí drí âjólé ûrú lésĩ rî kâ sĩ rî tị́ sĩ. Ĩtí rî, gõʼdá nĩ nị̃ tã ạ́ngị́ ngá pãpã kâ gólĩyî mãlãyíkã Ôvârí kâ drí kpá lẽlé rõô lị̃fị́ ʼbãlé nị̃lâ rî yî trá.
60001013	Ĩtí rî, tã ʼdî ʼbá yî tãsĩ rî, ʼdõvó nĩ rî lị̃fị́ lõmbâ sĩ, nĩ rî njãâ tã Ôvârí kâ rî ʼẽlé. Nĩ ʼbã ãnî lị̃fị́ cé drị́-ʼâ Ôvârí drí ʼẽʼá fẽlâ ãnî drí kậyị̂ gólâ drí ʼẽzó Yésũ rî âʼdálé ʼdíyî pã ʼbá ró õjílã drí rî drị̃ị̂.
60001014	Ãnî Ôvârí rî mvá yî ĩʼdî, nĩ rî zãâ tã gólĩyî Ôvârí drí lẽlé rî yî ʼẽlé ĩʼdî. Nĩ lôgõ ãnî nyãányâ kô ngá gólĩyî õnjî-õnjî ãnî drí rĩʼá ʼẽlâ drẽ ãkpã nĩ nị̃ị́ Ôvârí kô rî yî ʼẽlé.
60001015	Bê-rî, nĩ rî gõʼdá zãâ tã tãndí ʼẽlé ĩʼdî, nĩ jâ ãnî vólé tã gólĩyî õnjî-õnjî rî yî rú sĩ nyé õzõ Ôvârí gólâ ãnî njĩ ʼbá âʼdólé õjílã íyíkâ ró ʼdĩ kâtí.
60001016	Ôvârí kĩ, "Nĩ rî zãâ tã tãndí mbị̂ rî ʼẽlé ĩʼdî kárá, gõʼdá ãnî jãlé vólé tã õnjî-õnjî rî yî rú sĩ, tãlâ má rî zãâ tã tãndí mbị̂ rî ʼẽlé ĩʼdî kárá."
60001017	Nĩ ârî drẽ, Ôvârí ãnî átá gólâ tíbê ãnî drí rĩzó rãtáã ʼẽlé drílâ rî, rî kpá tã-vó õjílã kâ kĩlí ndrĩ ʼdó lạ́tị̂ ãlô ʼásĩ. Õzõ ãʼdô gõʼdá trá ĩtí rî, ʼdõvó ãnî drí rĩlí õzõ õjílã ũmú ró ãngó nõ drị̃ị̂ rî kâtí, ʼdĩî gõʼdá nĩ rî zãâ rĩʼá Ôvârí rî rõlé.
60001018	Nĩ ndrê drẽ, Ôvârí tĩ ãnî drị̃ trá âʼdólé drị̃-bạ́lạ́yị̂ ró lãʼbí tíbê ãnî ạ́ʼbị́yạ́ yî drí ʼdãlé ãnî drí rî ʼásĩ, lãʼbí gólĩyî îcá ʼbá ãnî pãlé kô rî. Gõʼdá gólâ tĩ ãnî drị̃ ʼdî âʼdó kô ngá gólâ tãkó õzõ lãfâ kâtí rî sĩ.
60001019	Lâgî ãnî drị̃ tĩzó rî lậvũ trá kôrô. Gólâ tĩ ãnî drị̃ Yésũ rî õdrã sĩ. Úlị̂ Yésũ gólâ tíbê tã õnjí ãkó rî õzõ kạ́bị̃lị́kị̃ drị̃ tĩtĩ kâ gólâ tãndí ró lĩsí ãkó gõʼdá kpá ạ̃lị́bị́ ãkó yí rú rî kâtí.
60001020	Ạ̃kû ró, drẽ ãkpãkãʼdã Ôvârí ʼbãá ãngó nõ kô rî, gólâ njĩ Yésũ trá âʼdólé drị̃ tĩ ʼbá ãmákâ ró. Gõʼdá ngbãângbânõ kậyị̂ ạ̃dũkũ nô ʼá rî, Yésũ âcâ trá ãngó nõ ʼá ãnî pãlé.
60001021	Gõʼdá Yésũ Krístõ sĩ, nĩ lẽ tã trá Ôvârí ʼá. Gõʼdá tãlâ Ôvârí îngâ Yésũ trá õdrã ʼásĩ gõʼdá kpá ʼbãlé ãmbá ró ngá ndrĩ drị̃lị́, ĩtí rî, nĩ ʼbã ãnî lị̃fị́ cé Ôvârí drị̃ị̂, gõʼdá nĩ lẽ tã kpá cé gólâ ʼá ĩʼdî.
60001022	Ĩtí rî, ãnî drí ãnî ãzí-ãzí yî lẽlé pị̃pị̂sị́lị́ ãlô sĩ õzõ ãnî ậdrúpị̃ yí kâtí. Nĩ âʼdô îcáʼá ʼẽlâ ĩtí, tãlâ nĩ lẽ tã trá tã âtî-âtî tãndí Yésũ rî tãsĩ nô ʼá pạ̃tị́ị̃ ró, gõʼdá nĩ jâ rĩrĩ ãníkâ rî trá tã õnjí ʼásĩ, gõʼdá krístõ ʼbá ãzí lẽlé ĩʼdî.
60001023	Ãnî drí ãnî ãzí-ãzí yî lẽlé gạ̃rạ̃, tãlâ útị̂ ãnî gõʼdá trá óʼdí Ôvârí rî mvá yî ró. Lédrẽ-lédrẽ óʼdí gólâ ãnî drí âʼdózó ĩʼdí bê lâ ʼdĩ âʼdó ãnî átá yî ngãtá ândré yî ngá lésĩ rî ĩʼdî kô, tãlâ lédrẽ-lédrẽ ãnî átá yî ngãtá ândré yî ngá lésĩ rî âʼdô rû ndẽʼá õdrã sĩ. Gõʼdá ĩtí rî, lédrẽ-lédrẽ óʼdí ʼdĩ âʼdô ʼbãʼá zãâ gbạ́dú ạ̃dũkũ ãkó, tãlâ útị̂ ãnî gõʼdá trá óʼdí ró úlị́ Ôvârí kâ gólâ ʼẽ ʼbá rĩlí zãâ gbạ́dú ạ̃dũkũ ãkó rî sĩ.
60001024	Tã ậngũ ʼbá Ĩsáyã drí tã âtázó ĩtí, kĩ nĩ rî, "Õjílã mvá ndrĩ tã gólĩyíkâ rî yí bê rî rĩʼá õzõ õmã kâtí gõʼdá fõô lâ bê. Fõô ʼdĩ ʼbá yî rĩʼá sũsũ ró. Gõʼdá drílĩyî ʼĩzó õmã ʼdî ʼbá yí bê gõʼdá drãlé ngbá vólé ʼwãâ.
60001025	Gõʼdá úlị́ Ôvârí kâ rî íyíkâ zãâ gbạ́dú ạ̃dũkũ ãkó." Ĩsáyã 40.6-8 Úlị́ Ôvârí kâ ʼdĩ rî rĩʼá tã âtî-âtî tãndí Yésũ rî tãsĩ pẽlé ãnî drí rî ĩʼdî.
60002001	Gõʼdá âʼdô bê trá ĩtí rî, nĩ âyê tã õnjí tíbê ãnî drí rĩʼá ʼẽlâ rî ʼbá yî. Nĩ âyê õnjõ. Nĩ âyê tã ʼẽʼẽ ãndõtô kâtí rî, nĩ âyê âgî-âgî õjílã rú, nĩ âyê õjílã ãzí ʼdãʼdã.
60002002	Tã ʼdî ʼbá yî võ lâ ʼá ndrĩ rî, ãnî drí âʼdólé tótó úlị́ Ôvârí kâ rî lôvó lâ bê ãnî ʼá dũû, rĩʼá ârílâ õzõ mvá õdé drí ʼbãlé ândrê lâ rî bã lị̃mvû lôvó bê dũû rî kâtí. Úlị́ tãndí Ôvârí kâ ʼẽ ʼbá ãnî ʼbãlé âʼdólé mbârâkã bê gõʼdá kpá ʼẽ ʼbá ãnî pãlé tã õnjí ãníkâ ʼásĩ rî ĩʼdî.
60002003	Ãnî, nĩ ûsû tã lânjã Kúmú ãmákâ rî kâ trá.
60002004	Gõʼdá nĩ ậsị̂ ãnyî Kúmú ãmákâ Yésũ Krístõ lạ̃gạ́tị́. Gólâ õzõ jó ậjû gólâ jó ạ́ngị́ Ôvârí kâ ʼá rî kâtí. Õjílã ãngó nõ drị̃ị̂ rî ʼbá yî gã gólâ trá dó, gõʼdá tákõ gólâ íyîngá ĩʼdî tíbê Ôvârí drí njĩlí trá ạ̃kû ró tã lâ drí lâzélé kôrô rî ĩʼdî.
60002005	Gõʼdá nĩ âʼdô kpá õzõ lãré jó kâ kâtí. Ôvârí lẽ ãnî âtrõlé êʼbélé kpãkã ãlô jó ạ́ngị́ íyíkâ ʼdị̃zó ĩʼdî sĩ lâ. Gõʼdá kpá nĩ ị̂ʼbũ ró rû bê yí drí õzõ drị̃-ʼbá íyî nyãányâ kâ ró rî jó íyíkâ ʼá rî kâtí, rĩ ʼbá gólâ rî lûyị́lị́ gõʼdá kpá tã tãndí ʼẽlé gólâ drí ngá fẽfẽ gólâ tíbê gólâ rî ʼbã ʼbá ãyĩkõ ró rî fẽlé gólâ drí tãlâ Yésũ Krístõ sĩ rî.
60002006	Ôvârí âtâ tã Yésũ rî tãsĩ rî trá búkũ íyíkâ ʼá ạ̃kû ró kĩ, "Nĩ ndrê drẽ, má njĩ jó ậjû tãndí tã lâ drí lâzélé kôrô rî trá ʼbãlé õjílã ámákâ lãfálé jó ạ́ngị́ ámákâ ʼá Yẽrõsãlémã ʼá. Jó ậjû rî gógó ʼdĩ tã lâ drí lâzélé kôrô jó ạ́ngị́ ámákâ ʼdị̃zó ĩʼdî sĩ lâ rî ĩʼdî. Õjílã tíbê tã lẽ ʼbá trá gólâ ʼá rî âʼdô ʼbãʼá ãyĩkõ ró. Lâṇõ ûsú gólĩyî kô ãlôlâ." Ĩsáyã 28.16
60002007	Ĩtí rî, ãnî gólĩyî tíbê tã lẽ ʼbá trá gólâ ʼá rî, gólâ rî tã âʼdô lâzéʼá ãnî rú kôrô. Gõʼdá gólĩyî tã lẽ ʼbá gólâ ʼá kô rî, âʼdô ĩyî lâṇõ ûsúʼá gólâ rî tãsĩ. Úlị́ Ôvârí kâ vó ró, Ôvârí kĩ, "Ậjû jó kâ tíbê jó ʼdị̃ ʼbá yî drí gãlé dó rî, âcâ gõʼdá trá ậjû gólâ tã lâ drí lâzélé kôrô jó ạ́ngị́ ámákâ ʼdị̃zó rî ró." Lôngó 118.22
60002008	Gõʼdá úlị́ Ôvârí kâ âtâ kpá kĩ, "Ậjû ãlô-ãlô ʼdĩ âʼdô õjílã pá sị̃ʼá kpá nĩ drílĩyî ʼdẽzó vũdrị́." Ĩsáyã 8.14 Gólĩyî ʼdê vũdrị́, tãlâ gólĩyî lẽé úlị́ Ôvârí kâ ârílí kô rî drí. Ĩtí rî, gólĩyî âʼdô lâṇõ gólâ Ôvârí drí ʼbãlé trá fẽlé gólĩyî drí ạ̃kû ró rî ûsúʼá.
60002009	Gõʼdá ãnî tãsĩ rî, ãnî õjílã tíbê Ôvârí drí njĩlí trá âʼdólé õjílã íyíkâ ró rî yî ĩʼdî. Nĩ âʼdô trá ãnyî Ôvârí bê kárá ũrị̃ ãkó drị̃-ʼbá ró. Ãnî rĩʼá õjílã Ôvârí drí ʼbãlé drị̃-ʼbá ró kũmũ gólâkâ zẽlé rî ʼbá yî ĩʼdî. Gõʼdá ãnî rĩʼá gólâkâ ífífí lâ ró rî yî ĩʼdî. Ôvârí ʼê tã ʼdî ĩtí ʼdĩ rî, tãlâ nĩ âtâ ró tã gólĩyî ãmbá yí drí ʼẽlé ãnî drí ʼdĩ bê õjílã drí ndrĩ. Ôvârí ĩʼdî kpá tíbê ãnî ậzị́ ʼbá ânĩlí vólé kũmũ Sãtánã kâ ị́nị́rị́kúwạ́ kâ ʼásĩ ânĩlí kũmũ íyíkâ võ îʼĩ-îʼĩ ʼá sũsũ ró rî ʼá nõ. Búkũ Ôvârí kâ âtâ tã trá kĩ,
60002010	"Drẽ ãkpãkãʼdã sị́sị́ rî, nĩ âʼdó kô õjílã Ôvârí kâ ĩʼdî, gõʼdá ngbãângbânõ rî, ãnî gõʼdá trá õjílã Ôvârí kâ ĩʼdî. Drẽ ãkpãkãʼdã sị́sị́ rî, nĩ nị̃ị́ drẽ Ôvârí rî pị̃pị̂sị́lị́ ạ̃ʼdị́ kô, Gõʼdá ngbãângbânõ rî, gólâ rî ʼâ ậʼdị̂ trá ãnî rú ãmbá, gõʼdá âyê tã õnjí ãníkâ trá." Õséyã 1.9-10
60002011	Ámâ rû-lẽ-ãzíyã yî, nĩ rî rĩlí ãngó nõ ʼá õzõ õjílã ũmú ró ânĩ ʼbá ânĩ rĩlí tãkõ ʼẽ ʼbá lậvũlị́ kôrô lậvũ rî yî kâtí. Ĩtí rî, má lôʼbã rúʼbạ́ ãnî rú lôvó gólâ ãnî rúʼbạ́ kâ rĩ ʼbá ãnî ʼbãlé tã õnjí ʼẽlé ʼdĩ gãlé dó, tãlâ lôvó gólâ rúʼbạ́ kâ ʼdĩ rî íyíkâ ị̃tú vósĩ cé zãâ rĩʼá rû fũlị́ ãnî ífífí rú.
60002012	Nĩ rî zãâ rĩʼá tã tãndí ʼẽlé ĩʼdî, õzõ nĩ ãʼdô trá rĩʼá õjílã gólĩyî Ôvârí rî nị̃ ʼbá kô ʼdĩ ʼbá yî lãfálé rî. Gbõ lé gólĩyî õrî tã ngõlé ãnî rú kĩ, nĩ õʼê tã õnjí trá rî, gõʼdá gólĩyî âʼdô ãnî ndrẽʼá gbõ zãâ rĩʼá tã tãndí ʼẽʼá ĩʼdî. Gõʼdá ĩtí rî, gbõ gólĩyî drí drị̃ âdĩzó tã õnjí âyélé gõzó tã tãndí ʼẽlé ĩʼdî Ôvârí rî lûyị̂-lûyị̂ bê kậyị̂ gólâ Yésũ drí ânĩzó tã-vó õjílã kâ kĩlí rî sĩ.
60002013	Nĩ ʼbã ãnî nyãányâ rĩlí õjílã gólĩyî ʼbãlé ãnî drị̃lị́ rî yî zẽlé, õzõ ãʼdô kúmú gólâ kúmú ãmbá drí drị́-ãcê fẽzó drílâ rî ĩʼdî rî. Nĩ ʼê ĩtí, ãʼdô ró bê Kúmú ãmákâ Yésũ Krístõ rî ị̂njị̃zó. Ngãtá ãʼdô gõʼdá kúmú drị́-ãcê bê jạ̃rị́bạ̃ ạ́ngị́ ãníkâ drị̃lị́ rî ĩʼdî yã rî, nĩ ị̂njị̃ gólâ kpá tã kĩ ʼbá ró, tãlâ lôsĩ gólĩyíkâ rĩʼá tã-vó õjílã kâ kĩlí, lâṇõ fẽlé gólĩyî tã õnjí ʼẽ ʼbá trá rî yî drí gõʼdá gólĩyî tã tãndí ʼẽ ʼbá rî yî lûyị́lị́.
60002015	Gõʼdá Ôvârí lẽ zãâ ãnî drí rĩlí tã tãndí ʼẽlé ĩʼdî, tãlâ tã tãndí ãnî drí rĩʼá ʼẽlâ ʼdĩ ʼbá yî õʼbã ró õjílã gólĩyî tã nị̃ ãkó lé ʼbá ró, rĩ ʼbá ĩyî tã ngõlé ãnî rú ʼdĩ ʼbá yí bê, tã ngõngõ ĩyíkâ ãnî rú ʼdĩ ʼbá yî âyélé vólé.
60002016	Nĩ rî gõʼdá õzõ õjílã gólĩyî rĩ ʼbá drị̃-bạ́lạ́yị̂ ró rî ʼbá yí kâtí. Gõʼdá drị̃-bạ́lạ́yị̂ ãníkâ ʼdĩ, nĩ ị̂sũ kô kĩ, ãâʼdô ãnî drí tã õnjí ʼẽzó, gõʼdá ãnî drí rĩlí õzõ rû ị̂ʼbũ ʼbá Ôvârí kâ rî ʼbá yí kâtí.
60002017	Nĩ ị̂njị̃ õjílã ndrĩ, nĩ lẽ ãnî ãzí-ãzí yî krístõ ʼbá ró rî yî ndrĩ. Nĩ rô Ôvârí, gõʼdá nĩ ị̂njị̃ kpá kúmú ãmbá ãníkâ rî yî.
60002018	Ãnî gólĩyî rû ị̂ʼbũ ʼbá ró rî, nĩ fẽ ãnî nyãányâ nyé ãnî lị́pị̂ yî ị̂njị̃lị́ pị̃pị̂sị́lị́ ãlô sĩ gõʼdá kpá tã gólĩyî drí lẽlé ãnî drí ʼẽlé rî yî ʼẽlé. Õzõ ãnî lị́pị̂ yî ãʼdô õjílã tãndí ʼî rî, nĩ ị̂njị̃ gólĩyî, gõʼdá gbõ lé gólĩyî ãʼdô õjílã õnjí ʼî, õrî ĩyî lâṇõ fẽlé ãnî drí rõô rî, nĩ ậtũ ãnî fĩî ị̃nị́nị̂ ró lâṇõ ʼdî njị̃rị̃ ʼâ, tãlâ nĩ nị̃ rĩrĩ gólâ Ôvârí drí lẽlé ãnî drí rĩzó ʼá lâ ʼá rî yî trá.
60002019	Gõʼdá nĩ õʼê trá ĩtí rî, Ôvârí âʼdô õrẽ fẽʼá ãnî drí rĩrĩ tãndí ãníkâ ʼdĩ tãsĩ.
60002020	Gõʼdá õzõ óõfẽ lâṇõ trá ãnî drí tã õnjí ãnî drí ʼẽlé rî tãsĩ rî, gõʼdá nĩ ʼê lómbé-lómbéwá kô fĩî ãnî drí ậtũlị́ lâṇõ ʼdî njị̃zó ʼdĩ tãsĩ. Ĩtí rî, gõʼdá óõfẽ lâṇõ ãnî drí cú ĩtí ãnî drí tã õnjí ʼẽ ãkó rî, õzõ nĩ ạ̃ậtũ fĩî trá lâṇõ rî ʼdĩ njị̃rị̃ ʼá rî, gõʼdá Ôvârí âʼdô ʼbãʼá ãní bê ãyĩkõ ró ãmbá.
60002021	Ôvârí ʼbã ãnî trá lâṇõ ûsúlị́ ĩtí ʼdĩ rî, tãlâ Yésũ Krístõ njị̃ lâṇõ kpá trá rõô ãngó nõ ʼá ãmâ pãrẽ ʼá rî drí. Lâṇõ gólâ Yésũ Krístõ drí njị̃lị́ ʼdĩ rî, rĩʼá tã âʼdâ ʼî ãmâ drí ʼẽlé ĩʼdî.
60002022	Nĩ ârî drẽ tã úlị́ Ôvârí kâ drí âtálé Yésũ rî tãsĩ rî kĩ, "Gólâ ʼé tã õnjí ãzãkã ãlôwálâ kó kô. Áârí gólâ kpá õnjõ âtárẽ ʼá kô." Ĩsáyã 53.9
60002023	Ĩtí rî, gõʼdá óʼdâ gólâ bê rî, gólâ lôgõó lãʼdá ʼdĩ võ lâ kpá kô. Gõʼdá õjílã fẽ lâṇõ bê gólâ drí rõô rî, gólâ lôgõó lâṇõ ʼdî võ lâ gólĩyî drí kpá kô, gólâ fẽ bê-rî íyî nyãányâ ĩʼdî Ôvârí drị́gạ́, gólâ tíbê ʼẽ ʼbá tã-vó íyíkâ kĩlí mbị̂ rî drí.
60002024	Gõʼdá íîpâ gólâ rî rúʼbạ́ bê fê lậlị̂-lậlị̂ drị̃ị̂ tã õnjí ãmákâ tãsĩ rî, gólâ drí tã õnjí ãmákâ trõzó ndrĩ yí rú. Gólâ ʼê tã ʼdî ĩtí ʼdĩ rî, ãʼdô ró bê ãmâ ʼbãlé drị̃-bạ́lạ́yị̂ ró mbârâkã tã õnjí kâ ʼásĩ, gõʼdá kpá mã õrî ró bê tã mbị̂ ʼbá ró Ôvârí rî lị̃fị́ drị̃ ʼá. Lâṇõ Yésũ Krístõ kâ ʼdĩ pâ ãmâ nĩ.
60002025	Sị́sị́ rî, ãnî gõʼdá õzõ kạ́bị̃lị́kị̃ gólĩyî ậvị̃ ʼbá trá õmã ʼá rî ʼbá yí kâtí, gõʼdá ngbãângbânõ rî, Yésũ Krístõ ậdrị̃ ãnî trá lôgõlé pávó ʼá íyî vó bẽlé ĩʼdî lôkí ʼbá ró. Gólâ gõʼdá trá ĩʼdî ʼẽ ʼbá ãnî vó ndrẽlé kạ́bị̃lị́kị̃ íyíkâ rî ʼbá yî ró rî.
60003001	Gõʼdá kpá ĩtí, ãnî õkó, nĩ fẽ ãnî nyãányâ nyé ãnî ágó yî ị̂njị̃lị́. Nĩ ʼê ĩtí, õzõ gbõ lé ãnî ágó ãzâ ʼbá yî õlẽ ĩyî tã Ôvârí ʼá kô rî. Õzõ óõndrê rĩrĩ tãndí ãníkâ ʼdĩ trá rî, gbõ gólĩyî drí kpá rû jãzó tã lẽlé Ôvârí ʼá rĩrĩ tãndí ãníkâ ʼdĩ tãsĩ. Îcá kô ãnî drí gólĩyî jãzó tã tãndí ʼẽlé cé úlị́ ãnî drí âtálé gólĩyî drí rî ʼbá yî sĩ. Tã tãndí ʼẽʼẽ lûʼû gạ̃rạ̃ úlị́ âtâ-âtâ drị̃ị̂ sĩ.
60003002	Tãlâ gólĩyî õndrê ró ĩyî lạ́tị̂ tãndí ãnî drí rĩzó gólĩyî ị̂njị̃lị́ ʼdĩ bê, gõʼdá gbõ gólĩyî drí Ôvârí rî ị̂njị̃zó lạ́tị̂ ãníkâ ʼdĩ ʼásĩ.
60003003	Nĩ rî kô ngá gólĩyî ãnî rúʼbạ́ ʼbã ʼbá âʼdólé sũsũ ró rî ʼẽlé. Nĩ rî kô rĩʼá ãnî drị̃-ʼbí ômbélé lạ́tị̂ ngĩî ãzâ ʼbá yî ʼásĩ, ãʼdô ró bê sũzó ĩʼdî sĩ lâ, gõʼdá nĩ îzã ậdị̂ ãníkâ kô ngá gólĩyî lôʼĩlí rúʼbạ́ ʼásĩ sũzó rî yî drị̃ị̂, gõʼdá kpá ítá tãndí sõlé sũzó ʼdĩ ʼbá yí bê. Ngá gólĩyî ãnî drí sũzó rî âʼdó ngá ʼdĩ ʼbá yî ĩʼdî kô.
60003004	Bê-rî nĩ ûjũ mbârâkã ãníkâ rî sĩ ndrĩ âʼdólé tã tãndí ʼẽlé ĩʼdî, gõʼdá kpá rĩlí mãnísĩ ró, gõʼdá kpá pị̃pị̂sị́lị́ ạ̃ʼdị́ bê. ʼDĩî rî âʼdô ãnî ʼbãʼá âʼdólé sũsũ ró Ôvârí rî lị̃fị́ drị̃ ʼá. ʼDĩî rĩʼá sũsũ gólâ îcá ʼbá kô ndẽlé rî ĩʼdî.
60003005	Gõʼdá kpá ĩtí, ãmâ dẽdé yî ạ̃kû ró ndrĩ tíbê tã lẽ ʼbá ĩyî Ôvârí ʼá nã ʼbá yî ʼê ĩyî kpá trá ĩtí. Gólĩyî ʼbã ĩyî nyãányâ âʼdólé sũsũ ró ĩyî fẽfẽ sĩ ndrĩ ĩyî ágó yî ị̂njị̃lị́.
60003006	Sárã rî nyãányâ trá ĩtí. Gólâ ị̂njị̃ íyî ágó Ãbãrãyámã trá gõʼdá zị̂ íyî ágó Ãbãrãyámã íyî lị́pị̂ ró. Gõʼdá õzõ nĩ õʼê kpá trá õzõ Sárã kâ ʼdĩ tí tã mbị̂ ʼẽlé ĩʼdî, gõʼdá ũrị̃ ʼé ãnî gõʼdá kpá kô rî. Tã ʼẽʼẽ ãníkâ ʼdĩ âʼdô âʼdáʼá lâ kĩ, ãnî gõʼdá trá Sárã rî ózõwá yî ĩʼdî õzõ kpálé ãnî ãʼdô õrĩ Yúdạ̃ yí kâ ʼásĩ kô rî.
60003007	Gõʼdá ãnî gólĩyî ágó ró rî ʼbá yî drí rî, nĩ rî kpá tãndí ró ãnî õkó yí bê. Nĩ ndrê gólĩyî ĩzã bê, gõʼdá âʼdólé gólĩyî vó ndrẽlé tãndí ró rĩlí lôvó ngá lẽlẽ kâ ágó yí kâ õkó bê rî sĩ. Nĩ ị̂njị̃ gólĩyî, tãlâ ãnî fãfã gạ̃rạ̃ gólĩyî drị̃ị̂ sĩ. Gõʼdá nĩ ị̂njị̃ gólĩyî kpá, tãlâ nĩ âʼdô lédrẽ-lédrẽ ạ̃dũkũ ãkó rî ûsúʼá ʼdó kpãkã ãlô gólĩyí bê Ôvârí drị́gạ́ sĩ. Õzõ ãnî ágó nĩ õʼê trá ĩtí ãnî õkó yî drí rî, Ôvârí âʼdô rãtáã ãníkâ âríʼá.
60003008	Ạ̃dũkũ lâ ró rî, nĩ rî zãâ rĩlí pị̃pị̂sị́lị́ ạ̃ʼdị́ sĩ ãnî lãfálé ʼásĩ. Nĩ rî ngá ãlô ró. Nĩ ndrê ĩzã ãnî ãzí-ãzí yí kâ bê, nĩ lẽ ãnî ãzí-ãzí yî, nĩ âʼdô ạ̃ʼdị́ ró ãnî ãzí-ãzí yî drí. Nĩ ʼbã ãnî nyãányâ kô âʼdólé gạ̃rạ̃ ãnî ãzí-ãzí yî drị̃ị̂ sĩ.
60003009	Gõʼdá õzõ ãnî ãzí-ãzí yî õʼê tã õnjí trá ãnî drí rî, nĩ lôgõ tã õnjí ʼdĩ võ lâ gólĩyî drí kô. Gõʼdá õzõ óõʼdâ ãnî rî, nĩ lôgõ lãʼdá ʼdĩ võ lâ kô lãʼdá sĩ. Bê-rî nĩ îjî Ôvârí ĩʼdî õrẽ fẽlé õjílã ãnî ʼdã ʼbá ʼdĩ ʼbá yî drí. Tãlâ ʼdĩî tã gólâ Ôvârí drí ãnî njĩzó õjílã íyíkâ ró ʼẽlâ rî ĩʼdî. Gõʼdá gólâ âʼdô kpá õrẽ fẽʼá ãnî drí, õzõ nĩ õfẽ õrẽ trá õjílã ãzí drí rî.
60003010	ʼDĩî nyé õzõ îgĩlí trá búkũ Ôvârí kâ ʼá rî tí kĩ, "Õzõ õjílã ãzâ õlẽ âʼdólé ãyĩkõ ró ãngó nõ ʼá gõʼdá kpá ngá tãndí ûsúlị́ rî, õjílã rî gógó ʼdĩ ãâtâ úlị́ õnjí kô õjílã ãzí rú, gõʼdá gólâ ãâdô õnjõ kpá kô õjílã ãzí rú.
60003011	Gólâ ãâyê tã õnjí ndrĩ gõʼdá rĩzó tã tãndí rî ʼbá yî ʼẽlé ĩʼdî. Gólâ ũûjũ ị̃tú vósĩ cé rĩlí ʼâ ạ̃ʼdị́ sĩ ãzí-ãzí lâ yí bê.
60003012	Gólâ õʼê tã ʼdî ʼbá yî ĩtí, tãlâ Ôvârí rî õjílã tã mbị̂ ʼbá vó ndrẽlé gõʼdá kpá rãtáã gólĩyíkâ ârílí. Gõʼdá Ôvârí rî íyíkâ íyî ũgúlị́ jãlé jã õjílã rĩ ʼbá tã õnjí ʼẽlé rî yî drí." Lôngó 34.12-16
60003013	Õzõ gõʼdá nĩ õrî trá rĩʼá tã tãndí rî ʼẽlé ĩʼdî rî, ngá gólâ ʼẽ ʼbá íyíkâ gõʼdá kó ãnî dõlé rî ãʼdô ʼî yã?
60003014	Gõʼdá õzõ gbõ lé õjílã ãzâ ʼbá yî õfẽ lâṇõ ãnî drí tã tãndí ãnî drí ʼẽlé rî ʼbá yî tãsĩ rî, nĩ ị̂sũ tã kô, Ôvârí âʼdô õrẽ fẽʼá ãnî drí lâṇõ fẽlé ãnî drí ʼdĩ tãsĩ. Nĩ ʼê ũrị̃ kô õjílã gólĩyî ʼẽ ʼbá lâṇõ fẽlé ãnî drí ʼdĩ ʼbá yî tãsĩ.
60003015	Nĩ rô cé Yésũ Krístõ ĩʼdî Kúmú ãníkâ ró pị̃pị̂sị́lị́ ãlô sĩ. Nĩ rî ị̃tú vósĩ cé njãâ tã-drị̃ lôgõlé õjílã gólĩyî ʼẽ ʼbá ãnî îjílí kĩʼá nĩ rî, nĩ õrî lị̃fị́ ʼbãlé Yésũ Krístõ drị̃ị̂ ʼdíyî pã ʼbá ãníkâ ró ãʼdô tãsĩ yã rî yî drí.
60003016	Õzõ gõʼdá nĩ ãâʼdô tã îjî rî ʼdĩ drị̃ lâ lôgõʼá õjílã gólâ ãnî îjí ʼbá ʼdĩ drí rî, nĩ lôgõ mãnísĩ pị̃pị̂sị́lị́ ạ̃ʼdị́ sĩ. Nĩ rî tã gólĩyî ʼẽ ʼbá ãnyĩ lôgõlé ãnî drị̃ị̂ rî ʼẽlé kô! Tãlâ õzõ óõʼdâ ãnî trá tã tãndí gólâ ãnî drí rĩʼá ʼẽlâ rî ʼbá yî tãsĩ rî, gólĩyî âʼdô ʼbãʼá ãnyĩ bê gólĩyî õtírĩ rĩrĩ tãndí ãníkâ ʼdĩ ndrẽê, tãlâ ãnî õjílã Yésũ kâ ĩʼdî rî.
60003017	Õzõ Ôvârí õlẽ nĩ ãnî drí lâṇõ ûsúlị́ ĩtí, tã tãndí gólĩyî ãnî drí rĩʼá ʼẽlâ ʼdĩ ʼbá tãsĩ rî, rĩʼá tãndí ró ãnî drí lâṇõ rî gógó ʼdĩ njị̃zó tã tãndí gólĩyî ãnî drí rĩʼá ʼẽlâ ʼdĩ ʼbá yî tãsĩ. Gõʼdá nĩ ũnjị̃ lâṇõ tã õnjí ãnî drí ʼẽlé rî yî tãsĩ rî, ʼdĩî tã ngĩíngî ʼî.
60003018	"Yésũ Krístõ tã mbị̂ ʼẽ ʼbá ʼî, gõʼdá gólâ njị̃ lâṇõ trá drílâ drãrẽ ʼá, ãʼdô ró bê ãmâ pãzó tã õnjí ãmákâ ʼásĩ. Gólâ drã trá cé ândâlâ ãlô ndẽ trá ĩʼdî ʼdĩ. Gólâ ʼé tã õnjí kô, gõʼdá gólâ drã bê-rî ãmâ tã õnjí ʼbá nõ ʼbá yî võ lâ ʼá, ãʼdô ró bê ãmâ âjílí Ôvârí ngálâ. Úfû gólâ rî rúʼbạ́ ị̃nyạ́kú trá, gõʼdá Ôvârí îngâ gólâ trá lédrẽ-lédrẽ ró Líndrí Tãndí íyíkâ sĩ."
60003019	Kậyị̂ ʼdĩ ʼá rî, Líndrí Tãndí Ôvârí kâ sĩ, Yésũ ârî trá ʼbú ʼálâ, nĩʼá tã Ôvârí kâ pẽlé mãlãyíkã õnjí tíbê ʼbãlé trá gạ̃nị́mạ̃ ʼá tólâ nã yî drí.
60003020	Mãlãyíkã õnjí ʼdĩ ʼbá yî ró ĩyî Ôvârí kô ạ̃kû ró ãkpãkãʼdã kậyị̂ Nówã kâ rî sĩ. Nówã õtírĩ rĩî kõlóngbõ ạ́ngị́ êdélé rî, Ôvârí rî trá ʼâ ạ̃ʼdị́ sĩ, ãʼdô ró bê õjílã tẽlé drị̃ âdĩlí tã õnjí ĩyíkâ ʼásĩ, gõʼdá õjílã âdĩí drị̃ kô. Gõʼdá ĩtí rî, ôzê ândrê ʼdĩ âcâ bê ʼdị̃lị́ gõʼdá lị̃mvû lâ drí tị̃zó gõʼdá kõlóngbõ drí ngãzó lị̃mvû drị̃ị̂ rî, õjílã ngá pã ʼbá lị̃mvû drí fũlị́ kô rî cé njị̂-drị̃-lâ-nâ, Nówã drí ʼbã ʼásĩ rî ʼbá yî ĩʼdî.
60003021	Lị̃mvû gólâ lị̃mvû tị̃tị̃ kâ ʼdĩ rî rĩʼá tã âʼdâ bãbãtízĩ kâ ʼî, gólâ ãnî pã ʼbá trá ngbãângbânõ Krístõ rî ngãngã õdrã ʼásĩ rî sĩ rî ĩʼdî. Gõʼdá ĩtí rî, bãbãtízĩ pạ̃tị́ị̃ rî âʼdó kô tótó lị̃mvû dãdã rúʼbạ́ ʼá rî ĩʼdî. Bê-rî bãbãtízĩ pạ̃tị́ị̃ rî rĩʼá drị̃ âdĩlí ĩʼdî âgõlé Ôvârí ngálâ pị̃pị̂sị́lị́ tãndí sĩ.
60003022	Yésũ Krístõ ngâ trá gõlé ûrú ʼálâ rĩlí drị́-ágó Ôvârí kâ drị̃ lésĩ rĩlí kúmú ró Ôvârí bê. Gõʼdá ngbãângbânõ rî, gólâ rî trá mãlãyíkã drị̃lị́ ndrĩ gõʼdá kpá líndrí ãzâ ʼbá yî âʼdó ʼbá cú drị́-ãcê bê ûrú ʼá tólâ nã ʼbá yî drị̃lị́ õjílã bê ndrĩ.
60004001	Mã nị̃ trá ãní bê tãndí ró kĩ, Yésũ njị̃ lâṇõ trá rõô. Ĩtí rî, nĩ rî njãâ fĩî ậtũ-ậtũ sĩ lâṇõ njị̃lị́ õzõ Yésũ kâtí. Nĩ rî njãâ lâṇõ njị̃lị́, tãlâ õjílã gólâ tíbê lâṇõ njị̃ ʼbá ʼdĩ rî, gólâ lẽ trá lạ́tị̂ tã õnjí kâ rî yî âyélé.
60004002	Gõʼdá ĩtí rî, îtõlé nõngá sĩ bũúũ õdrã ãníkâ rî sĩ rî, nĩ âyê tã lôvó gólâ rúʼbạ́ kâ rĩ ʼbá ãnî ʼbãlé tã õnjí ʼẽlé ʼdĩ. Nĩ ʼê gõʼdá tã gólĩyî Ôvârí rî ʼbã ʼbá ãyĩkõ ró rî ĩʼdî.
60004003	Sị́sị́ rî, nĩ rî trá rĩʼá tã õnjî-õnjî ʼẽlé ĩʼdî õzõ õjílã gólĩyî Ôvârí rî nị̃ ʼbá kô rî ʼbá yí kâtí. Sị́sị́ rî, nĩ rî trá rĩʼá ậyị́lị́ õjílã gólĩyî âʼdó ʼbá kô ãnî õkó ró ngãtá ágó ró kô rî ʼbá yí bê, gõʼdá ãnî trá ãvẽ ʼbá ró. Nĩ rî trá rĩʼá õdrá mvũlị́ rõô rĩʼá ãnî cĩlí. Ãnî drí rĩzó rû êʼbélé tã ãnyĩ kâ sũ ʼbá kô rî ʼbá yî ʼẽ bê. Nĩ rî kpá trá rĩʼá ôvârí ãnî ạ́ʼbị́yạ́ yí kâ âʼdó ʼbá Ôvârí pạ̃tị́ị̃ ró kô rî îrátã bê, tíbê âʼdó ʼbá tã õnjí tẽtẽ ró rî.
60004004	Ĩtí rî, gõʼdá ngbãângbânõ rî, nĩ gõ nĩ jâ ãnî bê trá Ôvârí pạ̃tị́ị̃ mbị̂ rî rõlé ĩʼdî rî, õjílã gólĩyî tíbê Ôvârí pạ̃tị́ị̃ rî nị̃ ʼbá kô rî, drị̃ lâ ĩyî trá lîjã-lîjã ró, tãlâ nĩ gâ vólé trá dó tã õnjí gólĩyíkâ ʼdĩ ʼbá yî ʼẽlé kpãkã ãlô gólĩyí bê rî drí. Ĩtí rî, gólĩyî drí gõʼdá ãnî lôʼdázó.
60004005	Gõʼdá ãʼdô gbõ lé ĩtí rî, ị̃zạ́tú rî, gólĩyî âʼdô âdréʼá Ôvârí tíbê rĩ ʼbá tã-vó õjílã ndrĩ kâ kĩlí rî ágálé, tã lâ yî kĩlí gõzó lâṇõ fẽlé drílĩyî, õjílã gólĩyî ʼbã ʼbá bê drẽ lédrẽ-lédrẽ ró rî yî gõʼdá kpá gólĩyî ôdrã ʼbá trá rî ʼbá yí bê.
60004006	Tã ʼdî tãsĩ rî, ópẽ tã âtî-âtî tãndí Ôvârí kâ trá õjílã gólĩyî ôdrã ʼbá trá rî drí drẽ ãkpãkãʼdã gólĩyî drí drã ãkó, tãlâ Ôvârí õkî ró tã-vó gólĩyíkâ bê tã ʼẽʼẽ gólĩyíkâ gólĩyî drí âʼdózó drẽ lédrẽ-lédrẽ ró ãngó nõ ʼá rî vó ró. Ĩtí rî, gbõ lé gólĩyî drã trá rî, gólĩyî õrî ró bê zãâ gbạ́dú ạ̃dũkũ ãkó ûrú ʼálâ õzõ Ôvârí kâtí.
60004007	Nĩ ndrê trá, kậyị̂ Ôvârí drí ʼẽzó ngá ndrĩ ãngó ʼá nõ ʼbá yî ndẽlé rî âcâ trá. Ĩtí rî, nĩ rî lị̃fị́ lõmbâ bê, nĩ õrî ró bê zãâ rĩʼá rãtáã ʼẽlé Ôvârí drí kậyị̂ vósĩ cé.
60004008	Gõʼdá ĩtí rî, ngá tã lâ drí lậvũlị́ gạ̃rạ̃ ãnî drí ʼẽlé rî ĩʼdî nõ, nĩ lẽ ãnî ãzí-ãzí yî ãnî pị̃pị̂sị́lị́ ãlô sĩ, tãlâ õjílã lẽlẽ ʼdî rî âʼdô ãnî ʼbãʼá njãâ õjílã ãzí âyélé tã õnjí gólĩyíkâ ʼẽlé ãnî drí rî ʼbá yî ʼásĩ.
60004009	Nĩ rî õjílã ãzí lậgúlị́ ãnî drí ʼbã ʼá cú ĩtí tã ị̂sũ-ị̂sũ rị̃ rị̃ rî ãkó.
60004010	Ôvârí fẽ mbârâkã lôsĩ íyíkâ ʼẽ kâ trá ãnî drí ãlô-ãlô ndrĩ ngĩíngî. Ĩtí rî, nĩ ʼê lôsĩ tíbê gólâ drí mbârâkã lâ fẽlé trá ãnî drí ʼdĩ dódó õzõ rû ị̂ʼbũ ʼbá tãndí kâtí, ãʼdô ró bê ãnî drí ãnî ãzí-ãzí yî pãzó ĩʼdî sĩ lâ.
60004011	Ĩtí rî, nî ãzâ, õzõ Ôvârí õfẽ mbârâkã tã pẽpẽ kâ ĩʼdî ní drí rî, gõʼdá ní pẽ tã âtî-âtî gólâ drí tã nị̃nị̃ lâ fẽlé trá ní drí ʼdĩ dódó. Nî ãzâ, õzõ Ôvârí õfẽ ní drí mbârâkã rû ị̂ʼbũ kâ ĩʼdî õjílã ãzí drí rî, ní ị̂ʼbũ rû gólĩyî drí fãfã gólâ Ôvârí drí fẽlé trá ní drí ʼdĩ sĩ ndrĩ. Ãnî ndrĩ nĩ ʼê tã ʼdî ʼbá yî ĩtí, tãlâ úlûyị̂ ró Ôvârí Yésũ Krístõ rî tãsĩ, tã gólĩyî ãnî drí ʼẽlé ʼdĩ ʼbá yî tãsĩ. Kúmú Yésũ mbârâkã bê ngá ndrĩ drị̃lị́ rî ãâʼdô ị̂njị̃-ị̂njị̃ lâ ró zãâ gbạ́dú ạ̃dũkũ ãkó. Ãâʼdô ĩtí.
60004012	Ámâ rû-lẽ-ãzí yî má drí lẽlé trá rõô rî ʼbá yî, lâṇõ gólĩyî rĩ ʼbá ãnî ʼẽlé rî õlîjã ãnî drị̃ kô. ʼDĩî âʼdó kô ngá ʼẽ ʼbá ãnî drị̃ ʼbãlé lîjãlé rî ĩʼdî.
60004013	Võ lâ ʼá rî, nĩ âʼdô ãyĩkõ ró, tãlâ nĩ rî ʼdĩ lâṇõ Yésũ Krístõ rî ʼẽ ʼbá rî ậmúʼá gólâ bê. Õzõ ãʼdô trá ĩtí rî, gõʼdá nĩ âʼdô ʼbãʼá ãyĩkõ ró kpãkã ãlô Yésũ bê kậyị̂ gólâ drí ʼẽzó âgõlé ʼbãlé ị̂njị̃lị́ rõô kpá âʼdólé mbârâkã bê ãngó nõ drị̃lị́ rî sĩ.
60004014	Õzõ óõrî ãnî lôʼdálé tãlâ ãnî krístõ ʼbá ʼî rî, ʼé ngá kô, Ôvârí âʼdô õrẽ fẽʼá ãnî drí. Líndrí Tãndí Ôvârí kâ gólâ âʼdó ʼbá ãmbá lậvũlị́ gạ̃rạ̃ rî âʼdô rĩʼá ãní bê ãnî pãlé mbârâkã íyíkâ sĩ.
60004015	Õzõ nĩ ũûsû lâṇõ rî, nĩ ûsú kô ãzí-ãzí fũfũ tãsĩ, ngãtá ngá õjílã ãzí kâ ûgũ-ûgũ lâ tãsĩ, ngãtá tị̂ sõsõ tã õnjî-õnjî õjílã ãzí kâ ʼá rî tãsĩ, ngãtá ngá ndrĩ õnjî-õnjî ãzâ ʼbá yî ʼẽ ʼbá lâṇõ âsélé ãnî drị̃ị̂ rî ʼbá yî ʼẽʼẽ lâ tãsĩ.
60004016	Gõʼdá õzõ nĩ ũûsû lâṇõ tãlâ ãnî krístõ ʼbá ʼî rî, ãnyĩ lâ õgâ ãnî drị̃ị̂ kô. Nĩ lûyị̂ Ôvârí kậyị̂ lâṇõ ʼdî kâ ʼá, tãlâ ãnî rĩʼá õjílã gólĩyî Yésũ Krístõ rî rú bê rî ĩʼdî.
60004017	Nĩ ndrê drẽ, Ôvârí rĩʼá tã-vó õjílã kâ kĩʼá lâṇõ rĩ ʼbá gólĩyî ʼẽlé ãngó ʼá nõ sĩ. Ôvârí âʼdô rĩʼá tã-vó õjílã nyãányâ lâ íyíkâ rî ʼbá yí kâ kĩʼá sị́sị́. Õzõ gõʼdá gólâ ãâʼdô tã-vó ãmâ õjílã gólâkâ ró rî ʼbá yí kâ kĩʼá rî, gõʼdá lâṇõ âʼdô ʼẽʼá âʼdólé õjílã tã lẽ ʼbá tã Ôvârí kâ nõ ʼá kô rî ʼbá yî drị̃ị̂ rî lậvũlị́ gạ̃rạ̃ ángô tí yã?
60004018	ʼDĩî rî, âʼdô âʼdóʼá nyé õzõ búkũ Ôvârí kâ drí âtálé trá rî kâtí, "Õzõ ãʼdô gõʼdá âmbâ-âmbâ ró õjílã Ôvârí kâ drí ngá pãzó rî, ãʼdô tã âʼdô íyíkâ âʼdóʼá kó nĩ õjílã gólĩyî tã õnjí ʼbá ró Ôvârí rî rõ ʼbá kô rî ʼbá yî drí yã?" Úlị́ Mãnĩgõ 11.31
60004019	Õzõ Ôvârí õlẽ trá lâṇõ drí ãnî ʼẽlé rî, ʼdõvó nĩ ʼbã ãnî nyãányâ nyé gólâ drị́gạ́, gólâ õndrê ró ãnî vó nĩ lâṇõ ʼdî ʼbá yî ʼásĩ ndrĩ. Gólâ ĩʼdî tíbê ãnî ʼbã ʼbá rî, gõʼdá gólâ îcá kô ãnî âyélé ãnî drị̃ị̂ sĩ ĩtí.
60005001	Gõʼdá ngbãângbânõ má âtâ ãnî gólĩyî ʼbã ʼbá drị̃-ʼbá kạ̃nị́sạ̃ kâ ró õzõ má tí rî yî drí. Mâ rî gógó nyãányâ lâ, má ndrê lâṇõ Yésũ Krístõ rî ʼẽ ʼbá rî trá cú ámâ lị̃fị́ sĩ, gõʼdá má drí tã lâ âtázó õjílã ãzí drí. Ị̃zạ́tú rî, má âʼdô rĩʼá Krístõ bê kậyị̂ gólâ Ôvârí drí ʼẽzó ãmbã gólâkâ rî âʼdálé õjílã ndrĩ drí rî tú. Má lôʼbã rúʼbạ́ ãnî drí kĩ,
60005002	nĩ ndrê õjílã gólĩyî Ôvârí drí fẽlé trá ãnî drí vó lâ ĩyî ndrẽlé rî yî dódó. Nĩ ndrê vó lâ ĩyî dódó, tãlâ pạ̃tị́ị̃ nĩ lẽ trá ʼẽlâ ĩtí, âʼdó kô kĩ, nĩ ʼê ʼdĩî tótó tãlâ ʼdĩî trá lôsĩ ãníkâ rĩʼá ʼẽlé ậdị̂ ûsúzó ʼá lâ rî ĩʼdî.
60005003	Nĩ ʼbã ãnî kô ãmbá ró õjílã gólĩyî Ôvârí drí fẽlé trá ãnî drí vó lâ ĩyî ndrẽlé ʼdĩ ʼbá yî drị̃lị́. Gõʼdá ĩtí rî, nĩ rî ãníkâ tãndí ró, tãlâ gólĩyî õtrõ ró bê lârâkô ãníkâ ĩʼdî.
60005004	Ĩtí rî, gõʼdá Yésũ Krístõ âʼdó ʼbá drị̃-ʼbá lôkí ʼbá ró rî, õtírĩ âgõô rî, gólâ drí ạ́pạ̃ drị́-ʼâ ró gólâ tíbê rĩ ʼbá zãâ gbạ́dú ró rî fẽzó ãnî drí.
60005005	Gõʼdá má âtâ tã kpá ãnî gólĩyî rĩ ʼbá drẽ mbãlé óʼdí rî ʼbá yî drí. Nĩ ârî úlị́ õjílã gólĩyî sị́sị́-lésĩ ãnî drí rî ʼbá yí kâ. Gõʼdá ãnî ndrĩ rĩʼá õzõ rû ị̂ʼbũ ʼbá kâtí rû ị̂ʼbũlị́ ãnî ãzí-ãzí yî drí. Nĩ ʼbã ãnî kô ãmbá ró gólĩyî drị̃lị́. Nĩ ʼê tã ʼdî ʼbá yî ĩtí, tãlâ búkũ Ôvârí kâ âtâ kpá trá kĩ, "Ôvârí gã dó õrẽ fẽlé õjílã gólĩyî lómbé-lómbéwá ʼbá ró rî yî drí. Gõʼdá ĩtí rî, gólâ fẽ õrẽ õjílã gólĩyî ĩyî ʼbã ʼbá âʼdólé ngá fínyáwá ró rî ʼbá yî drí." Úlị́ Mãnĩgõ 3.34
60005006	Gõʼdá âʼdô bê trá ĩtí rî, nĩ sõ ãnî drị̃ Ôvârí mbârâkã ãkĩ bê rî zẽlé ngá fínyáwá ró, gõʼdá gólâ âʼdô õjílã ʼbãʼá ãnî ị̂njị̃lị́.
60005007	Nĩ fẽ lâṇõ gólĩyî rĩ ʼbá ãnî ʼẽlé rî yî Ôvârí drị́gạ́, tãlâ gólâ rî nĩ ãnî vó ndrẽlé dódó.
60005008	Ãnî lị̃fị́ õmbâ ãnî rú, tãlâ ãnî ạ̃jú-ʼbá-ãzí Sãtánã, rĩʼá ãnî lûndrũʼá õzõ kạ̃mị̃ kâtí. Gólâ rĩʼá ãnî lôndãʼá îzãlé.
60005009	Ĩtí rî, nĩ rî zãâ tã lẽlẽ sĩ Ôvârí ʼá gạ́gạ́ õzõ rákã fê kâtí pị̃pị̂sị́lị́ ãlô sĩ. Nĩ fû rû Sãtánã bê mbârâkã Ôvârí kâ sĩ, tãlâ Sãtánã õzó kô ãnî pẽê. Kậyị̂ lâṇõ kâ ʼá rî, tã ãâgâ ãnî drị̃ị̂ kĩ, krístõ ʼbá ãzâ ʼbá yî kpá bê ãngó ʼá rĩʼá ĩyî lâṇõ ãlô-ãlô ãnî drí rĩʼá ûsúlâ ʼdĩ ʼbá yî ûsúʼá õzõ ãní kâtí.
60005010	Ôvârí lẽ ãnî rõô. Gólâ njĩ ãnî trá, ãʼdô ró ãmbã íyíkâ ậmúlị́ yí bê ạ̃dũkũ ãkó, tãlâ ãnî trá ngá ãlô ʼî Yésũ Krístõ bê. Lâṇõ ʼdî âʼdô ʼẽʼá ãnî ʼẽlé cé kậyị̂ dã sĩ. Gõʼdá ʼdĩî vósĩ rî, Ôvârí rî nyãányâ âʼdô mbârâkã fẽʼá ãnî drí âdrézó gạ́gạ́, tãlâ ngá ãzâ ãlôlâ õzó kô ãnî pẽê.
60005011	Õjílã ị̃ị̂njị̃ gólâ gõʼdá ũlûyị̂ ĩyî kpá gólâ Kúmú ĩyíkâ ró zãâ gbạ́dú ạ̃dũkũ ãkó. Ãâʼdô ĩtí.
60005012	Nõô ʼbá yî úlị́ ámákâ jõlé ãnî drí rî yî ĩʼdî. Sĩlĩvánõ îgĩ nĩ má drí. Gólâ õjílã tãndí rî ĩʼdî. Úlị́ ámákâ ʼdĩ ʼbá yî õsõ mbârâkã ãnî rú ãnî drí fĩî ậtũzó bê lâṇõ ndrĩ ʼásĩ. Má lẽ úlị́ ámákâ ʼdĩ ʼbá yî ãâʼdâ ró tã ãnî drí kĩ, pạ̃tị́-pạ̃tị̃ ró Ôvârí lẽ ãnî trá cú ĩtí tãkó ĩtí, ngá ãzâ ʼẽ ãkó gólâ drí. Nĩ lẽ tã lõvõ gólâkâ ãnî drí tãkó ʼdĩ ʼá pị̃pị̂sị́lị́ ãlô sĩ.
60005013	Gõʼdá krístõ ʼbá gólĩyî Rómã ʼálâ rî ʼbá yî ʼê ĩyî kpá nî-bê-yã ãnî drí ndrĩ. Gólĩyî kpá rĩʼá õjílã Ôvârí drí njĩlí trá ãnî tí rî yî ĩʼdî. Márãkõ gólâ âʼdó ʼbá õzõ ámâ mvá ífífí kâtí rî ʼê kpá nî-bê-yã ãnî drí.
60005014	Nĩ ʼê nî-bê-yã ãnî ãzí-ãzí yî drí lõvõ sĩ. Tã ạ̃ʼdị́ ãâʼdô ãnî gólĩyî âʼdó ʼbá ngá ãlô ró Yésũ Krístõ bê rî yî drí. Ĩʼdî ʼdĩ.
61001001	Mâ Sĩmónã Pétẽrõ tíbê rû ị̂ʼbũ ʼbá Yésũ Krístõ kâ ró gõʼdá kpá lãjóʼbá ró rî îgĩ wárãgã nô nĩ ãnî gólĩyî tã lẽ ʼbá tã ãlôlâ gólâ tã lâ drí lậvũlị́ gạ̃rạ̃ nô ʼá ãmá bê nõ rî ʼbá yî drí. Yésũ Krístõ, ʼdíyî pã ʼbá ãmákâ ró gõʼdá kpá Ôvârí ró, gólâ tíbê ãmâ ʼbã ʼbá mbị̂ Ôvârí rî lị̃fị́ drị̃ ʼá rî, âfẽ tã lẽlẽ ʼdî nĩ ãmâ drí.
61001002	Ôvârí ãâʼdô ãní bê õrẽ fẽlé ãnî drí tã ạ̃ʼdị́ bê lậvũlị́ gạ̃rạ̃, gólâ rî nị̃nị̃ tãndí ró Kúmú ãmákâ Yésũ bê rî sĩ.
61001003	Õzõ ãmâ drí Ôvârí rî nị̃rị̃ trá tãndí ró rî, Ôvârí âfẽ ngá gólĩyî ãmâ drí lẽlé rî yî trá ndrĩ ãmâ drí, ãʼdô ró ãmâ drí îcázó rĩlí gólâ bê zãâ gbạ́dú gõʼdá kpá âʼdólé õzõ íyí kâtí âʼdô-âʼdô ãmákâ ʼá, mbârâkã ãkĩ gólâkâ rî sĩ. Gólâ njĩ ãmâ trá ãmbã íyî ífífí kâ ậmúlị́ gõʼdá âʼdô-âʼdô tãndí íyíkâ bê.
61001004	Gõʼdá kpá mbârâkã ãkĩ gólâkâ ʼdĩ sĩ rî, gólâ âfẽ ngá trá ãmbá ãmâ drí tãkó ĩtí, ngá gólâ drí tã lâ ʼbãlé trá ãmâ drí rî yî. Gõʼdá gólâ ʼbã ãmâ tã trá tã õnjí ndrĩ ãngó drị̃ ʼá gólĩyî tã lôvókô ãmákâ drí ãmâ ʼbãlé ʼẽlé nõ ʼbá yî âyélé, gõʼdá tã mbị̂ rî ʼẽlé ĩʼdî, gõʼdá âʼdólé õzõ íyí kâtí âʼdô-âʼdô ãmákâ ʼá.
61001005	Tã ʼdî tãsĩ rî, âʼdó kô îcâ-îcâ ró tótó tã lẽzó ĩʼdî tã Yésũ kâ ʼá. Ãnî drí ûjũlị́ mbârâkã áníkâ sĩ ndrĩ rĩlí lạ́tị̂ mbị̂ rî ʼá. Gõʼdá kpá ãnî drí âʼdólé rĩʼá zãâ Ôvârí rî nị̃lị́ tãndí ró.
61001006	Gõʼdá nĩ trõ tã lôvó rúʼbạ́ kâ drị́gạ́ sĩ. Nĩ âʼdô fĩî ậtũ-ậtũ bê kậyị̂ lâṇõ kâ sĩ. Nĩ âʼdô tãndí ró õzõ Ôvârí tí.
61001007	Nĩ ûjũ mbârâkã sĩ âʼdólé ngá lẽlẽ bê ãnî krístõ ʼbá ãzí yí bê gõʼdá nĩ ʼbã kpá ãnî ífífí âʼdólé ngá lẽlẽ bê õjílã ãzí yî drí ndrĩ.
61001008	ʼDĩî rĩrĩ gólâ ãnî drí ʼẽzó rĩlí ãngó drị̃ị̂ nõngá rî ĩʼdî, tãlâ tã lẽlẽ ãníkâ Kúmú ãmákâ Yésũ Krístõ ʼá rî õzó kô ʼbãâ lôsĩ ãkó, õʼwâ ró lõʼwâ bê tãndí ró.
61001009	Gõʼdá õjílã gólĩyî tã gólâ Ôvârí drí lẽlé gólâ drí ʼẽlé rî ʼẽ ʼbá kô rî, gólĩyî rĩʼá nyé õzõ lị̃fị́ ãkó lé ʼbá kâtí, tãlâ tã gólâ Ôvârí drí gólĩyî âyézó tã õnjí gólĩyíkâ ʼásĩ rî vị̃ trá gólĩyî drị̃ị̂ sĩ.
61001010	Ámâ ậdrúpị̃ yî ámâ îzó yí bê, ãʼdô bê gõʼdá trá ĩtí rî, ʼdõvó nĩ rî ûjũlị́ rĩʼá zãâ tã tãndí ʼẽ ʼbá tã âʼdálé kĩ, pạ̃tị́ị̃ Ôvârí njĩ ãnî nĩ âʼdólé õjílã íyíkâ ró rî yî ʼẽlé ĩʼdî. Õzõ nĩ õrî trá ʼẽlâ ĩtí rî, ʼdĩî nĩ îcá kô ʼdẽʼdẽ Yésũ vósĩ rî âyélé.
61001011	Gõʼdá ʼdĩî rî, Ôvârí âʼdô ãnî ʼbãʼá rĩlí yí bê võ ûrú ʼálâ gólâ Yésũ Krístõ ʼdíyî pã ʼbá ãmákâ ró rî drí rĩzó ʼá lâ Kúmú ró rî ʼálâ.
61001012	Ĩtí rî, má âʼdô rĩʼá zãâ tã âtálé ãnî drí ândálé ândálé tã ʼdî ʼbá yî tãsĩ, gbõ lé má nị̃ trá kĩ, nĩ nị̃ tã rî ʼdĩ trá dódó, gõʼdá ãnî rĩʼá gạ́gạ́ tã lẽlẽ ãníkâ ʼá õzõ rákã fê kâtí. Nĩ lẽ tã trá, ʼdĩî rĩʼá tã pạ̃tị́ị̃ ʼî.
61001013	Ãwô-ʼdĩ, rĩʼá tãndí ró má drí rĩzó zãâ rĩʼá tã ʼdî âtálé ãnî drí ândálé ândálé kậyị̂ má drí ʼbãzó drẽ zãâ bê lédrẽ-lédrẽ ró nõ ʼá nõ,
61001014	tãlâ má nị̃ trá kĩ, má âʼdô ʼẽʼá drãlé ngbãângbânõ, nyé õzõ Kúmú ãmákâ Yésũ Krístõ drí âtárẽ lâ má drí rî kâtí.
61001015	Gõʼdá má âʼdô tã gólĩyî má drí îcálé cú ʼẽlâ rî ʼbá yî ʼẽʼá, tãlâ tã ʼdî ʼbá yî õrî ró bê ãnî drị̃ị̂ zãâ ị̃zạ́tú ámâ õdrã vólé sĩ.
61001016	Gõʼdá mã âtâ bê âgõ-âgõ Kúmú ãmákâ Yésũ Krístõ kâ mbârâkã bê ãngó nõ ʼá rî tã lâ ãnî drí rî, mã âtâ ʼdĩ tã õnjõ kâ rî ĩʼdî õzõ tã îmbá ʼbá õnjõ kâ rî ʼbá yî tí yã? Gõʼdá mã ndrê ãmbã gólâkâ lậvũ ʼbá gạ̃rạ̃ rî trá cú ãmâ lị̃fị́ sĩ.
61001017	Ãmâ gólâ bê únị́ Ôvârí kâ nã drị̃ị̂ ʼálâ, mã ndrê Ôvârí ãmâ átá ró rî drí gólâ rî ị̂njị̃zó gạ̃rạ̃, gólâ rî rúʼbạ́ ʼbãzó lậgúlị́ kãngbê-kãngbê lậgû-lậgû ró. Gõʼdá Ôvârí gólâ tíbê lậvũ ʼbá gạ̃rạ̃ ngá nõ ʼbá yî drị̃ị̂ sĩ ndrĩ rî drí tã âtázó kĩ, "Nõô ámâ mvá nyãányâ ʼî, gólâ ĩʼdî tíbê má drí lẽlé rõô rî. Tã gólâkâ sû trá má rú rõô." Mã ârî Ôvârí trá úlị́ ʼdĩ ʼbá yî âtárẽ ʼá ûrú lésĩ cú ãmâ bị́-ʼbálé sĩ.
61001019	Gõʼdá kpá mã zị̂ tã gólĩyî tã ậngũ ʼbá Ôvârí kâ ạ̃kû ró nã ʼbá yî drí îgĩlí rî trá. Mã nị̃ trá kĩ, tã gólĩyî drí ậngũlị́ trá ʼdĩ ʼbá yî âʼdô rú ʼẽʼá. Rĩʼá tãndí ró ãnî drí tã gólĩyî drí îgĩlí trá ʼdĩ tã lâ ị̂sũlị́ dódó, tãlâ tã ʼdî ʼbá yî âʼdô ʼbãʼá ãnî drí õzõ ngá îʼĩ rĩ ʼbá võ îʼĩlí ị́nị́rị́kúwạ́ ʼásĩ rî kâtí. Tã gólĩyî drí îgĩlí rî âʼdô âʼdóʼá lạ́tị̂ Ôvârí kâ ró ãnî drí, bũúũ kậyị̂ gólâ Yésũ Krístõ drí ʼẽzó âgõlé õzõ mõrõbã kâtí rî ʼá, ãnî ʼbãlé tã Ôvârí kâ nị̃lị́.
61001020	Nõô rĩʼá tã ʼbãlé drị̃ ʼá rî ĩʼdî, úlị́ ndrĩ gólĩyî tã ậngũ ʼbá drí îgĩlí trá ʼdĩ rî, âʼdó kô úlị́ gólâ âfõ ʼbá cé gólĩyî drị̃ị̂ sĩ rî ĩʼdî.
61001021	Úlị́ ʼdĩ ʼbá yî rĩʼá úlị́ Ôvârí ngá lésĩ rî ĩʼdî, mbârâkã Líndrí Tãndí kâ sĩ rî ĩʼdî tã ậngũ ʼbá yî drí rĩzó úlị́ rî ãlô-ãlô lâ Ôvârí kâ ʼdĩ âtálé.
61002001	Ạ̃kú ró rî, tã ậngũ ʼbá ãzâ ʼbá yî õjílã Ôvârí kâ lãfálé sĩ rî, úlị́ gólĩyíkâ rî rĩʼá ʼdó õnjõ ró. Ĩtí rî ngbãângbânõ rî, õjílã ãzâ ʼbá yî ãnî lãfálé sĩ rî, rî trá ĩyî tã âmãlé kĩ, yĩ ãâʼdô tã Ôvârí kâ îmbá ʼbá ʼî. Gõʼdá gólĩyî âʼdô õjílã drị̃ îzãʼá tã îmbâ ányâ gólĩyíkâ ʼdĩ ʼbá yî sĩ. Gõʼdá tã îmbâ ányâ õnjí tẽtẽ ʼdî drí lậʼbúzó õjílã dũû drị̃ îzãlé. Ĩtí rî, gólĩyî âʼdô Yésũ rî gãʼá dó drị̃ tĩ ʼbá ĩyíkâ ró. Gõʼdá Ôvârí âʼdô gólĩyî îzãʼá ʼwãâ tã õnjí gólĩyíkâ ʼdĩ ʼbá yî tãsĩ.
61002002	Tã îmbá ʼbá õnjõ kâ ʼdĩ ʼbá yî âʼdô ĩyî tã õnjí tẽtẽ ʼẽʼá dũû, gõʼdá õjílã dũû ãnî lãfálé sĩ drí kpá ʼdẽzó ĩyî tã õnjí gólĩyíkâ ʼdĩ ʼbá yî ʼẽlé ĩʼdî. Gõʼdá tã ʼdî tãsĩ rî, Ôvârí rî rú drí rû îzãzó, gõʼdá õjílã drí rĩzó lạ́tị̂ Ôvârí kâ nõ lôʼdálé.
61002003	Tã îmbá ʼbá õnjõ kâ ʼdĩ ʼbá yî ʼdó ĩyî ãrõ-ãrõ ʼbá ʼî ĩyî, gólĩyî lẽ ngá ndrĩ ãʼdô ró ʼdó ĩyî nyãányâ drí. Ĩtí rî, gólĩyî âʼdô ãnî âdóʼá íʼdígówá ãzâ ʼbá yî sĩ ĩyî drị̃ ʼásĩ, ãʼdô ró bê ậdị̂ ãníkâ nyãzó. Ôvârí kî tã-vó gólĩyíkâ trá ạ̃kû ró, gõʼdá gólâ rî trá njãâ lị̃fị́ ʼbãʼbã bê ngíyá ânĩzó gólĩyî îzãlé.
61002004	Mã nị̃ trá tãndí ró kĩ, Ôvârí âʼdô lâṇõ fẽʼá tã îmbá ʼbá õnjõ ʼbá ʼdĩ ʼbá yî drí, tãlâ sị́sị́ rî, mãlãyíkã gólĩyî tã õnjí ʼẽ ʼbá rî ʼbá yî, Ôvârí âdrô gólĩyî trá, ômbê gólĩyî nyãrĩ sĩ ʼbãlé võ lâṇõ kâ ị́nị́rị́kúwạ́ ró rî ʼálâ rĩlí tólâ bũúũ kậyị̂ gólâ yí drí ʼẽzó tã-vó kĩlí gólĩyî îzãzó rî ʼá.
61002005	Gõʼdá Ôvârí fẽ lâṇõ kpá trá õjílã gólĩyî rĩ ʼbá kậyị̂ Nówã kâ ʼá rî yî drí. Õjílã ʼdî ʼbá yî ndrĩ gâ ĩyî vólé trá dó tã Ôvârí kâ ârílí. Tã ʼdî tãsĩ rî, Ôvârí âjô lị̃mvû tị̃tị̃ trá ị̃nyạ́kú drị̃ êtélé gólĩyî ûfúlị́ ndrĩ vólé. Gõʼdá Nówã gólâ tã mbị̂ ʼbá ró rĩ ʼbá tã Ôvârí kâ pẽlé rî, Ôvârí pâ gólĩyî trá õjílã íyíkâ ãzâ ʼbá yî ʼbã kâ njị̂-drị̃-lâ-rị̃ rî ʼbá yí bê.
61002006	Gõʼdá kpá õjílã Sõdómõ kâ Gõmórã kâ bê rî tãsĩ, mã nị̃ kpá trá tãndí ró kĩ, Ôvârí kî tã-vó gólĩyíkâ rĩzó tã õnjí ʼẽlé rî trá. Gólâ ʼbã lạ̃sị́ trá gólĩyî zãlé ngbálá, ãʼdô ró bê tã âʼdâ ró õjílã gólĩyî rĩ ʼbá vólé gãlé dó tã Ôvârí kâ ârílí rî yî drí, lâṇõ ãâʼdô ʼdẽʼá kpá gólĩyî drị̃ị̂ ĩtí.
61002007	Ĩtí rî, Ôvârí pâ gõʼdá cé Lótõ yî ĩʼdî, tãlâ gólâ tã mbị̂ ʼbá ʼî, gõʼdá gólâ rĩʼá ĩzã ró tã õnjí õjílã gólĩyî vólé gã ʼbá dó tã ʼbãʼbã Ôvârí kâ ârílí rî ʼbá yí kâ tãsĩ.
61002008	Gõʼdá Lótõ rî bê õjílã ʼdî ʼbá yî lãfálé rî, gólâ ndrê tã õnjí tẽtẽ gólĩyî drí rĩʼá ʼẽlâ rî ʼbá yî trá, gõʼdá gólâ ârî úlị́ õnjí gólĩyî drí rĩʼá âtálâ kậyị̂ vósĩ cé rî trá. Tã ʼdî ʼbá yî ʼbã Lótõ trá âʼdólé ĩzã ró rõô.
61002009	Tã ʼdî ʼbá yî ndrĩ rî tã âʼdálé ãmâ drí kĩ, Ôvârí rĩʼá cú mbârâkã bê õjílã tã mbị̂ ʼbá pãlé kậyị̂ lâṇõ kâ ʼásĩ. Gõʼdá gólâ nị̃ lạ́tị̂ gólâ yí drí ʼẽzó lâṇõ fẽlé õjílã gólĩyî tã õnjí ʼbá ró rî drí bũúũ kậyị̂ yí drí ʼẽzó tã-vó gólĩyíkâ kĩlí gólĩyî îzãzó rî sĩ rî trá.
61002010	Gólâ âʼdô lâṇõ ãmbá ʼbãʼá ʼdẽlé ngîngî lâ õjílã gólĩyî rĩ ʼbá tã õnjí gólĩyî rúʼbạ́ lôvó drí gólĩyî ʼbãʼá ʼẽlâ rî ʼẽlé rî yî drị̃ị̂, gõʼdá kpá gólĩyî kũmũ Ôvârí kâ gã ʼbá dó gõʼdá kpá õjílã ʼbãlé gólĩyî drị̃lị́ rĩ ʼbá kúmú ró rî gã ʼbá dó rî yî drị̃ị̂. Tã îmbá ʼbá gólĩyî õnjõ ʼbá ró ʼdĩ ʼbá yî, gólĩyî rĩʼá lómbé-lómbéwá ʼbá ʼî gõʼdá tã ârí ãkó lé ʼbá ʼî. Gólĩyî ró õjílã ãzãkã kô. Ĩtí rî, mãlãyíkã ʼdãʼdã ũrị̃ gá kpá gólĩyî rú kô.
61002011	Gõʼdá gbõ lé mbârâkã mãlãyíkã ʼdî ʼbá yí kâ lậvũ kpálé gạ̃rạ̃ gólĩyî drị̃ị̂ sĩ rî, mãlãyíkã ʼdî ʼbá yî ʼdá gólĩyî kô, õzõ mãlãyíkã rî ʼdĩ ʼbá yî õtírĩ rĩî tã õnjí gólĩyíkâ rĩʼá ʼẽlâ ʼdĩ ʼbá yî tã lâ âtálé Ôvârí ágálé, gólâ õkî ró tã-vó gólĩyíkâ bê rî.
61002012	Ĩtí rî, tã îmbá ʼbá gólĩyî rĩ ʼbá õjílã lôʼdálé tã gólĩyî nyãányâ drí ífí lâ nị̃lị́ kô rî tãsĩ rî, ʼdĩî tã îmbá ʼbá rî ʼdĩ ʼbá yî tã nị̃nị̃ ãkó. ʼDĩî gólĩyî nyé õzõ kõrõnyã õmã kâ rî ʼbá yí kâtí, rĩʼá tã ʼẽlé ĩyî drí lẽlé rî kâtí. Gõʼdá ĩtí rî, kõrõnyã gólĩyî õmã kâ ʼdĩ ʼbá yî útị̂ ĩyíkâ gólĩyî kó cé rĩʼá ûfúlâ. Ị̃zạ́tú sị́sị́ ʼá tólâ rî, Ôvârí âʼdô tã îmbá ʼbá gólĩyî õnjõ kâ ʼdĩ ʼbá yî ûfúʼá, kpá õzõ rĩrĩ kõrõnyã ʼdî ʼbá yî ûfúlị́ rî kâtí.
61002013	Ôvârí âʼdô lâṇõ fẽʼá gólĩyî drí, kpá nyé õzõ gólĩyî drí rĩrĩ lâṇõ fẽlé ãzí-ãzí drí ʼdĩ ʼbá yí kâtí. Gólĩyî rî ĩyíkâ cé tã õnjí ĩyíkâ ãnyĩ kâ ʼdĩ ʼẽlé ĩʼdî gbõ lé ị̃tú-ạ̃yị́ bê. ʼDĩî tã gólĩyî drí rĩzó ãnî rú îzãlé gõʼdá ãnyĩ drí rĩzó gãlé ãnî drị̃ị̂. Ĩtí rî, gõʼdá gólĩyî rî kpá tã õnjí tẽtẽ tíbê gólĩyî rúʼbạ́ lôvó drí gólĩyî ʼbãlé ʼẽlé rî ʼbá yî ʼẽlé, õzõ gólĩyî õtírĩ rĩî kãrámã nyãlé ãní bê rî.
61002014	Gõʼdá gólĩyî lẽ ậyị́lị́ õkó âʼdó ʼbá kô gólĩyî õkó ró rî ʼbá yí bê kárá. Gólĩyî lẽ zãâ rĩʼá tã õnjî-õnjî ʼẽlé ĩʼdî âyé ãkó lâ. Gólĩyî âdô õjílã gólĩyî tíbê tã lẽlẽ lâ yî drí âʼdólé fínyáwá rî tã lẽlé tã ndrĩ gólĩyî drí rĩʼá âtálâ gólĩyî drí õzõ tã pạ̃tị́ị̃ kâtí rî ʼá, rĩzó tã õnjí ʼẽlé gólĩyí bê. Gólĩyî rĩʼá ãrõ-ãrõ ʼbá ʼî, gõʼdá tã ndrĩ gólĩyî drí rĩʼá ʼẽlâ ʼdĩ ʼásĩ rî, Ôvârí âʼdô tã õnjí lâ lôgõʼá ãkpã gólĩyî drị̃ị̂.
61002015	Gólĩyî âyê tã mbị̂ Ôvârí kâ rî trá tã õnjí ʼẽzó ậdị̂ tãsĩ õzõ Bãlámã, Bérõ rî mvá ró rî kâtí.
61002016	Bãlámã lẽ ậdị̂, gõʼdá dõngí Bãlámã kâ âtálé bê úlị́ gólâ drí rî ĩʼdî, ĩtí Ôvârí drí Bãlámã rî êdrẽzó tã õnjí ʼẽʼẽ ʼásĩ.
61002017	Ĩtí rî, Ôvârí êdê võ trá tã îmbá ʼbá õnjõ kâ ʼdĩ ʼbá yî drí tólâ, võ lâ ị́nị́rị́kúwạ́ ró rõô, gólĩyî ngá tãkó ró nyé õzõ óró gólâ lị̃mvû lâ drí sẽlé trá tôkórô rî kâtí. Gõʼdá gólĩyî kpá nyé õzõ mũkũkũ ôzê lâ drí ʼdị̃lị́ kô rî kâtí.
61002018	Tã îmbá ʼbá õnjõ kâ ʼdĩ ʼbá yî rî ĩyî lômbélé úlị́ tãkó sĩ. Gólĩyî rî õjílã gólĩyî tã lẽ ʼbá drẽ óʼdí ró Yésũ ʼá rî âdólé âgõlé tã õnjí ʼdĩ ʼbá yî ʼẽlé âʼdô rĩrĩ õnjí gólĩyíkâ ʼdĩ sĩ.
61002019	Gólĩyî rî tã âtálé õjílã drí kĩ, gólĩyî ãâʼdô drị̃-bạ́lạ́yị̂ bê tã ndrĩ gólĩyî drí lẽlé ʼẽlé rî yî ʼẽzó. Gõʼdá gólĩyî nyãányâ rĩʼá õzõ rạ̃gị́ị̃ kâtí, tãlâ tã õnjí rĩʼá gólĩyî lị́pị̂ ʼî.
61002020	Nĩ ndrê drẽ, õzõ õjílã ãâdĩ drị̃ trá tã õnjí íyíkâ ʼásĩ tã lẽlé Yésũ Krístõ ʼá ʼdíyî pã ʼbá íyíkâ ró rî, âʼdô íyíkâ gõʼdá ʼbãʼá kó ángô tí ró, õzõ õjílã rî gógó pãlé trá tã õnjí ʼásĩ ʼdî ãâgõ kpá trá tã õnjí ʼẽlé óʼdí rî yã? Áâʼdô gólâ rî pãʼá kpá óʼdí tã õnjí ʼdĩ ʼásĩ yã? Tã gólâkâ rî âʼdô lậvũʼá õnjí ró gạ̃rạ̃ õjílã gólĩyî tã lẽ ʼbá kó kô Yésũ ʼá ãlôwálâ rî ʼbá yí kâ rî drị̃ị̂ sĩ.
61002021	Õzõ ãʼdô trá ĩtí rî, tí âʼdô ʼbãʼá tãndí ró õjílã ʼdî drí tã mbị̂ Ôvârí kâ nõ nị̃zó kó kô, gõʼdá õjílã rî ʼdĩ drí tã mbị̂ Ôvârí kâ nõ nị̃zó trá zãlô gõzó kpá âyélâ fĩzó gõlé tã õnjí ʼá rî drị̃ị̂ sĩ.
61002022	Úlị́ mãnĩgõ nô ʼbá yî rî tã pạ̃tị́ị̃ âtálé ĩʼdî kĩ, "Õké âgõ kpá óʼdí ngá drílâ lôʼdélé trá rî nyãlé," gõʼdá "Ngbíkpí ʼbã kâ tíbê íyî jĩ ʼbá trá ngbángbá rî âgõ kpá óʼdí íyî ṇãlé ũlútrạ́ ʼá." ʼDĩî tã îmbâ ʼbá gólĩyî õnjõ kâ ʼdĩ ʼbá yî gólĩyî nyé ĩtí, gólĩyî rî kpá gõlé tã õnjí gólĩyî drí âyélé trá rî yî ʼẽlé óʼdí.
61003001	Ámâ rû-lẽ-ãzí yî, nõô tã îgĩ ámákâ rị̃ lâ ʼî ãnî drí. Má îgĩ wárãgã nô ʼbá yî kpạ̃rạ̃tị́ ʼdĩ ãnî drí, óõsõ ró mbârâkã bê ãnî rú, nĩ ị̂sũ ró úlị́ Ôvârí kâ tíbê ãnî drí ârílí trá nõ tã lâ bê tãndí ró.
61003002	Ĩtí rî, nĩ ị̂vị̃ úlị́ Ôvârí kâ tã ậngũ ʼbá yî drí âtálé trá ạ̃kû ró rî ʼbá yî tã lâ kô. Gõʼdá nĩ ị̂sũ kpá tã ʼbãʼbã Yésũ Krístõ ʼdíyî pã ʼbá ãmákâ ró rî kâ kĩʼá nĩ rî, mã õrî njãâ, gólâ tíbê ãmâ lãjóʼbá gólâkâ ró rî drí tã lâ âtálé ãnî drí rî.
61003003	Nĩ ndrê drẽ, kậyị̂ ạ̃dũkũ nô ʼbá yî ʼá drẽ ãkpãkãʼdã Kúmú ãmákâ Yésũ Krístõ âgõó drẽ kô rî, õjílã ãzâ ʼbá yî bê, âʼdô ĩyî tã õnjí gólĩyî drí lẽlé ʼẽlé rî ʼẽʼá gõʼdá kpá ʼdásí ʼẽlé ãnî rú, kĩ nĩ rî,
61003004	"Hé, tí gõʼdá Yésũ rî gógó nõ âgõó gõʼdá ãngó nõ ʼá kô õzõ gólâ drí ʼbãlé trá rî tí nõ ãʼdô drí yã? Gólâ gõʼdá nõ ãʼdô ʼá yã? Ạ̃kû ró nã ʼásĩ bũúũ ãndrõ nô rî, ngá gólĩyî ndrĩ Ôvârí drí ʼbãlé trá ãngó nõ ʼá nõ gbõ zãâ ĩyî bê ndrô ndrô ôjá rû ĩyî kpá kô. Gõʼdá Yésũ rî gógó âʼdô âgõʼá nõ ángô tú ãngó nõ rũlị́ rî yã?"
61003005	Gõʼdá õjílã ʼdî ʼbá yî ị̂sũ ĩyíkâ tã trá gãzó dó tã gólâ Ôvârí drí rĩzó tã ʼẽlé rî nị̃lị́, õzõ tã gólâ Ôvârí drí ãngó nõ ʼbãrẽ îtõ võ ʼásĩ bũúũ âcálé ngbãângbânõ rî tí. Ôvârí âtâ cé úlị́ ʼî mbârâkã íyíkâ sĩ ãngó nõ drí âʼdózó, gõʼdá kpá lị̃mvû drí rû êʼbézó võ ãlô ʼá ị̃nyạ́kú drị̃ drí âfõzó. Gõʼdá gólâ ʼbã ị̃nyạ́kú lị̃mvû sĩ.
61003006	Gõʼdá Ôvârí fẽ lâṇõ kpá õjílã gólĩyî rû jã ʼbá trá yí rú rî yî drí, lị̃mvû sĩ. Gólâ âjô lị̃mvû tị̃tị̃ trá gólĩyî ûfúlị́ ndrĩ vólé.
61003007	Ôvârí ʼbã ị̃nyạ́kú ʼbũû bê trá âʼdólé mbârâkã íyíkâ sĩ, bũúũ cãlé kậyị̂ gólâ drí ʼẽzó âgõlé tã-vó õjílã gólĩyî gólâ rî rõ ʼbá kô rî kâ kĩlí, ãʼdô ró bê gólĩyî drí vẽzó zãâ ngbálá vólé lạ̃sị́ sĩ rî ʼá.
61003008	Ámâ rû-lẽ-ãzíyã yî, tã nô ũvị̃ ãnî drị̃ị̂ sĩ kô, kậyị̂ ndrĩ ʼdó Kúmú ãmákâ lị̃fị́ kậyị̂ ãlô ró, ngãtá kậyị̂ ãlô ʼî ngãtá ndrô kútũ-ãlô ʼî yã rî. Gólâ âʼdô tã íyíkâ ʼẽʼá kậyị̂ îcá ʼbá trá ʼẽlâ rî sĩ.
61003009	Õjílã ãzâ ʼbá yî rî ĩyíkâ ị̂sũlâ kĩ, Ôvârí õʼbãá Yésũ nĩ âgõlé ʼwãâ tã-vó kĩ ʼbá ró kô. Nĩ ndrê drẽ, Yésũ âgõó drẽ kô tã-vó kĩ ʼbá ró rî, ãʼdô ró bê õjílã ndrĩ drí drị̃ âdĩzó tã õnjí ʼásĩ, tãlâ Ôvârí ậndị̂ íyîngá tã lâṇõ fẽfẽ tã õnjí ʼbá drí rî kâ trá. Gólâ lẽé kô õjílã ãlô drí drãlé tã õnjí ʼá. Gólâ lẽ tã õjílã drí ndrĩ drị̃ âdĩzó tã õnjí ĩyíkâ ʼásĩ tã lẽzó ĩʼdî Yésũ Krístõ ʼá.
61003010	Kậyị̂ Yésũ drí ʼẽzó âgõlé tã-vó õjílã kâ kĩlí rî, âʼdô âcáʼá trá. Yésũ âʼdô ʼẽʼá âgõlé nõngá nyĩî ró, nyé õzõ ũgú drí âfírĩ jó ʼá ngá ûgũlị́ kậyị̂ lâ nị̃ ãkó rî kâtí. Kậyị̂ gólâ Yésũ drí ʼẽzó âgõlé tã-vó kĩ ʼbá ró rî ʼá rî, ʼbũû âʼdô rû ndẽʼá cú ạ̃yị́ ãmbá bê, õzõ ĩlî-kúrú ândrê ạ̃yị́ kâtí. Ôvârí âʼdô lạ̃sị́ âjóʼá ânĩlí ãngó nõ zãlé ndrĩ. Ngá ndrĩ ãngó nõ ʼá nõ ʼbá yî âʼdô ĩyî vẽʼá ndrĩ vólé.
61003011	Ãʼdô gõʼdá trá ĩtí rî, ãnî drí rĩlí Ôvârí rõlé tã tãndí ʼẽʼẽ sĩ.
61003012	Ãnî drí lị̃fị́ ʼbãlé âgõ-âgõ Yésũ kâ drị̃ị̂. Kậyị̂ rî ʼdĩ ʼá rî, Ôvârí âʼdô ngá gólĩyî ʼbũû ʼálâ rî ʼbá yî zãʼá ndrĩ ôlélé vólé.
61003013	Gõʼdá Ôvârí âʼdô ʼbũû óʼdí gõʼdá ị̃nyạ́kú óʼdí bê rî ʼbãʼá, õjílã gólâkâ rî ʼbá yî drí gõzó rĩlí ʼá lâ cé zãâ rĩʼá tã mbị̂ rî ʼbá yî ʼẽlé ĩʼdî. Ĩtí rî, ãmâ gólĩyî krístõ ʼbá ró rî rĩʼá lị̃fị́ ʼbãʼbã bê Ôvârí gólâ tã ʼdî ʼbã ʼbá ʼẽʼá ʼẽlâ ãmâ drí rî drị̃ị̂.
61003014	Ĩtí rî, ámâ rû-lẽ-ãzíyã yî, nĩ ʼbã lị̃fị́ bê kậyị̂ Ôvârí drí ʼẽzó tã ʼdî ʼẽlé rî drị̃ị̂ ĩtí rî, nĩ ûjũ ãnî fãfã sĩ kậyị̂ vósĩ cé rĩlí rĩrĩ mbị̂ rî sĩ, gõʼdá âʼdólé tã ạ̃ʼdị́ bê ãnî lãfálé Ôvârí bê rî ʼá, tãlâ Ôvârí õndrê ró ãnî bê õzõ õjílã íyíkâ âʼdó ʼbá ĩyî tã õnjí ãkó rî ʼbá yí kâtí.
61003015	Nĩ ị̂sũ drẽ tã nô ʼbá yî dódó, Kúmú ãmákâ Yésũ Krístõ ậndị̂ tã trá âgõzó, tãlâ õjílã õjâ ró ĩyî bê drị̃ âdĩlí ngá pãpã ûsúlị́. Ãmâ ậdrúpị̃ Póõlõ âtâ tã rĩrĩ mbị̂ kâ ʼdĩ ʼbá yî kpá trá ãnî drí kậyị̂ gólâ drí wárãgã îgĩzó ãnî drí rî ʼá tã nị̃nị̃ Ôvârí ngá lésĩ rî sĩ.
61003016	Póõlõ âʼdâ tã âtî-âtî ãlô-ãlô ʼdĩ kpá trá ndrĩ wárãgã íyíkâ îgĩlí ʼdĩ ʼá. Gõʼdá úlị́ gólâ drí îgĩlí ʼdĩ ʼbá yî, ãzâ ʼbá yî rĩʼá âmbâ-âmbâ ró tã ífí lâ yî nị̃zó. Gõʼdá õjílã ãzâ ʼbá yî gólĩyî tã nị̃ ãkó lé ʼbá ró rî ʼbá yî, gólĩyî gõʼdá jâ ĩyíkâ úlị́ âmbá ʼbá âmbâ ʼdĩ ʼbá yî ífí lâ gõʼdá ngĩî gõʼdá âcálé tã âtî-âtî ányâ ró. Ĩtí rî, gólĩyî ʼê kpá ĩtí úlị́ Ôvârí kâ rî ôjâ-ôjâ lâ sĩ. Gõʼdá Ôvârí âʼdô lâṇõ fẽʼá gólĩyî drí tã õnjí gólĩyî drí ʼẽlé ʼdĩ tãsĩ.
61003017	Ámâ rû-lẽ-ãzí yî, nĩ nị̃ bê dódó kĩ, õjílã ãzâ ʼbá yî bê ʼẽʼá ãnî âdólé ĩtí rî, gõʼdá ãnî lị̃fị́ õmbâ ãnî rú gólĩyî tãsĩ, óõzó kô ãnî âdó jãlé tã lẽlẽ ãníkâ Yésũ ʼá rî ʼásĩ.
61003018	Ĩtí rî, gõʼdá tã lẽlẽ ãníkâ Kúmú ãmákâ Yésũ Krístõ ʼá rî õmbâ íyíkâ zãâ nĩʼá ạ̃tị́ ʼálâ lậvũlị́ gạ̃rạ̃ sị́sị́ rî drị̃ị̂ sĩ. Nĩ âdrê gạ́gạ́ tã lẽlẽ ãníkâ ʼá õzõ rákã fê kâtí, gõʼdá nĩ nị̃ dódó kĩ, Yésũ Krístõ lẽ ãnî trá rõô tãkó ĩtí. Ĩtí rî, mã ị̂njị̃ Kúmú ãmákâ Yésũ ngá ndrĩ drị̃lị́ rî ngbãângbânõ gõʼdá zãâ gbạ́dú ạ̃dũkũ ãkó. Ãâʼdô ĩtí.
62001001	Tã gólâ ãmâ drí ʼẽʼá îgĩlâ ãnî drí nõ rî rĩʼá tã Yésũ Krístõ kâ ĩʼdî. Îtõlé drẽ ãkpãkãʼdã Ôvârí ʼbãá drẽ ãngó nõ kô rî, gólâ bê, gõʼdá ngbãângbânõ rî, ãmâ lãjóʼbá gólâkâ ró rî, mã ndrê gólâ trá cú ãmâ lị̃fị́ sĩ, mã ârî tã gólâ drí âtálé rî trá cú ãmâ bị́-ʼbálé sĩ, gõʼdá mã dõ gólâ rî rúʼbạ́ kpá trá. Gólâ ĩʼdî tã Ôvârí kâ pạ̃tị́ị̃ rî âʼdá ʼbá ãmâ drí rî. Gólâ ĩʼdî lédrẽ-lédrẽ ạ̃dũkũ ãkó rî fẽ ʼbá ʼî õjílã drí. Ãwô-ʼdĩ tã pạ̃tị́ị̃ ró, mã ndrê gólâ trá ãmâ lị̃fị́ sĩ. Gõʼdá ngbãângbânõ rî, mã rî nõ gõʼdá tã pạ̃tị́ị̃ gólâkâ rî pẽʼá ãnî drí, gólâ ĩʼdî lédrẽ-lédrẽ ạ̃dũkũ ãkó rî fẽ ʼbá lâ ʼî, gõʼdá gólâ ĩʼdî kpá âʼdó ʼbá bê kárá ãmâ átá Ôvârí bê rî, gõʼdá Ôvârí âʼdâ gólâ trá ãmâ drí.
62001003	Mã rî tã gólâ ãmâ drí ndrẽlé trá gõʼdá kpá ârílí trá nõ âʼdáʼá ãnî drí nõ, tãlâ nĩ ậmû ró rû bê kpãkã ãlô ãmá bê, gõʼdá mã ậmû ró ãmâ ãní bê kpãkã ãlô, âʼdólé ngá ãlô ró ãmâ átá Ôvârí bê gõʼdá kpá mvá lâ Yésũ Krístõ bê.
62001004	Ĩtí rî, ĩʼdî ãmâ drí tã îgĩzó ãnî drí nõ, tãlâ mã âʼdô ró bê ãyĩkõ ãmbá bê ãní bê tã rî ʼdĩ tãsĩ.
62001005	Nõô tã gólâ ãmâ drí ârílí Yésũ Krístõ tị́ sĩ, gõʼdá ãmâ drí rĩʼá pẽlâ ãnî drí rî ĩʼdî. Tã ʼẽʼẽ Ôvârí kâ rî íyîngá cé tã tãndí ĩʼdî õzõ ngá îʼĩ kâtí, gõʼdá ị́nị́rị́kúwạ́ tã õnjí kâ rî íyîngá yû gólâ rî pị̃pị̂sị́lị́ ʼá ãlôwálâ.
62001006	Ĩtí rî, õzõ nĩ ãâtâ kĩ ĩyî ãâʼdô ngá ãlô ró Ôvârí bê rî, gõʼdá ãnî drẽ kpá zãâ tã õnjí ʼẽʼá rî, ʼdĩî úlị́ ãníkâ ʼdĩ õnjõ ʼî. Tãlâ tã ʼẽʼẽ õnjí ãníkâ ʼdĩ âʼdô rĩʼá âʼdálâ õjílã drí kĩ nĩ rî, nĩ lẽé tã tã pạ̃tị́-pạ̃tị̃ Ôvârí kâ nõ ʼá rî kô.
62001007	Bê-rî õzõ mã õrî trá ndrĩ ngá îʼĩ Ôvârí kâ âʼdó ʼbá tã tãndí ró rî ʼá, zãâ tã tãndí ʼẽlé ĩʼdî rî, ʼdĩî rî kpá rĩʼá pạ̃tị́-pạ̃tị̃ ró mã ậmû ãmâ trá ãmâ ãzí-ãzí yí bê. Gõʼdá kpá Ôvârí rî mvá, Yésũ Krístõ rî õdrã tĩ ãmâ drị̃ trá, gõʼdá áâʼdô ãmâ âyéʼá tã õnjí ãmákâ ʼásĩ.
62001008	Õzõ mã õkĩ mã õʼé tã õnjí kô rî, mã rî ʼdĩ ãmâ nyãányâ âdóʼá, gõʼdá mã nị̃ị́ tã pạ̃tị́ị̃ Ôvârí kâ kô ãlôwálâ.
62001009	Bê-rî õzõ gõʼdá mã õlôfõ tã õnjí ãmákâ rî ʼbá yî trá Ôvârí ândrá rî, Ôvârí âʼdô ãmâ âyéʼá tã õnjí ãmákâ rî ʼbá yî ʼásĩ. Gõʼdá gólâ âʼdô ãmâ jĩʼá ngbángbá tã õnjí ãmákâ rî ʼbá ʼásĩ, nyé õzõ gólâ drí ʼbãlé trá rî kâtí, gõʼdá gólâ rî íyíkâ ị̃tú vósĩ cé zãâ tã mbị̂ rî ʼẽlé ĩʼdî.
62001010	Õzõ mã õkĩ mã õʼé tã õnjí kô rî, ʼdĩî nyé õzõ ãmâ drí âtárẽ lâ kĩʼá nĩ rî, Ôvârí ãâʼdô õnjõ ʼbá ʼî rî kâtí, tãlâ Ôvârí âtâ trá kĩ, õjílã ndrĩ ãngó ʼá nõ tã õnjí ʼẽ ʼbá ʼî. Gõʼdá õzõ mã õʼê trá ĩtí rî, ʼdĩî rî mã lẽé tã gólâkâ rî kô ãlôwálâ.
62002001	Ámâ mvá yî má drí lẽlé rõô nõô, má âtâ tã ʼdî trá ãnî drí nõô, tãlâ nĩ õzó kô tã õnjí ʼẽê. Gõʼdá õzõ mã õʼê tã õnjí trá rî, õjílã bê ʼẽʼá âdrélé ãmâ ngá lésĩ Ôvârí rî îjílí, tãlâ Ôvârí ãâyê ró ãmâ bê tã õnjí ãmákâ ʼdĩ ʼbá yî ʼásĩ, gólâ rĩʼá Yésũ Krístõ ĩʼdî. Gólâ cé ĩʼdî õjílã tãndí ró tã õnjí ãkó Ôvârí rî lị̃fị́ drị̃ ʼá rî.
62002002	Gõʼdá gólâ kpá ĩʼdî tíbê drã ʼbá ãmâ võ ʼá rî, ãmâ drị̃ tĩ ʼbá ró tã õnjí ãmákâ ʼásĩ rî, îcâ gõʼdá trá cú Ôvârí drí tã õnjí ãmákâ âyézó gõʼdá kpá õjílã ãngó nõ kâ nõ kâ bê ndrĩ nõ, gólâ rî tãsĩ.
62002003	Ámâ mvá yî, má âtâ ãnî drí, lạ́tị̂ gólâ ʼẽ ʼbá âʼdálâ kĩ, pạ̃tị́ị̃ ãmâ rĩʼá õjílã Ôvârí kâ ĩʼdî rî, rĩʼá tã ʼbãʼbã gólâkâ ị̂njị̃-ị̂njị̃ lâ ĩʼdî.
62002004	Ĩtí rî, õzõ õjílã ãnî lãfálé sĩ õkĩ, yí ãâʼdô õjílã Ôvârí kâ ĩʼdî, gõʼdá õjílã rî ʼdĩ ị̃ị̂njị̃ tã ʼbãʼbã Ôvârí kâ kô rî, ʼdĩî õjílã rî ʼdĩ õnjõ ʼbá ʼî, gólâ lẽé tã tã pạ̃tị́ị̃ Ôvârí kâ nõ ʼá kô.
62002005	Bê-rî õzõ mã õʼê tã ʼbãʼbã Ôvârí kâ trá rî, ʼdĩî pạ̃tị́-pạ̃tị̃ ró mã lẽ gólâ trá pị̃pị̂sị́lị́ ãlô sĩ. Nõô tã gólâ tã âʼdá ʼbá kĩ, ãmâ rĩʼá ngá ãlô ró Ôvârí bê rî ĩʼdî.
62002006	ʼDõvó mã rî zãâ tã ʼẽlé, nyé õzõ Yésũ Krístõ drí rĩrĩ ʼẽlâ rî tí.
62002007	Ãnî má drí lẽlé rõô nõ ʼbá yî, tã ʼbãʼbã Yésũ kâ má drí rĩʼá tã lâ âtálé ãnî drí nõ rî, âʼdó kô tã ʼbãʼbã ngĩî ʼî, tãlâ nĩ îtõ kó trá tã lâ ârílí ạ̃kû ró drẽ ãkpã ãnî drí îtõrẽ tã lẽlé Yésũ ʼá rî ʼá bũúũ âcálé ngbãângbânõ. Tã ʼbãʼbã rî ʼdĩ kĩ, nĩ õlẽ ãnî ãzí-ãzí yî, ópẽ tã rî ʼdĩ trá ãnî drí tã âtî-âtî Ôvârí kâ rî ró.
62002008	Ĩtí rî, tã ʼbãʼbã nô rĩʼá cú tã ífí lậnjị̃-lậnjị̃ bê ãnî drí, tãlâ Yésũ Krístõ âʼdâ lạ́tị̂ ngá lẽlẽ kâ ʼdĩ cú nĩ ãmâ drí. Gõʼdá ngbãângbânõ rî, rĩrĩ ãmákâ rî, rî kpá trá lạ́tị̂ tãndí ãzí-ãzí lẽ kâ rî âʼdálé ĩʼdî õjílã drí. Tãlâ ị́nị́rị́kúwạ́ gólâ tã õnjí kâ rî îtõ trá rû ndẽlé tã ʼẽʼẽ ãmákâ ʼásĩ gõʼdá kpá âʼdô-âʼdô ãmákâ ʼásĩ, mã õtírĩ rĩî tã ʼbãʼbã Ôvârí kâ rî ʼẽlé rî. Âʼdô bê trá ĩtí rî, tã rî ʼdĩ rî gõ âʼdálâ ãmâ drí kĩ, ị́nị́rị́kúwạ́ bí ndẽʼá, gõʼdá ngá îʼĩ bí îtõʼá võ îʼĩlí.
62002009	Gõʼdá õzõ õjílã ãzâ õkĩ, yí õrî rĩlí ngá îʼĩ Ôvârí kâ tã tãndí kâ ʼá, gõʼdá õjílã rî ʼdĩ lẽé íyî ãzí-ãzí yî kô rî, ʼdĩî õjílã rî ʼdĩ drẽ rĩʼá zãâ ị́nị́rị́kúwạ́ tã õnjí kâ ʼá.
62002010	Ĩtí rî, õzõ õjílã ãzâ õlẽ íyî ãzí-ãzí yî trá rî, ʼdĩî õjílã rî ʼdĩ trá õjílã ngá îʼĩ kâ ʼî. Gõʼdá tã ãzãkã yû Ôvârí rî ʼálé ʼbãlé âdrãlé gólâ rú tã lâ tãsĩ.
62002011	Gõʼdá õzõ õjílã ãzâ õlẽ íyî ãzí-ãzí yî kô rî, ʼdĩî gólâ drẽ zãâ rĩʼá ị́nị́rị́kúwạ́ ʼá. Gõʼdá gólâ drẽ zãâ tã õnjí ʼẽʼá, gõʼdá gólâ nị̃ị́ drẽ kpá lạ́tị̂ Ôvârí kâ rî kô. Gólâ îcá kpá kô ûsúlâ, tãlâ ị́nị́rị́kúwạ́ tã õnjĩ kâ rî ʼê gólâ trá âʼdólé lị̃fị́ ãkó lé ʼbá ró.
62002012	Má îgĩ tã nô ãnî drí, ãnî ámâ mvá yî, Ôvârí âyê ãnî trá tã õnjí ãníkâ rî ʼbá yî ʼásĩ ndrĩ, tãlâ Yésũ Krístõ drã trá ãnî võ ʼá.
62002013	Má îgĩ tã nô ãnî drí, ãnî gólĩyî ãgô âmbâ-âmbâ ró rî, nĩ nị̃ Yésũ Krístõ gólâ tíbê âʼdó ʼbá bê drẽ ãkpãkãʼdã Ôvârí ʼbãá drẽ ãngó nõ kô. Má îgĩ tã nô ãnî drí, ãnî gólĩyî drẽ ãgô ãnjî ró rî, nĩ ʼê ạ̃jú trá ãnî ạ̃jú-ʼbá-ãzí Sãtánã yí bê, gõʼdá nĩ pẽ gólâ trá. Má îgĩ tã nô ãnî drí ámâ mvá yî, ãnî ĩʼdî gólĩyî Ôvârí átá ró rî nị̃ ʼbá trá rî.
62002014	Má îgĩ tã nô ãnî drí, ãnî gólĩyî ãgô âmbâ-âmbâ ró rî ʼbá yî, nĩ nị̃ Yésũ Krístõ gólâ tíbê âʼdó ʼbá bê drẽ ãkpãkãʼdã Ôvârí ʼbãá drẽ ãngó nõ kô. Má îgĩ tã nô ãnî drí, ãnî gólĩyî drẽ ãgô ãnjî ró rî ʼbá yî, ãnî rĩʼá gạ́gạ́ úlị́ Ôvârí kâ ʼá, úlị́ Ôvârí kâ rî trá ãnî pị̃pị̂sị́lị́ ʼá, nĩ ʼê ạ̃jú trá ãnî ạ̃jú-ʼbá-ãzí Sãtánã bê, gõʼdá nĩ pẽ gólâ trá.
62002015	Ĩtí rî, má âtâ ãnî drí, nĩ ʼbã ãnî lị̃fị́ kô cé rĩrĩ ãngó nõ kâ drị̃ị̂ gõʼdá ngá ʼá lâ rî ʼbá yí bê, tãlâ õzõ õjílã ãzâ õʼbã íyî lị̃fị́ trá cé rĩrĩ ãngó nõ kâ drị̃ị̂ ĩʼdî gõʼdá ngá ʼá lâ nõ ʼbá yí bê rî, gólâ îcá gõʼdá kô kpá íyî lị̃fị́ ʼbãlé Ôvârí gólâ ãmâ átá ró rî drị̃ị̂.
62002016	Tã gólĩyî ãngó nõ kâ rî ʼbá yî ĩʼdî nõô ʼbá yî, tã lôvó rúʼbạ́ kâ, ngá-tị̂ ãmbá rî ʼbá yî lôvó lâ ʼbãʼbã, gõʼdá lómbé-lómbéwá. ʼDĩî ʼbá yî tã ãngó nõ kâ ĩʼdî, ʼdĩî ʼbá yî âʼdó kô tã ãmâ átá Ôvârí kâ ĩʼdî. Nĩ âyê tã rî ʼdĩ ʼbá yî ndrĩ.
62002017	Tãlâ ãngó nõ ngá ʼá lâ rî ʼbá yí bê ndrĩ âʼdô ʼẽʼá ndẽlé ndẽ, gõʼdá õjílã gólĩyî lị̃fị́ ʼbã ʼbá ãngó nõ drị̃ị̂ gõʼdá ngá ʼá lâ rî ʼbá yí bê rî, âʼdô ĩyî ndẽʼá kpá ʼdũwạ̃ ãngó nõ bê ngá ʼá lâ rî ʼbá yí bê ndrĩ. Gõʼdá õjílã gólĩyî lị̃fị́ ʼbã ʼbá úlị́ Ôvârí kâ drị̃ị̂ ĩʼdî gõʼdá ʼẽ ʼbá lâ rî, âʼdô ĩyî rĩʼá zãâ gbạ́dú ạ̃dũkũ ãkó.
62002018	Ámâ mvá yî, nĩ ndrê drẽ, ãngó nõ âʼdô rû ndẽʼá ndẽ, gõʼdá kậyị̂ drílâ ʼẽzó rû ndẽlé rî trá ãnyî. Nĩ ị̂sũ drẽ úlị́ ãmâ drí âtálé ãnî drí sị́sị́ kĩʼá nĩ rî, ãngó nõ ngá ʼá lâ rî ʼbá yí bê õtírĩ ʼẽê rû ndẽlé rî ạ̃dũkũ lâ ʼá tólâ rî, ạ̃jú-ʼbá-ãzí Yésũ kâ ãzâ âʼdô âcáʼá õjílã âdólé. Ĩtí rî, ʼdõvó nĩ ndrê drẽ, ạ̃jú-ʼbá-ãzí Yésũ kâ ʼdĩ ʼbá yî, ãzâ ʼbá yî âcâ ĩyî trá dũû, tãlâ ĩʼdî ʼdĩ ãmâ drí nị̃zó lâ kĩʼá nĩ rî, kậyị̂ ãngó nõ kâ ʼẽzó rû ndẽlé rî trá ãnyî.
62002019	Gõʼdá Yésũ rî ạ̃jú-ʼbá-ãzí ʼdĩ ʼbá yî, sị́sị́ rî, mã rî rĩlí gólĩyí bê kpãkã ãlô. Gõʼdá drílĩyî ngãzó fõlé ãmâ lãfálé sĩ, tãlâ gólĩyî âʼdó kô õjílã Yésũ kâ ĩʼdî. Õzõ pạ̃tị́-pạ̃tị̃ gólĩyî ãʼdô õjílã Yésũ kâ ĩʼdî rî, tí gólĩyî fõó ãmâ lãfálé sĩ ãmâ âyélé kô. Ôvârí ʼê gólĩyî fõlé ãmâ lãfálé sĩ ʼdî, tãlâ gólĩyî âʼdó kô õjílã Yésũ kâ pạ̃tị́-pạ̃tị̃ lâ ĩʼdî.
62002020	Gõʼdá ãníkâ rî, Yésũ Krístõ fẽ Líndrí Tãndí Ôvârí kâ trá ãnî drí. Ĩtí rî, nĩ âʼdó gõʼdá kô õjílã gólĩyî tã nị̃ ʼbá kô rî yî ĩʼdî, gõʼdá ãnî trá õjílã gólĩyî tã pạ̃tị́ị̃ Ôvârí kâ rî nị̃ ʼbá trá rî yî ĩʼdî.
62002021	Nĩ ị̂sũ tã kô kĩ, má îgĩ tã ʼdî ãnî drí ĩtí, tãlâ nĩ nị̃ị́ tã pạ̃tị́ị̃ Ôvârí kâ kô rî. Âʼdó ĩtí kô. Má rî nõ îgĩlâ, tãlâ nĩ nị̃ tã pạ̃tị́ị̃ Ôvârí kâ rî trá dódó ĩtí, gõʼdá nĩ lẽé tã õnjõ kâ kô ãlôwálâ.
62002022	Nĩ ârî drẽ, õzõ õjílã ãâtâ kĩ, Yésũ ãâʼdó gólâ Ôvârí drí âjólé rî ĩʼdî kô rî, ʼdĩî õjílã rî ʼdĩ õnjõ ʼbá ʼî. Gõʼdá õjílã rî gógó ʼdĩ trá ạ̃jú-ʼbá-ãzí Yésũ Krístõ kâ rî ĩʼdî, tãlâ õjílã rî ʼdĩ gã tã Ôvârí ãmâ átá ró rî kâ rî trá dó kpạ̃rạ̃tị́ gólâ rî mvá Yésũ Krístõ bê.
62002023	Ĩtí rî, õzõ õjílã õgã tã Yésũ Krístõ gólâ Ôvârí rî mvá ró rî kâ trá dó rî, ʼdĩî õjílã rî ʼdĩ âʼdó ngá ãlô ró Ôvârí, Yésũ rî átá ró rî bê kô. Bê-rî õzõ õjílã ãzâ õlẽ tã Yésũ Krístõ kâ trá rî, ʼdĩî õjílã rî ʼdĩ âʼdô ʼbãʼá ngá ãlô ró Ôvârí bê íyî átá ró.
62002024	ʼDõvó nĩ njû zãâ gạ́gạ́ tã Ôvârí kâ rú. ʼDĩî tã Ôvârí kâ ãnî drí ârílí trá ạ̃kû ró ãnî drí îtõrẽ tã lẽlé Yésũ ʼá rî ĩʼdî. Õzõ nĩ õʼê ĩtí rî, nĩ âʼdô rĩʼá ngá ãlô ró Yésũ Ôvârí rî mvá ró rî bê gõʼdá kpá gólâ rî átá Ôvârí bê.
62002025	Õzõ mã ãʼdô trá ngá ãlô ró Ôvârí bê rî, mã âʼdô tã gólâ Yésũ drí ʼbãlé ãmâ drí kĩʼá nĩ rî, mã ãâʼdô rĩʼá ûrú ʼálâ zãâ gbạ́dú ạ̃dũkũ ãkó rî ûsúʼá.
62002026	ʼDĩî tã gólâ má drí îgĩlí ãnî drí tã õjílã õnjí gólĩyî lẽ ʼbá ânĩlí ãnî âdólé rî ʼbá yí kâ tãsĩ rî ĩʼdî.
62002027	Gõʼdá ãníkâ rî, Yésũ Krístõ âfẽ Líndrí Tãndí Ôvârí kâ trá ãnî drí. Gõʼdá Líndrí Tãndí Ôvârí kâ ʼdĩ rî rĩlí ãnî pị̃pị̂sị́lị́ ʼá. Ĩtí rî, îcá kô õjílã ãzâ drí ãnî lị̃fị́ îmbálé óʼdí tã mbị̂ pạ̃tị́ị̃ ró Ôvârí kâ nõ ʼá. Tãlâ Líndrí Tãndí Ôvârí kâ Yésũ drí fẽlé ãnî drí ʼdĩ rĩʼá ãnî lị̃fị́ îmbáʼá. Líndrí Tãndí Ôvârí kâ ʼdĩ îcá kô ãnî âdólé. Õzõ ãʼdô gõʼdá trá ĩtí rî, nĩ rî gõʼdá ngá ãlô ró Yésũ bê.
62002028	Má âtâ ãnî drí, ámâ mvá yî, nĩ fẽ ãnî pị̃pị̂sị́lị́ rĩzó ngá ãlô ró Yésũ Krístõ bê, tãlâ õzõ gólâ õtírĩ âgõô ãngó nõ ʼá rî, nĩ âdrê ró bê gạ́gạ́ ũrị̃ ãkó, ãnyĩ õzó kô kpá ãnî ʼẽê.
62002029	Ĩtí rî, mã nị̃ trá kĩ, Yésũ Krístõ cé ĩʼdî õjílã tãndí ʼî Ôvârí rî lị̃fị́ drị̃ ʼá. Tãlâ mã nị̃ trá kĩ, Yésũ rî íyíkâ zãâ tã tãndí rî ʼbá yî ʼẽlé ĩʼdî. Ĩtí rî, mã nị̃ kpá tãndí ró kĩ, õzõ õjílã ãzâ õrî zãâ tã tãndí ʼẽlé ĩʼdî rî, õjílã rî ʼdĩ âʼdô ʼbãʼá Ôvârí rî mvá ró.
62003001	Nĩ ị̂sũ drẽ ngá lẽlẽ ạ́ngị́ Ôvârí kâ ãmâ drí nõ. Ôvârí lẽ ãmâ trá rõô ĩʼdî gõʼdá gólâ drí ãmâ zị̃zó íyî mvá yî ró. Ãwô-ʼdĩ, ãmâ pạ̃tị́-pạ̃tị̃ rĩʼá gólâ rî mvá yî ĩʼdî. Gõʼdá õjílã ãngó nõ ʼá nõ gólĩyî rû jã ʼbá trá Ôvârí rú rî ʼbá yî nị̃ị́ ãmâ Ôvârí rî mvá yî ró kô rî, tãlâ gólĩyî nị̃ị́ Ôvârí kô rî drí.
62003002	Ãmâ ândré rî mvá yî tíbê má drí lẽlé rõô nõ, ãwô-ʼdĩ, ãmâ gõʼdá trá Ôvârí rî mvá yî ĩʼdî. Gõʼdá mã nị̃ị́ drẽ kô ngá tãndí ãzâ bê Ôvârí drí ʼẽʼá ʼẽlâ ãmâ drí ị̃zạ́tú rî. Gõʼdá mã nị̃ dódó kĩ, õzõ Yésũ Krístõ õtírĩ ʼẽê âgõlé ãngó nõ ʼá rî, ãmâ drí ʼbãzó nyé õzõ Yésũ tí, tãlâ mã âʼdô gólâ rî ndrẽʼá ngbángbá.
62003003	Ĩtí rî gõʼdá, õjílã gólĩyî lị̃fị́ ʼbã ʼbá trá tã rî ʼdĩ drị̃ị̂ rî, ãâyê ĩyî tã õnjí ʼẽʼẽ, tãlâ Ôvârí õndrê ró gólĩyî bê tã õnjí ãkó nyé õzõ Yésũ Krístõ drí ʼbãrẽ tã õnjí ãkó rî kâtí.
62003004	Õzõ õjílã õrî kpá zãâ tã õnjí ʼẽlé rî, ʼdĩî õjílã rî ʼdĩ gã tã Ôvârí kâ trá dó, tãlâ tã õnjí ʼẽʼẽ ʼdî rĩʼá Ôvârí rî tị̂-võ ârí ãkõ ʼî.
62003005	Nĩ nị̃ dódó tã ífí gólâ Yésũ drí ânĩzó ãngó nõ ʼá rî ĩʼdî, tã õnjí îzãlé vólé. Gólâ cé ĩʼdî õjílã tã õnjí ãkó rî.
62003006	Âʼdólé bê trá ĩtí rî, ʼdõvó mã rî ngá ãlô ró Yésũ bê gõʼdá âʼdô kô rĩʼá zãâ tã õnjí ʼẽlé ĩʼdî, tãlâ õzõ mã õrî zãâ tã õnjí ʼẽlé rî, ʼdĩî mã nị̃ị́ Yésũ kô, gõʼdá mã lẽé tã kpá kô tã gólâkâ ʼá.
62003007	Ámâ mvá yî, ãnî lị̃fị́ õmbâ ãnî rú dódó, tãlâ õjílã ãzâ õzó kô ãnî âdó tã ʼdî ʼá. Õzõ nĩ õrî zãâ tã tãndí rî ʼẽlé ĩʼdî rî, nĩ âʼdô ʼbãʼá tãndí ró Ôvârí rî lị̃fị́ drị̃ ʼá nyé õzõ Yésũ Krístõ kâtí.
62003008	Gõʼdá ĩtí rî, õzõ õjílã õrî zãâ tã õnjí ʼẽlé rî, ʼdĩî gólâ âʼdó Ôvârí rî mvá ĩʼdî kô. Bê-rî gólâ Sãtánã rî mvá ĩʼdî, tãlâ Sãtánã rî íyíkâ zãâ tã õnjí rî ʼbá yî ʼẽlé ĩʼdî. Îtõ kó ạ̃kû ró drẽ Ôvârí drí ãngó nõ ʼbã ãkó gólâ ĩʼdî tíbê tã õnjí ʼẽ ʼbá ró rî. Gõʼdá tã ífí Ôvârí rî mvá drí ânĩzó rî ĩʼdî, ãʼdô ró bê tã ʼẽʼẽ õnjí Sãtánã kâ îzãlé ndrĩ vólé.
62003009	Ĩtí rî, õzõ pạ̃tị́-pạ̃tị̃ ró ãnî ãʼdô Ôvârí rî mvá yî ĩʼdî rî, ʼdõvó nĩ rî zãâ tã õnjí ʼẽlé kô. Îcá gõʼdá kô ãnî drí kpá rĩzó zãâ tã õnjí ʼẽlé, tãlâ ãnî cú âʼdô-âʼdô Ôvârí kâ bê ãnî pị̃pị̂sị́lị́ ʼá.
62003010	Ngá gólâ âʼdá ʼbá lâ ãmâ drí kĩ, ʼdĩî pạ̃tị́-pạ̃tị̃ Ôvârí rî mvá yî ĩʼdî rî gõʼdá ʼdĩî íyíkâ Sãtánã rî mvá yî ĩʼdî rî ĩʼdî nõô. Õzõ õjílã ãzâ õʼê tã gólâ sũ ʼbá Ôvârí rî lị̃fị́ drị̃ ʼá rî ĩʼdî rî, õjílã rî ʼdĩ rĩʼá Ôvârí rî mvá ʼî. Gõʼdá õzõ õjílã ãzâ õʼê tã gólâ sũ ʼbá Ôvârí rî lị̃fị́ drị̃ ʼá kô rî ĩʼdî rî ngã õzõ õlẽ íyî ãzí-ãzí yî kô rî, õjílã rî ʼdĩ rĩʼá Sãtánã rî mvá ʼî.
62003011	Îtõlé kó kậyị̂ gólâ ãnî drí tã âtî-âtî Yésũ rî tãsĩ rî lẽzó sị́sị́ rî lésĩ bũúũ âcálé ngbãângbânõ rî, nĩ rî trá tã ãmâ drí rû lẽzó ãmâ lãfálé ʼásĩ rî ârílí ĩʼdî.
62003012	Mã âʼdô kô õzõ Káyĩnã ʼbã ʼbá bê Sãtánã rî mvá ífífí ró íyî ậdrúpị̃ Ábẽlẽ rî fũ ʼbá rî kâtí. Gólâ fû íyî ậdrúpị̃ tãlâ tã ʼẽʼẽ gólâkâ rĩʼá õnjí ró. Gõʼdá tã ʼẽʼẽ ậdrúpị̃ lâ Ábẽlẽ kâ rî íyíkâ tãndí ró Ôvârí rî lị̃fị́ drị̃ ʼá. Ĩtí rî, Káyĩnã ní drí pị̃pị̂sị́lị́ õnjí ʼbãzó ánî ậdrúpị̃ rú.
62003013	Gõʼdá ãnî ámâ ậdrúpị̃ yî, nĩ ị̂sũ tã kô õzõ õjílã ãngó nõ ʼá nõ gólĩyî rû jã ʼbá trá Ôvârí rú rî ʼbá yî ãʼdô pị̃pị̂sị́lị́ õnjí bê ãnî rú, nyé õzõ Káyĩnã drí ʼbãrẽ lâ íyî ậdrúpị̃ rú ʼdĩ kâtí rî.
62003014	Ĩtí rî, ãmákâ rî, mã nị̃ trá kĩ, ãmâ drị̃-bạ́lạ́yị̂ bê mbârâkã õdrã kâ ʼásĩ, gõʼdá ãmâ rĩʼá lédrẽ-lédrẽ ạ̃dũkũ ãkó rî bê, tãlâ ãmâ trá rĩʼá ãmâ lẽlẽ bê ãmâ lãfálé ʼásĩ ãmâ ậdrúpị̃ krístõ ʼbá yî ró rî yí bê. Gõʼdá õjílã gólâ íyî ãzí-ãzí rî lẽ ʼbá kô rî, ʼdĩî gólâ drẽ zãâ mbârâkã õdrã kâ zẽlé.
62003015	Ĩtí rî, gõʼdá õzõ nĩ õgã ãnî ãzí-ãzí yî dó rî, ãnî rĩʼá Ôvârí rî lị̃fị́ drị̃ ʼá, nyé õzõ õjílã fũ ʼbá kâtí. Gõʼdá nĩ nị̃ kĩ, õjílã gólĩyî õjílã ãzí fũ ʼbá ró rî yî, ãâʼdô lédrẽ-lédrẽ ạ̃dũkũ ãkó rî bê rî kô.
62003016	Nĩ ndrê drẽ, Yésũ Krístõ âʼdâ ngá lẽlẽ gólâ pạ̃tị́-pạ̃tị̃ rî trá ãmâ drí, íyî ífífí fẽfẽ sĩ drãlé ãmâ drị̃ tĩlí tã õnjí ãmákâ ʼásĩ. Ĩtí rî, rĩʼá îcâ-îcâ ró, ãmâ drí kpá ãmâ ífífí fẽlé drãlé ãmâ ãzí-ãzí yî pãlé, õzõ ĩîcâ trá ãmâ drí ʼẽzó lâ ĩtí rî.
62003017	Gõʼdá õzõ ãmâ ãʼdô ngá-drị̃ ãmbá bê, gõʼdá mã õpâ ãmâ ãzí-ãzí ĩzã ró rî ʼbá yî ngá ãmâ drí âʼdózó ĩʼdí bê lâ ʼdĩ sĩ kô rî, ʼdĩî mã âʼdô kĩʼá nĩ rî, ãmâ cú ngá lẽlẽ Ôvârí kâ bê pị̃pị̂sị́lị́ ãlô sĩ ángô tí yã?
62003018	Ãʼdô trá ĩtí rî, ámâ mvá yî, ʼdõvó mã rî kô cé rĩʼá tã âtálé tị́ sĩ kĩʼá nĩ rî, mã lẽ ãmâ ãzí-ãzí yî trá. Îcâ trá ãmâ drí ãmâ ãzí-ãzí yî lẽzó tã tãndí ʼẽʼẽ sĩ.
62003019	ʼDĩî tã gólâ ʼẽ ʼbá âʼdálâ kĩʼá nĩ rî, ãmâ pạ̃tị́-pạ̃tị̃ õjílã Ôvârí kâ rî yî ĩʼdî. Õzõ pạ̃tị́-pạ̃tị̃ ró mã õrî trá zãâ ãmâ ãzí-ãzí yî lẽlé rî, gõʼdá mã âʼdô ʼbãʼá ũrị̃ ãkó âdrélé Ôvârí ândrá, gbõ lé mã nị̃ bê trá kĩ, ãmâ tã õnjí ʼbá ʼî, tãlâ Ôvârí nị̃ tã ãmâ pị̃pị̂sị́lị́ ʼá rî trá ndrĩ.
62003021	Ĩtí rî, ámâ mvá yî, õzõ mã ũnị̃ trá kĩ, ãmâ ãâʼdô pị̃pị̂sị́lị́ tãndí bê rî, gõʼdá mã rí kô zãâ rĩʼá tã õnjí ʼẽlé, gõʼdá mã ʼé ũrị̃ kpá kô Ôvârí ágálé.
62003022	Õzõ mã ãânĩ trá ãwó ngõlé Ôvârí ândrá ngá ãzâ tãsĩ rî, Ôvârí âʼdô ngá ʼdĩ âfẽʼá ãmâ drí. Gólâ âʼdô tã ʼdî ʼẽʼá ãmâ drí ĩtí, tãlâ ãmâ õjílã gólâkâ rĩ ʼbá tã ʼbãʼbã gólâkâ rî ị̂njị̃lị́ rî ʼbá yî ĩʼdî, gõʼdá kpá rĩ ʼbá tã sũ ʼbá gólâ rî lị̃fị́ drị̃ ʼá rî yî ʼẽlé rî ĩʼdî.
62003023	Nõô tã ʼbãʼbã Ôvârí drí ʼbãlé ãmâ drí ʼẽlé rî ĩʼdî nõ ʼbá yî. Mã õlẽ tã Yésũ Krístõ gólâ tíbê ʼbã ʼbá Ôvârí rî mvá ró rî ʼá, gõʼdá mã õlẽ ãmâ ãzí-ãzí yî, té õzõ Yésũ Krístõ drí ʼbãlé trá ãmâ drí rî kâtí.
62003024	Ĩtí rî, õzõ mã õʼê tã Ôvârí kâ ʼdĩ ʼbá yî trá rî, ʼdĩî mã âʼdô rĩʼá ngá ãlô ró Ôvârí bê. ʼDĩî ngá gólâ ʼẽ ʼbá âʼdálâ kĩ, Ôvârí pạ̃tị́-pạ̃tị̃ ró rî rĩʼá ngá ãlô ró ãmá bê rî ĩʼdî, gólâ âjô Líndrí Tãndí íyíkâ trá rĩlí ãmâ pị̃pị̂sị́lị́ ʼá, âʼdálâ kĩ, pạ̃tị́-pạ̃tị̃ ró ãmâ trá ngá ãlô ʼî gólâ bê.
62004001	Ámâ rû-lẽ-ãzí yî, má âtâ ãnî drí, ãnî lị̃fị́ õmbâ ãnî rú, tãlâ õjílã dũû trá rĩʼá ĩyî nĩʼá tã âtá bê kĩ, tã ĩyî drí rĩʼá pẽlâ rî ãâʼdô Líndrí Tãndí Ôvârí kâ rî tị́ sĩ. Õzõ gólĩyî ãâtâ tã rî ʼdĩ ʼbá yî trá ĩtí rî, nĩ lẽ tã drẽ kôrô ʼwãâ tã gólĩyíkâ ʼá kô. Bê-rî nĩ ârî tã õjílã rî ʼdĩ kâ zãlô dódó nĩ nị̃ ró bê, ngãtá tã gólâkâ ʼdĩ âfõ Líndrí Tãndí Ôvârí kâ ngá lésĩ pạ̃tị́ị̃ ró, ngã tã ʼdî ânĩ íyîngá líndrí õnjí ngá lésĩ.
62004002	Ĩtí rî, lạ́tị̂ gólâ ãnî drí õjílã gólâ Líndrí Tãndí Ôvârí kâ bê rî nị̃zó rî ĩʼdî nõ. Õzõ õjílã ãzâ ãâtâ tã trá kĩ, pạ̃tị́ị̃ Ôvârí âjô Yésũ Krístõ nĩ ânĩlí ãngó nõ ʼá õjílã mvá ró rî, ʼdĩî õjílã rî ʼdĩ trá Líndrí Tãndí Ôvârí kâ bê yí ʼá pạ̃tị́-pạ̃tị̃ ró.
62004003	Gõʼdá õzõ õjílã ãzâ ãâtâ tã kĩ, Ôvârí ãâjó Yésũ nĩ ãngó nõ ʼá õjílã mvá ró kô rî, ʼdĩî õjílã rî ʼdĩ Líndrí Tãndí Ôvârí kâ ãkó yí ʼá. ʼDĩî õjílã rî ʼdĩ trá ạ̃jú-ʼbá-ãzí Yésũ Krístõ kâ rî ĩʼdî, õzõ má drí âtárẽ lâ trá ãnî drí ạ̃kû ró rî kâtí, kĩʼá nĩ rî, ạ̃jú-ʼbá-ãzí Yésũ kâ âʼdô âcáʼá ãngó nõ ʼá rî. Ạ̃jú-ʼbá-ãzí rî ʼdĩ âcâ trá, gõʼdá trá rĩʼá mbârâkã fẽʼá õjílã ãngó nõ ʼá nõ gólĩyî rû jã ʼbá trá Ôvârí rú rî ʼbá yî drí.
62004004	Ámâ mvá yî, õzõ ãʼdô trá ĩtí rî, ũrị̃ õʼê ãnî kô. Ãnî trá Ôvârí rî mvá yî ĩʼdî. Õjílã gólĩyî õnjõ ʼbá ró ʼdĩ ʼbá yî îcá ĩyî ãnî âdólé kô, tãlâ Ôvârí rî rĩlí ãnî pị̃pị̂sị́lị́ ʼá gõʼdá rĩʼá mbârâkã fẽlé ãnî drí. Gõʼdá mbârâkã Ôvârí kâ rî rĩʼá gạ̃rạ̃ mbârâkã Sãtánã rĩ ʼbá fẽlé Yésũ rî ạ̃jú-ʼbá-ãzí yî drí rî kâ drị̃ị̂ sĩ.
62004005	Yésũ rî ạ̃jú-ʼbá-ãzí ʼdĩ ʼbá yî rĩʼá cé õjílã ãngó nõ ʼá nõ gólĩyî rû jã ʼbá trá Ôvârí rú rî ʼbá yî ĩʼdî. Ĩtí rî, gólĩyî rî ĩyíkâ cé tã gólĩyî ãngó nõ kâ rî ʼbá yî tã lâ âtálé ĩʼdî. Ĩtí rî, õjílã gólĩyî ãngó nõ kâ rî ʼbá yî rî ĩyíkâ kpá cé tã gólĩyíkâ rî yî ârílí ĩʼdî.
62004006	Gõʼdá ãmâ gólĩyî tíbê lãjóʼbá Yésũ kâ rî ʼbá yî rĩʼá Ôvârí rî mvá yî ró rî ĩʼdî. Gõʼdá õjílã gólĩyî tã lẽ ʼbá trá Ôvârí ʼá rî, rî ĩyíkâ kpá zãâ tã gólĩyî ãmâ drí âtálé rî yî ârílí. Gõʼdá õjílã gólĩyî tã lẽ ʼbá Ôvârí ʼá kô rî, gólĩyî lẽé tã úlị́ ãmâ drí âtálé rî ʼbá yî ʼá kpá kô. Ĩtí rî, ʼdĩî tã gólĩyî ʼẽ ʼbá âʼdálâ ãmâ drí, õzõ õjílã õtírĩ úlị́ âtá rî ãmâ drí nị̃zó lâ kĩ, úlị́ gólâkâ ʼdĩ úlị́ Líndrí Tãndí Ôvârí kâ rî kâ, ngãtá ʼdĩî úlị́ Sãtánã kâ rî ʼbá yî ĩʼdî yã rî.
62004007	Ámâ rû-lẽ-ãzí yî, ãmâ drí ãmâ ãzí-ãzí yî lẽlé. ʼDĩî ngá gólâ tã lâ drí lậvũlị́ gạ̃rạ̃ rî ĩʼdî, tãlâ ngá lẽlẽ ʼdî âʼdô Ôvârí ngá lésĩ. Õzõ nĩ õrî trá ãnî ãzí-ãzí yî lẽlé rî, ʼdĩî ãnî trá Ôvârí rî mvá yî ĩʼdî. ʼDĩî rî kpá âʼdálâ kĩ, pạ̃tị́-pạ̃tị̃ ró, nĩ lẽ tã trá Ôvârí ʼá, gõʼdá kpá nĩ nị̃ Ôvârí rî âʼdô-âʼdô trá.
62004008	Ĩtí rî gõʼdá, õjílã gólâ íyî ãzí-ãzí yî lẽ ʼbá kô rî, ʼdĩî gólâ nị̃ị́ Ôvârí kô, tãlâ Ôvârí íyîngá ngá lẽlẽ lị́pị̂ ʼî.
62004009	Tã gólâ ngá lẽlẽ Ôvârí kâ âʼdá ʼbá ãmâ drí rî ĩʼdî nõ, Ôvârí âjô íyî mvá ʼbã ʼbá bê kó ãlô, Yésũ Krístõ, ânĩlí ãngó nõ ʼá, ãʼdô ró ãmâ drí rĩzó bê zãâ gbạ́dú ạ̃dũkũ ãkó gólâ sĩ.
62004010	Mã îcá kô ngá lẽlẽ pạ̃tị́ị̃ rî lạ́tị̂ lâ ûsúlị́ ngá lẽlẽ ãmákâ Ôvârí drí rî sĩ. Bê-rî mã âʼdô ngá lẽlẽ Ôvârí kâ ãmâ drí rî ndrẽʼá ĩʼdî tã âʼdâ ngá lẽlẽ kâ ró ãmâ drí ʼẽlé. Ôvârí âjô íyî mvá ʼbã ʼbá bê kó ãlô, gõʼdá gólâ drí lẽlé kpá rõô rî drãlé ãmâ võ ʼá drị̃ tĩ ʼbá ró.
62004011	Ámâ rû-lẽ-ãzí yî, õzõ gõʼdá Ôvârí õlẽ ãmâ trá tákányĩ ĩtí rî, ãmâ drí gõʼdá ãmâ ãzí-ãzí yî lẽlé kpá nyé õzõ Ôvârí drí ãmâ lẽrẽ kâtí.
62004012	Õjílã ãzâ yûʼdạ́wạ́ Ôvârí rî ndrẽ ʼbá trá íyî lị̃fị́ sĩ rî. Gõʼdá õzõ mã õlẽ ãmâ ãzí-ãzí yî trá rî, ʼdĩî Ôvârí rĩʼá ãmá bê kpãkã ãlô. Gõʼdá ʼdĩî rî kpá âʼdálâ kĩ, pạ̃tị́-pạ̃tị̃ ngá lẽlẽ Ôvârí kâ gólâ tíbê ãmâ ʼbã ʼbá ãmâ ãzí-ãzí yî lẽlé rõô rî bê ãmâ ʼá.
62004013	Gõʼdá Ôvârí âfẽ Líndrí Tãndí íyíkâ trá rĩlí ãmá bê. Ĩtí rî, mã nị̃ kĩ, ãmâ ngá ãlô ró gólâ bê.
62004014	Gõʼdá ãmâ lãjóʼbá ró rî ʼbá yî, mã ndrê Ôvârí rî mvá kpá trá cú ãmâ lị̃fị́ nyãányâ sĩ. Ôvârí âjô gólâ trá õjílã pã ʼbá ró ndrĩ.
62004015	ʼDĩî kâ rî tí rî, õzõ nĩ õlẽ tã trá kĩʼá nĩ rî, pạ̃tị́-pạ̃tị̃ Yésũ Krístõ Ôvârí rî mvá ʼî rî, gõʼdá tã lâ âtá bê õjílã drí rî, ʼdĩî ãnî trá õjílã Ôvârí kâ pạ̃tị́ị̃ lâ ʼî, gõʼdá kpá ãnî trá ngá ãlô ró Ôvârí bê.
62004016	Gõʼdá ãmákâ rî, mã nị̃ trá kĩ, Ôvârí lẽ ãmâ trá tákányĩ. Gõʼdá mã lẽ tã trá kĩ, gólâ âʼdô rĩʼá zãâ ãmâ lẽlé ĩtí kárá. Ôvârí rĩʼá ngá lẽlẽ lị́pị̂ ʼî. Õzõ gõʼdá mã õrî trá ãmâ ãzí-ãzí yî lẽlé rî, ʼdĩî mã rî trá ngá ãlô ró Ôvârí bê.
62004017	Ĩtí rî, ngá lẽlẽ Ôvârí kâ rî, rî nĩ mbârâkã fẽlé ãmâ drí rĩzó ãmâ ãzí-ãzí yî lẽlé, té õzõ Ôvârí drí lẽlé ãmâ drí ʼẽlé rî tí. Ãʼdô trá ĩtí rî, kậyị̂ Yésũ Krístõ drí ʼẽzó âgõlé tã kĩ ʼbá ró rî tú rî, ãmâ gõʼdá trá ũrị̃ ãkó. Mã âʼdô ʼẽʼá âdrélé gạ́gạ́ gólâ ândrá, tãlâ rĩrĩ ãmákâ ãngó ʼá nõlé rî, mã rĩ trá ngá ãlô ró Ôvârí bê nyé õzõ Yésũ tí.
62004018	Õzõ nĩ õlẽ Ôvârí trá rî, nĩ âʼdô gõʼdá kpá gólâ rî ũrị̃ ʼẽʼá ʼdĩ ángô tí yã? Õzõ ngá lẽlẽ Ôvârí kâ ẽêdê ãnî pị̃pị̂sị́lị́ trá rî, kôrô drílâ ũrị̃ drõzó vólé ãnî pị̃pị̂sị́lị́ ʼásĩ. Õjílã rî ũrị̃ ʼẽlé Ôvârí rî tãsĩ nõ rî, tãlâ Ôvârí ʼê lâṇõ fẽlé gólĩyî drí rî drí. Õzõ gõʼdá nĩ õʼê Ôvârí rî ũrị̃ trá rî, ʼdĩî ngá lẽlẽ Ôvârí kâ êdé drẽ ãnî pị̃pị̂sị́lị́ dódó kô.
62004019	Mã âʼdô mbârâkã ûsúʼá Ôvârí rî lẽzó gõʼdá õjílã ãzí lẽzó rî ãʼdô ʼásĩ yã? Ôvârí rî nĩ mbârâkã ʼdî ʼbá yî fẽlé ãmâ drí, tãlâ gólâ lẽ ãmâ kó trá sị́sị́ drẽ ãkpãkãʼdã mã îtõó drẽ gólâ rî lẽlé kô.
62004020	Õzõ gõʼdá nĩ õʼbã õjílã ãzí lôvó kô rî, nĩ âʼdô âtáʼá lâ kĩʼá nĩ rî, yĩ õlẽ Ôvârí trá pị̃pị̂sị́lị́ ãlô sĩ ʼdî kó ángô tí yã? ʼDĩî trá õnjõ ʼî. Õzõ mã õlẽ ãmâ ãzí-ãzí yî gólĩyî ãmâ drí rĩʼá ndrẽlâ cú ãmâ lị̃fị́ sĩ rî kô rî, mã âʼdô ãmákâ gõʼdá Ôvârí ãmâ drí ndrẽlé kô rî lẽʼá ángô tí yã?
62004021	Tã gólâ Ôvârí drí ʼbãlé ãmâ drí ʼẽlé rî ĩʼdî nõ, õzõ õjílã ãzâ õlẽ Ôvârí rî lẽlé pạ̃tị́-pạ̃tị̃ ró rî, ʼdõvó gólâ õlẽ íyî ãzí-ãzí yî zãlô, tãlâ ãmâ Ôvârí rî mvá yî ĩʼdî.
62005001	Õjílã gólĩyî tã lẽ ʼbá trá kĩ, Yésũ ãâʼdô ʼdíyî pã ʼbá gólâ Ôvârí drí âjólé ãngó nõ ʼá rî ĩʼdî rî, ʼdĩî õjílã rî ʼdĩ ʼbá yî âʼdô trá ĩyî Ôvârí rî mvá yî ĩʼdî. Õjílã gólĩyî Ôvârí átá ró rî lẽ ʼbá trá rî, ʼdĩî gólĩyî lẽ Ôvârí rî mvá yî kpá trá ndrĩ.
62005002	Gõʼdá ĩtí rî, õzõ mã õlẽ Ôvârí trá rî, gõʼdá mã ârî tã ʼbãʼbã gólâkâ rî ʼbá yî kpá trá rî, ʼdĩî rî âʼdálâ kĩ, mã lẽ Ôvârí rî mvá yî kpá trá.
62005003	Gõʼdá õzõ mã õlẽ Ôvârí trá rî, ʼdõvó mã ârî tã ʼbãʼbã gólâkâ rî dódó. Gõʼdá tã ʼbãʼbã Ôvârí kâ ʼdĩ ʼbá yî âʼdó kô âmbâ-âmbâ ró, tãlâ ãmâ Ôvârí rî mvá yî ró rî ʼbá yî rĩʼá cú mbârâkã bê gãzó dó tã õnjí ʼẽlé. Mã âʼdô îcáʼá tã õnjí pẽlé, tãlâ mã lẽ tã Yésũ kâ trá pị̃pị̂sị́lị́ ãlô sĩ.
62005005	Ĩtí rî, õjílã cú mbârâkã bê tã õnjí pẽlé ángô tí yã? Õjílã gólĩyî rĩ ʼbá tã õnjí pẽlé rî, õjílã gólĩyî tã lẽ ʼbá trá pị̃pị̂sị́lị́ ãlô sĩ kĩ, Yésũ ãâʼdô Ôvârí rî mvá ʼî rî yî ĩʼdî.
62005006	Yésũ Krístõ ĩʼdî gólâ tíbê Ôvârí drí âjólé ânĩlí ãngó nõ ʼá rî, ãʼdô ró bê gólâ rî îbábátízãzó lũmvû sĩ, gõʼdá ʼdĩî vósĩ rî, úfû gólâ trá fê lậlị̂-lậlị̂ drị̃ị̂. Tã pạ̃tị́-pạ̃tị̃ ró, Ôvârí jô gólâ trá ãʼdô ró bê gólâ drí drãzó âʼdó kô cé gólâ rî îbábátízãlé. Gõʼdá Líndrí Tãndí Ôvârí kâ âʼdâ tã ãmâ drí kĩ, tã ʼdî ʼbá yî ãâʼdô pạ̃tị́ị̃, tãlâ Líndrí Tãndí Ôvârí kâ ʼdĩ rî íyíkâ zãâ tã pạ̃tị́-pạ̃tị̃ rî ʼbá yî âtálé ĩʼdî.
62005007	Ĩtí rî, tã bê nâ gólĩyî tíbê âʼdá ʼbá lâ ãmâ drí kĩ, Yésũ Krístõ tã pạ̃tị́-pạ̃tị̃ ró Ôvârí rî mvá ʼî rî.
62005008	Tã drị̃-káká âʼdá ʼbá lâ rî, Líndrí Tãndí Ôvârí kâ ãmâ ʼá rî ĩʼdî. Rị̃ lâ tã rû ʼẽ ʼbá gólâkâ rî îbábátízãlé ʼá rî ĩʼdî. Nâ lâ ró rî, gólâ rî ãrí rã ʼbá gólâ rî õdrã ãmâ võ ʼá rî ʼá rî ĩʼdî. Ngá gólĩyî nâ ʼdĩ ʼbá yî rî ĩyî tã âtálé ʼdó gbórókõ ãlô sĩ kĩ, Yésũ ãâʼdô Ôvârí rî mvá ífífí lâ ʼî.
62005009	Õzõ õjílã ãzâ ãâtâ tã gólâ yî drí ndrẽlé trá íyî lị̃fị́ sĩ rî ãnî drí rî, nĩ îcá kô tã lẽlé ʼá lâ yã? Ãʼdô trá ĩtí rî, ʼdõvó mã lẽ tã kpá úlị́ gólâ Ôvârí drí âtálé ãmâ drí íyî mvá tãsĩ rî ʼdĩ ʼá.
62005010	Ĩtí rî, õzõ nĩ õlẽ kĩ Yésũ pạ̃tị́ị̃ Ôvârí rî mvá ʼî rî, ʼdĩî rî nĩ nị̃ trá kĩ, tã Ôvârí drí âʼdálé ãnî drí rî rĩʼá pạ̃tị́ị̃. Õzõ gõʼdá õjílã ãzâ õlẽ tã kô kĩ, Yésũ pạ̃tị́ị̃ Ôvârí rî mvá ʼî rî, õjílã rî ʼdĩ zị̂ Ôvârí trá õnjõ ʼbá ró, tãlâ gólâ lẽé tã kô úlị́ Ôvârí drí âtálé kĩʼá nĩ rî, Yésũ ãâʼdô íyî mvá ʼî rî ʼá.
62005011	Ĩtí rî, ngá gólâ âʼdá ʼbá lâ ãmâ drí kĩ, tã Ôvârí drí âtálé ãmâ drí rî rĩʼá tã pạ̃tị́-pạ̃tị̃ ʼî rî ĩʼdî, Ôvârí pâ ãmâ trá, mã õrî ró yí bê zãâ gbạ́dú ạ̃dũkũ ãkó. Gólâ pâ ãmâ trá íyî mvá ʼdĩ sĩ.
62005012	Ĩtí rî, õzõ nĩ õrî zãâ ngá ãlô ró Yésũ bê rî, nĩ âʼdô ngá pãpã ûsúʼá.
62005013	Ãnî tíbê tã lẽ ʼbá trá kĩ, Yésũ Ôvârí rî mvá ʼî rî, ʼdĩî tã gólâ má drí îgĩlí ãnî drí rî ĩʼdî, tãlâ má lẽ ãnî drí nị̃lị́ tã pạ̃tị́-pạ̃tị̃ ró ópâ ãnî trá, gõʼdá nĩ âʼdô ʼẽʼá rĩlí Ôvârí bê gbạ́dú ạ̃dũkũ ãkó.
62005014	Ĩtí rî, mã ʼê gõʼdá ũrị̃ kô rãtáã ʼẽrẽ ʼá Ôvârí drí, tãlâ mã nị̃ trá kĩ, õzõ tã ị̂sũ ãmákâ ãʼdô ãlô Ôvârí kâ bê rî, gõʼdá gólâ ãâʼdô rãtáã ãmákâ âríʼá.
62005015	Gõʼdá õzõ mã ũnị̃ trá kĩ, Ôvârí rî rãtáã ãmákâ ârílí rî, ʼdĩî mã nị̃ kpá trá kĩ, Ôvârí âʼdô ngá gólĩyî ãmâ drí gólâ rî îrátãzó tã lâ sĩ rî âfẽʼá ãmâ drí.
62005016	Õzõ nĩ õndrê krístõ ʼbá ãzí trá tã õnjí ʼẽʼá rî, nĩ îjî Ôvârí õpâ ró gólâ bê, gõʼdá Ôvârí âʼdô gólâ rî ʼbãʼá rĩlí zãâ gbạ́dú ạ̃dũkũ ãkó. Nĩ ndrê drẽ, tã õnjí ãzâ ʼbá yî bê rî ʼdíyî lãfálé cãlé Ôvârí bê zãâ gbạ́dú ạ̃dũkũ ãkó. Má âtá tã ãnî drí rãtáã ʼẽzó õjílã gólĩyî tã õnjí ĩtí ʼdĩ ʼbá yî ʼẽ ʼbá rî yî tãsĩ kô.
62005017	Tã õnjí ndrĩ âʼdô ârîmâ ãkõ tã Ôvârí kâ tãsĩ rî ĩʼdî, gõʼdá tã õnjí ãzâ ʼbá yî rî tã õnjí ʼbá lãfálé cãlé Ôvârí bê zãâ gbạ́dú ạ̃dũkũ ãkó.
62005018	Ámâ rû-lẽ-ãzí yî, mã nị̃ trá kĩ, Ôvârí rî mvá yî rí zãâ tã õnjî-õnjî ʼẽlé kô, tãlâ Yésũ Ôvârí rî mvá rî trá zãâ rĩʼá gólĩyî vó ndrẽlé rî drí. Ĩtí rî, Sãtánã îcá gõʼdá kô ngá ãzâ ʼẽlé gólĩyí bê.
62005019	Gõʼdá õjílã ãngó nõ ʼá nõ gólĩyî rû jã ʼbá trá Ôvârí rú rî ʼbá yî rî ĩyíkâ ndrĩ Sãtánã drị́gạ́. Gõʼdá ãmâ gólĩyî Ôvârí rî mvá yî ró nõ rî, mã ró Sãtánã kô,
62005020	tãlâ mã nị̃ trá kĩ, Yésũ Ôvârí rî mvá âcâ trá. Gõʼdá gólâ fẽ mbârâkã trá ãmâ drí tã lẽzó Ôvârí gólâ ʼbã ʼbá pạ̃tị́-pạ̃tị̃ ró rî ʼá ĩʼdî, gólâ ĩʼdî Ôvârí tíbê ʼbã ʼbá bê ãmbá ûrú ʼálâ rî. Gõʼdá óʼbã ãmâ trá ngá ãlô ró gólâ bê, tãlâ ãmâ trá ngá ãlô ró mvá lâ Yésũ Krístõ bê. Ôvârí pạ̃tị́ị̃ ãzâ yûʼdạ́wạ́, gólâ cé ĩʼdî Ôvârí gólâ ʼẽ ʼbá ãmâ ʼbãlé rĩlí zãâ gbạ́dú ạ̃dũkũ ãkó ûrú ʼálâ rî.
62005021	Ĩtí rî, ámâ mvá yî, ãnî lị̃fị́ õmbâ ãnî rú, nĩ õzó kô lạ́tị̂ Ôvârí kâ âyé, gõʼdá ʼdẽzó ngá ôvârí ãbãrãdãgõ rî ró rî vósĩ. Ĩʼdî ʼdĩ.
63001001	Nõô tã îgĩ mâ rî gógó drị̃-ʼbá kạ̃nị́sạ̃ kâ ró nõ kâ ĩʼdî. Má îgĩ tã nô kạ̃nị́sạ̃ gólâ Ôvârí drí njĩlí trá rî drí, gõʼdá kpá õjílã ʼá lâ rî ʼbá yí bê ndrĩ. Má lẽ ãnî trá ndrĩ pạ̃tị́ị̃ ró õzõ Ôvârí drí ãnî lẽrẽ kâtí, gõʼdá õjílã gólĩyî tíbê ndrĩ tã nị̃ ʼbá trá tã pạ̃tị́ị̃ Ôvârí kâ tãsĩ rî, lẽ ĩyî ãnî kpá rõô.
63001002	Mã lẽ ãnî, tãlâ mã rî zãâ tã pạ̃tị́-pạ̃tị̃ Ôvârí kâ nị̃lị́, îcá kô ậvị̃lị́ ãmâ pị̃pị̂sị́lị́ ʼásĩ.
63001003	Má ʼê nî-bê-yã ãnî drí. Ôvârí gólâ tíbê ʼbã ʼbá bê ãmâ átá ró gõʼdá kpá mvá lâ Yésũ Krístõ bê, õrî ãní bê. Gõʼdá gólĩyî ʼâ ạ̃ậʼdị̂ ãmâ rú ãní bê, gõʼdá gólĩyî ãâfẽ õrẽ ãmâ drí tã ạ̃ʼdị́ bê õzõ ãmâ drí tã lẽlé trá tã pạ̃tị́-pạ̃tị̃ Ôvârí kâ nõ ʼá, gõʼdá kpá ãmâ ãzí-ãzí yî lẽzó trá pị̃pị̂sị́lị́ ãlô sĩ nô tí nõ.
63001004	Mâ rĩʼá ãyĩkõ ró tãlâ má ârî tã tíbê õjílã ãzâ ʼbá yî ãnî lãfálé ʼásĩ rî drí tã lẽzó trá tã pạ̃tị́-pạ̃tị̃ Ôvârí kâ ʼá rî trá, nyé õzõ tã ʼbãʼbã gólâ ãmâ átá Ôvârí drí ʼbãlé trá ãmâ drí rî kâtí.
63001005	Ngbãângbânõ rî, má lẽ tã âtálé ãnî drí tã ʼbãʼbã Ôvârí kâ tãsĩ. Tã ʼbãʼbã ʼdî rĩʼá lõvõ kâ ãzí-ãzí drí rî ĩʼdî. Âʼdó kô tã ʼbãʼbã óʼdí ʼî, bê-rî ʼdĩî rĩʼá tã ʼbãʼbã gólâ Ôvârí drí ʼbãlé trá ãmâ drí drẽ ãkpãkãʼdã kậyị̂ gólâ ãmâ drí îtõzó ʼdẽlé Yésũ Krístõ vósĩ rî ʼá rî ĩʼdî. Õzõ mã õlẽ Ôvârí trá pạ̃tị́ị̃ rî, mã âʼdô tã ʼbãʼbã gólâkâ rî ʼbá yî rõʼá. Tã ʼbãʼbã rî gógó ʼdĩ rî tã âtálé kĩ, mã õlẽ ãmâ ãzí-ãzí yî pị̃pị̂sị́lị́ ãlô sĩ.
63001007	Ámâ mvá yî, ãnî lị̃fị́ õmbâ ãnî rú, tãlâ ʼdíyî âdó ʼbá ãngó nõ ʼá bê dũû. Õjílã ʼdî ʼbá yî kĩ, Yésũ Krístõ ãânĩí ãngó nõ ʼá õjílã mvá ró kô, ʼdĩî õjílã ʼdî ʼbá yî rĩʼá õnjõ ʼbá ʼî, gõʼdá kpá Yésũ rî ạ̃jú-ʼbá-ãzí yî ĩʼdî.
63001008	Ĩtí rî, ãnî lị̃fị́ õmbâ ãnî rú, tãlâ óõzó kô lôsĩ tãndí ãníkâ Ôvârí drí bũúũ âcálé ngbãângbânõ nô rî îzãâ. Õzõ nĩ õrî zãâ tã pạ̃tị́-pạ̃tị̃ Yésũ rî tãsĩ nõ lẽlé rî, Ôvârí âʼdô ngá tãndí gólâ drí tã lâ ʼbãlé ʼẽʼá fẽlâ ãnî drí rî fẽʼá ndrĩ ãnî drí ị̃zạ́tú ûrú ʼálâ.
63001009	Gõʼdá õzõ nĩ ãâyê tã pạ̃tị́ị̃ Yésũ rî tãsĩ nõ lẽlẽ lâ nõ trá, gõʼdá rĩzó lậmú bê tã tãkó vósĩ ĩʼdî rî, ʼdĩî nĩ âʼdó gõʼdá ngá ãlô ró Ôvârí bê kô. Gõʼdá õzõ nĩ ũnjû trá zãâ tã îmbâ Yésũ Krístõ rî tãsĩ rî rú rî, ʼdĩî ãnî gõʼdá trá ngá ãlô ró Yésũ bê, gõʼdá ãnî kpá trá ngá ãlô ró Ôvârí Yésũ rî átá ró rî bê.
63001010	Ĩtí rî, õzõ ʼdíyî âdó ʼbá ʼdĩ ʼbá yî ãânĩ ĩyî trá ãnî îmbálé tã îmbâ ányâ Yésũ rî tãsĩ rî sĩ rî, nĩ lậgû gólĩyî kô. Nĩ pâ gólĩyî kpá kô ngá gólĩyî drí âʼdózó ĩzã lâ bê rî ʼbá yî tãsĩ.
63001011	Tãlâ õzõ nĩ õpâ gólĩyî trá rî, ʼdĩî nĩ jâ ãnî kpá trá tã õnjí ʼẽ ʼbá ró õzõ gólĩyî tí.
63001012	Tã bê dũû má drí ʼẽʼá âtálâ ãnî drí, gõʼdá má îcá kô îgĩlâ ãnî drí. Õzõ Ôvârí õlẽ lạ́tị̂ njị̃lị́ má drí rî, má âʼdô cãʼá cú nĩ tólâ ãnî ndrẽlé, gõʼdá tã âtálé ãní bê kpãkã ãlô, gõʼdá tãlâ mã âʼdô ró bê ndrĩ ãyĩkõ ãmbá bê.
63001013	Ạ̃dũkũ lâ ró rî, õjílã gólĩyî Ôvârí kâ nõlé nõ ʼbá yî ʼê ĩyî nî-bê-yã ãnî drí ndrĩ. Ĩʼdî ʼdĩ.
64001001	Nõô tã îgĩ mâ rî gógó drị̃-ʼbá kạ̃nị́sạ̃ kâ ró nõ kâ ĩʼdî ámâ rû-lẽ-ãzíyã tíbê má drí lẽlé pạ̃tị́ị̃ ró Gáyõ drí.
64001002	Ámâ rû-lẽ-ãzí Gáyõ, mâ rĩʼá rãtáã ʼẽʼá Ôvârí drí ánî tãsĩ, tãlâ Ôvârí õfẽ ró õrẽ gõʼdá kpá mbârâkã bê ní drí, tãlâ ánî rúʼbạ́ ạ̃ậʼdị̂ ró bê ndrúndrú, nyé õzõ ánî pị̃pị̂sị́lị́ drí ʼbãrẽ tãndí ró tã lẽrẽ ʼá Yésũ ʼá ʼdĩ kâtí.
64001003	Mâ rĩʼá ãyĩkõ ró, tãlâ ãmâ ậdrúpị̃ ãzâ ʼbá yî krístõ ʼbá ró rî yî ânĩ ĩyî ní ngáá tólâ sĩ, gõʼdá drílĩyî tã áníkâ âtázó má drí kĩ, ní ãâʼdô zãâ rĩʼá tã pạ̃tị́ị̃ Ôvârí kâ rî ʼbá yî ʼẽʼá ĩʼdî, gõʼdá má nị̃ trá kĩ, nî zãâ rĩʼá tã pạ̃tị́-pạ̃tị̃ nô lẽʼá.
64001004	ʼDĩî tã gólâ ámâ ʼbã ʼbá ãyĩkõ ró rõô gạ̃rạ̃ tã ãzâ ʼbá yî drị̃ị̂ sĩ ndrĩ rî ĩʼdî, má ârî bê kĩ, ámâ mvá yî õrî trá zãâ njũlị́ úlị́ pạ̃tị́-pạ̃tị̃ Ôvârí kâ nõ rú rî.
64001005	Ámâ rû-lẽ-ãzí Gáyõ, nî rĩʼá tã tãndí ʼẽʼá, tãlâ nî rĩʼá tã pẽ ʼbá gólĩyî rĩ ʼbá lậmú bê ĩyî tã Ôvârí kâ nõ pẽ bê rî ʼbá yî pãʼá. Gõʼdá ní trõ gólĩyî kpá trá ní drí ʼbã ʼálâ, gbõ lé gólĩyî âʼdô bê õjílã ãwã, ní drí ndrẽlé sị́sị́ kô rî ĩʼdî rî.
64001006	Gõʼdá õjílã gólĩyî ní drí pãlé ʼdĩ ʼbá yî âgõ ĩyî bê âcálé nõngá rî, gólĩyî âtâ tã gólĩyî ní drí rĩʼá ʼẽlâ tólâ nã trá ndrĩ õjílã kạ̃nị́sạ̃ kâ nõlé rî ʼbá yî drí gõʼdá kpá má drí. Gõʼdá má âtâ ní drí, ní rî zãâ rĩʼá õjílã ʼdĩ ʼbá yí pãlé ĩtí ngá gólĩyî drí lẽlé ậcị́ ĩyíkâ ʼdĩ tõzó nĩʼá sị́sị́ ʼálâ rî sĩ. ʼDĩî tã gólâ sũ ʼbá Ôvârí lị̃fị́ rî ĩʼdî,
64001007	tãlâ õjílã ʼdî ʼbá yí rí ĩyî ậcị́ ʼdĩ tõlé tãkó kô. Gólĩyî rî lôsĩ Yésũ kâ ʼẽʼá, îcá gõʼdá kô gólĩyî drí nĩzó ngá ndã bê õjílã gólĩyî tã lẽ ʼbá kô Yésũ ʼá rî yî drị́gạ́ sĩ.
64001008	Ĩtí rî, rĩʼá îcâ-îcâ ró, ãmâ õjílã gólĩyî tíbê Ôvârí kâ rî ʼbá yî drí gólĩyî pãlé, tãlâ mã ậmû ró rû bê kpãkã ãlô gólĩyí bê tã pạ̃tị́ị̃ Ôvârí kâ gólĩyî drí rĩzó lậmú bê pẽ bê lâ ʼdĩ ʼá.
64001009	Sị́sị́ rî, má îgĩ tã trá jõlé võ ãníkâ ʼá tólâ. Gõʼdá Dĩyótrẽfẽ lẽé tã má drí îgĩlí ʼdĩ kô. Gólâ kĩ nĩ rî, yí ãâʼdô gõʼdá trá ĩʼdî õjílã ãmbá ʼî.
64001010	Ĩtí rî, kậyị̂ gólâ má drí cãzó tólâ rî, má âʼdô tã ʼdî ʼbá yî ndrẽʼá trá. Dĩyótrẽfẽ rî trá tã õnjí ʼẽlé dũû. Gólâ rî trá rĩʼá tã ngõ bê ãmâ rú sĩ. Gõʼdá gólâ lẽé kpá kô õjílã ãmákâ tíbê nĩ ʼbá lậmú bê tã Ôvârí kâ nõ pẽ bê nõ ʼbá yî trõlé yí drí ʼbã ʼálâ, gõʼdá gólâ lẽé kpá õjílã ãzâ ʼbá yî drí gólĩyî pãlé ngá gólĩyî drí âʼdózó ĩzã lâ bê rî ʼbá yî sĩ kô. Õzõ õjílã ãzâ õpâ õjílã ʼdî ʼbá yî trá ngãtá õtrõ gólĩyî trá rĩlí ĩyî drí ʼbã ʼálâ rî, gólâ drí õjílã gólâ tã ʼdî ʼẽ ʼbá ĩtí ʼdĩ drõzó vólé kạ̃nị́sạ̃ ʼásĩ.
64001011	Ámâ rû-lẽ-ãzí, ní ʼê tã õnjí kô õzõ Dĩyótrẽfẽ kâ ʼdĩ tí. Ní ʼê zãâ tã tãndí rî ʼbá yî ĩʼdî, tãlâ õjílã rĩ ʼbá zãâ tã tãndí rî ʼbá yî ʼẽlé ĩʼdî rî, ʼdĩî gólĩyî Ôvârí rî mvá yî ĩʼdî. Gõʼdá õjílã gólĩyî rĩ ʼbá zãâ tã õnjí ʼẽlé ĩʼdî rî, ʼdĩî gólĩyî âʼdó kô Ôvârí rî mvá yî ĩʼdî.
64001012	Ĩtí rî, Dẽmétrĩyõ, íyîngá ĩʼdî rĩʼá õjílã tãndí ʼî. Õjílã ndrĩ rî âtálâ ĩtí. Gólâ õjílã tãndí tíbê njũ ʼbá zãâ tã pạ̃tị́ị̃ Ôvârí kâ nõ rú rî ĩʼdî. Mâ rî gógó nyãányâ lâ âtâ kpá ĩtí, gõʼdá ní nị̃ trá tãndí ró kĩ, má rí õnjõ âdólé kô.
64001013	Tã bê rĩʼá dũû tíbê má drí ʼẽʼá âtálâ ní drí rî ʼbá yî, gõʼdá má lẽé kô îgĩlâ.
64001014	Õzõ Ôvârí ũnjị̃ lạ́tị̂ trá má drí rî, má âʼdô nĩʼá ánî ndrẽlé, gõʼdá mã âʼdô tã âtáʼá trá kpãkã ãlô ní bê võ ãlô ʼá.
64001015	Ôvârí ãâʼdô ní bê, õfẽ tã ạ̃ʼdị́ ní drí. Gõʼdá õjílã gólĩyî Ôvârí kâ nõlé nõ ʼbá yî ʼê ĩyî nî-bê-yã ní drí rõô. Ní fẽ nî-bê-yã ámákâ õjílã Ôvârí kâ tólâ nã ʼbá yî drí ndrĩ ãlô-ãlô rú sĩ. Ĩʼdî ʼdĩ.
65001001	Mâ Yúdị̃, Yãkóbã rî ậdrúpị̃ ʼî, mâ rû ị̂ʼbũ ʼbá Yésũ Krístõ kâ ró rî ĩʼdî. Má îgĩ wárãgã nõ nĩ ãnî gólĩyî tíbê Ôvârí drí njĩlí trá íyíkâ ró nõ ʼbá yî drí. Ãnî ĩʼdî tíbê Ôvârí ãmâ átá drí lẽlé rõô rî gõʼdá kpá Yésũ Krístõ ãnî vó ndrẽ ʼbá rî bê.
65001002	Ôvârí rî ʼâ ạ̃ậʼdị̂ ãnî rú. Gólâ õfẽ kpá lõvõ ãnî drí tã ạ̃ʼdị́ bê rõô.
65001003	Ámâ rû-lẽ-ãzí yî tíbê má drí lẽlé rõô nõ ʼbá yî, má lẽ trá pạ̃tị́-pạ̃tị̃ ró tã îgĩlí ãnî drí tã tãndí gólâ fẽlé trá ãmâ drí Yésũ Krístõ ʼdíyî pã ʼbá ãmákâ rî sĩ rî tãsĩ. Gõʼdá võ lâ ʼá rî, îcâ trá má drí tã îgĩlí ãnî drí ãnî lị̃fị́ õmbâ ró bê ãnî rú õjílã gólĩyî rĩ ʼbá tã ányâ îmbálé rî ʼbá yî tãsĩ. Má lẽ mbârâkã sõlé ãnî ʼá ãnî drí tã pạ̃tị́ị̃ tíbê Ôvârí drí âfẽlé õjílã íyíkâ nyãányâ lâ drí ậtị̃lị́ gạ́gạ́ rû jã ãkó gbạ́dú ạ̃dũkũ ãkó.
65001004	Gõʼdá õjílã ãzâ ʼbá yî âfî trá ãnî lãfálé kírî ró, ãʼdô ró bê ãnî âdólé. Gólĩyî kĩ, Ôvârí ãâyê ãmâ trá tã õnjí ʼásĩ, gõʼdá ãâʼdó kô õnjí ró ãmâ drí tã õnjí ʼẽzó. Gólĩyî gâ vólé trá dó Kúmú ãmákâ Yésũ Krístõ rî ị̂njị̃lị́. Pạ̃tị́ị̃ ró, Ôvârí âʼdô gõʼdá lâṇõ fẽʼá gólĩyî drí tã rî ʼdĩ tãsĩ, õzõ gólâ drí âtálé trá búkũ íyíkâ ʼá ạ̃kû ró nã sĩ kĩ, yí ãâʼdô lâṇõ fẽʼá õjílã rĩ ʼbá tã ʼẽlé ĩtí rî ʼbá yî drí rî kâtí.
65001005	Gõʼdá âʼdô bê trá ĩtí rî, má lẽ kpá tã gólâ ãnî drí nị̃lị́ trá dódó nõ âtálé óʼdí ãnî drí. Gbõ lé Ôvârí pâ õjílã íyíkâ trá ngbá, lôfõ-lôfõ gólĩyíkâ Mạ́sị̃rị̃ ʼásĩ rî sĩ rî, gõʼdá ʼdĩî vósĩ rî, õjílã ʼdî ʼbá yî lãfálé ʼásĩ gólâ îzã õjílã gólĩyî tã lẽ ʼbá yí ʼá kô rî trá.
65001006	Gõʼdá nĩ ị̂sũ drẽ kpá tã mãlãyíkã gólĩyî tíbê rû jã ʼbá tã ányâ ʼẽlé Ôvârí rú rî yî tã lâ. Gólĩyî âyê drị́-ãcê tíbê Ôvârí drí fẽlé trá gólĩyî drí rî vólé. Gõʼdá ĩtí rî, Ôvârí drí gólĩyî rũzó ômbélé nyãrĩ gólâ ôkí ʼbá kô rî sĩ, gõʼdá gólĩyî trõzó vũlị́ võ gólâ ị́nị́rị́kúwạ́ ró rî ʼá rĩlí tólâ bũúũ kậyị̂ gólâ Ôvârí drí ʼẽzó lâṇõ fẽlé gólĩyî drí rõô rî ʼá.
65001007	Ĩtí rî, nĩ ị̂sũ drẽ kpá Sõdómõ yî tã Gõmórã bê, gõʼdá õjílã gólĩyî jạ̃rị́bạ̃ ãnyî gólĩyî lạ̃gạ́tị́ rî ʼá rî ʼbá yí bê. Gólĩyî rî ĩyî trá rĩʼá tã õnjí tẽtẽ tị̂ ãmbá nõ ʼbá yî ʼẽ bê cé tị̂tị̂. Tã ʼdî tãsĩ rî, õjílã ʼdî ʼbá yî vẽ trá ngbá lạ̃sị́ sĩ, tã âʼdâ ró lâṇõ lạ̃sị́ gólâ âdrã ʼbá kô rî kâ gólâ ʼdẽ ʼbá tã õnjí ʼbá drị̃ị̂ rî tãsĩ.
65001008	Ĩtí rî, õjílã gólĩyî rĩ ʼbá tã ányâ ʼdĩ ʼbá yî îmbálé rî, gólĩyî kĩ, Ôvârí ãâfẽ drị́-ãcê ĩyî drí âbĩ-âbĩ sĩ, gólĩyî rî ʼdĩ tã õnjí tẽtẽ ʼẽʼá. Gõʼdá gólĩyî gã tã Ôvârí kâ dó drị́-ãcê õjílã ãzâ ʼbá yí kâ yí bê. Gõʼdá gólĩyî rî mãlãyíkã Ôvârí kâ lôʼdálé.
65001009	Gõʼdá kpálé ĩtí rî, ãmbá mãlãyíkã yí kâ, Mãyíkõlõ rô Ôvârí tákányĩ, gólâ âtá úlị́ õnjí mãlãyíkã ãzâ ʼbá yî drí kô õzõ tã îmbá ʼbá ányâ ʼdĩ ʼbá yí kâtí. Kậyị̂ Mãyíkõlõ drí rĩzó lâwãlé Sãtánã bê Músạ̃ rî ãvõ drị̃ị̂ rî, gólâ ʼdá Sãtánã kô. Gólâ âtâ tã Sãtánã drí kĩ nĩ rî, "Ôvârí õfẽ lâṇõ nĩ ní drí."
65001010	Gõʼdá tã îmbá ʼbá ányâ ʼdĩ ʼbá yí kâ rî, gólĩyî rî ĩyíkâ ngá ndrĩ gólĩyî drí nị̃lị́ kô rî lôʼdálé lôʼdâ. Gõʼdá drílĩyî ĩyíkâ rĩzó nyé õzõ kõrõnyã kâtí cú ĩtí tã ị̂sũ-ị̂sũ ãkó, rĩʼá tã ĩyî drí lẽlé rî ʼẽlé ĩʼdî âʼdólé ĩyî ífífí îzãlé.
65001011	Ĩzã kõkõ! Ôvârí âʼdô lâṇõ fẽʼá gólĩyî drí. Gólĩyî rĩʼá õzõ Káyĩnã gólâ íyî ậdrúpị̃ rî lôvó ʼbã ʼbá kó kô rî kâtí, gõʼdá kpá õzõ Bãlámã gólâ õjílã Ôvârí kâ jã ʼbá lạ́tị̂ mbị̂ gólâ ʼdẽzó Ôvârí vó rî ʼásĩ ãʼdô ró bê ậdị̂ ûsúzó ĩʼdî sĩ lâ rî kâtí, gõʼdá kpá õzõ Kórã gólâ tã Ôvârí kâ gã ʼbá ʼdó drị́-ãcê Músạ̃ kâ yí bê rî kâtí. Ĩtí rî, Ôvârí âʼdô gólĩyî îzãʼá kpá õzõ gólâ drí Kórã rî îzãrẽ tí.
65001012	Õjílã ʼdî ʼbá yî gólĩyî õtírĩ ĩyî âfí ãnî lãfálé ngá nyãlé kãrámã gólâ rû ậmû kâ lõvõ Ôvârí kâ âʼdázó rî ʼá ãní bê rî, gólĩyî ʼbã ĩyî tã trá cé ĩʼdî sị́sị́, tã ányâ ʼẽlé ũrị̃ ãkõ. Gõʼdá gólĩyî rĩʼá õzõ ôzê gólâ ậnị́ ʼbá cé ậnị̂ ʼdị̃ ʼbá kô rî kâtí cé kạ̃gũmạ́ạ̃ bê. Gõʼdá gólĩyî kpá õzõ fê gólâ lõʼwâ ʼwã ʼbá kó kô drílâ drãzó rî kâtí.
65001013	Gólĩyî ʼê ãnî tã ị̂sũ ãníkâ drí ậvị̃zó õzõ õjílã drí ʼbú gãrẽ ãʼwá drí ʼdẽzó ʼá lâ rî kâtí, gõʼdá gólĩyî rĩʼá õzõ ị̃ʼbị̂ʼbị̂wạ́ gólâ sĩ ʼbá nĩʼá ậvị̃lị́ ị́nị́rị́kúwạ́ ʼá rî kâtí, únị̃ị́ tã gólĩyî tãsĩ rî kô.
65001014	Ẽnókã tíbê âʼdó ʼbá Ádãmã rî ózõwá ândâlâ njị̂-kázíyá ró rî ậngũ tã trá õjílã ʼdî ʼbá yî tãsĩ ạ̃kû ró. Gólâ kĩ, "Ôvârí Yãkóvã âʼdô âgõʼá mãlãyíkã ị́tị́lị́lị́ íyíkâ nyãányâ rî ʼbá yí bê.
65001015	Gólâ âʼdô ʼẽʼá âgõlé tã-vó õjílã ndrĩ kâ kĩlí. Gólâ âʼdô ʼẽʼá lâṇõ fẽlé õjílã gólĩyî ndrĩ gólâ rî ị̂njị̃ ʼbá kô rî ʼbá yî drí tã õnjí tẽtẽ gólĩyíkâ ʼẽlé trá rî tãsĩ. Ôvârí âʼdô ʼẽʼá lâṇõ fẽlé gólĩyî drí úlị́ õnjí gõʼdá kpá lãʼdá ndrĩ gólĩyî drí rĩzó gólâ rî lôʼdálé ĩʼdî sĩ lâ ʼdĩ ʼbá yî tãsĩ."
65001016	Õjílã ʼdî ʼbá yî rî ĩyíkâ kậyị̂ vósĩ cé zãâ rĩʼá tã gĩlí. Gólĩyî rî ĩyíkâ gõʼdá kpá zãâ rĩʼá ngá gólĩyî rúʼbạ́ lôvó drí lẽlé rî ʼẽlé ĩʼdî. Gõʼdá gólĩyî rî ĩyíkâ kpá zãâ rĩʼá tã âmãlé kĩ, yĩ ãʼdô ĩyíkâ õjílã tã lâ drí lâzélé gạ̃rạ̃ rî ĩʼdî. Gõʼdá rî ĩyî kpá rĩʼá úlị́ âsô-âsô âtálé rĩzó rĩʼá õjílã drị̃ âdólé ĩʼdî sĩ lâ, õjílã ʼdî ʼbá yî õlẽ ró tã gólĩyî ĩyî nyãányâ drí lẽlé ʼẽlé ʼdĩ bê.
65001017	Ámâ rû-lẽ-ãzíyã yî tíbê má drí lẽlé rõô nõ ʼbá yî, nĩ ị̂sũ drẽ tã gólâ tíbê lãjóʼbá Kúmú ãmákâ Yésũ Krístõ kâ ʼdĩ ʼbá yî drí âtálé trá sị́sị́ nã ʼbá yî sĩ nã.
65001018	Gólĩyî kĩ ãnî drí rî, "Õzõ õtírĩ cãâ kậyị̂ ạ̃dũkũ nô ʼá rî, õjílã ãâʼdô rĩʼá ʼdásí ʼẽlé ãnî rú, tãlâ ãnî drí ʼbãzó trá krístõ ʼbá ró rî sĩ. Õjílã rî ʼdĩ ʼbá yî, ãâʼdô ĩyíkâ cé rĩʼá tã gólĩyî rúʼbạ́ lôvó drí lẽlé rî ʼẽlé ĩʼdî, õjílã gólĩyî Ôvârí rî rõ ʼbá kô rî yî."
65001019	Õjílã ʼdî ʼbá yî, gólĩyî kpá ĩʼdî tíbê rĩ ʼbá krístõ ʼbá lãfálé cãlé rî. Gólĩyî ĩʼdî tíbê lôvó rúʼbạ́ kâ drí gólĩyî pẽlé lẽ rî. Gõʼdá Líndrí Tãndí Ôvârí kâ rí gólĩyî ʼá kô.
65001020	Gõʼdá ãníkâ rî, ámâ rû-lẽ-ãzí yî má drí lẽlé rõô rî ʼbá yî, tã lẽlẽ ãníkâ Yésũ Krístõ ʼá rî õmbâ zãâ nĩʼá sị́sị́ ʼálâ, tãlâ nĩ âʼdô ró bê gạ́gạ́ tã lẽlẽ ãníkâ ʼá õzõ rákã fê kâtí. Nĩ rî zãâ rãtáã ʼẽlé nyé õzõ Líndrí Tãndí Ôvârí kâ drí âʼdálé trá ãnî drí rî kâtí.
65001021	Gõʼdá nĩ njû lõvõ Ôvârí kâ ãnî drí rî rú gạ́gạ́, gõʼdá lị̃fị́ ʼbãzó cé kậyị̂ gólâ Kúmú ãmákâ Yésũ Krístõ drí ʼẽzó âgõlé rî drị̃ị̂, gólâ âʼdô ãnî ʼbãʼá rĩlí zãâ gbạ́dú ạ̃dũkũ ãkó yí bê, tãlâ gólâ rĩʼá pị̃pị̂sị́lị́ tãndí bê.
65001022	Nĩ sõ mbârâkã õjílã gólĩyî tíbê drị̃ lâ yî drí lîjãzó trá tã îmbâ ányâ rî ʼbá yî drí rî ʼá.
65001023	Gõʼdá nĩ rî zãâ gólĩyî tíbê tã îmbá ʼbá ányâ ró rî ʼbá yî drí âdólé trá ngbá gõʼdá drílĩyî ʼẽzó lâṇõ õnjí tẽtẽ ûsúlị́ Ôvârí drị́gạ́ sĩ rî ʼbá yî pãlé, té bũúũ lâṇõ rî gógó õtírĩ ʼẽê gólĩyî ûsúlị́ rî ʼá, gõʼdá nĩ rî kpá pị̃pị̂sị́lị́ tãndí bê õjílã drí ndrĩ. Gõʼdá ãnî lị̃fị́ õmbâ ãnî rú óõzó kô ãnî ífífí ʼbãâ tã õnjí ʼẽlé.
65001024	Mã lûyị̂ nî Ôvârí tíbê ãmâ pã ʼbá ró nõ. Ní âʼdô ãmâ ậtị̃ʼá gạ́gạ́, mã õzó kô tã lẽlẽ ãmákâ Yésũ Krístõ ʼá rî âyé. Ní âʼdô îcáʼá ãmâ ʼbãlé âdrélé ní ágálé cú ĩtí tã õnjí ãkó, tãlâ mã rî ró bê ãyĩkõ ãmbá bê.
65001025	Ôvârí, mã lûyị̂ nî Ôvârí pạ̃tị́ị̃ ró tíbê ãmâ pã ʼbá ró Kúmú ãmákâ Yésũ Krístõ sĩ rî. Mã ị̂njị̃ nî, tãlâ nî ĩʼdî õjílã ndrĩ ãngó ʼá nõ kúmú lâ yî ĩʼdî. Nî ĩʼdî rĩʼá mbârâkã ạ́ngị́ bê kárá zãâ gbạ́dú ạ̃dũkũ ãkó. Ãâʼdô ĩtí.
66001001	Tã îgĩ gólâ nõ rĩʼá úlị́ Ôvârí kâ rî ʼbá yî ĩʼdî. Ôvârí lẽ trá tã ãzâ ʼbá yî gólĩyî ʼẽ ʼbá âʼdólé ʼwãâ ró rî ʼbá yî âʼdálé rû ị̂ʼbũ ʼbá gólâkâ rî ʼbá yî drí. Ĩtí rî, Ôvârí âtâ tã rî ʼdĩ ʼbá yî trá Yésũ Krístõ drí, gõʼdá Yésũ drí mãlãyíkã íyíkâ rî âjózó tã rî ʼdĩ ʼbá yî âʼdálé mâ Yõwánĩ gólâ rû ị̂ʼbũ ʼbá gólâkâ ró rî drí.
66001002	Gõʼdá má îgĩ tã gólĩyî má drí ndrẽlé trá ndrĩ rî ʼbá yî trá té ĩtí, gõʼdá kpá tã gólĩyî Yésũ Krístõ drí tã lâ âtálé má drí rî, ãʼdô ró bê ãnî drí nị̃zó lâ.
66001003	Gõʼdá ândrâ-tãndĩ âʼdô âʼdóʼá õjílã ãzâ gólâ úlị́ gólĩyî îgĩlí trá búkũ nô ʼá rî ʼbá yî zị̃ ʼbá õjílã ãzí drí rî ʼbá yî drí. Gõʼdá ândrâ-tãndĩ âʼdô âʼdóʼá õjílã ãzâ gólâ úlị́ gólĩyî îgĩlí trá búkũ nô ʼá rî ʼbá yî ârí ʼbá tã ị̂sũ lâ yî sĩ mãnísĩ rî yî drí, tãlâ kậyị̂ tã rî ʼdĩ ʼbá yî drí ndrĩ ʼẽzó âʼdólé rî trá rĩʼá ãnyî rõô.
66001004	Mâ Yõwánĩ îgĩ tã îgĩ-îgĩ nô nĩ õjílã Ôvârí kâ gólĩyî jạ̃rị́bạ̃ gólĩyî njị̂-drị̃-lâ-rị̃ ʼbạ̃drị̃ Ásĩyã kâ ʼá rî ʼbá yî drí. Ôvârí rî ʼálé ạ̃ậʼdị̂ ãnî rú, gõʼdá gólâ õfẽ ró tã ạ̃ʼdị́ íyíkâ ãnî drí. Gólâ ĩʼdî âʼdó ʼbá bê kárá rî. ʼDõvó Líndrí Tãndí Ôvârí kâ âdré ʼbá Ôvârí ândrá rî õfẽ tã sũsũ gõʼdá kpá tã ạ̃ʼdị́ bê ãnî drí.
66001005	Gõʼdá Yésũ Krístõ gólâ rĩ ʼbá tã mbị̂ ʼbá ró zãâ kárá tã Ôvârí kâ ʼẽlé pạ̃tị́ị̃ ró bũúũ gólâ rî fũzó rî õfẽ kpá tã sũsũ gõʼdá tã ạ̃ʼdị́ bê ãnî drí. Gólâ ĩʼdî rĩʼá õjílã sị́sị́ Ôvârí drí îngálé õdrã ʼásĩ rî. Gólâ rĩʼá kúmú ʼî kúmú ãzí drị̃lị́ ndrĩ ãngó nõ ʼá. Óõ, Yésũ mã lûyị̂ nî. Nî ĩʼdî ãmâ lôvó ʼbã ʼbá rõô gõʼdá ãmâ ʼbãlé înjílí vólé mbârâkã tã õnjí ãmákâ rî kâ ʼásĩ tãlâ ánî õdrã sĩ rî.
66001006	Ní njĩ ãmâ trá âʼdólé ʼbãlé kúmú yî ró, gõʼdá kpá ní ʼbã ãmâ trá âʼdólé ãnyî ánî átá Ôvârí bê kárá ũrị̃ ãkó drị̃-ʼbá ró. Bê trá ĩtí rî, ʼdõvó õjílã ị̃ị̂njị̃ nî gõʼdá õlûyị̂ ĩyî kpá nî kúmú ĩyíkâ ró zãâ gbạ́dú zãâ. Ãâʼdô ĩtí.
66001007	Nĩ ndrê drẽ, Yésũ âbí ʼẽʼá âcálé võ lậgû-lậgû bê gbãâ yí rú sĩ. Ĩtí rî, õjílã ndrĩ âʼdô ĩyî gólâ rî ndrẽʼá ĩyî lị̃fị́ nyãányâ sĩ, ngîngî lâ rĩʼá õjílã gólĩyî gólâ rî rúʼbạ́ ĩnyĩrĩkõ ậʼdị́ ʼbá trá ạ̃jú sĩ rî ʼbá yî, õrĩ Yúdạ̃ yí kâ tí rî. Gõʼdá õjílã õrĩ ndrĩ ãngó drị̃ kâ rî ʼbá yî âʼdô ĩyî ãwó ngõʼá ĩyî ûrû ị̃lị́ndrị̂ sĩ, tãlâ gólĩyî drí gólâ rî fũzó nĩ rî tãsĩ. Ĩtí tã pạ̃tị́ị̃ ró rî, tã rî ʼdĩ âʼdô rû ʼẽʼá té õzõ âtálé trá ʼdĩ kâtí. Ãwô-ʼdĩ.
66001008	Ôvârí ãmâ lị́pị̂ âtâ tã kĩ, "Mâ rĩʼá gólâ tã ndrĩ îtõ ʼbá ró rî ĩʼdî, gõʼdá mâ kpá ĩʼdî rĩʼá gólâ ʼẽ ʼbá tã-vó ndrĩ âtílí rî. Mâ ĩʼdî âʼdó ʼbá bê kárá rî. Mâ ĩʼdî rĩʼá gólâ mbârâkã ndrĩ lị́pị̂ ró rî."
66001009	Mâ gólâ tã nô îgĩ ʼbá nõ rĩʼá ãnî ậdrúpị̃ Yõwánĩ ĩʼdî. Nĩ nị̃ trá kĩ, má njị̃ lâṇõ rû îzã kâ tãlâ tã lẽlẽ ámákâ Yésũ ʼá. Gólâ ãmâ drí ậtũlị́ ãní bê cú ĩtí pị̃pị̂sị́lị́ îngá ãkó kpạ̃kpạ̃, tãlâ ãmâ rĩʼá kũmũ gólâkâ rî zẽlé rî drí. Sị́sị́ nã sĩ rî, úrû mâ trá gõʼdá ʼbãlé gạ̃nị́mạ̃ ʼá ãkîrĩ zị̃lị́ Pãtõmósã rî ʼá tãlâ tã Ôvârí kâ pẽpẽ tãsĩ tã âtî-âtî Yésũ rî tãsĩ rî bê.
66001010	Kậyị̂ Ôvârí rî îrátã kâ ãzâ sĩ rî, mbârâkã Líndrí Tãndí Ôvârí kâ kâ fî trá má ʼá má drí gõzó Yésũ rî ndrẽlé. Gõʼdá ĩtí rî, âʼdô trá nõtí. Má ârî õjílã ãzâ úlị́ lâ trá rĩʼá tã âtáʼá má ũgúlị́ lésĩ. Õjílã rî ʼdĩ gbórókõ lâ rĩʼá ûrû õzõ gûnị́yạ́ kâtí.
66001011	Gõʼdá õjílã rî ʼdĩ kĩ nĩ rî, "Ní îgĩ tã gólĩyî ní drí ʼẽʼá ndrẽlâ rî ʼbá yî búkũ ʼá, gõʼdá ní jô ró bê kạ̃nị́sạ̃ gólĩyî njị̂-drị̃-lâ-rị̃ gólĩyî âʼdó ʼbá Ẽfésõ ʼálâ, Sĩmĩrónã ʼálâ, Pẽrẽgãmómã ʼálâ, Tãyãtírã ʼálâ, Sãrãdísĩ ʼálâ, Fĩlãdẽlífĩyã ʼálâ gõʼdá kpá Lõdĩsíyã ʼálâ rî ʼbá yî drí."
66001012	Gõʼdá nĩngá sĩ, má drí ngãzó rû pĩlí ʼbô õjílã gólâ rĩ ʼbá tã âtálé má drí nõ ndrẽlé rî, má drí ãzákôlâ lêndrê õzõ õjílã mvá kâtí rî ndrẽzó âdréʼá lámbã njị̂-drị̃-lâ-rị̃ êdélé trá dáãbõ ʼásĩ rî lãfálé, cú ítá kũndrũ-kũndrũ bê yí rú bũúũ pá ômbê ʼásĩ, gõʼdá gólâ kpá rĩʼá bãgó kúmú kâ êdélé dáãbõ ʼásĩ rî bê, óômbê trá gbãâ ạ́gạ́sị́ lâ ʼásĩ.
66001014	Gõʼdá gólâ rî drị̃-ʼbí mvẽêmvê kpírí-kpírí kãtóõ kâtí gõʼdá lị̃fị́ bê kõʼá njãrã-njãrã õzõ lạ̃sị́ kâtí.
66001015	Gõʼdá pá-gbãyã lâ yí kâ trá ókĩzõ ậdị̂ gólâ rĩʼá võlâ kõvõ sĩ óká zẽlé rî kâtí. Gbórókõ lâ lôndrô ókĩzõ lị̃mvû õlé drị̃ị̂ rî kâtí.
66001016	Gólâ cú rĩʼá ị̃ʼbị̂ʼbị̂wạ́ bê njị̂-drị̃-lâ-rị̃ íyî drị́-ágó ʼá, gõʼdá lị́gú ạ́ngị́ cĩcĩ ró néné rî âfõ trá mbẽlẽsõ sị́-ʼbálé lâ ʼásĩ. Gõʼdá nị̃lị́ lâ rĩʼá kõʼá õzõ ị̃tú gólâ drị̃-gbádá ndrị̃ ʼbá ĩʼdî rî lị̃fị́ lâ kâtí.
66001017	Gõʼdá má ndrê õjílã rî ʼdĩ lârâkô lâ bê ĩtí rî, má drí ngãzó ʼdẽlé gbõ ạ̃drũ ãvõ kâtí gólâ ândrá. Drílâ ngãzó íyî drị́-ágó trõlé ʼbãlé má rú gõʼdá ngãzó tã âtálé kĩ, Ní ʼê ũrị̃ kô. Nõô rĩʼá mâ Yésũ gólâ tã îtõ ʼbá ró ndrĩ gõʼdá kpá gólâ ʼẽ ʼbá tã-vó âtílí ndrĩ rî ĩʼdî.
66001018	Mâ ĩʼdî âʼdó ʼbá bê kárá rî. Kậyị̂ sị́sị́ nã sĩ rî, úfû mâ trá, gõʼdá ngbãângbânõ rî, mâ bê rĩʼá lédrẽ-lédrẽ ró kpá óʼdí, gõʼdá âʼdô rĩʼá lédrẽ-lédrẽ ró zãâ gbạ́dú ạ̃dũkũ ãkó. Mâ rĩʼá cú drị́-ãcê bê õdrã drị̃lị́.
66001019	Ní îgĩ tã gólĩyî ndrĩ ní drí ndrẽlé trá ngbãângbânõ rî, gõʼdá kpá gólĩyî má drí ʼẽʼá âʼdálâ ní drí ạ̃tị́ ʼálâ rî ʼbá yî búkũ ʼá.
66001020	Gõʼdá ị̃ʼbị̂ʼbị̂wạ́ gólĩyî njị̂-drị̃-lâ-rị̃ ámâ drị́-ágó ʼá nõ ʼbá yî tãsĩ gõʼdá kpá lámbã gólĩyî njị̂-drị̃-lâ-rị̃ êdélé dáãbõ ʼásĩ nõ ʼbá yî tãsĩ rî, ʼdõvó má lôfõ drẽ ĩtõ lâ yî ní drí nõtí. Ị̃ʼbị̂ʼbị̂wạ́ njị̂-drị̃-lâ-rị̃ ʼdî ʼbá yî rĩʼá õjílã gólĩyî rĩ ʼbá ãlô-ãlô kạ̃nị́sạ̃ gólĩyî njị̂-drị̃-lâ-rị̃ ʼdî ʼbá yî vó lâ yî ndrẽlé rî ʼbá yî ĩʼdî, gõʼdá lámbã njị̂-drị̃-lâ-rị̃ ʼdî ʼbá yî rĩʼá kạ̃nị́sạ̃ rî gógó njị̂-drị̃-lâ-rị̃ ʼdî ʼbá yî nyãányâ lâ yî ĩʼdî.
66002001	Ní îgĩ tã nô õjílã gólâ rĩ ʼbá õjílã ámákâ vó lâ ndrẽlé Ẽfésõ ʼálâ rî drí nõtí kĩ nĩ rî, Nĩ ârî drẽ! Mâ rĩʼá õjílã gólâ âʼdó ʼbá ị̃ʼbị̂ʼbị̂wạ́ bê njị̂-drị̃-lâ-rị̃ ámâ drị́-ágó ʼá, gõʼdá kpá õjílã gólâ rĩ ʼbá lậmúlị́ lámbã njị̂-drị̃-lâ-rị̃ gólĩyî êdélé dáãbõ ʼásĩ rî ʼbá yî lãfálé ʼásĩ rî ĩʼdî.
66002002	Má nị̃ tã gólĩyî ãnî drí rĩʼá ʼẽlâ rî ʼbá yî trá ndrĩ. Má nị̃ trá kĩ, nĩ ʼê ngá ʼẽʼẽ trá mbârâkã sĩ rõô. Nĩ âdrê trá õzõ rákã fê kâtí fĩî ậtũ-ậtũ sĩ lâṇõ ʼásĩ tãlâ tã ámákâ rî ʼbá yî tãsĩ. Má nị̃ trá kĩ, nĩ âyé õjílã gólĩyî rĩ ʼbá tã ányâ îmbálé rî ʼbá yî kô rĩlí ãnî lãfálé. Gõʼdá kpá rî, nĩ ûjũ úlị́ õjílã gólĩyî kĩ ʼbá nĩ rî, ĩyî ãâʼdô lãjóʼbá Ôvârí kâ ĩʼdî, gõʼdá gólĩyî âʼdó ĩyî ĩʼdî kôʼdáwá rî ʼbá yí kâ trá. Gõʼdá nĩ nị̃ trá kĩ, õjílã rî ʼdĩ ʼbá yî rĩʼá ĩyî õnjõ ʼbá ʼî.
66002004	Gõʼdá tã ãzâ bê rĩʼá ãlô ãnî drí rĩʼá ʼẽlâ gólâ ámâ ʼbã ʼbá âʼdólé drị́-mbílí sõlé ãnî lị̃fị́ rî. Tã rî gógó ĩʼdî rĩʼá õzõ nõô rî kâtí. Nĩ ʼbãá gõʼdá ámâ lôvó kôʼdáwá ngbãângbânõ õzõ ãnî drí rĩʼá ʼẽlâ sị́sị́ nã sĩ rî kâtí.
66002005	ʼDõvó ĩtí rî, nĩ ị̂sũ drẽ tã tã gólâ nõ tãsĩ. Gõʼdá ángô tí ró ãnî drí tã ʼẽʼẽ ãníkâ jãzó ányâ ró tákányĩ yã? Nĩ âdĩ drị̃ vólé tã õnjí ãníkâ rî ʼbá yî ʼásĩ, gõʼdá nĩ rî ró bê rĩʼá tã gólĩyî ãnî drí rĩʼá ʼẽlâ kậyị̂ sị́sị́ ãnî drí âʼdózó õjílã ámákâ ró nã sĩ rî ʼẽlé ĩʼdî. Õzõ gõʼdá nĩ ãâdĩ drị̃ kô vólé tã õnjí ãníkâ rî ʼbá yî ʼásĩ rî, má âʼdô ânĩʼá ãnî ngálâ gõʼdá lámbã ãníkâ ʼdĩ trõlé vólé ãnî drị́gạ́ sĩ.
66002006	Gõʼdá lé ĩtí rî, tã ãlô bê rĩʼá gólâ ámâ ʼbã ʼbá âʼdólé ãyĩkõ ró rî. Tã ʼdî ĩʼdî rĩʼá nõ, nĩ gã tã õnjî-õnjî gólĩyî lãjóʼbá Nĩkólã kâ rî ʼbá yî drí rĩʼá ʼẽlâ rî ʼbá yî trá dó. Gõʼdá mâ rî gógó gã tã õnjí ʼẽʼẽ gólĩyíkâ ʼdĩ ʼbá yî kpá dó.
66002007	Ãnî õjílã ámákâ rî ʼbá yî, õzõ ãnî ãʼdô fí té bị́ bê rî, ʼdõvó nĩ ârî tã gólâ má drí rĩʼá âtálâ ãnî drí Líndrí Tãndí Ôvârí kâ rî sĩ rî. Má âtâ ãnî gólĩyî ndrĩ rĩ ʼbá fĩî ậtũlị́ gõʼdá tã âyézó kô ʼdẽzó má vósĩ rî, má âʼdô ãnî âyéʼá lõʼwâ lédrẽ-lédrẽ kâ ạ́mvú Ôvârí kâ ʼá rî nyãlé rĩzó zãâ gbạ́dú ạ̃dũkũ ãkó. Ĩʼdî ʼdĩ.
66002008	Ní îgĩ tã nô õjílã gólâ rĩ ʼbá õjílã ámákâ vó lâ ndrẽlé Sĩmĩrónã ʼálâ rî drí nõtí kĩ nĩ rî, Nĩ ârî drẽ! Mâ ĩʼdî gólâ tã îtõ ʼbá nĩ gõʼdá kpá gólâ ʼẽ ʼbá âʼdólé tã-vó lâ âtílí nĩ rî. Mâ ĩʼdî gólâ fũlị́ trá rî, gõʼdá mâ kpá ĩʼdî lîdrí ʼbá óʼdí õdrã ʼásĩ rî.
66002009	Má nị̃ tã trá ndrĩ lâṇõ rû îzã ãníkâ rĩʼá njị̃lâ rî ʼbá yî tãsĩ. Gõʼdá má nị̃ kpá trá ãnî rĩʼá ngá ãkó ãngó ʼá. Gõʼdá tã pạ̃tị́ị̃ ró rî, ãnî rĩʼá ngá bê rõô ẽró ãníkâ ʼá võ ʼbũû ʼá ûrú ʼálâ rî ʼá. Gõʼdá kpá rî, má nị̃ lãʼdá gólĩyî õrĩ Yúdạ̃ yí kâ ũrûkậ ʼbá yî drí rĩzó ãnî lôʼdálé rî ʼbá yî trá. Gólĩyî kĩ nĩ rî, yĩ ãâʼdô õrĩ Ôvârí rî nyãányâ kâ ĩʼdî, gõʼdá tã pạ̃tị́ị̃ ró rî, gólĩyî rî Sãtánã rî ị̂njị̃lị́ ĩʼdî kúmú ĩyíkâ ró. Ĩtí rî, gólĩyî rí kô ʼdĩ rĩʼá tã ʼẽlé õjílã pạ̃tị́ị̃ Yúdạ̃ yí kâ rî ʼbá yí kâtí ãlôwálâ.
66002010	Lâṇõ ʼẽʼá âʼdélé ãnî drị̃ị̂, nĩ ʼê ũrị̃ kô. Ĩtí rî, má âtâ drẽ tã ãzâ ãnî drí, Sãtánã lẽ íyíkâ nõ ãnî ʼẽlé âʼdólé ʼdẽlé má vósĩ kô. Gólâ âʼdô gõʼdá ãnî ũrûkậ ʼbá yî ʼẽʼá ʼbãlé gạ̃nị́mạ̃ ʼá. Ĩtí rî, nĩ âʼdô lâṇõ ṇãʼá ãnî drị̃ị̂ kậyị̂ ãzâ ʼbá yî sĩ. Kpálé rî, ʼdõvó nĩ rî tã lẽlẽ sĩ má ʼá, õzõ kpálé áãʼdô bí ãnî ûfúʼá rî. Õzõ nĩ õʼê trá ĩtí rî, má âʼdô ãnî ʼbãʼá rĩlí lédrẽ-lédrẽ ró zãâ gbạ́dú ûrú ʼálâ.
66002011	Ãnî õjílã ámákâ rî ʼbá yî, õzõ ãnî ãʼdô fí té bị́ bê rî, ʼdõvó nĩ ârî tã gólâ mâ drí rĩʼá âtálâ ãnî drí Líndrí Tãndí Ôvârí kâ rî sĩ rî. Má âtâ tã ãnî drí, ãnî gólĩyî ndrĩ rĩ ʼbá fĩî ậtũlị́ gõʼdá tã âyézó kô ʼdẽzó má vósĩ rî, nĩ âʼdô rĩʼá ạ̃dũkũ ãkó, âʼdó kô õzõ gólĩyî ôdrã ʼbá lạ̃sị́ Ôvârí kâ ʼá rî tí kô. Ĩʼdî ʼdĩ.
66002012	Ní îgĩ tã nô õjílã gólâ rĩ ʼbá õjílã ámákâ vó lâ ndrẽlé Pẽrẽgãmómã ʼálâ rî drí nõtí kĩ nĩ rî, Nĩ ârî drẽ! Mâ rĩʼá gólâ rî gógó âʼdó ʼbá cú lị́gú ạ́ngị́ mbẽlẽsõ, sị́ lâ drí cĩlí cĩcĩ néné, gõʼdá rĩʼá âfõʼá sị́-ʼbálé lâ ʼásĩ rî bê rî ĩʼdî.
66002013	Má nị̃ trá kĩ, võ gólâ ãnî drí rĩzó rĩlí rî, rĩʼá võ Sãtánã drí âʼdózó kúmú lâ ró rî ĩʼdî. Kpálé rî, nĩ gãá tị̂ kô kĩ, mâ ĩʼdî rĩʼá kúmú ãníkâ. Gõʼdá kpálé rî, úfû Ãnĩtípã rû ị̂ʼbũ ʼbá ámákâ ró rî, ãnî lãfálé sĩ, tãlâ gólâ rî trá tã Ôvârí kâ ʼẽlé ĩʼdî pạ̃tị́ị̃ ró mbị̂ rî tãsĩ, nĩ rî trá tã lẽlẽ sĩ má ʼá. Nĩ ʼê tã ámákâ nõ, õzõ kpálé nĩ õrî võ gólâ õjílã dũû drí rĩzó rĩʼá Sãtánã rî ị̂njị̃lị́ ĩʼdî rî ʼá rî.
66002014	Gõʼdá tã ũrûkậ ʼbá yî bê, má drí ãnî rú îzãzó tã lâ sĩ rî. Õjílã ãzâ ʼbá yî bê ãnî lãfálé sĩ, gólĩyî rî ĩyíkâ tã gólĩyî Bãlámã drí õjílã îmbázó ĩʼdî sĩ lâ rî ʼbá yî ʼẽlé ĩʼdî. Bãlámã ĩʼdî tã âʼdá ʼbá Bãlákã drí õjílã Ôvârí kâ jãzó lạ́tị̂ mbị̂ gólâ ʼdẽzó Ôvârí vó rî ʼásĩ gólĩyî âdô-âdô sĩ ậyị́lị́ õkó âʼdó ʼbá kô gólĩyî õkó ró rî ʼbá yí bê rî, gõʼdá kpá rî, gólĩyî õnyâ ró bê nyãsá fẽlé trá ôvârí ãbãrãdãgõ drí ngá õzõ pãrãndã kâtí rî tị́ rî.
66002015	Ãnî ũrûkậ ʼbá yî rî kpá rĩʼá tã ányâ ãlôlâ ʼdĩ ʼbá yî ʼẽlé ĩʼdî. Nĩ rî rĩʼá tã gólĩyî lãjóʼbá Nĩkólã kâ rî ʼbá yî drí rĩʼá îmbálâ rî ʼbá yî ʼẽlé ĩʼdî.
66002016	Îcâ trá ãnî drí tã õnjí ʼdĩ ʼbá yî âyélé vólé. Õzõ nĩ ãâyê tã õnjí rî ʼdĩ ʼbá yî kô rî, má âʼdô cãʼá tólâ ʼwãâ gõʼdá lị́gú ạ́ngị́ mbẽlẽsõ ámâ sị́-ʼbálé ʼá nõ sĩ lâṇõ fẽlé ãnî gólĩyî rĩ ʼbá tã õnjí ʼdĩ ʼbá yî ʼẽlé rî ʼbá yî drí.
66002017	Ãnî õjílã ámákâ rî ʼbá yî, õzõ ãnî ãʼdô fí té bị́ bê rî, ʼdõvó nĩ ârî tã gólâ má drí rĩʼá âtálâ ãnî drí Líndrí Tãndí Ôvârí kâ rî sĩ rî. Má âtâ tã ãnî gólĩyî ndrĩ rĩ ʼbá fĩî ậtũlị́ gõʼdá tã âyézó kô ʼdẽzó má vósĩ rî, má âʼdô nyãsá gólâ Ôvârí kâ ʼbũû ʼálâ rî fẽʼá ãnî drí. Má âʼdô kpá rú óʼdí zị̃ʼá ãnî drị̃ị̂. Gõʼdá rú rî ʼdĩ má âʼdô îgĩʼá lâ kúnị́ mvá mvẽêmvê rú fẽlé ãnî drí. Õjílã ãlôwálâ nị̃ị́ rú óʼdí rî ʼdĩ kô cé ãnî rî gógó má drí kúnị́ mvá rî ʼdĩ fẽzó drílĩyî rî ĩʼdî. Ĩʼdî ʼdĩ.
66002018	Ní îgĩ tã nô õjílã gólâ rĩ ʼbá õjílã ámákâ vó lâ ndrẽlé Tãyãtírã ʼálâ rî drí nõtí kĩ nĩ rî, Nĩ ârî drẽ! Mâ Ôvârí rî mvá ĩʼdî, lị̃fị́ lâ drí rĩʼá kõlé njãrã-njãrã õzõ lạ̃sị́ kâtí gõʼdá pá-gbãyã lâ drí kãzó ókĩzõ ậdị̂ gólâ võlé kõvõ sĩ óká zẽlé rî kâtí rî.
66002019	Má nị̃ tã gólĩyî ãnî drí rĩʼá ʼẽlâ rî ʼbá yî trá ndrĩ. Má nị̃ rû lẽlẽ ãníkâ ãnî vó ʼásĩ rõô rî trá gõʼdá kpá rĩrĩ ãníkâ tã lẽlẽ sĩ úlị́ ámákâ rî ʼbá yî ʼá rî trá ndrĩ. Ãnî rĩʼá ngá ʼẽ ʼbá ró ãnî võ ʼásĩ, gõʼdá nĩ ậtũ lâṇõ cú ĩtí tã gĩgĩ ãkó. Gõʼdá tã pạ̃tị́ị̃ ró rî, ãnî rĩʼá tã tãndí ʼẽʼá rõô lậvũlị́ sị́sị́ lâ drị̃ị̂ sĩ.
66002020	Kpálé rî, tã ãzâ bê rĩʼá ãnî drí rĩʼá ʼẽlâ ányâ ró rî, tã rî ʼdĩ ʼbá yî ĩʼdî nõ, nĩ âyê õkó gólâ rĩ ʼbá tã õnjí ʼẽlé õzõ Jẽzẽbélẽ tí rî rĩlí ãnî lãfálé. Gólâ rî tã âmãlé õnjõ sĩ kĩ nĩ rî, yí ãâʼdô õjílã gólâ rĩ ʼbá tã âtî-âtî Ôvârí kâ âtálé tã ậngũ ʼbá ró rî ĩʼdî. Gõʼdá gólâ rĩʼá tã pạ̃tị́ị̃ ró õjílã ámákâ âdóʼá õnjõ sĩ, tãlâ gólĩyî õʼê ró bê tã õnjí ậyị́zó õkó âʼdó ʼbá kô gólĩyî õkó ró rî ʼbá yí bê, gõʼdá kpá rî, gólĩyî õnyâ ró bê nyãsá fẽlé trá ôvârí ãbãrãdãgõ drí ngá õzõ pãrãndã kâtí rî tị́ rî.
66002021	Má âyê õkó ʼdĩ trá rĩlí kậyị̂ dã sĩ, tãlâ ãʼdô ró bê gólâ drí îcázó bê drị̃ âdĩlí vólé tã õnjí ʼásĩ, gõʼdá gólâ gâ íyîngá vólé dó tã õnjí íyíkâ ʼdĩ ʼbá yî âyélé.
66002022	Nĩ ârî drẽ, má âʼdô gólâ rî ʼẽʼá ʼdẽlé ngá lãzé bê. Gõʼdá õjílã gólĩyî rĩ ʼbá ậyị́lị́ gólâ bê õkó ró rî tãsĩ rî, má âʼdô ʼẽʼá lâṇõ ândrê fẽlé gólĩyî drí, õzõ gólĩyî ãâyê tã õnjí gólâkâ rĩʼá ʼẽlâ ʼdĩ ʼbá yî vó lâ kôʼdáwá rî.
66002023	Má âʼdô kpá gólĩyî rĩ ʼbá ʼdẽlé gólâ vósĩ rî ʼbá yî ûfúʼá ndrĩ. Nĩngá sĩ rî, õjílã ámákâ ndrĩ võ drị̃ị̂ sĩ ãkí ãkó âʼdô ĩyî nị̃ʼá lâ ĩyî kĩ, mâ ĩʼdî rĩʼá gólâ tã ị̂sũ õjílã kâ nị̃ ʼbá cé tị̂tị̂ rî ĩʼdî, gõʼdá má âʼdô tã lôgõʼá kpá gólĩyî drí cé tị̂tị̂ âʼdô tã ʼẽʼẽ gólĩyíkâ rî ʼbá yî vó ró.
66002024	Gõʼdá ãnî ũrûkậ gólĩyî Tãyãtírã ʼálâ rî ʼbá yî drí rî, nĩ lẽé tã-drị̃ tã îmbâ õkó ʼdĩ kâ ʼdĩ ʼá kô, tã õnjí kíríwá ró gólâ rĩzó Sãtánã rî ị̂njị̃lị́ ʼdĩ. Gõʼdá má âtâ ãnî drí kĩ, mâ rĩʼá tã ʼbãʼbã ãzâ ãkó ãnî drí ʼẽlé,
66002025	cé nĩ rî tã lẽlẽ sĩ gạ́gạ́ tã gólĩyî ãnî îmbázó ʼá lâ gólĩyî âʼdó ʼbá pạ̃tị́ị̃ ró rî yî ʼá, té bũúũ kậyị̂ má drí âgõzó kpá óʼdí ãngó nõ ʼá rî sĩ.
66002026	Má âtâ tã õjílã gólĩyî rĩ ʼbá fĩî ậtũlị́ gõʼdá tã âyézó kô ʼdẽzó má vósĩ rî, gólĩyî ĩʼdî tíbê má drí ʼẽzó drị́-ãcê ámákâ fẽlé drílĩyî, tãlâ gólĩyî ĩîcâ ró bê âʼdólé kúmú ró õrĩ gólĩyî tã Ôvârí kâ gã ʼbá dó rî ʼbá yî drị̃ị̂ rî.
66002027	Drị́-ãcê rî nõ kpá rĩʼá gólâ ãlôlâ ámâ átá drí âfẽlé trá má drí rî ĩʼdî. Õzõ rĩʼá âtálâ rî kâtí kĩ, "Ní âʼdô âʼdóʼá cú drị́-ãcê bê õrĩ gólĩyî tã Ôvârí kâ gã ʼbá dó ʼdĩ ʼbá yî drị̃lị́ mbârâkã ạ́ngị́ sĩ, gõʼdá ní âʼdô kpá gólĩyî lôtóʼá ʼbõórõ-ʼbõórõ õzõ ngbĩlí drí ʼdẽrẽ límvó drị̃ị̂ ûfúlâ rî kâtí." Gõʼdá má âʼdô kpá ngá ị̂njị̃ ámákâ fẽʼá gólĩyî drí kpá õzõ ngá ị̂njị̃ rĩʼá fẽlâ má drí zị̃lị́ Mõrõbã rî kâtí.
66002029	Õjílã ámákâ, õzõ ãnî ãʼdô fí té bị́ bê rî, ʼdõvó nĩ ârî tã gólâ má drí rĩʼá âtálâ ãnî drí Líndrí Tãndí Ôvârí kâ rî sĩ rî. Ĩʼdî ʼdĩ.
66003001	Ní îgĩ tã nô õjílã gólâ rĩ ʼbá õjílã ámákâ vó lâ ndrẽlé Sãrãdísĩ ʼálâ rî drí nõtí kĩ nĩ rî, Nĩ ârî drẽ! Mâ rĩʼá Líndrí Tãndí Ôvârí kâ bê gõʼdá kpá cú ị̃ʼbị̂ʼbị̂wạ́ bê má drị́gạ́ zãlô njị̂-drị̃-lâ-rị̃ rî ĩʼdî. Má nị̃ tã õnjí gólĩyî ãnî drí rĩʼá ʼẽlâ rî trá. Gõʼdá ĩtí rî, ókĩ ãnî âʼdô rĩʼá ótó lédrẽ-lédrẽ ʼî, gõʼdá tã pạ̃tị́ị̃ ró rî ãnî rĩʼá ótó ãvõ ʼî.
66003002	ʼDõvó ãnî õjílã ámákâ rî ʼbá yî, nĩ njị̃ lị̃fị́ ậʼdú ʼásĩ! Nĩ sû lédrẽ-lédrẽ ạ̃mbúkũ fínyáwá gólâ lâkí ʼbá ʼdĩ rú dódó, tãlâ õzó îcá drãlé zãâ ndrĩ kô. Tã ʼẽʼẽ ãníkâ ʼdé kô ãlôwálâ Ôvârí rî lị̃fị́ drị̃ bê.
66003003	Má âtâ tã ãnî drí tã gólĩyî îmbálé trá ãnî drí gõʼdá kpá tã gólĩyî lẽlé trá rî ãâgâ ãnî drị̃ị̂, nĩ rî rĩlí tã lẽlẽ sĩ tã rî ʼdĩ ʼbá yî ʼá pị̃pị̂sị́lị́ ãlô sĩ. ʼDõvó nĩ âyê kpá tã gólĩyî õnjí ró ãnî drí rĩʼá trá ʼẽlâ rî ʼbá yî. Nĩ njị̃ lị̃fị́ ậʼdú ʼásĩ, tãlâ má õzó âcá ãnî ngálâ nyĩî ró õzõ ũgú kâtí gõʼdá ãnî tị̂ drí ậʼdị́zó drílâ sĩ.
66003004	Kpálé ĩtí rî, ãnî ũrûkậ ʼbá yî Sãrãdísĩ ʼá rî ʼbá yî rî ĩyî trá rĩlí lạ́tị̂ mbị̂ tãndí ró gólâ ámákâ rî ʼásĩ. Nĩ âʼdô gõʼdá lậmúʼá nĩ má bê võ ʼbũû ʼá ûrú ʼálâ rî ʼá. Áâʼdô kpá ítá mvẽêmvê rî ʼbá yî sõʼá ãnî rú. ʼDĩî rî tã tãndí ãníkâ rî ʼbá yî âʼdálé ĩʼdî.
66003005	Nĩ ârî drẽ! Gólĩyî rĩ ʼbá fĩî ậtũlị́ tã âyézó kô ʼdẽzó má vósĩ rî, gólĩyî âʼdô ĩyî kpá ítá mvẽêmvê sõʼá gõʼdá gólĩyî rú âʼdô rĩʼá îgĩ-îgĩ lâ ró búkũ lédrẽ-lédrẽ kâ rî ʼá, ʼdĩî rĩʼá õjílã gólĩyî ʼẽ ʼbá rĩlí zãâ gbạ́dú ró rî ʼbá yî rú lâ ĩyî lãfálé ʼá. Nĩngá sĩ, má âʼdô tã pẽʼá ámâ átá yî drí mãlãyíkã âʼdó ʼbá ĩyî gólâkâ ró rî ʼbá yí bê kĩ, gólĩyî ʼdĩ ʼbá yî rĩʼá ĩyî õjílã ámákâ ĩʼdî.
66003006	Ãnî õjílã ámákâ rî ʼbá yî, õzõ ãnî ãʼdô fí té bị́ bê rî, ʼdõvó nĩ ârî tã gólâ mâ drí rĩʼá âtálâ ãnî drí Líndrí Tãndí Ôvârí kâ rî sĩ rî. Ĩʼdî ʼdĩ.
66003007	Ní îgĩ tã nô õjílã gólâ rĩ ʼbá õjílã ámákâ vó lâ ndrẽlé Fĩlãdẽlífĩyã ʼálâ rî drí nõtí kĩ nĩ rî, Nĩ ârî drẽ! Mâ ĩʼdî rĩʼá âʼdô-âʼdô ámákâ drí ʼbãlé ngĩî õjílã ndrĩ má drí ʼbãlé rî ʼbá yî drị̃ị̂ sĩ, gõʼdá kpá õjílã gólâ âʼdó ʼbá tã mbị̂ ʼbá ró Ôvârí ngá lésĩ rî ĩʼdî pạ̃tị́ị̃. Mâ cú rĩʼá mãfõtáã jạ̃rị́bạ̃ Ôvârí kâ rî kâ bê má drị́gạ́. Õzõ má ũnjị̃ ạ́tị̃ ãzákôlâ ʼdĩ trá tólâ rî, õjílã ãzãkã yû gólâ îcá ʼbá ạ́tị̃ rî ʼdĩ âʼbãlé rî. Gõʼdá kpá õzõ má ãâʼbã ạ́tị̃ rî ʼdĩ trá kpạ̃ạ́kũ rî, õjílã ãzãkã kpá yû gólâ îcá ʼbá njị̃lâ trậ rî.
66003008	Ĩtí rî, má njị̃ ạ́tị̃ rî ʼdĩ trá trậ ãnî drí fĩzó Ôvârí ngálâ. Má nị̃ tã gólĩyî ãnî drí rĩʼá ʼẽlâ rî ʼbá yî trá ndrĩ. Má nị̃ kpá trá kĩ, ãnî mbârâkã âʼdó kô rõô, gõʼdá kpálé ĩtí rî, nĩ ị̂njị̃ tã gólĩyî má drí âtálé trá ãnî drí ʼẽlé rî ʼbá yî trá. Gõʼdá kpá rî, ãnî âʼdó kô ũrị̃ ró tã âtálé kĩ, ãnî rĩʼá õjílã gólĩyî tã lẽ ʼbá trá má ʼá rî ʼbá yî ĩʼdî.
66003009	Gõʼdá õjílã gólĩyî tã âtá ʼbá kĩ ĩyî ãâʼdô õrĩ Ôvârí kâ, Yúdạ̃ yí kâ ró rî ʼbá yî ĩʼdî rî tãsĩ rî, gólĩyî âdô ʼdĩ õnjõ ʼî, gólĩyî rĩʼá õjílã Sãtánã kâ ĩʼdî. Gõʼdá ĩtí rî, má âʼdô õnjõ ʼbá ʼdĩ ʼbá yî ʼbãʼá ânĩlí ʼãʼî tị̃lị́ vũdrị́ ãnî pá âmvózó, gõʼdá gólĩyî âʼdô nị̃ʼá lâ kĩ, ãnî lôvó bê má ʼá rõô.
66003010	Nĩ ị̂njị̃ tã Ôvârí kâ gólâ rĩzó rĩlí tã lẽlẽ sĩ Ôvârí ʼá, õzõ ámá kâtí rî trá õzõ kpálé kậyị̂ lâṇõ kâ rî sĩ rî. Má âʼdô gõʼdá âdréʼá ãnî ngá lésĩ kpạ̃ạ́kũ cácã ró kậyị̂ lâṇõ ạ́ngị́ kâ gólâ ʼẽ ʼbá âʼdélé õrĩ ndrĩ ãngó nõ kâ drị̃ị̂ ngbãângbânõ tã õnjí gólĩyíkâ tãsĩ rî ʼá.
66003011	Má âʼdô âcáʼá âgõlé ãngó nõ ʼá ngbãângbânõ. Ĩtí rî, nĩ rî tã ámákâ rî ʼbá yî lẽlẽ lâ yî sĩ, tãlâ óõzó kô drị́-ʼâ ãníkâ gólâ Ôvârí drí ʼẽʼá fẽlâ ãnî drí rî trõô.
66003012	Má âtâ õjílã gólĩyî rĩ ʼbá fĩî ậtũlị́ gõʼdá tã âyézó kô ʼdẽzó má vósĩ rî, má âʼdô gólĩyî ʼbãʼá âʼdólé ãnyî Ôvârí bê kárá õzõ ậjû kâtí jó ạ́ngị́ ámâ átá Ôvârí kâ ʼbũû ʼálâ gólâ ʼẽ ʼbá rĩlí zãâ gbạ́dú nã ạ̃tị́lị́. Ĩtí rî, õjílã ãzãkã yû gólĩyî âdrólé vólé jó rî ʼdĩ ʼásĩ. Gõʼdá kpá rî, má âʼdô Ôvârí ámákâ rî rú lâ îgĩʼá gólĩyî ándrá-gạ́-sị́lị́ ʼá jạ̃rị́bạ̃ Ôvârí kâ rî rú lâ bê. Jạ̃rị́bạ̃ rî ʼdĩ rú lâ Yẽrõsãlémã óʼdí gólâ Ôvârí drí ʼẽʼá ʼbãlâ ânĩlí ʼbũû lésĩ nõngá rî ĩʼdî. Gõʼdá má âʼdô kpá rú óʼdí ámákâ îgĩʼá gólĩyî drị̃ị̂, ãʼdô ró bê gólĩyî drí âʼdózó õjílã ámákâ ró.
66003013	Ãnî õjílã ámákâ rî ʼbá yî, õzõ ãnî ãʼdô fí té bị́ bê rî, ʼdõvó nĩ ârî tã gólâ má drí rĩʼá âtálâ ãnî drí Líndrí Tãndí Ôvârí kâ rî sĩ rî. Ĩʼdî ʼdĩ.
66003014	Ní îgĩ tã nô õjílã gólâ rĩ ʼbá õjílã ámákâ vó lâ ndrẽlé Lõdĩsíyã ʼálâ rî drí nõtí kĩ nĩ rî, Nĩ ârî drẽ! Mâ rĩʼá õjílã gólâ rĩ ʼbá ngá yí drí tã lâ ʼbãlé ʼẽlé rî ʼẽ ʼbá té ĩʼdî rî ĩʼdî. Mâ kpá rĩʼá lị̃fị́ ʼbãzó drị̃ lâ rî ĩʼdî, gõʼdá kpá rĩʼá tã mbị̂ ʼbá ʼî. Mâ kpá rĩʼá õjílã gólâ zãâ kárá rĩ ʼbá trá tã Ôvârí kâ ʼẽlé ĩʼdî pạ̃tị́ị̃ ró bũúũ ámâ fũzó rî ĩʼdî. Mâ ĩʼdî rĩʼá Kúmú ró ngá ndrĩ gólĩyî Ôvârí drí lôʼbãlé rî ʼbá yî drị̃lị́.
66003015	Má nị̃ tã gólĩyî ãnî drí rĩʼá ʼẽlâ rî trá ndrĩ, gõʼdá kpá tã ị̂sũ ãníkâ bê. Nĩ ârí tã ámákâ rî kô ʼẽlé pị̃pị̂sị́lị́ ãlô sĩ. Nĩ kĩ, ãnî ãâʼdô ámâ lẽ ʼbá ró, gõʼdá âʼdó kô pạ̃tị́ị̃ ró.
66003016	Ãnî rĩʼá má drí rî õzõ ãtó gólâ pẽtẽkẽ ʼạ̃ʼị́-nyá ãkó rî kâtí, gõʼdá tãlâ ãnî trá rĩʼá ĩtí rî drí sĩ rî, má lẽ trá ãnî ậwúlị́ vólé ámâ sị́-ʼbálé ʼásĩ.
66003017	Nĩ âtâ tã kĩ, ãnî ãâʼdô trá cú ngá-tị̂ bê dũû, nĩ kĩ nĩ rî, gõʼdá ngá ĩzã ndẽé ãnî kô. ʼDĩî nĩ nị̃ị́ tã kô kĩ, ãnî rĩʼá ngá ãkó lé ʼbá ʼî, ãpãrãpã ũdúdû ʼî gõʼdá kpá rĩʼá ĩyî ũndú ró ámâ lị̃fị́ drị̃ ʼá.
66003018	ʼDõvó má lôgõ ãnî fĩî, tãlâ nĩ ânĩ ró bê dáãbõ lậgû-lậgû ró rî ûsúlị́ má drị́gạ́ sĩ, gõʼdá kpá ânĩlí ítá gólĩyî ngbángbá mvẽêmvê ró rî ʼbá yî ûsúlị́ má drị́gạ́ sĩ, ãʼdô ró bê ãnî drí sõlé ãnî rúʼbạ́ ũndú ʼdĩ drị̃ị̂, gõʼdá kpá rî, nĩ ânĩ ró ãlókõ ûsúlị́ má drị́gạ́ sĩ lôtĩlí ãnî lị̃fị́ ʼásĩ, tãlâ nĩ îcâ ró bê võ ndrẽlé pạ̃tị́ị̃ ró.
66003019	Má kĩ, ãnî má drí lôvó lâ yî ʼbãlé rî ʼbá yî tãsĩ rî, má âʼdâ tã õnjí ãníkâ trá ãnî drí, gõʼdá má fẽ lâṇõ kpá trá ãnî drí, ãʼdô ró bê ãnî drí drị̃ âdĩzó tã õnjí ʼẽʼẽ ʼásĩ. ʼDõvó bê trá ĩtí rî, nĩ ʼdê nĩ âyê tã õnjí ãníkâ rî ʼbá yî ʼwãâ, gõʼdá nĩ îtõ ró bê ʼdẽlé má vósĩ pị̃pị̂sị́lị́ ãlô sĩ.
66003020	Nĩ ndrê drẽ fí, mâ rĩʼá âdréʼá ạ́tị̃ tị́ rĩʼá ãnî rú zị̃ʼá. ʼDõvó ĩtí rî, nĩ ârî ámâ gbórókõ gõʼdá nĩ njị̃ ró bê ạ́tị̃. Gõʼdá nĩngá sĩ rî, má âʼdô fĩʼá ãnî drí jó ʼásĩ. Gõʼdá mã âʼdô nyãsá nyãʼá ãní bê kpãkã ãlô.
66003021	Nĩ ârî drẽ, gólĩyî rĩ ʼbá fĩî ậtũlị́ gõʼdá tã âyézó kô ʼdẽzó má vósĩ rî, má âʼdô gólĩyî ậzị́ʼá rĩlí má bê kúmú ró. ʼDĩî rĩʼá tã ãlôlâ, õzõ má drí âtálé trá kĩ má rî trá tã lẽlẽ sĩ, gõʼdá nĩngá sĩ ámâ átá drí ámâ zĩzó rĩlí kúmú ró yí bê rî kâtí.
66003022	Ãnî õjílã ámákâ rî ʼbá yî, õzõ ãnî ãʼdô fí té bị́ bê rî, ʼdõvó nĩ ârî tã gólâ má drí rĩʼá âtálâ ãnî drí Líndrí Tãndí Ôvârí kâ rî sĩ rî. Ĩʼdî ʼdĩ.
66004001	ʼDĩî vósĩ rî, âbĩ-âbĩ ámákâ ʼdĩ ʼá rî, má drí kpá tã ãzâ ndrẽzó, má ndrê ạ́tị̃ tị̂ trá rĩʼá hõwéẽ ʼbũû ʼálâ. Nĩngá sĩ rî, õjílã rî gbórókõ lâ drí lûʼúlị́ õzõ gûnị́yạ́ kâtí ʼdĩ drí tã âtázó má drí kĩ, "Ní ânĩ drẽ má ngáá nõlé, tãlâ má âʼdâ ró bê tã gólâ ʼẽ ʼbá rû ʼẽlé ngbãângbânõ rî ní drí."
66004002	Ĩtí rî, kôrô ʼwãâ mbârâkã Líndrí Tãndí Ôvârí kâ kâ drí fĩzó má ʼá, ãʼdô ró bê má drí Ôvârí rî ndrẽzó, gõʼdá má drí Ôvârí rî ndrẽzó rĩʼá kị́tị̃ ạ́ngị́ gólâkâ drị̃ị̂ kúmú ró.
66004003	Nị̃lị́ lâ rĩʼá lậgúʼá njãrã-njãrã õzõ kúnị́ mvá gólĩyî zị̃lị́ jásĩpã gõʼdá gólĩyî rĩʼá zị̃lâ kãrãnẽlĩyánĩ rî ʼbá yí kâtí. Gõʼdá ạ̃júnị́ kpá bê rĩʼá ndrĩ gbãâ kị́tị̃ gólâkâ rú sĩ, lậgúʼá kạ̃ʼdậ-kạ̃ʼdậ, õzõ kúnị́ mvá zị̃lị́ ẽmẽrãládã rî kâtí.
66004004	Õjílã gólĩyî âʼdó ʼbá sị́sị́-lésĩ rî ʼbá yî kpá bê rĩʼá ĩyî zãlô nyâʼdî-trá-drị̃-lâ-ngâ-sû. ʼDĩî gólĩyî rĩʼá ĩyî kị́tị̃ ãzâ ʼbá yî kị́tị̃ kúmú kâ rî gãrã drị̃ lâ ʼásĩ rî ʼbá yî drị̃ị̂ sĩ. Õjílã rî ʼdĩ ʼbá yî sõ ĩyî ʼdó ítá mvẽê ʼî gõʼdá kpá cú ạ́pạ̃ drị́-ʼâ ró dáãbõ ʼásĩ rî ʼbá yî bê ĩyî drị̃ sĩ. Ạ́pạ̃ ʼdî ʼbá yî rî tã âʼdálé kĩ, gólĩyî trõ tã trá ạ̃jú-ʼbá-ãzí drị́gạ́ sĩ tã Ôvârí kâ ị̂njị̃-ị̂njị̃ lâ sĩ.
66004005	Gõʼdá kị́tị̃ ạ́ngị́ kúmú kâ ʼdĩ ʼásĩ rî, võ ʼdó rĩʼá lậgúʼá nạ́-nạ́-nạ́ gõʼdá mõgbárá kpá nĩʼá ûfũ bê kpĩyã-kpĩyã. Gõʼdá kpá kị́tị̃ rî ʼdĩ ândrá rî lámbã bê rĩʼá zãlô njị̂-drị̃-lâ-rị̃ ʼdó rĩʼá kõʼá ĩyî tã âʼdâ Líndrí Tãndí Ôvârí kâ kâ ró.
66004006	Gõʼdá ngá ãzâ kpá bê õzõ lị̃mvû ândrê kâtí rĩʼá lậgúʼá kãʼdâ-kãʼdâ õzõ ngãnã kâtí kị́tị̃ ạ́ngị́ Ôvârí kâ ʼdĩ ândrá. Ngá lédrẽ-lédrẽ ạ́ngị́ ạ́ngị́ lârâkô ãzâ ʼbá yî bê rĩʼá zãlô sû âdréʼá ĩyî gbãâ kị́tị̃ ʼdî rú sĩ. Gólĩyî rĩʼá cú lị̃fị́ yí bê ĩyî rúʼbạ́ ʼásĩ ndrĩ kậkậrậ.
66004007	Ngá lédrẽ-lédrẽ sû ʼdĩ ʼbá yî ãlô-ãlô rĩʼá ĩyî úfú bê njị̂-kázíyá gõʼdá lị̃fị́ lâ yî rĩʼá kpá úfú zẽlé sĩ ndrĩ. Ngá lédrẽ-lédrẽ gólâ sị́sị́ rî nị̃lị́ lâ rĩʼá õzõ kạ̃mị̃ kâtí, gõʼdá rị̃ lâ ró rî nị̃lị́ lâ íyíkâ õzõ ị́tị́ jõrã kâtí, gõʼdá nâ lâ ró rî íyíkâ nị̃lị́ bê õzõ õjílã mvá kâtí, gõʼdá sû lâ ró rî íyíkâ nị̃lị́ bê õzõ ạ́rị́ kâtí. Gõʼdá kậyị̂ vósĩ cé rî, gólĩyî rî rĩʼá lôngó ngõlé nõtí. "Ôvârí, nî ĩʼdî rĩʼá âʼdô-âʼdô áníkâ drí ʼbãlé ngĩî õjílã ndrĩ ní drí ʼbãlé rî ʼbá yî drị̃ị̂ sĩ rî. Ôvârí, nî ĩʼdî rĩʼá kúmú ạ́ngị́ ʼî. Ôvârí, nî mbârâkã ndrĩ lị́pị̂ ró rî ĩʼdî. Nî ĩʼdî drị̃-ʼbá ró ngá-tị̂ ndrĩ drị̃ị̂ sĩ. Ôvârí, nî bê îtõ võ ʼásĩ gõʼdá nî bê zãâ gbạ́dú ạ̃dũkũ ãkó."
66004009	Õzõ ĩtí lâ ʼdĩ kâtí, ngá lédrẽ-lédrẽ sû ʼdĩ ʼbá yî õtírĩ rĩî ĩyî lôngó ʼdíyî ị̂njị̃-ị̂njị̃ kâ gõʼdá ãwô-ĩtí ʼẽ kâ rî ʼbá yî ngõlé Ôvârí gólâ rĩ ʼbá rĩlí kị́tị̃ íyíkâ drị̃ị̂ kúmú ró, gõʼdá kpá gólâ rĩ ʼbá zãâ gbạ́dú ró rî drí rî.
66004010	Gõʼdá kpá ĩtí gólĩyî sị́sị́-lésĩ nyâʼdî-trá-drị̃-lâ-sû ʼdĩ ʼbá yî drí ngãzó ĩyî ʼãʼî tị̃lị́ vũdrị́ Ôvârí rĩ ʼbá kị́tị̃ ʼdî drị̃ị̂ gólâ rĩ ʼbá zãâ gbạ́dú ró ʼdĩ ândrá gõʼdá gólâ rî ị̂njị̃zó. Gólĩyî âtrõ ạ́pạ̃ ĩyíkâ dáãbõ ʼásĩ rî ʼbá yî vólé ĩyî drị̃ị̂ sĩ ʼbãlé vũdrị́ pá-gbãyã lâ yî lạ̃gạ́tị́, gõʼdá ngãzó ĩyî lôngó ngõlé kĩ,
66004011	"Ôvârí, Kúmú ãmákâ, mã lûyị̂ nî, tãlâ ánî âʼdô-âʼdô kó rĩʼá ngĩî õjílã ndrĩ ní drí ʼbãlé rî ʼbá yî drị̃ị̂ sĩ. Ôvârí, Kúmú ãmákâ, mã lûyị̂ nî, tãlâ nî rĩʼá mbârâkã ãmbá bê. Nî ĩʼdî tíbê ãmâ ʼbã ʼbá ngá-tị̂ bê ndrĩ ãngó nõ ʼá tã ị̂sũ áníkâ sĩ rî. Ôvârí, Kúmú ãmákâ, mã lûyị̂ nî, tãlâ ní vô lôvó-lôvó nĩ ãmâ gõʼdá ngá ndrĩ bê rî drí âʼdózó lédrẽ-lédrẽ ró."
66005001	Gõʼdá, má drí Ôvârí rî ndrẽzó cú rĩʼá wárãgã bị́ bê íyî drị́-ágó ʼá, wárãgã bị́ ʼdĩ ópâ trá pãpã. Gõʼdá wárãgã bị́ ʼdĩ ʼá rî, íîgĩ tã trá drị̃ lâ ʼá ágálé lâ lésĩ, gõʼdá kpá ũgúlị́ lâ lésĩ, óômbê trá bãgó njị̂-drị̃-lâ-rị̃ sĩ gõʼdá bãgó ãlô-ãlô rî ólôbẽ tị̂ lâ yî trá lôbẽ íʼdá sĩ, tãlâ õjílã ãzãkã õzó tị̂ lâ njị̃ị̂ kô.
66005002	Nĩngá sĩ, má drí mãlãyíkã ãzâ Ôvârí kâ ndrẽzó mbârâkã bê ãmbá. Nĩngá sĩ, gólâ drí tã îyázó kĩ nĩ rî, "Ãʼdî âʼdô îcáʼá nĩ wárãgã lôbẽlé võ ʼásĩ zãlô njị̂-drị̃-lâ-rị̃ ʼdî tị̂ lâ njị̃lị́ gõʼdá înjízó lâ rî nĩ yã?"
66005003	Gõʼdá mãlãyíkã ãzãkã yûʼdạ́wạ́ ʼbũû ʼálâ, ngãtá õjílã mvá ãzãkã yûʼdạ́wạ́ ãngó drị̃ ʼá ngã drã ʼbá trá îcá ʼbá wárãgã ʼdî tị̂ lâ njị̃lị́ ndrẽlé, gõʼdá tã îgĩlí trá ʼá lâ tólâ ʼdĩ zị̃zó rî.
66005004	Tãlâ tã ʼdî tãsĩ rî, má drí ãwó ngõzó rõô, tãlâ õjílã ãzãkã gólâ îcá ʼbá wárãgã ʼdî tị̂ lâ njị̃lị́ gõʼdá tã gólâ îgĩlí trá ʼá lâ ʼdĩ zị̃zó rî yûʼdạ́wạ́.
66005005	Nĩngá sĩ, ãlô gólĩyî sị́sị́-lésĩ ʼdî ʼbá yí kâ drí ngãzó tã âtálé má drí kĩ, "Ní ngô ãwó kô. Ní ndrê drẽ, Yésũ gólâ rĩʼá zị̃lâ "'Kạ̃mị̃ õrĩ Yúdạ̃ kâ ʼásĩ"',
66005006	Nĩngá sĩ rî, má drí "'Kạ́bị̃lị́kị̃ drị̃ tĩtĩ kâ ró"' gólâ rĩ ʼbá kpá rĩlí gá kị́tị̃ Ôvârí kâ ʼdĩ drị̃ị̂ rî ndrẽzó. Gõʼdá ngá lédrẽ-lédrẽ gólĩyî sû gõʼdá õjílã sị́sị́-lésĩ zãlô nyâʼdî-trá-drị̃-lâ-ngâ-sû rî ʼbá yí bê ʼdó rĩʼá ĩyî gbãâ dîrî gólâ rú sĩ. Kạ́bị̃lị́kị̃ drị̃ tĩtĩ kâ ró rî ʼdĩ rĩʼá ókĩzõ gólâ fũlị́ trá fũfũ rî kâtí. Íʼyá âfõ drị̃ lâ ʼásĩ zãlô njị̂-drị̃-lâ-rị̃. Gõʼdá lị̃fị́ lâ rĩʼá kpá zãlô njị̂-drị̃-lâ-rị̃. Lị̃fị́ ʼdĩ ʼbá yî âʼdâ ĩyî Líndrí Tãndí Ôvârí kâ gólâ jõlé trá ãngó drị̃ị̂ sĩ ndrĩ rî ĩʼdî.
66005007	Gõʼdá Ôvârí drí wárãgã íyî drị́-ágó ʼá ʼdĩ fẽzó Kạ́bị̃lị́kị̃ drị̃ tĩtĩ kâ ró rî ʼdĩ drí.
66005008	Gõʼdá Kạ́bị̃lị́kị̃ drị̃ tĩtĩ kâ ró rî ʼdĩ trõ bê wárãgã ʼdî trá rî, nĩngá sĩ, ngá lédrẽ-lédrẽ gólĩyî sû gõʼdá õjílã gólĩyî sị́sị́-lésĩ nyâʼdî-trá-drị̃-lâ-ngâ-sû ʼdĩ ʼbá yí bê drí ngãzó ĩyî ʼdẽlé vũdrị́ Kạ́bị̃lị́kị̃ drị̃ tĩtĩ kâ ró rî ʼdĩ pá lâ rú. ʼDĩî gólĩyî sị́sị́-lésĩ rî ʼbá yî ãlô-ãlô ndrĩ ʼdó rĩʼá ĩyî kũʼdị́ bê ĩyî drị́gạ́ sĩ cé tị̂tị̂ gõʼdá kpá sãánĩ êdélé dáãbõ ʼásĩ rî ʼbá yí bê. Sãánĩ rî ʼdĩ ʼbá yî, ólôzã ngá õzõ bạ̃húrũ kâtí rî ạ̃jị́ bê tũrũ-tũrũ rî ĩʼdî drị̃ lâ yî ʼásĩ. Gõʼdá õcĩkã bạ̃húrũ kâ rî ʼdĩ âʼdâ rãtáã õjílã Ôvârí kâ drí rĩʼá ʼẽlâ rî ĩʼdî.
66005009	Gólĩyî sị́sị́-lésĩ ʼdî ʼbá yî ndrĩ ngá lédrẽ-lédrẽ sû ʼdĩ ʼbá yí bê drí lôngó drẽ kó ârílí sị́sị́ lâ sĩ kô rî ngõzó Kạ́bị̃lị́kị̃ drị̃ tĩtĩ kâ ró rî ʼdĩ drí kĩ, "Nî, Kạ́bị̃lị́kị̃ drị̃ tĩtĩ kâ ró rĩʼá, nî cé ĩʼdî gólâ îcá ʼbá wárãgã ʼdî trõlé gõʼdá íʼdá tị̂ lâ lôbẽzó võ ʼásĩ njị̂-drị̃-lâ-rị̃ ʼdî ʼbá yî ôwẽlé. Ní îcâ nĩ tãlâ úfû nî trá. Ánî õdrã sĩ, ní gî ãmâ õjílã õrĩ trá ndrĩ ãkí ãkó lôgõlé âʼdólé õjílã Ôvârí kâ ró.
66005010	Ní ʼbã gólĩyî trá âʼdólé õjílã Ôvârí kâ gólĩyî ánî ị̂njị̃ ʼbá kúmú ró, gõʼdá kpá âʼdólé ʼbãlé ãnyî Ôvârí bê kárá ũrị̃ ãkó drị̃-ʼbá yî Ôvârí ãmákâ drí rî ʼbá yí kâtí. Ní ʼbã gólĩyî kpá trá âʼdólé kúmú ró ĩyî õrĩ gólĩyî tã Ôvârí kâ gã ʼbá dó rî ʼbá yî drị̃lị́."
66005011	Gõʼdá nĩngá sĩ rî, má drí kpá ngá ãzâ ndrẽzó. Má ndrê mãlãyíkã ị́tị́lị́lị́ ró íîcá lãlâ ĩyî kô. Mãlãyíkã rî ʼdĩ ʼbá yî rĩʼá âdréʼá ĩyî kị́tị̃ ạ́ngị́ kúmú kâ ʼdĩ lạ̃gạ́tị́ ngá lédrẽ-lédrẽ sû gõʼdá kpá gólĩyî sị́sị́-lésĩ rî ʼbá yí bê.
66005012	Má ârî mãlãyíkã trá lôngó ngõʼá ĩyî ngbạ́lạ́-ngbạ́lạ́ ró kĩ, "Nî, Kạ́bị̃lị́kị̃ drị̃ tĩtĩ kâ ró rî gólâ gólĩyî drí fũlị́ trá rî, mã lûyị̂ nî, tãlâ nî ĩʼdî rĩʼá mbârâkã ạ́ngị́ bê. Mã ị̂njị̃ nî, tãlâ nî ĩʼdî ngá ndrĩ ãngó ʼá nõ lị́pị̂ lâ ʼî. Mã lûyị̂ nî, tãlâ nî ĩʼdî rĩʼá tã nị̃nị̃ lị́pị̂ ʼî."
66005013	Gõʼdá má drí ngá ndrĩ rĩ ʼbá ĩyî rĩlí ʼbũû ʼálâ rî ʼbá yî gbórókõ lâ yî ârízó ndrĩ ʼdó kpá gólĩyî ị̃nyạ́kú drị̃ị̂ rî ʼbá yí bê gõʼdá kpá õjílã ôdrã ʼbá trá rî ʼbá yí kâ bê. Gólĩyî ndrĩ ʼdó lôngó ngõʼá ĩyî kĩ, "Óõ Ôvârí gólâ rĩ ʼbá kị́tị̃ íyíkâ drị̃ị̂ kúmú ró rî, mã lûyị̂ nî. Óõ Yésũ, Kạ́bị̃lị́kị̃ gólâ fũlị́ trá drị̃ tĩtĩ kâ ró rî, mã lûyị̂ nî. Óõ Yésũ, ãnî Ôvârí bê ĩʼdî rĩʼá kúmú ró ãmâ drị̃lị́ mbârâkã ạ́ngị́ bê zãâ gbạ́dú ạ̃dũkũ ãkó."
66005014	Gõʼdá nĩngá sĩ, ngá lédrẽ-lédrẽ sû ʼdĩ ʼbá yî drí kpá tã-drị̃ kõzó kĩ, "Ãwô-ʼdĩ." Gõʼdá gólĩyî nyâʼdî-trá-drị̃-lâ-ngâ-sû ʼdĩ ʼbá yî drí ngãzó ĩyî lôʼdélé vũdrị́ tã ị̂njị̃ ró Ôvârí drí gõʼdá kpá Kạ́bị̃lị́kị̃ drị̃ tĩtĩ kâ ró rî drí.
66006001	Gõʼdá ʼdĩî vósĩ rî, má drí Kạ́bị̃lị́kị̃ drị̃ tĩtĩ kâ ró rî ndrẽzó rĩʼá võ gólâ sị́sị́ ódrí wárãgã ʼdî bẽzó íʼdá sĩ ʼdî njị̃ʼá. Gõʼdá nĩngá sĩ rî, má drí ngá lédrẽ-lédrẽ ãlô sû ʼdĩ ʼbá yî ʼásĩ rî ârízó tã âtáʼá ãzákôlâ ʼdĩ drí kĩ, "Ní ânĩ." Gólâ rî gbórókõ lûʼû trá ûrû õzõ mõgbárá kâtí.
66006002	Nĩngá sĩ, má drí gõzó õjílã ãzâ gólâ rĩ ʼbá rãlé õsánĩ mvẽêmvê drị̃ị̂ rî ndrẽzó ânĩʼá. Gólâ rĩʼá cú úsû bê yí drị́gạ́ gõʼdá gólâ rî ânĩ-ânĩ lêndrê nyé õzõ õjílã gólâ ʼẽ ʼbá tã trõlé ạ̃jú ʼásĩ rî kâtí. Gõʼdá ófẽ ạ́pạ̃ trá gólâ drí gólâ rî âʼdálé kĩ, gólâ trõ tã trá ạ̃jú-ʼbá-ãzí drị́gạ́ sĩ.
66006003	Gõʼdá nĩngá sĩ rî, Kạ́bị̃lị́kị̃ drị̃ tĩtĩ kâ ró rî ʼdĩ drí võ rị̃ lâ ró wárãgã ʼdî bẽzó íʼdá sĩ rî njị̃zó, gõʼdá ngá lédrẽ-lédrẽ rị̃ lâ ró sû ʼdĩ ʼbá yî ʼásĩ rî drí tã âtázó kĩ, "Ní ânĩ."
66006004	Nĩngá sĩ, má drí õjílã ãzâ rĩ ʼbá rãlé õsánĩ kãâkâ ndríndrí ãrí kâtí rî drị̃ị̂ rî ndrẽzó. Gõʼdá ófẽ drị́-ãcê trá õjílã gólâ rĩ ʼbá õsánĩ ʼdî drị̃ị̂ rî drí ạ̃wạ̃ ʼbãzó ãngó drị̃ị̂, ãʼdô ró bê õjílã drí îtõzó rĩʼá ĩyî ûfúlị́ ĩyî võ ʼásĩ. Gõʼdá ófẽ lị́gú ândrê gólâ õmbã ʼẽ kâ rî trá gólâ drí.
66006005	ʼDĩî vósĩ rî, Kạ́bị̃lị́kị̃ drị̃ tĩtĩ kâ ró rî ʼdĩ drí võ nâ lâ ró wárãgã ʼdî bẽzó trá íʼdá sĩ rî njị̃zó. Gõʼdá nĩngá rî, ngá lédrẽ-lédrẽ nâ lâ ró sû ʼdĩ ʼbá yî lãfálé sĩ rî drí ngãzó tã âtálé kĩ, "Ní ânĩ." Nĩngá sĩ, má drí õjílã ãzâ rĩ ʼbá rãlé õsánĩ nị̃ị̂nị̂ drị̃ị̂ rî ndrẽzó âcâ trá. Gõʼdá õjílã ʼdî rĩʼá cú ngá ngá nyãnyã ị̂ʼbị̃ kâ bê yí drị́gạ́.
66006006	Má drí gbórókõ ãzâ ârízó tã âtáʼá kĩ, "Õjílã âʼdô ngá ʼẽʼẽ ʼẽʼá mbârâkã sĩ ãmbá ị̃tú kạ̃ạ́lũ cé kõʼbẽlé nâ ĩfó ífí kâ tãsĩ. Gólĩyî âʼdô ngá ʼẽʼá kpá ị̃tú kạ̃ạ́lũ cé kõʼbẽlé njị̂-kázíyá ʼạ̃ʼị́-ãrá kâ tãsĩ. Gõʼdá kpálé âʼdô bê ĩtí rî, nĩ îcá kô fê lõʼwâ gólĩyî rĩ ʼbá dõ ngãtá kpá õdrá lôfõlé rî îzãlé." Má ị̂sũ tã trá kĩ, gbórókõ má drí ârílí trá ʼdĩ ậʼû ʼdĩ gõlé ngá lédrẽ-lédrẽ sû ʼdĩ ʼbá yî ngá lésĩ.
66006007	Gõʼdá ʼdĩî rî vósĩ rî, Kạ́bị̃lị́kị̃ drị̃ tĩtĩ kâ ró rî ʼdĩ drí võ sû lâ ró wárãgã ʼdî bẽzó trá íʼdá sĩ rî njị̃zó, gõʼdá ngá lédrẽ-lédrẽ ạ̃dũkũ lâ ró rî drí ngãzó tã âtálé kĩ, "Ní ânĩ."
66006008	Gõʼdá nĩngá sĩ, má drí õjílã ãzâ rĩ ʼbá rãlé õsánĩ fõrõyã-fõrõyã õzõ õcĩkã kâtí rî drị̃ị̂ rî ndrẽzó âcâ trá. Gõʼdá õjílã gólâ õsánĩ rî ʼdĩ drị̃ị̂ rî úzị̂ "'Õdrãdrí"'. Lậmû-ãzí gólâkâ rú lâ rĩʼá "'Ãvõró"'. Ófẽ drị́-ãcê trá gólĩyî drí, ãʼdô ró bê gólĩyî drí õjílã ûfúzó ãlô sû ãngó kâ ʼásĩ ạ̃wạ̃ sĩ, lõfó sĩ, ngá lãzé sĩ, gõʼdá kpá kõrõnyã õnjí õmã kâ rî ʼbá yî sĩ.
66006009	Gõʼdá nĩngá sĩ, Kạ́bị̃lị́kị̃ drị̃ tĩtĩ kâ ró rî ʼdĩ njị̃lị́ bê võ njị̂ lâ ró wárãgã ʼdî bẽzó trá íʼdá sĩ ʼdî rî, má drí tãrãbízã drị̃ lâ âʼbãlé ậdị̂ gólâ êdélé dáãbõ ʼásĩ rî sĩ rĩzó ngá ạ̃jị́ bê õzõ bạ̃húrũ kâtí rî zãlé drị̃ lâ ngá fẽfẽ ró Ôvârí drí rî ndrẽzó. Gõʼdá zẽlé lâ ʼá rî, má drí õjílã gólĩyî Ôvârí rî ífífí kâ ró ûfúlị́ trá tã lẽlẽ gólĩyíkâ úlị́ Ôvârí kâ ʼá rî tãsĩ gõʼdá kpá tã îyâ-îyâ gólĩyíkâ Yésũ rî tãsĩ rî tãsĩ rî ndrẽzó.
66006010	Õjílã ʼdî ʼbá yî rî trá tã âtálé ngbạ́lạ́-ngbạ́lạ́ ró kĩ, "Nî Ôvârí gólâ Kúmú ạ́ngị́ ãmákâ rî, nî ĩʼdî rĩʼá âʼdô-âʼdô áníkâ drí ʼbãlé ngĩî õjílã ndrĩ ní drí ʼbãlé rî ʼbá yî drị̃ị̂ sĩ, nî gólâ kậyị̂ vósĩ cé rĩ ʼbá tã mbị̂ ʼẽlé ĩʼdî rî. ʼDõvó ní âtâ drẽ tã ãmâ drí, âʼdô rĩʼá cãlé bũúũ ángô tú sị́sị́ drẽ ní drí tã ãmákâ kĩzó gõʼdá ní drí kpá lâṇõ fẽzó gólĩyî rû jã ʼbá trá ní rú gõʼdá kpá gólĩyî ãmâ ûfú ʼbá rî yî drí yã?"
66006011	Gõʼdá ʼdĩî vósĩ, Ôvârí drí ítá mvẽêmvê trõzó fẽlé gólĩyî drí ãlô-ãlô cé tị̂tị̂ sõlé, tã tãndí gólĩyíkâ rî ʼbá yî âʼdálé. Gõʼdá nĩngá rî, Ôvârí drí ngãzó tã âtálé gólĩyî drí kĩ, "ʼDõvó nĩ tẽ drẽ fínyáwá, tãlâ õjílã îcá drẽ kô, õjílã ãzâ ʼbá yî ngá ʼẽ ʼbá ámákâ ró rî ʼbá yî áâʼdô kpá ûfúʼá lâ ĩyî."
66006012	Gõʼdá nĩngá sĩ, Kạ́bị̃lị́kị̃ drị̃ tĩtĩ kâ ró rî ʼdĩ njị̃lị́ bê íʼdá njị̂-kázíyá lâ ró wárãgã ʼdî tị̂ lâ bẽzó ʼdĩ rî, kôrô ị̃nyạ́kú drí rû îyázó õnjí lâ ró gbị̃-gbị̃ kĩnjĩ-kĩnjĩ, ị́nị́rị́kúwạ́ drí âʼdézó ị̃tú lị̃fị́ gúndrị̃-gúndrị̃ gõʼdá párá lị̃fị́ drí kãzó wạ̃lạ̃kạ̃kạ̃ ãrí kâtí.
66006013	Gõʼdá ị̃ʼbị̂ʼbị̂wạ́ gólĩyî ûrú ʼálâ rî ʼbá yî drí sị̃zó lîkílí rĩʼá lôʼdélé ị̃nyạ́kú drị̃ị̂ rũũtũtũ-rũũtũtũ õzõ fê lõʼwâ kạ̃gũmạ́ạ̃ rị̃ị̃-kị̃kị̃ drí rĩʼá îyálâ gõʼdá lôʼdélé ị̃nyạ́kú drị̃ị̂ rî kâtí.
66006014	Gõʼdá võ ûrú ʼálâ rî drí rû pãzó ngóló-ngóló õzõ gbũrũkũ pãrẽ kâtí, gõʼdá ậvị̃lị́ lị̃fị́ drị̃ ʼásĩ. Gõʼdá únị́ drí sị̃zó rĩʼá ậvị̃lị́ võ ĩyíkâ rî ʼbá yî ʼásĩ võ ʼãʼí gólĩyî lị̃mvû ândrê ító ʼâ ʼá rî ʼbá yí bê.
66006015	Âʼdô trá nõtí, drẽ ãkpãkãʼdã tã ʼdî ʼbá yî drí rû ʼẽ ãkó rî, õjílã ndrĩ ãkí ãkó, kúmú gólĩyî ãngó drị̃lị́ rî ʼbá yî, ãmbâ-ãmbâ ạ̃jú ʼbũ ʼbá yí kâ rî ʼbá yî, gólĩyî ngá-tị̂ bê dũû rî ʼbá yî, gólĩyî drị́-ãcê bê rî ʼbá yî, ngá ʼẽ ʼbá yî gõʼdá õjílã ãzâ ʼbá yí bê ndrĩ drí ngãzó ĩyî lârálé ĩyî lậpị́lị́ ũgị́ ʼásĩ, únị́ lãfálé ʼásĩ,
66006016	ãwó ngõngõ bê únị́ yî drí rõvõ yí bê kĩ, "Nĩ ânĩ ậsị́lị́ ãmâ drị̃ị̂, ãʼdô ró bê Ôvârí õzó ãmâ ndrẽê kô, gõʼdá kpá ãʼdô ró bê ãmâ drí ʼbẽzó cú ạ̃wạ̃ Kạ́bị̃lị́kị̃ drị̃ tĩtĩ kâ ró rî ʼdĩ kâ ʼásĩ.
66006017	Kậyị̂ rî ʼdĩ âcâ trá, kậyị̂ gólâ gólĩyî ạ̃wạ̃lạ̃kạ̃ drí âcázó tú lâ rî ĩʼdî, gõʼdá õjílã ãzãkã îcá kô íyî nyãányâ pãlé gólĩyî ândrá sĩ."
66007001	ʼDĩî vósĩ rî, má drí kpá tã ãzâ ndrẽzó. Tã má drí ndrẽlé rî rĩʼá mãlãyíkã ãzâ ʼbá yî zãlô sû rĩʼá ĩyî âdréʼá ẽsê ãngó kâ drị̃ị̂, ngá ndrîngî lâ sû rî ʼbá yî ʼásĩ ndrĩ. Gólĩyî rĩʼá cú drị́-ãcê bê Ôvârí ngá lésĩ ĩlî ândrê õnjí tẽtẽ âyézó vị̃lị́ ãngó drị̃ị̂ sĩ ndrĩ. Gólĩyî rû ĩlî ândrê ngá ndrîngî sû ʼdĩ ʼbá yî ʼásĩ rî trá gạ́gạ́, tãlâ ĩlî ngá ndrîngî sû ʼdĩ ʼbá yî ʼásĩ rî õzó rĩî kô vị̃lị́. Ĩtí rî, ĩlî vị́ gõʼdá kô võ ãzãkã ʼá ãlôlâ, gõʼdá lé lị̃mvû drị̃ị̂ sĩ fê yí bê.
66007002	Gõʼdá nĩngá sĩ, má drí kpá mãlãyíkã Ôvârí kâ ãzâ gólâ ânĩ ʼbá õjí lésĩ ró rî ndrẽzó. Gólâ cú rĩʼá kạ́ngạ́ Ôvârí kâ bê yí drị́gạ́ lãmbé ró. Nĩngá rî, gólâ drí mãlãyíkã sû ʼdĩ ʼbá yî ậzị́zó gõʼdá tã âtázó gólĩyî drí kĩ, ʼdõvó gólĩyî ãâyê drẽ drị́ kô ĩlî rú sĩ ãngó fũlị́.
66007003	Gólĩyî õtẽ drẽ té bũúũ õzõ óõlôʼbã lãmbé Ôvârí kâ trá ndrĩ kậkậrậ ngá ʼẽ ʼbá Ôvârí kâ rî ʼbá yî ándrá-gạ́-sị́lị́ lâ yî ʼásĩ rî.
66007004	Gõʼdá nĩngá sĩ rî, õjílã dũû lãmbé Ôvârí kâ lôʼbãzó trá ándrá-gạ́-sị́lị́ lâ ĩyî ʼá kạ́ngạ́ sĩ rî ʼbá yî âʼdázó ndrĩ má drí. Ólã gólĩyî cãlé kútũ kámá-ãlô-drị̃-lâ-ngâ-nyâʼdî-rị̃-drị̃-lâ-sû (144,000). Gólĩyî rĩʼá ʼbạ̃súrú mûdrị́-drị̃-lâ-ngâ-rị̃ õrĩ õjílã Ĩsĩrãʼélẽ kâ rî ʼbá yí kâ ʼásĩ ndrĩ.
66007005	Gólĩyî rĩʼá õzõ rãlé trá nõ kâtí, Kútũ mûdrị́-drị̃-lâ-ngâ-rị̃ ʼbạ̃súrú Yúdạ̃ kâ rî ʼásĩ Kútũ mûdrị́-drị̃-lâ-ngâ-rị̃ ʼbạ̃súrú Rũbénẽ kâ rî ʼásĩ Kútũ mûdrị́-drị̃-lâ-ngâ-rị̃ ʼbạ̃súrú Gádã kâ rî ʼásĩ Kútũ mûdrị́-drị̃-lâ-ngâ-rị̃ ʼbạ̃súrú Ãsérã kâ rî ʼásĩ Kútũ mûdrị́-drị̃-lâ-ngâ-rị̃ ʼbạ̃súrú Nãfãtálĩ kâ rî ʼásĩ Kútũ mûdrị́-drị̃-lâ-ngâ-rị̃ ʼbạ̃súrú Mãnásẽ kâ rî ʼásĩ Kútũ mûdrị́-drị̃-lâ-ngâ-rị̃ ʼbạ̃súrú Sĩmónã kâ rî ʼásĩ Kútũ mûdrị́-drị̃-lâ-ngâ-rị̃ ʼbạ̃súrú Lạ́vị̃ kâ rî ʼásĩ Kútũ mûdrị́-drị̃-lâ-ngâ-rị̃ ʼbạ̃súrú Ĩsãkárã kâ rî ʼásĩ Kútũ mûdrị́-drị̃-lâ-ngâ-rị̃ ʼbạ̃súrú Zạ̃bũlạ́nạ̃ kâ rî ʼásĩ Kútũ mûdrị́-drị̃-lâ-ngâ-rị̃ ʼbạ̃súrú Yõsépã kâ rî ʼásĩ Kútũ mûdrị́-drị̃-lâ-ngâ-rị̃ ʼbạ̃súrú Bẽnjĩmónã kâ rî ʼásĩ.
66007009	ʼDĩî vósĩ rî, má drí õjílã tị́lị́lị́ ndrẽzó. Íîcá kô gólĩyî lãlé. Õjílã õrĩ ʼásĩ cé tị̂tị̂, gõʼdá võ ãngó ʼásĩ rî ʼbá yî ʼásĩ ãkí ãkó, gõʼdá tị̂ õjílã drí rĩʼá âtá bê lâ rî ʼbá yî cé tị̂tị̂ ndrĩ ʼdó bê rĩʼá tólâ. Gólĩyî bê rĩʼá âdréʼá võ gólâ Ôvârí drí rĩzó kị́tị̃ íyíkâ drị̃ị̂ gõʼdá Kạ́bị̃lị́kị̃ drị̃ tĩtĩ kâ ró rî bê rî ândrá. Gólĩyî sõ ʼdó ítá mvẽêmvê ʼî, gõʼdá kpá rĩʼá mbị́rạ́ bị́ bê ĩyî drị́gạ́ sĩ.
66007010	Gõʼdá gólĩyî ndrĩ ʼdó rĩʼá lôngó ngõʼá ĩyî kĩ nĩ rî, "Ôvârí kúmú ãmákâ, mã lûyị̂ nî, tãlâ ní pâ ãmâ trá. Kạ́bị̃lị́kị̃ drị̃ tĩtĩ kâ ró, mã lûyị̂ nî, tãlâ nî rĩʼá ãmâ pã ʼbá ʼî."
66007011	Mãlãyíkã ndrĩ Ôvârí kâ rî ʼbá yî âdrê ĩyî trá kị́tị̃ ạ́ngị́ gólâkâ ʼdĩ rú sĩ, gõʼdá kpá gólĩyî sị́sị́-lésĩ ró rî ʼbá yî ndrĩ ngá lédrẽ-lédrẽ sû ʼdĩ ʼbá yí bê. Gólĩyî ngâ ndrĩ ʼdó ĩyî lị̃fị́ âkólé vũdrị́ gõʼdá Ôvârí rî ị̂njị̃zó.
66007012	Gõʼdá gólĩyî kĩ nĩ rî, "Ãwô-ʼdĩ, ãwô-ʼdĩ. Rĩʼá Ôvârí ãmákâ rî ĩʼdî, îcâ trá õjílã ndrĩ drí ánî lûyị́lị́, ãwô-ĩtí ʼẽzó ní drí gõʼdá kpá ánî ị̂njị̃lị́. Nî ĩʼdî mbârâkã ndrĩ lị́pị̂ ʼî, gõʼdá kpá tã nị̃nị̃ lị́pị̂ ʼî, gõʼdá kũmũ bê zãâ gbạ́dú. Ãâʼdô ĩtí."
66007013	Gõʼdá nĩngá sĩ, sị́sị́ lé ʼbá ãlô drí ngãzó ámâ îjílí kĩ, "Ní nị̃ õjílã ítá mvẽêmvê sõ ʼbá nõ ʼbá yî trá yã? Ní nị̃ võ gólĩyî drí ânĩzó rî trá yã?"
66007014	Ĩtí rî, má drí tã-drị̃ lôgõzó gólâ drí kĩ, "Ãmbá ámákâ, ní âʼdô îcáʼá nĩ tã ʼdî âʼdálé má drí." Ĩtí gólâ kĩ má drí rî, Nõô ʼbá yî rĩʼá õjílã gólĩyî lâṇõ ândrê njị̃ ʼbá trá ĩyî drị̃ị̂, gõʼdá rĩ ʼbá ĩyî trá tã lẽlẽ sĩ Ôvârí ʼá rî ʼbá yî ĩʼdî. Gólĩyî jĩ ítá ĩyíkâ rî ʼbá yî trá Kạ́bị̃lị́kị̃ drị̃ tĩtĩ kâ ró rî ãrí lâ sĩ, ãʼdô ró bê ítá rî ʼdĩ ʼbá yî drí wãzó bê ngbángbá kólâ-kólâ.
66007015	Tã ífí gólĩyî drí rĩzó âdrélé kị́tị̃ Ôvârí kâ ândrá ũrị̃ ãkó rî ĩʼdî rĩʼá ʼdĩ. Gólĩyî rĩʼá Ôvârí rî lûyị́ʼá ị̃tú gõʼdá ngạ́cị̂ zị̃ jó Ôvârí kâ ʼá. Gõʼdá Ôvârí rî gógó ífífí lâ âʼdô sũʼá gólĩyî rú, tãlâ tã ãzãkã õzó gólĩyî dõô kô.
66007016	Lõfó ʼé gólĩyî kô óʼdí gõʼdá kpá lị̃mvû lôvó bê. Ị̃tú ãmé zãá gólĩyî kpá kô óʼdí, tãlâ Kạ́bị̃lị́kị̃ drị̃ tĩtĩ kâ ró kúmú gólĩyíkâ ró rî âʼdô gólĩyî vó ndrẽʼá õzõ lôkí ʼbá drí kạ́bị̃lị́kị̃ íyíkâ vó lâ ndrẽrẽ kâtí. Gólâ âʼdô gólĩyî bị̃ʼá âjílí lị̃mvû lédrẽ-lédrẽ âfẽ ʼbá rî mvũlị́ óró sẽ ʼbá kô rî ʼálâ. Gõʼdá Ôvârí âʼdô ị̃lị́ndrị̂ lĩʼá ngbá gólĩyî lị̃fị́ sĩ. Ĩzã lâṇõ kâ îcá gõʼdá kô gólĩyî ʼẽlé kpá óʼdí.
66008001	ʼDĩî vósĩ rî, Kạ́bị̃lị́kị̃ drị̃ tĩtĩ kâ rî ʼdĩ drí võ bẽlé njị̂-drị̃-lâ-rị̃ lâ ró rî njị̃zó. Gõʼdá gólâ njị̃lị́ bê íʼdá rî ʼdĩ zõényẽ ĩtí rî, ngá cé tị̂tị̂ drí âgízó rĩlí kó njũrũ dĩîdî cãlé ị̃tú-pá ãlô rî ító ʼâ lâ kâtí.
66008002	Nĩngá sĩ, mãlãyíkã njị̂-drị̃-lâ-rị̃ gólĩyî rĩ ʼbá ĩyî trá ãnyî Ôvârí lạ̃gạ́tị́ ʼdĩ ʼbá yî ófẽ gûnị́yạ́ trá gólĩyî drí ãlô-ãlô.
66008003	Gõʼdá mãlãyíkã ãzâ drí ngãzó ânĩlí âdrélé tãrãbízã rĩzó ngá ạ̃jị́ bê õzõ bạ̃húrũ kâtí rî zãlé drị̃ lâ rî ândrá. Tãrãbízã ʼdî gólâ drị̃ lâ âʼbãlé ậdị̂ gólâ dáãbõ ʼásĩ rî sĩ rî ĩʼdî rĩʼá kị́tị̃ Ôvârí kâ ândrá. Mãlãyíkã ʼdî cú rĩʼá sãánĩ ãzâ êdélé dáãbõ ʼásĩ rĩzó ngá ạ̃jị́ bê ʼdĩ zãlé ʼá lâ rî bê yí drị́gạ́. Ófẽ ngá ạ̃jị́ bê ʼdĩ trá rõô, ãʼdô ró bê gólâ drí õcĩkã lâ êʼbélé kpãkã ãlô rãtáã bê õjílã ndrĩ Ôvârí kâ drị́gạ́ sĩ tãrãbízã ʼdî drị̃ị̂ ngá fẽfẽ ró Ôvârí drí.
66008004	Gõʼdá nĩngá sĩ, õcĩkã lâ õngâ ró bê kũlị̃-kũlị̃ ûrû Ôvârí ngálâ rãtáã õjílã Ôvârí kâ kâ rî ʼbá yí bê.
66008005	ʼDĩî vósĩ, mãlãyíkã rî ʼdĩ drí lạ̃sị́ ĩlá âtrõzó tãrãbízã ʼdî drị̃ị̂ sĩ dũû ʼbãlé sãánĩ dáãbõ ró ʼdĩ drị̃ị̂ gõʼdá dãlé ãngó drị̃ị̂ gõʼdá mõgbárá drí ndrõzó lị̃-lị̃-lị̃ gõʼdá lậgû-lậgû bê nạ́-nạ́. Nĩngá sĩ ị̃nyạ́kú drí rû îyázó kõgbõ-kõgbõ.
66008006	ʼDĩî vósĩ rî, mãlãyíkã njị̂-drị̃-lâ-rị̃ gólĩyî âʼdó ʼbá ĩyî gûnị́yạ́ njị̂-drị̃-lâ-rị̃ ʼdî ʼbá yí bê rî drí ngãzó ĩyî ʼdẽlé gûnị́yạ́ rî ʼdĩ ʼbá yî êdélé njãâ võlé.
66008007	Gõʼdá, gólâ sị́sị́ rî drí íyíkâ rî võzó. Gõʼdá ĩtí rî, sĩî lạ̃sị́ bê, rû ônjá ʼbá trá ãrí bê ãlô rî drí âʼdézó ị̃nyạ́kú drị̃ị̂. Lạ̃sị́ âʼdê gõʼdá ãlô nâ ʼásĩ ngá ãngó kâ rî ʼbá yî lôzãlé, fê yí bê gõʼdá kpá õmã yí bê ndrĩ.
66008008	Nĩngá sĩ gõʼdá, gólâ rị̃ lâ ró rî drí kpá íyíkâ rî võzó. Gõʼdá ĩtí rî, ngá ãzâ ókĩzõ únị́ ạ́ngị́ kâtí, vẽʼá lạ̃sị́ ró ạ́ậvũ trá lị̃mvû ândrê ʼá, gõʼdá lị̃mvû ândrê ãlô nâ ʼásĩ rî drí rû jãzó âʼdólé ãrí ró.
66008009	Ĩtí rî, ãlô nâ ʼásĩ ngá lédrẽ-lédrẽ lị̃mvû ʼdĩ ʼá rî kâ drí ôdrãzó, gõʼdá kpá ãlô nâ ʼásĩ kõlóngbõ lị̃mvû ʼdĩ ʼá rî ʼbá yí kâ drí ôṇõzó cĩnyí-cĩnyí.
66008010	Gõʼdá gólâ nâ rî drí kpá íyíkâ rî võzó. Ĩtí rî, ị̃ʼbị̂ʼbị̂wạ́ ândrê drí âʼdézó ʼbũû lésĩ nyã ókĩzõ ãlíká ótó îʼĩ kâ rî ĩʼdî. Gõʼdá drílâ áyágá lị̃mvû bê gõʼdá óró yí bê rî ʼbá yî ãlô nâ ʼásĩ lâ îzãzó ndrĩ.
66008011	Úzị̂ ị̃ʼbị̂ʼbị̂wạ́ rî ʼdĩ rú lâ "'Gĩgí"', tãlâ gólâ ʼê ãlô nâ ʼásĩ lị̃mvû kâ trá ʼdó âʼdólé ạ̃lị́ ró. Gõʼdá ĩtí rî, õjílã dũû ôdrã trá lị̃mvû rî ʼdĩ mvũmvũ lâ drí sĩ.
66008012	Gõʼdá nĩngá sĩ, mãlãyíkã sû lâ ró rî drí kpá ngãzó íyíkâ rî võlé. Gõʼdá ĩtí rî, ị̃tú lị̃fị́ ũrûkậ, gõʼdá kpá párá lị̃fị́, gõʼdá ị̃ʼbị̂ʼbị̂wạ́ lị̃fị́ yí bê drí âʼdézó ʼdó ạ̃gũ ị́nị́rị́kúwạ́ ró, ãʼdô ró bê võ îʼĩ drí âʼdózó mvũmvũ ró. Gõʼdá võ îʼĩ drí âʼdózó kpá yûʼdạ́wạ́ ị̃tú-pá ũrûkậ ị̃tú kâ sĩ gõʼdá kpá ị̃tú-pá ũrûkậ ngạ́cị̂ kâ sĩ.
66008013	Nĩngá sĩ, má drí ạ́rị́ ndrẽzó rĩʼá ngãʼá ûrû ʼbũû ágá ʼálâ. Drílâ ãwó ngõzó ngbạ́lạ́-ngbạ́lạ́ kĩ, "Ĩzã kõkõ, ĩzã kõkõ. Ĩzã kõkõ trá âcáʼá gólĩyî rĩ ʼbá ãngó ʼá rî ʼbá yî drị̃ị̂, õzõ gólĩyî ãârî ĩyî gûnị́yạ́ ãwó gólĩyî nâ mãlãyíkã lâkí ʼbá nâ rî ʼbá yî drí ʼẽʼá võ lâ rî trá rî."
66009001	Nĩngá sĩ, mãlãyíkã gólâ njị̂ lâ ró rî drí gûnị́yạ́ íyíkâ rî âtrõzó kpá võlé. Gõʼdá má drí õjílã ãzâ õzõ ị̃ʼbị̂ʼbị̂wạ́ kâtí rî ndrẽzó âʼdê trá ị̃nyạ́kú drị̃ị̂ ʼbũû lésĩ. Ófẽ mãfõtáã ʼbú ândrê dị̃ ngị̂lị́-ngị̂lị̃ rî kâ trá gólâ drị́gạ́ ʼbú rî ʼdĩ tị̂ lâ njị̃zó.
66009002	Ĩtí rî, õjílã rî ʼdĩ drí ʼbú ândrê rî ʼdĩ tị̂ lâ njị̃zó. Gõʼdá kôrô ʼwãâ õcĩkã gólâ ậnị́ ʼbá gúndrị̃-gúndrị̃ rî drí võ âmbĩzó âfõlé ĩví ʼálâ. Gõʼdá drílâ ị̃tú lị̃fị́ lîmózó kpũú-kpúlũ-kpúkpũ ndrĩ, gõʼdá võ jãlé âʼdólé ngạ́cị̂ ró.
66009003	Nĩngá õcĩkã rî ʼdĩ ʼásĩ rî, ômbí drí ậdị́zó âfõlé õnjí lâ ró ị̃nyạ́kú drị̃ bẽlé sẽré-sérê. Ófẽ mbârâkã trá ômbí rî ʼdĩ ʼbá yî drí ngá lôzãzó õzõ ótónyî drí ngá lôzãrẽ rî kâtí.
66009004	Áâtâ tã trá kpá ômbí rî ʼdĩ ʼbá yî drí kĩ, gólĩyî õnyâ õmã bị́ gõʼdá fê bị́ bê kôʼdáwá. Gõʼdá võ lâ ʼá rî, gólĩyî õlôzã bê-rî õjílã gólĩyî âʼdó ʼbá cú ĩtí lãmbé Ôvârí kâ ãkó ĩyî ándrá-gạ́-sị́lị́ ʼásĩ rî ʼbá yî ĩʼdî.
66009005	Ólẽé tã-drị̃ kô ômbí rî ʼdĩ ʼbá yî drí õjílã ûfúzó ûfû. Bê-rî, gólĩyî õlôʼê õjílã lârâkô ĩʼdî cãlé párá njị̂. Lârâkô ʼẽʼẽ rî ʼdĩ õôfî ró bê lâzélé õjílã rî ʼdĩ ʼbá yî rú õzõ ótónyî drí ʼdíyî zãrẽ trá nĩ rî kâtí.
66009006	Gõʼdá párá njị̂ rî ʼdĩ ʼbá yî ʼá rî, õjílã âʼdô ĩyî tã lẽʼá ôdrãzó, gõʼdá õdrã lẽé tã kô gólĩyî ûfúzó.
66009007	Ômbí rî ʼdĩ ʼbá yî lêndrê ạ́ngị́ ạ́ngị́ ró gõʼdá kpá ũrị̃-gâ-dẽ ró õzõ õsánĩ gólĩyî ʼbãlé trá njãâ ạ̃wạ̃ ʼẽzó rî ʼbá yí kâtí. Gólĩyî cú rĩʼá drị̃-gbádá bê lậgû-lậgû ró rôwâ-rôwâ. Nị̃lị́ lâ yî lêndrê õzõ õjílã mvá kâ rî ʼbá yî tí.
66009008	Gõʼdá drị̃-ʼbí lâ yî ʼdó rĩʼá ãcê-ãcê mĩlĩyá-mílíyâ õzõ õkó ũrûkậ ʼbá yî drị̃-ʼbí lâ kâtí. Gõʼdá gólĩyî sị́ ʼdó rĩʼá ngílí-ngílí cĩcĩ ró õzõ kạ̃mị̃ kâ rî ʼbá yî tí.
66009009	Ạ́gạ́sị́ lâ yî rĩʼá kạ̃gạ̃ʼdạ̃ ĩtí õzõ ậdị̂ gólâ ạ̃jú ʼbũ ʼbá yí kâ rĩʼá âsálâ ĩyî ạ́gạ́sị́ ʼá ĩyî pãlé ạ̃jú ʼbũ võ ʼásĩ rî ʼbá yí kâtí. Gõʼdá úfú lâ yî ạ̃yị́ rĩʼá õzõ ãrãbíyã õsánĩ drí rĩʼá ôsélâ nĩzó ạ̃jú ʼbũlị́ rî ʼbá yî ạ̃yị́ lâ yí kâtí kị̃-kị̃-kị̃.
66009010	Gólĩyî kpá cú ãvî bê, gõʼdá ãvî lâ yî ʼdĩ tị̂ ạ̃dũkũ ʼásĩ rî, óʼdógófí ʼdó bê õzõ ótónyî kâtí. Mbârâkã lâṇõ fẽzó õjílã drí párá njị̂ ʼdĩ rĩʼá ãvî rî gógó cú óʼdógófí bê ʼdĩ ʼá.
66009011	Kúmú gólâ ômbí rî ʼdĩ ʼbá yî drị̃lị́ rî rĩʼá mãlãyíkã õnjí gólâ rĩ ʼbá ʼbú ândrê ʼdĩ vó lâ ndrẽlé rî ĩʼdî.
66009012	Nõô rĩʼá tã ạ̃dũkũ lâṇõ ạ́ngị́ sị́sị́ rî kâ ĩʼdî. Gõʼdá lâkî lâṇõ ãzâ ʼbá yî rị̃ ʼẽ ʼbá trá âcálé rî ʼbá yî ĩʼdî.
66009013	Gõʼdá nĩngá sĩ, mãlãyíkã gólâ njị̂-kázíyá lâ ró rî drí kpá gûnị́yạ́ íyíkâ rî võzó. Gõʼdá gólâ vô bê trá rî, gbórókõ drí tã âtázó tãrãbízã rĩzó ngá ạ̃jị́ bê rî zãlé drị̃ lâ rî zẽlé lésĩ ró.
66009014	Ĩtí rî, gbórókõ ʼdî drí tã âtázó mãlãyíkã gólâ njị̂-kázíyá ró cú gûnị́yạ́ bê rî drí kĩ, "Ní înjî mãlãyíkã Sãtánã kâ gólĩyî sû ômbélé ĩyî trá lị̃mvû zị̃lị́ Yũfẽrétẽ ʼdĩ rú ʼdĩ ʼbá yî vólé."
66009015	Gõʼdá ĩtí rî, mãlãyíkã rî ʼdĩ ʼbá yî înjízó, ãʼdô ró bê nĩlí nĩʼá ãlô nâ ʼásĩ õjílã kâ ãngó drị̃ị̂ sĩ ndrĩ rî ûfúlị́. Óômbê mãlãyíkã sû rî ʼdĩ ʼbá yî tólâ sị́sị́ ʼdĩ rĩʼá ị̃tú-pá rî gólâ Ôvârí drí ʼbãlé trá kậyị̂ rî gógó ʼdĩ sĩ, gõʼdá párá rî gógó ndrô rî ʼdĩ ʼá rî tẽlé.
66009016	Mãlãyíkã ʼdî ʼbá yî, má ndrê ạ̃jú ʼbũ ʼbá gólĩyíkâ trá ndrĩ õsánĩ bê. Áâʼdâ gólĩyî lãlã má drí ndrĩ rĩʼá zãlô mĩlĩyónĩ kámá-rị̃ (200,000,000). Ạ̃jú ʼbũ ʼbá rî ʼdĩ ʼbá yî ʼdó rĩʼá ngá ạ̃jú ʼbũ kâ bê ậdị̂ ʼásĩ âʼbô-âʼbô ró gólĩyî ạ́gạ́sị́ âkólé. Ậdị̂ rî ʼdĩ rĩʼá kãâkâ ró õzõ lạ̃sị́ kâtí, gõʼdá kpá kạ̃ʼdậ-kạ̃ʼdậ ró õzõ lị̃mvû ândrê drị̃ kâtí, gõʼdá kpá rĩʼá lâwâ-lâwâ ró. Gõʼdá õsánĩ rî ʼdĩ ʼbá yî drị̃ lâ rĩʼá õzõ kạ̃mị̃ kâtí. Lạ̃sị́, õcĩkã bê gõʼdá kpá ngá ạ̃jị́ gãgã bê rĩʼá âfõʼá sị́-ʼbálé lâ ĩyî ʼásĩ.
66009018	Gõʼdá ãlô nâ ʼásĩ õjílã kâ ãngó ʼá rî drí ôdrãzó, tãlâ ngá-tị̂ nâ âfõ ʼbá õsánĩ sị́-ʼbálé ʼásĩ ʼdî ʼbá yî drí sĩ.
66009019	Mbârâkã õsánĩ ʼdî ʼbá yí kâ õjílã ûfúzó ĩʼdî sĩ lâ rî rĩʼá gólĩyî sị́-ʼbálé ʼásĩ gõʼdá gólĩyî ãvî bê. Gólĩyî ãvî drị̃ rĩʼá õzõ ị̃nị̃ drị̃ kâtí. Õsánĩ rî ʼdĩ ʼbá yî ãvî drị̃ lâ îcâ kpá rĩʼá õjílã ôcílí õzõ ị̃nị̃ kâtí.
66009020	Gõʼdá rî, õjílã gólĩyî lâkí ʼbá ôdrã ʼbá kô rî, lẽé ĩyî kó kô zãâ drị̃ âdĩlí. Gólĩyî sõ trá zãâ rĩʼá lị̃fị́ ʼbãlé ngá gólĩyî õzõ õjõ yí kâtí rî vó, gõʼdá kpá rĩzó zãâ rĩʼá ngá gólĩyî õjílã drí êdélé nĩ õzõ mélé kâtí lạ̃ndrị́ yí bê rî ị̂njị̃lị́ ĩʼdî Ôvârí pạ̃tị́ị̃ rî ị̂njị̃-ị̂njị̃ lâ võ ʼá. Ngá rî ʼdĩ ʼbá yî îcá kô võ ndrẽlé, ngãtá tã ârílí gõʼdá kpá ngãtá lậmúlị́.
66009021	Õjílã rî ʼdĩ ʼbá yî âyé õjílã ãzí ûfû-ûfû kpá kôʼdáwá, ngãtá õlẽ, ngãtá ngbángá fẽfẽ, ngãtá ãvẽ gõʼdá ũgũ bê rî kpá kô. Gólĩyî sõ drị̃ trá zãâ rĩʼá ʼẽlé ĩyî ĩʼdî.
66010001	Nĩngá sĩ, tã ndrĩ ʼdî ʼbá yî vólé drị̃ lâ ʼásĩ rî, má drí mãlãyíkã ãzâ ndrẽzó, gólâ ânĩ ʼbá cú mbârâkã ạ́ngị́ bê ʼbũû lésĩ ị̃nyạ́kú drị̃ị̂ rî. Mbãrãsãsã lậgû-lậgû lîmô rúʼbạ́ lâ trá ndrĩ. Ạ̃júnị́ kpá bê rĩʼá gbãâ dîrî gólâ rî drị̃ rú sĩ. Gólâ rî nị̃lị́ rĩʼá õzõ ị̃tú kâtí lậgúʼá lạ̃wũ-lạ̃wũ, gõʼdá gólâ rî pá yî rĩʼá õzõ fê ạ̃lị́ gólâ lạ̃sị́ drí rũlị́ gõʼdá rĩʼá cĩʼá nyãnyã rî kâtí.
66010002	Mãlãyíkã rî ʼdĩ rĩʼá cú wárãgã bị́ fínyáwá bê yí drị́gạ́ înjî-înjî lâ ró. Gólâ ânĩ íyî pá-ágó tõlé lị̃mvû ândrê drị̃ị̂ gõʼdá kpá íyî pá-lị̃jị́ tõzó ị̃nyạ́kú drị̃ị̂.
66010003	Gõʼdá gólâ drí trẽzó gbórókõ ãmbá sĩ úlị́ bê ûrû õzõ kạ̃mị̃ drí tã dị̃rị̃ kâtí. Gõʼdá gólâ trélé bê trá rî, má drí gõzó mõgbárá ûfũ-ûfũ kpẽrẽ-kpẽrẽ rî ʼbá yî ârílí ândâlâ njị̂-drị̃-lâ-rị̃. Mõgbárá ûfũ-ûfũ ʼdî rĩʼá úlị́ ʼî.
66010004	Gõʼdá mõgbárá ʼdĩ ûfũ bê trá úlị́ bê ândâlâ njị̂-drị̃-lâ-rị̃, ĩtí rî, mâ trá ãnyî ʼẽʼá tã gólĩyî má drí ârílí ʼdĩ ʼbá yî îgĩlí, gõʼdá Ôvârí rî úlị́ drí ậʼúzó ʼbũû lésĩ kĩ, "Ní îgĩ tã ʼdî ʼbá yî kô, ní âyê tã rî ʼdĩ ʼbá yî rĩlí tã kíríwá ró."
66010005	Gõʼdá nĩngá sĩ, mãlãyíkã gólâ pá-ágó lâ drí ʼbãlé lị̃mvû ândrê drị̃ị̂ gõʼdá pá-lị̃jị́ lâ drí ʼbãzó ị̃nyạ́kú drị̃ị̂ ʼdĩ drí íyî drị́-ágó îngázó gõlé ʼbũû ʼálâ ró.
66010006	Gõʼdá drílâ ngãzó tã ʼbãlé mbârâkã Ôvârí gólâ rĩ ʼbá zãâ gbạ́dú ạ̃dũkũ ãkó rî kâ ʼá, Ôvârí gólâ võ ûrú ʼálâ rî ʼbã ʼbá ãngó drị̃ bê gõʼdá kpá ngá lédrẽ-lédrẽ ʼá lâ rî ʼbá yí bê ndrĩ rî. Gólâ kĩ nĩ rî, "Ôvârí tẽé tã ãzâ gõʼdá kô. Ị̃tú-pá âcâ trá ĩʼdî nõ.
66010007	Ní ârî drẽ, õzõ mãlãyíkã gólâ njị̂-drị̃-lâ-rị̃ lâ ró rî õvô gûnị́yạ́ trá rî, Ôvârí âʼdô tã íyíkâ ʼbãlé trá rî ʼẽʼá rû ndẽlé, nyé õzõ gólâ drí âʼdálé trá sị́sị́ tã ậngũ ʼbá íyíkâ gólĩyî rĩ ʼbá tã âtî-âtî íyíkâ âʼdálé õjílã drí rî ʼbá yî drí rî tí kĩ nĩ rî, yí tẽé ngá ãzâ gõʼdá kô ãmbá õjílã íyî ífífí kâ ró rî ʼbá yî pãzó gõʼdá lâṇõ fẽzó gólĩyî tã íyíkâ gã ʼbá dó rî ʼbá yî drí."
66010008	Gõʼdá nĩngá sĩ, má drí kpá Ôvârí rî úlị́ ârízó ʼbũû lésĩ kĩ, "ʼDõvó ní nĩ wárãgã fínyáwá tị̂ lâ înjílí înjî ʼdĩ trõlé mãlãyíkã gólâ rĩ ʼbá âdrélé gõʼdá pá lâ ãlô rî drí ʼbãzó lị̃mvû ândrê drị̃ị̂ gõʼdá ãzâ rî drí âʼdózó íyíkâ ị̃nyạ́kú drị̃ị̂ ʼdĩ drị́gạ́ sĩ."
66010009	Gõʼdá ĩtí rî, má drí ngãzó nĩlí mãlãyíkã ʼdî ngálâ wárãgã rî ʼdĩ âtrõlé. Gõʼdá gólâ kĩ má drí rî, "Ní trõ, ní nyâ ró. Âʼdô âʼdóʼá ôrê-ôrê ró õzõ ápé kâtí ní drí nyãrẽ lâ ʼá, gõʼdá âʼdô âʼdóʼá õnjí ró ní ʼá lâ."
66010010	Ĩtí rî, má drí wárãgã rî ʼdĩ trõzó drị́gạ́ lâ sĩ gõʼdá nyãlé. Wárãgã rî ʼdĩ rĩʼá ôrê-ôrê ró pạ̃tị́ị̃ õzõ ápé kâtí ámâ sị́-ʼbálé ʼá, gõʼdá má tê bê má ʼá rî, rĩʼá õnjí ró.
66010011	Gõʼdá nĩngá sĩ rî, mãlãyíkã ʼdî drí tã âtázó má drí kĩ, "ʼDõvó ní rî zãâ tã âtî-âtî Ôvârí kâ âtálé õrĩ ndrĩ ãngó drị̃ kâ rî ʼbá yî drí ãkí ãkó gõʼdá kpá kúmú gólĩyíkâ rî ʼbá yî drí, ãʼdô ró bê gólĩyî drí drị̃ âdĩzó tã õnjí ĩyíkâ rî ʼbá yî ʼásĩ."
66011001	ʼDĩî vósĩ rî, ódrí fê mvá ngá ị̂ʼbị̃ kâ fẽzó má drị́gạ́. Yésũ kĩ má drí rî, Ní ngâ ûrû nĩʼá võ gólâ õjílã ámákâ drí rĩzó rãtáã ʼẽlé Ôvârí drí rî ị̂ʼbị̃lị́, gõʼdá ní ị̂ʼbị̃ ró kpá tãrãbízã gólâ rĩzó ngá ạ̃jị́ bê rî zãlé drị̃ lâ rî. Gõʼdá ní lã ró bê kpá õjílã rĩ ʼbá rãtáã ʼẽlé Ôvârí drí tólâ rî ʼbá yî.
66011002	Kpálé ĩtí rî, ní ị̂ʼbị̃ ạ̃ʼdị́-drị̃ gólâ jó ạ́ngị́ Ôvârí kâ ʼdĩ kâ kô. Ní âyê ị̂ʼbị̃ ãkó lâ, tãlâ ạ̃ʼdị́-drị̃ rî ʼdĩ rĩʼá õrĩ ãzâ ʼbá yî ndrĩ rî kâ. Õrĩ ãzâ ʼdĩ ʼbá yî âʼdô ĩyî Yẽrõsãlémã rî rũʼá rĩzó ʼá lâ párá nyâʼdî-rị̃-drị̃-lâ-rị̃ ạ̃jú ʼbũ ʼbá tã trõ ʼbá trá rî yî ʼbá yî ró.
66011003	Má âʼdô tã mbị̂ ʼbá ámákâ rị̃ rî ʼbá yî jõʼá. Gólĩyî âʼdô ítá ĩzã kâ sõʼá, tãlâ gólĩyî âʼdô tã îyáʼá õjílã ndrĩ drí drị̃ âdĩzó. Má âʼdô drị́-ãcê ámákâ tã ámákâ âtázó õjílã drí kậyị̂ kútũ-ãlô-kámá-rị̃-drị̃-lâ-ngâ-nyâʼdî-nâ (1,260) sĩ rî fẽʼá gólĩyî drí.
66011004	Nĩ ndrê drẽ, fê rị̃ gólĩyî rĩ ʼbá dõ lôfõlé ʼdĩ ʼbá yî gõʼdá kpá lámbã rị̃ âdré ʼbá ãnyî Ôvârí gólâ ãngó drị̃ ʼbã ʼbá rî ândrá ʼdĩ ʼbá yî ĩʼdî lãmbé rĩ ʼbá tã mbị̂ ʼbá rị̃ ʼdî ʼbá yî âʼdálé rî ĩʼdî.
66011005	Õzõ õjílã ãzâ ãlô ũûjũ tã trá ʼẽzó tã õnjí ʼẽlé tã mbị̂ ʼbá rî ʼdĩ ʼbá yî drí rî, lạ̃sị́ âʼdô âfõʼá gólĩyî sị́-ʼbálé ʼásĩ õjílã rî gólĩyî ạ̃jú-ʼbá-ãzí ró ʼdĩ ʼbá yî lôzãlé ôdrãlé ngbá. Lạ́tị̂ rî ʼdĩ ʼá rî, õjílã ãzâ gólâ tã ûjũ ʼbá tã õnjí ʼẽzó gólĩyî drí rî, pạ̃tị́ị̃ ạ̃dũkũ gólâ ʼdĩ kâ íyíkâ ị̃nyạ́kú kãâ âʼdô ʼdẽʼá nĩ gólâ bị́lị́.
66011006	Kậyị̂ gólĩyî tã mbị̂ ʼbá rị̃ ʼdî drí rĩzó rĩʼá tã âtî-âtî Ôvârí kâ îyálé rî, gólĩyî rĩʼá cú drị́-ãcê bê ôzê ʼbãzó ʼdị̃lị́ kô, gõʼdá kpá drị́-ãcê bê lị̃mvû ị̃nyạ́kú drị̃ị̂ rî ʼbá yî ôjázó âʼdólé ãrí ró, gõʼdá kpá lâṇõ tị̂ dũû ãkí ãkó ãngó ʼá rî ʼbá yî ʼbãlé âʼdólé, õzõ gólĩyî drí njĩlí ʼẽlé rî tí.
66011007	Õzõ gólĩyî õndẽ tã îyâ-îyâ tã âtî-âtî Ôvârí kâ ʼdĩ kâ trá rî, kõrõnyã ândrê ũjạ́ ũrị̃-gâ-dẽ gólâ ạ̃jú ʼbũ ʼbá Sãtánã kâ ró rî âʼdô âfõʼá ʼbú ândrê dị̃ ngị̂lị́-ngị̂lị̃ ʼdî ʼásĩ ʼdẽlé õmbã bê tã mbị̂ ʼbá rị̃ ʼdî ʼbá yî drị̃ị̂. Gólâ âʼdô gólĩyî ûfúʼá.
66011008	Gõʼdá tã mbị̂ ʼbá ʼdĩ ʼbá yî ãvõ lâ yî âʼdô ậyị́ʼá lạ́tị̂ ạ́ngị́ gólĩyî jạ̃rị́bạ̃ kâ rî ʼbá yî ʼá võ Kúmú ãmákâ Yésũ rî fũzó rî ʼá. Úlị́ mãnĩgõ sĩ rî, úzị̂ jạ̃rị́bạ̃ rî ʼdĩ trá Sõdómõ, gõʼdá kpá Mạ́sị̃rị̃, tãlâ õjílã rĩ ʼbá võ ʼdî ʼbá yî ʼásĩ rî ĩʼdî rĩ ʼbá õjílã Ôvârí kâ ûfúlị́ rî ʼbá yî ĩʼdî.
66011009	Gólĩyî ãvõ âʼdô ậyị́ʼá vũdrị́ kậyị̂ nâ cú ító ʼâ lâ bê, õjílã õrĩ cé tị̂tị̂ ãlô-ãlô âʼdô ĩyî ânĩʼá ndrẽlâ. Gólĩyî âʼdô gãʼá dó tã mbị̂ ʼbá ʼdĩ ʼbá yî ãvõ lâ yî trõlé ʼbãlé ʼbú ʼá.
66011010	Õjílã ãngó drị̃ị̂ sĩ gólĩyî rû jã ʼbá trá Ôvârí rú rî ʼbá yî âʼdô âʼdóʼá ĩyî ãyĩkõ ró, tãlâ õjílã rị̃ ʼdî ʼbá yî ãvõ lâ tãsĩ. Ĩtí rî, gólĩyî âʼdô ngá fẽfẽ fẽʼá ĩyî ãzí-ãzí yî drí, tãlâ tã âtî-âtî õjílã rị̃ ʼdî ʼbá yî drí îyálé ʼdĩ ʼbã õjílã trá ndrĩ õmbã ró.
66011011	Gõʼdá kậyị̂ nâ cú ító ʼâ lâ bê rî vósĩ, mâ Yõwánĩ ndrê Ôvârí trá rĩʼá lôvó-lôvó lédrẽ-lédrẽ kâ rî võʼá ãvõ rị̃ ʼdî ʼbá yî ʼá, gõʼdá ãvõ rî yî drí ngãzó âdrélé ûrû lédrẽ-lédrẽ ró ĩyî. Ĩtí rî, ũrị̃ tã ʼdî kâ drí gãzó õjílã rõô gólĩyî tã rî ʼdĩ ndrẽ ʼbá trá ʼdĩ yî rú.
66011012	Nĩngá sĩ, Ôvârí drí tã âtázó ʼbũû lésĩ ngbạ́lạ́-ngbạ́lạ́ tã mbị̂ ʼbá rị̃ ʼdî ʼbá yî drí kĩ, "Nĩ ânĩ nõlé." Ĩtí rî, gólĩyî drí ngãzó nĩlí mbãrãsãsã lậgû-lậgû ʼásĩ nĩʼá fĩlí võ gólâ Ôvârí kâ rî ʼálâ, ạ̃jú-ʼbá-ãzí ndrĩ gólĩyíkâ rî lị̃fị́ drị̃ lâ yî ʼá.
66011013	Gõʼdá ʼwãâ kôrô ị̃nyạ́kú drí ngãzó rû îyálé gbị̃ gbị̃ gbị̃ rõô lâ ró. Ĩtí rî, ãlô mûdrị́ ʼásĩ jó jạ̃rị́bạ̃ ʼdî kâ kâ ũrûkậ lâ drí lôʼdézó gõʼdá õjílã ûfúlị́ zãlô kútũ njị̂-drị̃-lâ-ngâ-rị̃ (7,000). Gõʼdá ũrị̃ drí gãzó õjílã ạ̃mbúkũ lâkí ʼbá lédrẽ-lédrẽ ró rî ʼbá yî rú, gõʼdá gólĩyî drí ʼdẽzó rĩʼá Ôvârí rî ị̂njị̃lị́ ũrị̃ drí. Gólĩyî kĩ, "Ôvârí gólâ ʼbũû ʼálâ rî ĩʼdî rĩʼá ãmbá kôrô."
66011014	ʼDĩî ĩʼdî rĩʼá lâṇõ ândrê ândrê rị̃ lâ ró rî ʼbá yî ĩʼdî, gõʼdá ngbãângbânõ rî, lâṇõ ândrê nâ lâ ró ʼẽ ʼbá ʼẽʼá âʼdólé rî ĩʼdî nõ.
66011015	ʼDĩî vósĩ, mãlãyíkã njị̂-drị̃-lâ-rị̃ lâ ró rî drí ngãzó gûnị́yạ́ íyíkâ rî võlé. Gõʼdá ʼwãâ má drí õjílã dũû gbórókõ ârízó úlị́ âtáʼá ʼbũû lésĩ ngbạ́lạ́-ngbạ́lạ́ kĩ, "Ngbãângbânõ, Ôvârí yî Yésũ gólâ drí âjólé ãngó nõ ʼá rî bê, gólĩyî ĩʼdî Kúmú ró kúmú ndrĩ ãngó ʼá nõ ʼbá yî drị̃lị́ ạ̃dũkũ ãkó zãâ."
66011016	Gõʼdá sị́sị́ lé ʼbá gólĩyî nyâʼdî-trá-drị̃-lâ-ngâ-sû gólĩyî rĩ ʼbá kị́tị̃ kũmũ ĩyíkâ kâ drị̃ị̂ Ôvârí ândrá rî drí ngãzó ĩyî drị̃ âsõlé ị̃nyạ́kú drị̃ị̂ gõʼdá Ôvârí rî ị̂njị̃lị́.
66011017	Gólĩyî kĩ, "Ôvârí Kúmú ãmákâ, nî rĩʼá mbârâkã ndrĩ lị́pị̂ ró, ní âʼdô trá bê kó îtõ võ ʼásĩ gõʼdá kpá âʼdó ʼbá bê ngbãângbânõ, mã ʼê ãwô-ĩtí ní drí, tãlâ nî cú rĩʼá mbârâkã ãmbá bê, gõʼdá tã áníkâ âʼdâ trá kĩ, nî rĩʼá kúmú ʼî ãngó drị̃lị́.
66011018	Õrĩ ndrĩ rĩʼá ĩyî ʼálé âdrã bê rõô ní rú, gõʼdá ãndrõ nô rî trá rĩʼá kậyị̂ gólâ gólĩyî drí ʼálé âdrã áníkâ gólĩyî rú rî ndrẽzó rî ĩʼdî. Kậyị̂ gólâ ní drí lâṇõ fẽzó gólĩyî ndrĩ õjílã áníkâ ûfú ʼbá rî ʼbá yî drí rî âcâ trá. Gõʼdá kậyị̂ gólâ ní drí drị́-ʼâ fẽzó lãjóʼbá áníkâ tã ậngũ ʼbá ró rî ʼbá yî drí gõʼdá gólĩyî ndrĩ ánî ị̂njị̃ ʼbá ró rî ʼbá yí bê rî ĩʼdî nõ. Kậyị̂ âcâ trá õjílã gólĩyî ãngó ʼá rĩ ʼbá ãzí-ãzí âdólé tã õnjí ʼẽlé rî ʼbá yî ûfúzó."
66011019	Gõʼdá nĩngá sĩ, jó tị́lị́-tị̂ jó Ôvârí kâ kâ gólâ ʼbũû ʼálâ rî drí rû njị̃zó hõwéẽ. Jó ʼdĩ ʼá tólâ rî, má ndrê sạ̃ndúkũ gólâ cú tã-drị̃ lẽlẽ Ôvârí kâ ʼbãlé õjílã íyíkâ bê rî bê yí ʼá rî trá. Ĩtí rî, võ drí lậgúzó ndrạ́ndrạ́, mõgbárá drí lôndrózó, gõʼdá ị̃nyạ́kú drí rû îyázó kõgbõ-kõgbõ, gõʼdá sĩî drí lôʼdézó õnjí lâ drị̃ị̂.
66012001	Nĩngá sĩ, má drí tã lârâkô ândrê ʼbũû ʼálâ rî ndrẽzó. Má ndrê õkó ãzâ trá, gólâ sõ ítá lậgû-lậgû ị̃tú kâtí ĩʼdî yí rú, gõʼdá gólâ rĩʼá âdréʼá párá drị̃ị̂. Gólâ sõ ngá gólâ ị̃ʼbị̂ʼbị̂wạ́ mûdrị́-drị̃-lâ-ngâ-rị̃ rî ʼbá yî lôʼĩzó dîrî gbãâ rú lâ sĩ rî ĩʼdî yí drị̃ị̂.
66012002	Õkó rî ʼdĩ cú rĩʼá ʼâ bê gõʼdá gólâ trá ãnyî ʼẽʼá tị̃lị́. Gõʼdá mvá lãzé-lãzé tị̃lị́ rî kâ drí sĩ rî, gólâ drí trẽzó ûrû.
66012003	Nĩngá sĩ, má drí kpá tã lârâkô ãzâ ndrẽzó. Má drí ị̃nị̃ ândrê kãâkâ ũrị̃ dã ʼbá ãkĩ má rú rî ndrẽzó. Ị̃nị̃ rî ʼdĩ drị̃ lâ yî rĩʼá njị̂-drị̃-lâ-rị̃ cú íʼyá bê rĩʼá zãlô mûdrị́. Gõʼdá gólâ sõ ạ́pạ̃ kúmú kâ rî ĩʼdî drị̃ ʼdî ʼbá yî drị̃ị̂ sĩ ãlô-ãlô.
66012004	Gólâ drí íyî ãvî ʼdĩ ʼbãzó kóyóʼbí ró gõʼdá ãlô nâ ʼásĩ ị̃ʼbị̂ʼbị̂wạ́ kâ ʼbũû ʼálâ rî ʼbá yî ậkũlị́ vólé lôʼdélé ị̃nyạ́kú drị̃ị̂. Ị̃nị̃ ândrê ʼdĩ trá rĩʼá âdréʼá õkó gólâ ʼẽ ʼbá trá mvá tị̃lị́ ʼdĩ ândrá, tãlâ õzõ úũtị̂ mvá rî ʼdĩ trá rî, kôrô yí drí tẽzó lâ vólé.
66012005	Má ndrê õkó ʼdĩ tị̂ mvá trá mvá ágó ró. Mvá rî ʼdĩ âʼdô âʼdóʼá kúmú ró õrĩ ndrĩ gólĩyî ãngó ʼá rî ʼbá yî drị̃lị́, gõʼdá gólâ âʼdô kpá lâṇõ fẽʼá ãmbá gólĩyî tã õnjí ʼẽ ʼbá rî yî drí. Gõʼdá útị́lị́ bê mvá ʼdĩ trá rî, ódrí îngázó lâ trõlé ʼwãâ nĩzó ĩʼdí bê lâ Ôvârí ngálâ.
66012006	Nĩngá sĩ rî, mvá rî ʼdĩ ândrê lâ drí rãzó vólé õmã ʼálâ. Tólâ rî, Ôvârí êdê võ trá gólâ drí rĩzó, gólâ rî vó ndrẽlé kậyị̂ kútũ-ãlô-kámá-rị̃-drị̃-lâ-ngâ-nyâʼdî-nâ (1,260) sĩ.
66012007	Gõʼdá nĩngá sĩ, má drí ạ̃jú ʼdẽ ʼbá võ Ôvârí kâ rî ʼálâ rî ndrẽzó. Gõʼdá mãlãyíkã Ôvârí kâ ãmbá ró zị̃lị́ Mãyíkõlõ gõʼdá gólĩyî ʼdẽ ʼbá gólâ vósĩ rî ʼbá yí bê drí ngãzó ĩyî ạ̃jú ʼbũlị́ ị̃nị̃ ândrê ʼdĩ bê gõʼdá kpá gólĩyî ʼdẽ ʼbá gólâ vósĩ rî ʼbá yí bê. Ị̃nị̃ ândrê ʼdĩ gólĩyî ʼdẽ ʼbá gólâ vósĩ rî ʼbá yí bê ʼbû ĩyî ạ̃jú trá tákányĩ. Lé ĩtí rî, Mãyíkõlõ yî ạ̃jú ʼbũ ʼbá íyíkâ rî ʼbá yí bê dị̂ kôrô gólĩyî drị̃ị̂ sĩ ạ̃jú ʼbũ ʼbá gólâkâ rî ʼbá yí bê.
66012009	Gõʼdá ĩtí rî, Mãyíkõlõ yî drí ị̃nị̃ ândrê ʼdĩ rũzó gõʼdá âdrólé vólé võ ʼbũû ʼálâ rî lésĩ ậvũlị́ ãngó drị̃ị̂ ndrĩ ʼdó gólĩyî ʼdẽ ʼbá trá gólâ vósĩ rî ʼbá yí bê. Ị̃nị̃ ândrê rî ʼdĩ rú lâ rĩʼá Sãtánã, gólâ ĩʼdî rĩʼá kúmú líndrí õnjí rî ʼbá yí kâ. Gõʼdá gólâ kpá ĩʼdî ị̃nị̃ gólâ ạ̃kû ró sị́sị́ nã ʼbá yî sĩ, rĩ ʼbá trá rĩʼá õjílã ndrĩ ãngó drị̃ ʼá rî ʼbá yî âdólé rî gõʼdá kpá bũúũ ngbãângbânõ rî ĩʼdî.
66012010	Gõʼdá nĩngá sĩ, má drí ãzákôlâ ʼdĩ gbórókõ lâ ârízó ngbạ́lạ́-ngbạ́lạ́ võ ʼbũû ʼálâ rî lésĩ kĩ, "Ôvârí pâ õjílã íyíkâ trá. Õjílã ndrĩ ndrê gólâ rî mbârâkã ãkĩ Kúmú ró ʼdĩ trá, gõʼdá gólĩyî ndrê mbârâkã ãkĩ Krístõ gólâ drí njĩlí ãmâ pã ʼbá ró rî, kâ rî kpá trá. Nĩ ndrê drẽ, Sãtánã gólâ rĩ ʼbá trá rĩʼá âdrélé Ôvârí ândrá kárá rĩlí tã lôʼbãlé ĩʼdî ãmâ ậdrúpị̃ yî rú rî, áâdrô gólâ trá vólé Ôvârí ngá lésĩ ậvũlị́ ãngó drị̃ ʼá.
66012011	Gõʼdá ãmâ ậdrúpị̃ yî trõ tã gólâ drị́gạ́ sĩ, tãlâ gólâ lôʼbã tã õnjí bê gólĩyî rú Ôvârí drí rî, gólĩyî kĩ gólâ drí rî, 'Ôvârí âyê ãmâ trá tã õnjí ãmákâ ʼásĩ, tãlâ Yésũ Kạ́bị̃lị́kị̃ drị̃ tĩtĩ kâ ró rî úfû trá ãmâ võ ʼá.' Gólĩyî pẽ gólâ, tãlâ gólĩyî rî trá tã lẽlẽ sĩ tã Yésũ kâ ʼá, õzõ kpálé úũfû gólĩyî tã lâ tãsĩ rî.
66012012	Bê trá ĩtí rî, ʼdõvó gõʼdá, Ãyĩkõ! Ãyĩkõ! Ãnî õjílã gólĩyî ndrĩ rĩ ʼbá ʼbũû ʼálâ rî ʼbá yî ãâʼdô ãyĩkõ ró. Gõʼdá ĩzã kõkõ, ĩzã kõkõ ãnî õjílã gólĩyî ndrĩ rĩ ʼbá ãngó drị̃ ʼá tólâ rî yî drí! Nĩ âʼdô âʼdóʼá lâṇõ ândrê bê, tãlâ Sãtánã câ trá ãngó drị̃ị̂ ʼásĩ. ʼDõvó gólĩyî ĩzã õgâ ãnî lị̃fị́. Sãtánã rĩʼá õmbã ró tãlâ gólâ nị̃ trá kĩ nĩ rî, Ôvârí ãâʼdô bí ʼẽʼá kậyị̂ íyíkâ rî ʼbãlé rû ndẽlé."
66012013	Gõʼdá ị̃nị̃ ândrê õnjí ʼdĩ nị̃ bê trá kĩ, ạ́ậvũ yî trá vólé ʼbũû lésĩ ị̃nyạ́kú drị̃ị̂ nõlé rî, drílâ ngãzó rĩʼá õkó gólâ mvá tị̃ ʼbá trá nõ drõlé.
66012014	Kpálé ĩtí rî, ódrí úfú fẽzó rị̃ õkó rî ʼdĩ drí, tãlâ gólâ õngâ ró bê ĩʼdî sĩ lâ õzõ ạ́rị́ kâtí ngá pãlé vólé ị̃nị̃ õnjí ʼdĩ drị́gạ́ sĩ, nĩʼá võ êdélé trá gólâ rî nyãányâ drí õmã ʼálâ nã ʼálâ, ʼdĩî tãlâ órî ró gólâ rî vó ndrẽlé tólâ ndrô nâ sĩ cú ító ʼâ lâ bê.
66012015	Gõʼdá nĩngá sĩ, ị̃nị̃ õnjí ʼdĩ drí lị̃mvû lôʼdézó yí ʼásĩ áyágá ândrê kâtí gõlé õkó ʼdĩ ngálâ, tãlâ lị̃mvû rî ʼdĩ ũdị̂ ró bê gólâ bê vólé.
66012016	Lé ĩtí rî, ị̃nyạ́kú drí lãfâ nyĩzó rị̃ lị̃mvû ʼdĩ sẽzó ngbá vólé gõʼdá õkó ʼdĩ drí ngá pãzó.
66012017	Tãlâ tã ʼdî tãsĩ rî, ị̃nị̃ õnjí ʼdĩ drí âʼdózó õmbã ró rõô õkó ʼdĩ bê, gõʼdá drílâ ngãzó nĩʼá ạ̃jú ʼbũlị́ õkó ʼdĩ mvá lâ yî ãzâ gólĩyî âʼdó ʼbá ndrĩ õjílã rĩ ʼbá tã ʼbãʼbã gólĩyî Ôvârí kâ rî ị̂njị̃lị́, gõʼdá kpá tã pạ̃tị́ị̃ gólâ Yésũ drí âʼdálé trá gólĩyî drí rî ʼbá yí bê.
66013001	Nĩngá sĩ, ị̃nị̃ õnjí rî ʼdĩ drí ngãzó nĩʼá âdrélé lị̃mvû ândrê tị́ ʼálâ. Gõʼdá ị̃nị̃ ândrê õnjí ʼdĩ õtírĩ rĩî âdrélé lị̃mvû ândrê ʼdĩ tị́ tólâ rî, má drí kõrõnyã ãzákôlâ ũrị̃-gâ-dẽ ró rî ndrẽzó rĩʼá âfõʼá lị̃mvû ândrê ʼdĩ ʼásĩ. Kõrõnyã rî ʼdĩ cú rĩʼá drị̃ bê njị̂-drị̃-lâ-rị̃, gõʼdá kpá cú íʼyá yí bê zãlô mûdrị́. Gólâ âsâ ạ́pạ̃ kúmú kâ rî ʼbá yî ĩʼdî íʼyá ʼdĩ ʼbá yî drị̃ị̂ sĩ ãlô-ãlô cé tị̂tị̂. Gõʼdá gólâ âmã Ôvârí rî rú trá îgĩlí drị̃ ʼdî ʼbá yî rú sĩ
66013002	Kõrõnyã ʼdî rúʼbạ́ lâ rĩʼá õzõ ãlígí kâtí, gõʼdá pá lâ yî ínyágó lâ yí bê ĩyíkâ rĩʼá õzõ kõrõnyã rĩʼá zị̃lâ bíyã rî kâtí, gõʼdá tị̂ lâ rĩʼá õzõ kạ̃mị̃ kâtí. Ị̃nị̃ ʼdî fẽ mbârâkã íyíkâ trá kõrõnyã rî ʼdĩ drí tã yí drí lẽlé rî ʼẽzó.
66013003	Gõʼdá kõrõnyã rî ʼdĩ drị̃ lâ ãlô rî rĩʼá cú lãzé ândrê bê gólâ rî ʼbãlé âʼdólé ókĩzõ úfû trá fũfũ rî kâtí gõʼdá lãzé rî ʼdĩ jâ trá jãjã. Ĩtí rî, õjílã ndrĩ ãngó drị̃ ʼá rî ʼbá yî tị̂ lâ yî drí ậʼdị́zó kõrõnyã rî ʼdĩ drí sĩ, gõʼdá gólĩyî drí ngãzó rĩʼá ị̂njị̃lâ.
66013004	Ĩtí rî, õjílã ndrĩ ʼbã ĩyî lậnjị̃ trá ị̃nị̃ ândrê ʼdĩ rú, tãlâ gólâ fẽ mbârâkã trá kõrõnyã rî ʼdĩ drí. Gólĩyî ị̂njị̃ kpá kõrõnyã rî ʼdĩ nyãányâ lâ tã âtâ sĩ kĩ, "Ãʼdî íyíkâ ĩʼdî ãmbá ró õzõ kõrõnyã nô kâtí yã? Ãʼdî âʼdô îcáʼá rû fũlị́ gólâ bê rî nĩ yã?"
66013005	Áâyê kõrõnyã rî ʼdĩ trá íyî ậrúlị́ íyî ʼbãlé âʼdólé ôvârí ró, gõʼdá kpá âʼdólé mbârâkã bê párá nyâʼdî-rị̃-drị̃-lâ-ngâ-rị̃ sĩ.
66013006	Gólâ ngâ trá rĩʼá úlị́ Sãtánã kâ âtálé ĩʼdî Ôvârí rú, âʼdô Ôvârí kâ rú, võ Ôvârí kâ rú gõʼdá kpá gólĩyî ndrĩ rĩ ʼbá Ôvârí bê ʼbũû ʼálâ rî ʼbá yî rú.
66013007	Sãtánã fẽ mbârâkã trá gólâ drí ạ̃jú ʼbũzó õjílã Ôvârí rî nyãányâ kâ bê, gõʼdá kpá tã trõzó vólé drị́gạ́ lâ yî ʼásĩ. Gõʼdá Sãtánã fẽ kpá mbârâkã trá gólâ drí âʼdózó kúmú ró õrĩ drị̃lị́ ndrĩ ãkí ãkó, gõʼdá gólĩyî ʼbãlé íyî rõlé.
66013008	Õjílã ndrĩ ãngó drị̃ị̂ gólĩyî rû jã ʼbá trá Ôvârí rú rî ʼbá yî âʼdô ĩyî kõrõnyã ʼdî ị̂njị̃ʼá, gõʼdá âʼdó kô gólĩyî rú lâ îgĩlí trá ạ̃kû ró nã sĩ ãkpãkãʼdã Ôvârí ʼbãá drẽ ãngó kô búkũ Kạ́bị̃lị́kị̃ drị̃ tĩtĩ kâ gólâ fũlị́ trá rî kâ ʼá rî ʼbá yî ĩʼdî. Búkũ rî ʼdĩ rĩʼá gólâ õjílã gólĩyî âʼdó ʼbá lédrẽ-lédrẽ ró zãâ gbạ́dú rî ʼbá yî rú lâ yî îgĩzó ʼá lâ rî ĩʼdî.
66013009	Õjílã gólâ âʼdó ʼbá cú bị́ bê rî, ʼdõvó gólâ ãârî úlị́ má drí ʼẽʼá âtálâ nõ ʼbá yî.
66013010	Õzõ Ôvârí õnjĩ nî trá ômbélé ʼbãlé gạ̃nị́mạ̃ ʼá rî, gõʼdá tã pạ̃tị́ị̃ ró, áâʼdô ánî ômbéʼá trõlé ʼbãlé gạ̃nị́mạ̃ ʼá. Gõʼdá õzõ Ôvârí õnjĩ nî trá ʼẽʼá fũlâ lị́gú ândrê sĩ rî, pạ̃tị́ị̃ áâʼdô ánî fũʼá té lị́gú ândrê sĩ. Ĩtí rî, ʼdõvó ãnî õjílã Ôvârí kâ ạ̃ậtũ fĩî kậyị̂ gólâ lâṇõ kâ rî sĩ, gõʼdá rĩzó bê lị̃fị́ ʼbãʼbã sĩ kúmú drị̃ị̂.
66013011	Gõʼdá ʼdĩî vósĩ rî, má drí kõrõnyã ngĩî lâ ũrị̃-gâ-dẽ ró rî ndrẽzó, gólâ âfõ trá ị̃nyạ́kú ʼásĩ. Íʼyá lâ yî rĩʼá zãlô rị̃ õzõ kạ́bị̃lị́kị̃ íʼyá kâtí, gõʼdá âtâ úlị́ gbórókõ bê õzõ ị̃nị̃ ândrê ʼdĩ kâ rî tí.
66013012	Gõʼdá kõrõnyã rî gógó ʼdĩ âdrê kõrõnyã gólâ sị́sị́ âʼdó ʼbá cú lãzé ândrê gólâ jã ʼbá kpá trá ʼdĩ bê rî ândrá, gõʼdá gólâ kpá cú mbârâkã ãlôlâ gólâ sị́sị́ ʼdĩ kâ rî tí rî bê. Mbârâkã rî ʼdĩ sĩ rî, gólâ ʼbã õjílã ãngó ʼá gólĩyî rû jã ʼbá trá Ôvârí rú rî ʼbá yî ãkí ãkó kõrõnyã gólâ sị́sị́ rî ị̂njị̃lị́ ĩʼdî.
66013013	Kõrõnyã gólâ rị̃ lâ ró ʼdĩ ʼê tã tị̂ drí ậʼdị́zó drílâ yî sĩ rî trá rõô. Gólâ ʼbã lạ̃sị́ âʼdélé vũdrị́ ʼbũû lésĩ ị̃nyạ́kú drị̃ị̂ õjílã ndrĩ lị̃fị́ drị̃ ʼá.
66013014	Gólâ âdô õjílã gólĩyî rû jã ʼbá trá Ôvârí rú ndrĩ ãngó drị̃ị̂ rî ʼbá yî trá, tãlâ tã dũû tị̂ drí ậʼdị́zó drílâ yî sĩ mbârâkã lâ yî fẽlé trá gólâ drí rĩzó tã rî ʼdĩ ʼẽlé rî ʼbá yî sĩ. Gólâ ʼê tã gólĩyî tị̂ drí ậʼdị́zó ʼdĩ ʼbá yî ʼdĩ kõrõnyã sị́sị́ lãzé lâ drí jãlé trá nã ʼbãzó âʼdólé ị̂njị̃lị́ ị̂njị̃. Gólâ âtâ tã õjílã drí kõrõnyã gólâ sị́sị́ lãzé bê gõʼdá jã ʼbá trá ʼdĩ líndrí lâ êdélé.
66013015	Ófẽ mbârâkã trá gólâ drí, ãʼdô ró bê lédrẽ-lédrẽ fẽzó líndrí kõrõnyã sị́sị́ ʼdĩ kâ õjílã drí êdélé ʼdĩ drí, ãʼdô ró bê líndrí rî ʼdĩ drí îcázó úlị́ âtálé. Gõʼdá ófẽ mbârâkã kpá drílâ õjílã ndrĩ gólĩyî tã-drị̃ lẽ ʼbá kô líndrí kõrõnyã sị́sị́ ʼdĩ kâ ị̂njị̃zó rî ʼbá yî ûfúzó.
66013016	Gõʼdá gólâ lôʼbã kpá lãmbé ngá lị́pị̂ kâ rî ʼbá yî trá õjílã ndrĩ rú sĩ, ʼdĩî rĩʼá õjílã ạ́ngị́ ạ́ngị́, õjílã tãkó, ngá-tị̂ dũû ʼbá, ngá ãkó lé ʼbá, rạ̃gị́ị̃ gõʼdá kpá gólĩyî âʼdó ʼbá rạ̃gị́ị̃ ró kô rî ʼbá yí bê. Ólôʼbã lãmbé rî ʼdĩ gõlé drị́-ágó lâ yî ʼá ngãtá ándrá-gạ́-sị́lị́ lâ yî ʼásĩ.
66013017	Õzõ nî ãzâ ãʼdô trá cú ĩtí lãmbé rî ʼdĩ ãkó rî, ngá gĩgĩ ngãtá ngá lậzị̂-lậzị̂ trá yûʼdạ́wạ́ ní drí. Lãmbé rî ʼdĩ rĩʼá kõrõnyã ʼdî rú lâ ĩʼdî gõʼdá âʼdâ kpá ngá lãlã gólâ rî rú ʼdĩ âʼdá ʼbá rî ĩʼdî.
66013018	Õzõ nĩ ị̃ị̂sũ tã mãnísĩ rî, nĩ âʼdô nị̃ʼá lâ kĩ, úlị́ ĩtõ ngá lãlã gólâ 666 nõ kâ rĩʼá õjílã rú ʼî.
66014001	Gõʼdá má drí ngá ãzâ ndrẽzó. Ngá gólâ má drí ndrẽlé rî rĩʼá jạ̃rị́bạ̃ Ôvârí kâ rî ĩʼdî, úlị́ mãnĩgõ sĩ rî, úzị̂ Zĩyónã. Ngá lédrẽ-lédrẽ sû rî ʼbá yî gõʼdá gólĩyî sị́sị́-lésĩ ró rî ʼbá yî rĩʼá ĩyî Ôvârí lạ̃gạ́tị́ sĩ dîrî. Má ndrê Kạ́bị̃lị́kị̃ drị̃ tĩtĩ kâ rô gõʼdá õjílã dũû cãlé kútũ kámá-ãlô-nyâʼdî-rị̃-drị̃-lâ-ngâ-sû (144,000) bê ʼdó âdréʼá tólâ gólâ bê Ôvârí ândrá. Íîgĩ Kạ́bị̃lị́kị̃ rî ʼdĩî rú lâ trá átá lâ bê õjílã rî ʼdĩ ʼbá yî ándrá-gạ́-sị́lị́ lâ yî ʼásĩ ndrĩ kậkậrậ.
66014002	Gõʼdá má drí lôngó gólâ ʼbũû lésĩ rî ârízó, lûʼû-lûʼû lâ rĩʼá õzõ lị̃mvû gólâ rĩ ʼbá lâdãlé, ngãtá lâsólé õlé drị̃ị̂ sĩ rũũ rî kâtí, gõʼdá kpá õzõ mõgbárá drí ndrõrẽ kâtí, âsô-âsô ró bị́ ʼá õzõ kũʼdị́ ãwó kâtí.
66014003	Õjílã dũû ʼdĩ ʼbá yî rĩʼá lôngó óʼdí ngõʼá Ôvârí rî lûyị́zó. Õjílã ãzãkã ãlô îcá kô lôngó rî ʼdĩ nị̃lị́ ngõlé, cé õjílã gólĩyî kútũ kámá-ãlô-nyâʼdî-rị̃-drị̃-lâ-ngâ-sû Yésũ drí drị̃ lâ yî tĩlí trá rî ʼbá yî ĩʼdî.
66014004	Õjílã rî ʼdĩ ʼbá yî ị̂njị̃ ĩyî Ôvârí ĩʼdî. Gólĩyî îzãá tã kô ĩyî nyãányâ drí ʼdẽzó ôvârí ãbãrãdãgõ ró rî ʼbá yî vósĩ. Gólĩyî ʼdê ĩyíkâ zãâ Kạ́bị̃lị́kị̃ drị̃ tĩtĩ kâ rî vósĩ, võ drílâ nĩzó ʼá lâ rî ʼbá yî ʼásĩ, tãlâ Kạ́bị̃lị́kị̃ rî ʼdĩ njĩ gólĩyî nĩ, gõʼdá gî gólĩyî kpá nĩ lôgõlé ĩyî õjílã ndrĩ ãngó drị̃ kâ lãfálé sĩ âʼdólé ngîngî lâ õjílã Ôvârí kâ ró gõʼdá íyî nyãányâ bê.
66014005	Õjílã rî ʼdĩ ʼbá yî âdó ĩyî ãzí-ãzí õnjõ sĩ rî kô. Sãtánã áâṇõó tã gólĩyî rú tã õnjí tãsĩ rî kpá kô ãlôwálâ.
66014006	Nĩngá sĩ, má drí mãlãyíkã Ôvârí kâ ãzâ ndrẽzó rĩʼá ngãʼá ʼbũû ágá ʼálâ. Gólâ rĩʼá cú tã âtî-âtî Ôvârí kâ gólâ ạ̃dũkũ lâ ró drị̃ âdĩzó rî bê îyálé õjílã ãngó drị̃ ãkí ãkó rî yî drí, ãʼdô ró bê gólĩyî drí drị̃ âdĩzó tã õnjí ĩyíkâ rî ʼbá yî ʼásĩ.
66014007	Gólâ îyâ tã âtî-âtî rî ʼdĩ trá ngbạ́lạ́-ngbạ́lạ́ kĩ nĩ rî, "Ãnî õjílã, nĩ rô Ôvârí! Nĩ ị̂njị̃ gõʼdá nĩ lûyị̂ ró ãmbã gólâkâ rî, tãlâ ị̃tú lâ ậwû trá ãndrõ gólâ drí tã õjílã kâ kĩzó. Ĩtí rî ʼdõvó, nĩ tị̃ ʼãʼî vũdrị́ gólâ drí, gólâ ʼbũû ʼbã ʼbá nĩ ãngó drị̃ bê gõʼdá ngá ndrĩ kậkậrậ ãkí ãkó ʼálâ rî ʼbá yí bê rî drí."
66014008	Gõʼdá nĩngá sĩ, mãlãyíkã ãzâ drí âʼdézó gólâ sị́sị́ ʼdĩ vó gõʼdá tã âtálé kĩ, "Jạ̃rị́bạ̃ ạ́ngị́ zị̃lị́ Bãbĩlónã ʼdĩ, óʼê trá ûfúlâ, tãlâ kúmú jạ̃rị́bạ̃ nã kâ nã rî õjílã ãngó kâ âdólé ndrĩ, ãʼdô ró bê gólĩyî drí rĩzó ôvârí ãbãrãdãgõ ị̂njị̃lị́ ĩʼdî, õzõ õkó gólâ rĩ ʼbá ãgô âdólé õdrá sĩ ậyị́lị́ yí bê ãvẽ drí rî kâtí."
66014009	Gõʼdá nĩngá sĩ, mãlãyíkã gólâ nâ lâ ró rî drí âcázó, gõʼdá drílâ tã âtázó kpá ngbạ́lạ́-ngbạ́lạ́ kĩ, Õjílã ãzâ gólâ kõrõnyã ândrê ũrị̃-gâ-dẽ ró ʼdĩ líndrí lâ ị̂njị̃ ʼbá rî, ngãtá õjílã ãzâ gólâ âʼdó ʼbá cú lãmbé kõrõnyã rî ʼdĩ kâ bê ándrá-gạ́-sị́lị́ ʼá ngãtá drị́ ʼá yã rî,
66014010	Ôvârí âʼdô âʼdóʼá õmbã ró gólâ bê, gólâ âʼdô õdrá gãlãhã rî mvũʼá ĩgã mvá õmbã õnjí tẽtẽ Ôvârí kâ rî kâ rî ʼásĩ. Áâʼdô gólâ rî ʼbãʼá mvũlâ zãâ ngbálá, gõʼdá gólâ âʼdô ĩzã kõkõ ṇãʼá yí drị̃ị̂ lạ̃sị́ sĩ gõʼdá bạ̃rútị̃ sĩ mãlãyíkã Ôvârí rî nyãányâ kâ rî ʼbá yî ândrá Kạ́bị̃lị́kị̃ drị̃ tĩtĩ kâ rî bê.
66014011	Gõʼdá õcĩkã lạ̃sị́ tíbê gólâ rî zã ʼbá ʼdĩ kâ ʼdĩ ndẽé rû kô ãlôwálâ. Ĩtí rî, õjílã gólĩyî rĩ ʼbá kõrõnyã ândrê ʼdĩ ị̂njị̃lị́ líndrí lâ bê, gõʼdá kpá gólĩyî âʼdó ʼbá ĩyî lãmbé lâ bê rî ʼbá yî îcá ĩyî kô rĩlí tã ạ̃ʼdị́ sĩ kpálé ngạ́cị̂ sĩ ngãtá ị̃tú sĩ.
66014012	Ĩtí rî, ʼdõvó õjílã Ôvârí kâ õrî ĩyî tã lẽlẽ sĩ Ôvârí ʼá. Gõʼdá gólĩyî õʼê ngá gólĩyî Ôvârí drí rĩʼá tã lâ ʼbãlé gólĩyî drí ʼẽlé rî ĩʼdî, gõʼdá lị̃fị́ ʼbãʼbã ĩʼdî ãlô Yésũ vó.
66014013	Gõʼdá nĩngá sĩ, má drí õjílã ãzâ gbórókõ lâ ârízó ʼbũû lésĩ kĩ nĩ rî, "Ní îgĩ tã nõtí. Ôvârí âʼdô ândrâ-tãndĩ fẽʼá õjílã gólĩyî rĩ ʼbá drẽ zãâ tã lẽlẽ sĩ Kúmú Yésũ ʼá rî ʼbá yî drí, kậyị̂ gólĩyî drí ôdrãzó lãjóʼbá Ôvârí kâ ró rî tú." Gõʼdá gólâ âtâ tã kĩ, "Ãwô, Líndrí Tãndí Ôvârí kâ âtâ tã pạ̃tị́ị̃ ʼî îtõlé ãndrõ nô rî, lôsĩ ạ́ngị́ gólĩyíkâ ndẽ rû trá, gólĩyî âʼdô rĩʼá tị́tị́ ró, gõʼdá gólĩyî âʼdô âʼdóʼá ãyĩkõ ró, tãlâ gólĩyî âʼdô drị́-ʼâ ûsúʼá ngá gólĩyî drí ʼẽlé trá rî ʼbá yî tãsĩ."
66014014	Gõʼdá má drí ngá ãzâ ndrẽzó. Ngá má drí ndrẽlé rî rĩʼá mbãrãsãsã ạ́ngị́ mvẽêmvê ʼî, gõʼdá ʼdíyî pã ʼbá ûrú lésĩ rî ĩʼdî rĩʼá mbãrãsãsã ạ́ngị́ mvẽêmvê ʼdĩ drị̃ị̂. Gólâ cú ạ́pạ̃ drị́-ʼâ ró dáãbõ ʼásĩ rî bê yí drị̃ị̂, gõʼdá kpá cú lị́gú ngá ạ́mvú ʼásĩ rî ʼbá yî ôṇõ kâ bê yí drị́gạ́.
66014015	Nĩngá sĩ, mãlãyíkã jó Ôvârí kâ lésĩ rî drí âcázó, gõʼdá drílâ tã îyázó ngbạ́lạ́-ngbạ́lạ́ õjílã gólâ rĩ ʼbá rĩlí mbãrãsãsã drị̃ị̂ ʼdĩ drí kĩ nĩ rî, "Ní trõ lị́gú áníkâ ʼdĩ, gõʼdá ní nĩ ró bê îtõlé ạ̃drúgú ṇõlé, tãlâ ị̃tú lâ ậwû trá ãndrõ. Ĩtí, ạ̃drúgú ãngó drị̃ nô kâ gólĩyî âʼdó ʼbá ndrĩ õjílã Ôvârí kâ ró rî trá nyé lị̂njị̂-lị̂njị̂ lâ ró ṇõlé."
66014016	Ĩtí rî, ʼwãâ õjílã mbãrãsãsã drị̃ị̂ ʼdĩ drí ngãzó ạ̃drúgú tã lâ ʼbãlé trá ʼdĩ ṇõlé. Gólâ ṇõ ạ̃drúgú rî ʼdĩ trá ndrĩ.
66014017	Gõʼdá nĩngá sĩ, mãlãyíkã ãzâ drí kpá âcázó jó Ôvârí kâ rî lésĩ. Gólâ kpá cú rĩʼá lị́gú ngá ạ́mvú kâ lị̂njị́ ʼbá trá rî ôṇõ kâ bê yí drị́gạ́. Lị́gú rî ʼdĩ rĩʼá cĩcĩ ró néné.
66014018	Nĩngá sĩ, mãlãyíkã ãzâ drí kpá âcázó tãrãbízã rĩzó ngá ạ̃jị́ bê rî zãlé rî tị́ lésĩ ró. Gólâ íyíkâ ĩʼdî gólâ rĩ ʼbá rĩʼá lạ̃sị́ gólâ rĩzó ngá ạ̃jị́ bê rî zãlé rî vó lâ ndrẽlé rî. Gõʼdá drílâ tã âtázó mãlãyíkã gólâ lị́gú cĩcĩ bê rî drí kĩ, "Ní ndrê fê lõʼwâ ãngó drị̃ ʼá, gólâ rĩʼá zị̃lâ gãrápẽ rî lị̂njị̂, gõʼdá kâ trá. Fê lõʼwâ rî ʼdĩ âʼdâ õjílã ndrĩ ãngó drị̃ ʼá gólĩyî Ôvârí rî rõ ʼbá kô rî ʼbá yî ĩʼdî. Bê ĩtí rî, ní trõ lị́gú ṇõzó lâ."
66014019	Ĩtí rî, mãlãyíkã ʼdî drí lị́gú trõzó nĩʼá ị̂vị́ bê lâ gõʼdá fê lõʼwâ ʼdĩ ʼbá yî âgãzó trõlé nĩʼá dãlâ võ êdélé rĩzó zãlâ õdrá kâtí rî ʼálâ. Võ rî ʼdĩ âʼdâ lâṇõ ĩzã kõkõ bê Ôvârí drí rĩʼá fẽlâ rî ĩʼdî.
66014020	Võ rî ʼdĩ rĩʼá gãrã drị̃ị̂ Yẽrõsãlémã ʼásĩ. Ózâ fê lõʼwâ rî ʼdĩ lị̃mvû lâ drí âfõzó õzõ ãrí kâtí võ rĩzó zãlâ ʼdĩ ʼá dị̃lị́ õzõ lị̃mvû áyágá kâ rî kâtí, ʼdĩî ãcê lâ rĩʼá kĩlõmítĩrĩ kámá-nâ gõʼdá fĩfĩ lâ rĩʼá ãnyî mítĩrĩ rị̃.
66015001	ʼDĩî vósĩ, má drí tã lârâkô ândrê ãzâ ndrẽzó kpá ʼbũû ʼálâ gólâ cú tị̂ drí ậʼdị́zó drílâ sĩ rî. Tã lârâkô rî ʼdĩ âʼdâ tã gólâ ʼẽ ʼbá âʼdólé ạ̃tị́ ʼálâ rî ĩʼdî. Má ndrê mãlãyíkã njị̂-drị̃-lâ-rị̃ ndrĩ ʼdó sãánĩ lâṇõ ĩzã kõkõ kâ bê kpá njị̂-drị̃-lâ-rị̃. Ĩzã kõkõ rî ʼdĩ ʼbá yî rĩʼá ĩzã kõkõ gólĩyî ạ̃dũkũ lâ ró rî ʼbá yî ĩʼdî, tãlâ Ôvârí âʼdô ʼálé âdrã íyíkâ rî ʼẽʼá ậʼdị́lị́ gólĩyî sĩ.
66015002	Ngá má drí ndrẽlé rî ʼbá yî ĩʼdî rĩʼá nõtí. Sị́sị́ rî, má ndrê ngá ãzâ kpá õzõ lị̃mvû ândrê kâtí, kạ̃ʼdậ-kạ̃ʼdậ gõʼdá ngbángbá ókĩzõ ngãnã kâtí, gõʼdá kpá njãrã-njãrã õzõ lạ̃sị́ kâtí. Õjílã trá rĩʼá ĩyî âdréʼá lạ̃gạ́tị́ lâ sĩ. Õjílã rî ʼdĩ ʼbá yî ĩʼdî rĩʼá gólĩyî tã trõ ʼbá trá ạ̃jú ʼá kõrõnyã ândrê ũrị̃-gâ-dẽ ró ʼdĩ drị́gạ́ sĩ, gõʼdá líndrí lâ bê gõʼdá kpá ngá lãlã tíbê gólâ rî rú âʼdá ʼbá rî bê rî. Ôvârí fẽ kũʼdị́ trá gólĩyî drí cãlé íyî lûyị́zó.
66015003	Õjílã rî ʼdĩ ʼbá yî ngô lôngó gólâ Músạ̃ ngá ʼẽ ʼbá Ôvârí kâ ró rî drí ngõlé ạ̃kû ró ạ̃kû ró nã ʼbá yî sĩ Ôvârí drí gólĩyî pãzó rî ĩʼdî. Lôngó ʼdĩ âʼdâ kpá tã Ôvârí drí õjílã pãzó tãlâ Kạ́bị̃lị́kị̃ gólâ fũlị́ ãmâ tãsĩ drị̃ tĩtĩ ʼbá ró rî tãsĩ rî ĩʼdî. Gólĩyî kĩ, "Nî Ôvârí, rĩʼá ãmâ lị́pị̂ ʼî. Nî ĩʼdî rĩʼá gólâ mbârâkã ndrĩ lị́pị̂ ró rî. Tã áníkâ ʼẽlé rî ʼbá yî rĩʼá tã ạ́ngị́ ʼî, gõʼdá tã tị̂ drí ậʼdị́zó rî ʼbá yî ĩʼdî. Nî rĩʼá Kúmú ʼî õrĩ ãngó drị̃ị̂ rî ʼbá yî drị̃lị́. Ní ʼê tã ʼdó mbị̂mbị̂ ró.
66015004	Nî Kúmú ãmákâ, õjílã ãzãkã yûʼdạ́wạ́ gólâ ánî rõ ʼbá kô ró rî. Õjílã ãzãkã yû gólâ ʼẽ ʼbá kô âʼdô-âʼdô tãndí áníkâ rî ị̂njị̃lị́. Nî ĩʼdî rĩʼá cé Ôvârí ãlô ʼî. Õjílã õrĩ kâ ndrĩ âʼdô ĩyî ânĩʼá ánî ị̂njị̃lị́, tãlâ gólĩyî nị̃ trá kĩ, nî rĩʼá tã kĩ ʼbá ʼî. Nî ĩʼdî rĩ ʼbá tã kĩlí mbị̂ gõʼdá kpá pạ̃tị́ị̃ ró rî. Ní rî trá lâṇõ fẽlé õjílã ánî gã ʼbá dó rî ʼbá yî drí."
66015005	ʼDĩî vósĩ rî, má drí jó ạ́ngị́ Ôvârí kâ ʼbũû ʼálâ rî ndrẽzó. Jó ʼálâ rî, má drí gũgũ gólâ búkũ gólĩyî tã ʼbãʼbã Ôvârí kâ drí rĩzó rĩlí rî ndrẽzó. Gũgũ rî ʼdĩ tị̂ lâ trá hõwéẽ.
66015006	Nĩngá sĩ, mãlãyíkã njị̂-drị̃-lâ-rị̃ gólĩyî ʼẽ ʼbá ĩzã kõkõ njị̂-drị̃-lâ-rị̃ rî ʼbá yî dãlé ʼdĩ ʼbá yî drí âfõzó jó rî ʼdĩ ʼásĩ. Gólĩyî sõ ítá mvẽêmvê lậgû-lậgû ró rî ĩʼdî, gõʼdá gólĩyî kpá cú rĩʼá ĩyî bãgó êdélé trá dáãbõ ʼásĩ rî bê gbãâ ĩyî ạ́gạ́sị́ ʼásĩ.
66015007	Gõʼdá ãlô ngá lédrẽ-lédrẽ sû rî ʼbá yî ʼásĩ rî drí ânĩzó sãánĩ fẽlé ãlô-ãlô mãlãyíkã ʼdî ʼbá yî drí cé tị̂tị̂. Ĩzã kõkõ gólâ ãngó drị̃ drí ʼẽʼá ûsúlâ tãlâ tã õnjí tãsĩ Ôvârí gólâ rĩ ʼbá zãâ gbạ́dú rî drị́gạ́ sĩ rî îcâ dũû sãánĩ rî ʼdĩ ʼbá yî ʼá. Sãánĩ ʼdî ʼbá yî îcâ trá dũû ngá gólâ õmbã Ôvârí kâ âʼdá ʼbá õjílã gólĩyî gólâ rî gã ʼbá dó rî yî drí rî sĩ.
66015008	ʼWãâ ró, õcĩkã lîmô jó rî ʼdĩ ʼálé lâ trá ndrĩ tãlâ ãmbã gõʼdá mbârâkã Ôvârí kâ rî sĩ. Õcĩkã ʼdî âʼdâ kĩ, Ôvârí gólâ gạ̃rạ̃ rî rĩʼá tólâ gõʼdá kpá gólâ mbârâkã lị́pị̂ ró rî. Ĩtí rî, õjílã ãzãkã yûʼdạ́wạ́ îcálé fĩlí jó rî ʼdĩ ʼálâ, té ĩzã kõkõ gólĩyî njị̂-drị̃-lâ-rị̃ gólĩyî mãlãyíkã drí âʼdózó ĩʼdí bê lâ yî sãánĩ ʼá rî ʼbá yî âʼdô rû ndẽʼá zãlô.
66016001	ʼDĩî vósĩ rî, má drí Ôvârí rî gbórókõ ârízó vạ́vạ́rạ́vạ́ tã âtáʼá jó gólâkâ lésĩ mãlãyíkã njị̂-drị̃-lâ-rị̃ ʼdî ʼbá yî drí kĩ, "Nĩ nĩ nĩʼá sãánĩ gólĩyî njị̂-drị̃-lâ-rị̃ ʼdî ʼbá yî trõlé, nĩ gõ ró bê ĩzã kõkõ gólĩyî îcá ʼbá trá dũûdû ʼá lâ yî sĩ ʼdî ʼbá yî dãlé vólé ãngó drị̃ ʼá, tãlâ mâ trá õmbã ró tã ârí ãkõ gólĩyíkâ drí sĩ."
66016002	Ĩtí rî, mãlãyíkã sị́sị́ lâ ró rî drí nĩzó gõʼdá ngá íyíkâ rî dãlé ị̃nyạ́kú drị̃ị̂. Gõʼdá kôrô ʼwãâ lãzé ândrê ândrê jã ʼbá kó kô ró rî gõʼdá kpá lâzé ʼbá ãkĩ, ndrô lôʼdê rî drí ngãzó rĩʼá õjílã ndrĩ gólĩyî âʼdó ʼbá trá cú lãmbé kõrõnyã ândrê gólâ rõlé rõô ʼdĩ kâ bê, gõʼdá kpá gólĩyî rĩ ʼbá gólâ rî líndrí ị̂njị̃lị́ rî ʼbá yí bê rî nyãlé õnjí lâ drị̃ị̂.
66016003	Gõʼdá nĩngá sĩ, mãlãyíkã rị̃ lâ ró rî drí kpá ngá íyíkâ rî dãzó lị̃mvû ândrê ʼá. Gõʼdá ʼwãâ lị̃mvû ʼdĩ lị̃fị́ lâ drí rû jãzó âʼdólé õzõ ãvõ ãrí lậnị́ ʼbá lậnị̂ rî kâtí. Ĩtí rî, ngá lédrẽ-lédrẽ ndrĩ lị̃mvû ʼdĩ ʼá rî ʼbá yî drí ôdrãzó ngbá vólé.
66016004	Nĩngá sĩ, mãlãyíkã gólâ nâ lâ ró rî drí kpá ngá íyíkâ rî dãzó ndrĩ áyágá lị̃mvû bê rî ʼbá yî ʼásĩ gõʼdá kpá óró yî ʼásĩ ndrĩ. Gõʼdá ĩtí rî, lị̃mvû ʼdĩ ʼbá yî lị̃fị́ lâ yî drí rû ôjázó ʼdó õzõ ãrí kâtí.
66016005	Gõʼdá nĩngá sĩ, má drí tã ârízó, mãlãyíkã gólâ rĩ ʼbá nĩ rĩʼá lị̃mvû vó ndrẽlé ndrĩ rî âtâ tã nĩ kĩ, "Nî gólâ âʼdó ʼbá trá lédrẽ-lédrẽ ró kó îtõ võ ʼásĩ, nî ĩʼdî rĩʼá âʼdô-âʼdô áníkâ drí ʼbãlé ngĩî õjílã ndrĩ rî ʼbá yî drị̃ị̂ sĩ rî, gõʼdá rĩʼá lédrẽ-lédrẽ ró ngbãângbânõ, gõʼdá gólâ âʼdô ʼbãʼá rĩlí zãâ gbạ́dú rî, ĩzã kõkõ ní drí tã ị̂sũ ʼbãzó trá drị̃ lâ ʼdĩ rĩʼá mbị̂mbị̂ pạ̃tị́ị̃ lâ ró.
66016006	Õjílã rî ʼdĩ ʼbá yî gólĩyî ûfû sị́sị́ lâ sĩ gólĩyî rĩ ʼbá tã âtî-âtî Ôvârí kâ pẽlé rî ʼbá yî trá gõʼdá õjílã Ôvârí kâ rî ʼbá yí bê, ní fẽ ãrí trá õjílã ʼdî ʼbá yî drí mvũlị́. ʼDĩî rĩʼá lâṇõ gólâ îcá ʼbá té mbị̂ rî ĩʼdî."
66016007	Gõʼdá nĩngá sĩ, má drí kpá ãzákôlâ ʼdĩ ʼbá yî gbórókõ lâ ârízó ãnyî tãrãbízã rĩzó ãbélẽngówá zãlé drị̃ lâ rî zẽlé tã âtáʼá kĩ, "Rĩʼá tã pạ̃tị́ị̃ ʼî. Ôvârí Kúmú ãmákâ, Nî mbârâkã rõô lị́pị̂ ró rî ĩʼdî, Ní rî zãâ tã pạ̃tị́ị̃ ró rî âtálé ĩʼdî kậyị̂ vósĩ kárá, Ní fẽ lâṇõ gólâ îcá ʼbá té mbị̂ rî ĩʼdî."
66016008	Gõʼdá nĩngá sĩ, mãlãyíkã gólâ sû lâ ró rî drí kpá ngá íyíkâ rî âdãzó ị̃tú lị̃fị́, ãʼdô ró bê drílâ võ zãzó âmê-âmê ró hạ̃wũ-hạ̃wũ õzõ lạ̃sị́ kâtí, gõʼdá drílâ õjílã lôzãzó.
66016009	Ĩtí rî, õjílã ndrĩ vê ĩyî trá õnjí lâ drị̃ị̂ ngá ãmé drí sĩ. Drị̃ âdĩzó tã õnjí ĩyíkâ rî ʼbá yî âyézó rî võ lâ ʼá rî, gõʼdá gólĩyî lôʼdâ Ôvârí gólâ âʼdó ʼbá nĩ mbârâkã bê ĩzã kõkõ rî ʼdĩ ʼbá yî drị̃lị́ rî rú lâ ĩʼdî. Gõʼdá gólĩyî ʼbãá lậnjị̃ ãmbã gólâkâ rú kpá kô.
66016010	Nĩngá sĩ rî, mãlãyíkã gólâ njị̂ lâ ró rî drí ngá íyíkâ rî dãzó ʼbạ̃drị̃ kũmũ kõrõnyã ândrê õnjí ró rî kâ drị̃ị̂. ʼWãâ võ ʼbạ̃drị̃ kũmũ gólâkâ zẽlé rî drí ậnị́zó ndrĩ gúndrị̃-gúndrị̃. Gõʼdá õjílã gólâkâ rî ʼbá yî trá ndrĩ rĩʼá ĩyî sị́-gílí ôcíʼá ngá lãzé-lãzé lâṇõ rî kâ ʼdĩ drí sĩ.
66016011	Gõʼdá gólĩyî lôʼdâ Ôvârí ʼbũû ʼálâ rî tãlâ ngá lãzé-lãzé gõʼdá lãzé gólĩyî mã drã ʼdũwạ̃ ró rî ʼbá yî tãsĩ. Kpálé rî, gólĩyî âyé drẽ zãâ tã õnjí ĩyíkâ kô.
66016012	Gõʼdá nĩngá sĩ, mãlãyíkã gólâ njị̂-kázíyá lâ ró rî drí kpá ngá íyíkâ rî dãzó áyágá ândrê lị̃mvû bê zị̃lị́ Yũfẽrétẽ rî ʼá. Ĩtí rî, lị̃mvû áyágá rî ʼdĩ kâ drí sẽzó ndrĩ tôkórô gõʼdá ʼĩzó rĩlí kãgãʼdã, tákõ ʼdĩî âyê ʼdĩ ândrâ-tãndĩ ʼî lạ́tị̂ ró kúmú ạ́ngị́ ạ́ngị́ rî ʼbá yî drí âmbãzó ạ̃jú ʼbũ ʼbá íyíkâ rî ʼbá yí bê gõlé õjí lésĩ ró.
66016013	Gõʼdá nĩngá sĩ, má drí lãjóʼbá Sãtánã kâ zãlô nâ ʼdó õzõ ãngbã kâtí rî ʼbá yî ndrẽzó. Ãlô rî âfõ ị̃nị̃ ândrê õnjí ʼdĩ sị́-ʼbálé lâ ʼásĩ, gõʼdá ãlô rî kõrõnyã ũrị̃-gâ-dẽ ró sị́sị́ lãzé lâ drí jãlé trá ʼdĩ sị́-ʼbálé lâ ʼásĩ. Gõʼdá ãlô rî âfõ tã ậngũ ʼbá gólâ ónjógó ʼbá ró kĩ ʼbá nĩ rî, yí ãâtâ ʼdĩ tã âtî-âtî Ôvârí ngá lésĩ rî ĩʼdî rî sị́-ʼbálé lâ ʼásĩ. Tã ậngũ ʼbá ʼdĩ rĩʼá kõrõnyã ũrị̃-gâ-dẽ rị̃ lâ ró gólâ âfõ ʼbá trá ị̃nyạ́kú ʼásĩ rî ĩʼdî. Gólâ ĩʼdî õjílã âdó ʼbá rĩʼá kõrõnyã sị́sị́ âfõ ʼbá lị̃mvû ʼásĩ rî ị̂njị̃lị́ rî.
66016014	Lãjóʼbá Sãtánã kâ gólĩyî nâ ʼdĩ ʼbá yî rĩʼá cú ĩyî mbârâkã bê tã tị̂ drí ậʼdị́zó rî ʼbá yî ʼẽzó. Sãtánã âjô gólĩyî trá kúmú ndrĩ gólĩyî õrĩ gólĩyî ãngó drị̃ị̂ rî ʼbá yí kâ ngálâ gólĩyî êʼbélé tũ võ ãlô ʼá âʼdólé ạ̃jú ʼbũlị́ Ôvârí gólâ mbârâkã ndrĩ lị́pị̂ ró rî bê kậyị̂ Ôvârí rî gógó drí njĩlí trá lâṇõ fẽzó íyî ạ̃jú-ʼbá-ãzí yî drí rî tú.
66016015	Úlị́ Yésũ Krístõ drí rĩʼá âtálâ kĩ, "Má âʼdô âcáʼá âgõlé kpá óʼdí nyĩî ró, õzõ ũgú gólâ ânĩ ʼbá ngá ûgũlị́ rî kâtí. Ĩtí rî, ãnî lị̃fị́ õmbâ ãnî rú ítá sõlé gõʼdá âʼdólé njãâ. Ĩtí rî, Ôvârí âʼdô âʼdóʼá ãyĩkõ ró ãní bê. Gõʼdá ãnyĩ ʼé ãnî kô, õzõ ãgô gólâ ũgú drí ítá lâ ûgũlị́ gõʼdá rĩ ʼbá lậmúlị́ ũndú ró õʼbí lãfálé rî kâtí."
66016016	Gõʼdá nĩngá sĩ, lãjóʼbá Sãtánã kâ gólĩyî nâ ʼdĩ ʼbá yî drí kúmú ʼdĩ ʼbá yî êʼbézó ndrĩ õjílã gólĩyíkâ rî ʼbá yí bê võ ãlô ʼá. Võ ʼdî úzị̂ rú lâ |iÃrõmãgédõnõ|r tị̂ Yúdạ̃ yí kâ rî sĩ.
66016017	Nĩngá sĩ, mãlãyíkã gólâ njị̂-drị̃-lâ-rị̃ lâ ró rî drí ngá íyíkâ rî dãzó lậʼbúlị́ ĩlî ʼá. Gõʼdá ʼwãâ Ôvârí drí tã âtázó vạ́vạ́rạ́vạ́ ró kị́tị̃ íyíkâ kũmũ kâ jó ạ́ngị́ gólâkâ lésĩ rî drị̃ị̂ sĩ kĩ, "Tã âtî vó trá."
66016018	Nĩngá sĩ, võ drí lậgúzó nạ́-nạ́, mõgbárá drí ôsĩzó ngbẽrê-ngbẽrê, gõʼdá ị̃nyạ́kú drí rû îyázó gbị̃-gbị̃. Gõʼdá rû îyâ-îyâ lâ rî ʼdĩ lậvũ trá kôrô ãzâ ʼbá yî drị̃ị̂ sĩ, kó Ôvârí ʼbã ãngó bê rî.
66016019	Gõʼdá jạ̃rị́bạ̃ ândrê Bãbĩlónã ʼdĩ drí lãfá nyĩzó zãlô nâ. Lạ́tị̂ rî ʼdĩ ʼá rî tã õnjî-õnjî õjílã Bãbĩlónã kâ rî ʼbá yí kâ já Ôvârí drị̃ị̂ sĩ kô. Gólâ ʼbã gólĩyî lâṇõ mvũlị́ ĩgã mvá gólâkâ ʼálé gĩî kâ õzõ õdrá gólâ gãlãhã rî kâtí rî ʼásĩ. Gõʼdá jạ̃rị́bạ̃ gólĩyî ndrĩ ãngó drị̃ ʼá rî ʼbá yî drí lôʼdézó dínyí-dínyí ôdrãlé.
66016020	Gõʼdá ãkîrĩ gõʼdá únị́ yî drí ậvị̃zó ãlô-ãlô ngbá lị̃fị́ drị̃ ʼásĩ zãâ gbạ́dú.
66016021	Gõʼdá nĩngá sĩ, sĩî ngbạ́ngậ-ngbạ́ngậ õzõ kúnị́ úngû kâtí rî ʼbá yî drí lôʼdézó ûrú lésĩ õjílã drị̃ị̂. Sĩî úngû rî ʼdĩ ʼbá yî ãlô-ãlô lậnjị̃ lâ kílõ nyâʼdî-rị̃-drị̃-lâ-ngâ-mûdrị́. Ĩtí rî, õjílã lôʼdâ Ôvârí trá tãlâ sĩî lôʼdé ʼbá õnjí lâ ró gólĩyî drị̃ị̂ ʼdĩ tãsĩ.
66017001	Gõʼdá ʼdĩî vósĩ, ãlô mãlãyíkã gólĩyî njị̂-drị̃-lâ-rị̃ ʼdî ʼbá yí kâ sãánĩ bê rî drí ngãzó tã âtálé má drí kĩ, "Ní ânĩ, má âʼdô ĩzã kõkõ gólâ Ôvârí drí ʼẽʼá fẽlâ õjílã Bãbĩlónã kâ rî ʼbá yî drí rî âʼdáʼá ní drí. Bãbĩlónã rĩʼá jạ̃rị́bạ̃ gólâ ʼdị̃lị́ ãnyî áyágá gólĩyî dũû rî ʼbá yî lạ̃gạ́tị́ rî ĩʼdî. Gólâ rĩʼá õzõ õkó gólâ rĩ ʼbá ãgô âdólé õdrá sĩ ậyị́lị́ yí bê ãvẽ íyíkâ drí sĩ rî kâtí, tãlâ õjílã gólâkâ ʼdĩ ʼbá yî âdô kúmú ạ́ngị́ ạ́ngị́ gólĩyî õrĩ ndrĩ kâ ãngó drị̃ị̂ rî ʼbá yî trá, ãʼdô ró bê gólĩyî drí rĩzó ôvârí ãbãrãdãgõ ị̂njị̃lị́ ĩʼdî."
66017003	Gõʼdá nĩngá sĩ rî, mbârâkã Líndrí Tãndí Ôvârí kâ kâ drí fĩzó má ʼá gõʼdá mãlãyíkã ʼdî drí ámâ trõzó nĩʼá ʼbãlâ võ õjílã ãzãkã ãkó rî ʼá. Gõʼdá võ rî ʼdĩ ʼá tólâ rî, má drí õkó ãzâ ndrẽzó, gólâ rĩʼá rĩlí kõrõnyã ândrê kãâkâ drị̃ị̂. Íîgĩ lãʼdá trá Ôvârí rú kõrõnyã rî ʼdĩ rúʼbạ́ lâ ʼásĩ ndrĩ. Gõʼdá kõrõnyã rî ʼdĩ rĩʼá cú drị̃ bê njị̂-drị̃-lâ-rị̃ kpá íʼyá bê zãlô mûdrị́.
66017004	Õkó rî ʼdĩ sõ ítá kãâkâ lâgî lâ drí âʼdólé rõô rî ĩʼdî. Gõʼdá gólâ lôʼĩ yî kpá ngá lậgú ʼbá lậgû rî ʼbá yî sĩ. ʼDĩî rĩʼá tómó õmvô kâ ị̃njị̂ drị́ kâ gõʼdá tãlálã bị́ kâ bê, éêdê dáãbõ ʼásĩ gõʼdá kpá kúnị́ lậgû-lậgû ró rî ʼbá yî ʼásĩ. Gõʼdá gólâ kpá cú rĩʼá ĩgã mvá êdélé dáãbõ ʼásĩ rî bê yí drị́gạ́. Gõʼdá ĩgã mvá rî ʼdĩ rĩʼá dũû píʼdî-píʼdî tã Sãtánã kâ rî ʼbá yí bê gõʼdá kpá tã õnjî-õnjî gólâ drí rĩʼá ʼẽlâ rî ʼbá yí bê.
66017005	Gólâ rî ándrá-gạ́-sị́lị́ ʼá rî ãzákôlâ ʼdĩ îgĩ rú lâ trá úlị́ mãnĩgõ sĩ kĩ nĩ rî, |scBÃBĨLÓNÃ,|d |scJẠ̃RỊ́BẠ̃ Ạ́NGỊ́ ÂNDRÊ ÃGÔ ÂDÓ ʼBÁ KÂ NDRĨ|d |scGÕʼDÁ KPÁ TÃ KẬKẬRẬ NDRĨ ÁNYÂ RÓ RĨ ʼBÁ|d |scRÛ ʼẼLÉ KÓ KÔ RÎ ʼBÁ YÍ KÂ.|d
66017006	Má ndrê õkó rî ʼdĩ kpá trá õdrá ró, tãlâ gólâ mvû õjílã ífífí Ôvârí kâ ró gólâ drí ûfúlị́ trá tãlâ tã lẽlẽ gólĩyíkâ Yésũ ʼá rî tãsĩ rî yî ãrí lâ yî trá. Gõʼdá má ndrê õkó rî ʼdĩ bê tólâ rî, rĩʼá tã lârô ró má drí, tãlâ Ôvârí fẽé drẽ lâṇõ gólâ drí kô.
66017007	Nĩngá sĩ rî, mãlãyíkã ʼdî drí ngãzó ámâ îjílí kĩ nĩ rî, Ánî tị̂ ậʼdị̂ tã ʼdî drí sĩ ãʼdô tãsĩ yã? Ní ị̂sũ tã kô! Má âʼdô tã kíríwá õkó rî ʼdĩ tãsĩ rî ngĩʼá ní drí gõʼdá kpá kõrõnyã gólâ drị̃ bê njị̂-drị̃-lâ-rị̃ gõʼdá íʼyá yí bê mûdrị́ gólâ drí rĩzó rĩʼá rĩlí drị̃ lâ ʼá ʼdĩ bê.
66017008	Sị́sị́ rî, kõrõnyã rî ʼdĩ kó rĩʼá lédrẽ-lédrẽ ró. Gõʼdá ngbãângbânõ rî, gólâ âʼdó kô lédrẽ-lédrẽ ró. Gõʼdá kpálé ĩtí rî, gólâ âʼdô âfõʼá vólé ʼbú ândrê gólâ ngị̂lị́-ngị̂lị̃ ạ̃dũkũ ãkó ʼdĩ ʼásĩ lédrẽ-lédrẽ ró. Õjílã ndrĩ ãngó drị̃ ʼá, tị̂ lâ yî âʼdô ậʼdị́ʼá, õzõ gólĩyî õtírĩ kõrõnyã rî ʼdĩ ndrẽê lédrẽ-lédrẽ ró kpá óʼdí rî. Õjílã rî ʼdĩ ʼbá yî, íîgĩí gólĩyî rú kô búkũ õjílã gólĩyî âʼdó ʼbá lédrẽ-lédrẽ ró ạ̃dũkũ ãkó rî ʼbá yí kâ ʼá. Búkũ rî ʼdĩ rĩʼá búkũ gólâ õjílã Ôvârí kâ rú lâ yî îgĩzó ʼá lâ drẽ ãkpãkãʼdã sị́sị́ Ôvârí ʼbãá ãngó kô rî ĩʼdî. Gõʼdá kõrõnyã ʼdî, Ôvârí âʼdô fũʼá lâ kpá vólé.
66017009	ʼDõvó tã nô õfî drẽ ãnî drị̃ị̂. Drị̃ gólĩyî njị̂-drị̃-lâ-rị̃ ʼdî ʼbá yî âʼdâ únị́ njị̂-drị̃-lâ-rị̃ õkó ʼdĩ drí rĩzó rĩlí drị̃ lâ rî ʼbá yî ĩʼdî.
66017010	Drị̃ gólĩyî njị̂-drị̃-lâ-rị̃ ʼdî ʼbá yî âʼdâ kpá kúmú ạ́ngị́ gólĩyî njị̂-drị̃-lâ-rị̃ rî ʼbá yî ĩʼdî. Gõʼdá kũmũ kúmú njị̂ gólĩyî njị̂-drị̃-lâ-rị̃ ʼdî ʼbá yî ʼásĩ rî ʼbá yí kâ ndẽ rû trá, gõʼdá ãlô rî íyíkâ drẽ zãâ kúmú ró, gõʼdá ãlô rî âcá íyíkâ drẽ kô. Õzõ gólâ ãlô ʼdĩ ãâcâ trá rî, gólâ âʼdô rĩʼá kúmú ró cé fínyáwá ĩtí.
66017011	Kõrõnyã gólâ âʼdó ʼbá trá sị́sị́ lédrẽ-lédrẽ ró gõʼdá nõô rî âʼdó ʼbá lédrẽ-lédrẽ ãkó ʼdĩ ĩʼdî kúmú njị̂-drị̃-lâ-nâ lâ ró rî ĩʼdî, gbõ lé rî, gólâ rĩʼá ãlô gólĩyî njị̂-drị̃-lâ-rị̃ sị́sị́ rî ʼbá yî lãfálé sĩ âgõ ʼbá kpá óʼdí rî ĩʼdî, gõʼdá Ôvârí âʼdô kpá gólâ rî fũʼá ʼwãâ.
66017012	Íʼyá gólĩyî mûdrị́ ní drí kpá ndrẽlé trá ʼdĩ ʼbá yî âʼdâ tã kúmú gólĩyî mûdrị́ gólĩyî kũmũ îtõ ʼbá drẽ kô. Gõʼdá rî, Ôvârí âʼdô drị́-ãcê fẽʼá gólĩyî drí kũmũ ʼẽzó ãlô-ãlô kõrõnyã ʼdî bê cé kậyị̂ fínyáwá sĩ rî ĩʼdî.
66017013	Lạ́tị̂ tã ị̂sũ-ị̂sũ kúmú gólĩyî mûdrị́ ʼdĩ ʼbá yí kâ rî kâ ndrĩ rĩʼá ãlô, gõʼdá gólĩyî âʼdô mbârâkã gõʼdá drị́-ãcê bê fẽʼá kõrõnyã ʼdî drí.
66017014	Gõʼdá gólĩyî âʼdô ạ̃jú ʼbũʼá Kạ́bị̃lị́kị̃ drị̃ tĩtĩ Ôvârí kâ bê. Gõʼdá lé rî, gólĩyî îcá kô tã trõlé Kạ́bị̃lị́kị̃ ʼdî drị́gạ́ sĩ. Gólâ âʼdô tã trõʼá nĩ gólĩyî drị́gạ́ sĩ, tãlâ gólâ rĩʼá Kúmú ʼî kúmú ãzí drị̃lị́ ndrĩ, kũmũ gólâkâ rî rĩʼá gạ̃rạ̃. Gõʼdá õjílã gólâkâ drílâ njĩlí rî ʼbá yî gõʼdá kpá tã lẽ ʼbá ĩyî gólâ ʼá pị̃pị̂sị́lị́ ãlô sĩ ʼdî âʼdô ĩyî kpá tã trõʼá Kạ́bị̃lị́kị̃ Ôvârí kâ ʼdĩ bê.
66017015	Áyágá dũû ní drí ndrẽlé trá ʼdĩ ʼbá yî rĩʼá võ gólâ ãgô âdó ʼbá ândrê ʼdĩ drí rĩzó rĩlí rî ĩʼdî. Gõʼdá áyágá rî ʼdĩ ʼbá yî rî rĩʼá õʼbí gólĩyî õrĩ ndrĩ ʼásĩ, gõʼdá võ tị̂ ãlô-ãlô ãngó drị̃ị̂ sĩ ãgô âdó ʼbá ʼdĩ drí rĩzó kúmú ró drị̃ lâ rî ʼbá yî âʼdálé ĩʼdî.
66017016	Gõʼdá kõrõnyã kãâkâ íʼyá lâ mûdrị́ ʼdĩ ʼbá yí bê âʼdô ĩyî gãʼá dó õkó ʼdĩ lôvó lâ ʼbãlé, gõʼdá gólĩyî âʼdô ʼdẽʼá õkó ʼdĩ drị̃ị̂ gõʼdá âyézó lâ ũndú ró. Gólĩyî âʼdô gólâ rî ãʼwá nyãʼá ngbá vólé gõʼdá gólâ rî zãzó lạ̃sị́ sĩ dạ́mú-dạ́mú.
66017017	Gõʼdá ĩtí rî, Ôvârí ʼbã kúmú ạ́ngị́ mûdrị́ ʼdĩ ʼbá yî nĩ drị̃ ʼbẽlé tã ị̂sũ ãlô sĩ õkó ʼdĩ fũzó vólé, õzõ yí drí lẽlé rî kâtí. Rĩʼá Ôvârí ĩʼdî gólâ kúmú ʼdĩ ʼbá yî ʼbã ʼbá mbârâkã gõʼdá drị́-ãcê bê fẽlé kõrõnyã kãâkâ ʼdĩ drí, ãʼdô ró bê kúmú ʼdĩ ʼbá yî drí îcázó tã Ôvârí drí ʼbãlé trá sị́sị́ rî ʼẽlé.
66017018	Nĩ ndrê drẽ, õkó gólâ ní drí ndrẽlé ʼdĩ âʼdâ jạ̃rị́bạ̃ ândrê gólâ âʼdó ʼbá kúmú ndrĩ ãngó drị̃ ʼá rî ʼbá yî drị̃lị́ kúmú ró rî ĩʼdî.
66018001	Gõʼdá ʼdĩî vósĩ rî, má drí mãlãyíkã ãzâ ndrẽzó ânĩʼá ʼbũû lésĩ, ãngó drị̃ ʼá nõngá gólâ cú rĩʼá mbârâkã bê gạ̃rạ̃. Võ îʼĩ ânĩ trá gólâ ngá lésĩ võ îwálé võ tị̂ ãngó drị̃ ʼá rî ʼbá yî ʼásĩ cé tị̂tị̂.
66018002	Ĩtí rî, gólâ drí ngãzó trẽlé ûrû mbârâkã sĩ rõô kĩ nĩ rî, Jạ̃rị́bạ̃ ạ́ngị́ Bãbĩlónã ʼdĩ áâʼdô ûfúʼá lâ trá, gõʼdá âyézó lâ ándró ró. Gõʼdá âʼdô rû jãʼá cé võ gólâ líndrí õnjí gõʼdá lãjóʼbá ndrĩ Sãtánã kâ rî ʼbá yî drí rĩzó rĩlí ʼá lâ rî ró. Lõgónõ, bívõ, lạ̃bạ̃gũ gõʼdá kõrõnyã gólĩyî õjílã mvá drí lôvó lâ yî ʼbãlé kôʼdáwá rî ʼbá yî trá rĩʼá ĩyî rû êʼbéʼá tólâ.
66018003	Áâʼdô gólâ rî ûfúʼá trá, tãlâ gólâ âdô õjílã õrĩ tị̂ kâ ndrĩ ãngó drị̃ kâ ró rî ʼbá yî, ngâ ĩyî trá ʼdó rĩʼá tã âzâ-âzâ kpõnyã õkó kpã kâ rî ʼẽlé gólâ bê. Gólĩyî rî ĩyî trá õdrá gólâkâ mvũlị́ gõʼdá kúmú ạ́ngị́ ạ́ngị́ ãngó drị̃ ʼá rî ʼbá yî ndrĩ ʼdó rî ĩyî nĩlí gólâ drí ʼbã ʼálâ rĩʼá ậyị́lị́ gólâ bê. Ngá lậzị́ ʼbá ãngó drị̃ kâ rî ʼbá yî âʼdô ĩyî trá ngá-tị̂ bê dũû, tãlâ õjílã jạ̃rị́bạ̃ ʼdî kâ rî ʼbá yî lẽ ĩyî tã ngá kâ rõô ĩyî ífífí drí õzõ õkó gólâ ãvẽ ʼbá ró rî kâtí.
66018004	Gõʼdá nĩngá sĩ, má drí ãzákôlâ ʼdĩ gbórókõ lâ ârízó ʼbũû lésĩ kĩ nĩ rî, Ôvârí kĩ, Ãnî õjílã ámákâ ró rî ʼbá yî, nĩ ngâ ûrû, nĩ âyê ró jạ̃rị́bạ̃ ʼdî, tãlâ nĩ ãʼdô ró bê cú ĩtí ngá ãzãkã ãkó ʼẽlé tã ʼẽʼẽ ányâ sũ ʼbá kô gólâkâ rĩʼá ʼẽlâ ʼdĩ bê. Õzõ nĩ ãâyê gólâ kôʼdáwá rî, nĩ âʼdô lâṇõ ṇãʼá ãnî drị̃ị̂ kpãkã ãlô gólâ bê.
66018005	ʼDõvó nĩ ndrê drẽ, tã õnjí gólâkâ rî ʼbá yî ndrĩ já Ôvârí drị̃ị̂ sĩ kô, tãlâ tã õnjí rî ʼdĩ ʼbá yî trá rĩʼá ĩyî âdrõ-âdrõ lâ yî ró, õzõ ngá âdrõ-âdrõ ạ́ngị́ kâtí îtõlé kó ị̃nyạ́kú drị̃ị̂ sĩ cãlé bũúũ ûrú ʼálâ.
66018006	ʼDõvó ĩtí rî, tã õnjí gólâkâ ʼẽlé trá rî ʼbá yî ãâgõ ãkpã gólâ drị̃ị̂. ʼDõvó gólâ ũûsû ró lâṇõ gólâ âʼdó ʼbá ândâlâ rị̃ gạ̃rạ̃ lâṇõ gólâ drí ʼẽlé trá ãzí-ãzí drí rî ʼbá yî drị̃ị̂ sĩ. Gólâ lôrô õdrá õnjí gãlãhã ãzí-ãzí drí mvũlị́, ʼdõvó ĩtí rî, gólâ ũmvû õdrá âʼdó ʼbá õnjí lâ ró ândâlâ rị̃ rî.
66018007	Gólâ fẽ ngá-tị̂ tãndí tãndí dũû ãmbá trá ndrĩ ʼdó íyî nyãányâ drí. Gõʼdá ngbãângbânõ rî, ʼdõvó gólâ ũnị̃ drẽ ĩzã kõkõ ngá ãkõ kâ bê ʼdĩ võ lâ ʼá. Tãlâ gólâ rĩʼá ạ́rú-ạ́rúwạ́ ʼbá ʼî rõô, gõʼdá tã ị̂sũ-ị̂sũ bê íyî nyãányâ drí kĩ, "Mâ rĩʼá õzõ kúmú ạ́ngị́ kâtí, má âʼdó kô õzõ ạ̃yị́zị́ kâtí ĩzã ró, lâṇõ ûsú mâ kô gõʼdá ámâ ʼbãlé ĩzã ró."
66018008	Gõʼdá tãlâ tã ị̂sũ gólâkâ trá ĩtí ró rî drí sĩ rî, lâṇõ ândrê âʼdô ʼdẽʼá gólâ drị̃ị̂. Ngá lãzé âʼdô gólâ rî ʼẽʼá kậyị̂ ãlô sĩ, gólâ âʼdô ʼbãʼá tã ị̂sũ ró. Lõfó âʼdô gólâ rî ʼẽʼá gõʼdá lạ̃sị́ âʼdô kpá gólâ rî zãʼá. Ôvârí Kúmú ãmákâ rî rĩʼá cú mbârâkã bê. Ĩtí rî, rĩʼá gólâ ĩʼdî âʼdó ʼbá tã gólâkâ kĩlí rî.
66018009	Gõʼdá kúmú ạ́ngị́ ạ́ngị́ gólĩyî ndrĩ õrĩ ʼásĩ sị́sị́ ậyị́ ʼbá trá gólâ bê rî ʼbá yî, gõʼdá kpá ãyĩkõ ʼẽ ʼbá trá gólâ bê rî ʼbá yî, õzõ õndrê ĩyî õcĩkã trá ngãʼá lạ̃sị́ gólâ rĩ ʼbá jạ̃rị́bạ̃ ʼdî zãlé rî kâ rî, gólĩyî âʼdô ĩzã ngõʼá.
66018010	Ĩtí rî, ũrị̃ âʼdô gólĩyî ʼẽʼá, tãlâ gólĩyî ndrê lâṇõ trá rĩʼá ʼdẽʼá õjílã ʼdî ʼbá yî drị̃ị̂, ʼdĩî gólĩyî âʼdô âdréʼá gĩâ jẽjẽ ró gõʼdá rĩʼá tã âtálé kĩ, "Wúûwú, Bãbĩlónã! Ĩzã kõkõ, ĩzã kõkõ! Jạ̃rị́bạ̃ mbârâkã ãkĩ, lâṇõ ãníkâ rî âʼdê trá gbõ ʼwãâ ró, úûfû nî trá cé ị̃tú-pá ãlô sĩ."
66018011	Ngá lậzị́ ʼbá ãngó drị̃ị̂ rî ʼbá yî âʼdô ĩyî kpá ĩzã ngõʼá tãlâ jạ̃rị́bạ̃ ʼdî tãsĩ, tãlâ õjílã âʼdô ʼbãʼá yûʼdạ́wạ́ ngá gólĩyíkâ gĩlí.
66018012	ʼDĩî rĩʼá ngá âʼdó ʼbá õzõ nõô yí kâtí rî ʼbá yî, dáãbõ, kúnị́ lậgú ʼbá rî ʼbá yî, ítá lâgî lâ yî drí ʼbãlé rõô lâ rõô ró rî ʼbá yî, fê tãndí rĩzó ngá ũrûkậ ʼbá yî êdélé rî ʼbá yî, ĩnjígó sị́ yî, ngá sũsũ êdélé ậdị̂ ʼásĩ, gõʼdá kúnị́ mvẽêmvê ró rî ʼbá yí bê rî, gírĩfã yî, dõ gólĩyî ạ̃jị́ bê rî ʼbá yî gãfálã gõʼdá ãlókõ gólĩyî âʼdó ʼbá õzõ múrạ̃ kâtí rî ʼbá yî, gõʼdá dõ gólĩyî rĩ ʼbá kõlé cú ạ̃jị́ bê tũrũ-tũrũ rî ʼbá yî, õdrá, dõ tãndí rî ʼbá yî, ị́tị́, kạ́bị̃lị́kị̃ yî õsánĩ ãrãbíyã gólâ õsánĩ drí rĩʼá sẽlâ rî, gõʼdá õjílã gólĩyî rạ̃gị́ị̃ ró rî ʼbá yí bê rĩʼá gĩlâ ĩyî õzõ kõrõnyã ʼbã kâ yí kâtí rî ʼbá yî ĩʼdî.
66018014	Gõʼdá ngá lậzị́ ʼbá ʼdĩ ʼbá yî âʼdô ĩyî tã âtáʼá kĩ, "Wúûwú, Bãbĩlónã, ngá-tị̂ ndrĩ ãmâ drí lị̃fị́ ʼbãzó vó lâ yî rú ʼá rî ʼbá yî ậvị̃ ĩyî trá ndrĩ. Ngá-tị̂ ãmákâ dũû rî ʼbá yî dị̂ trá lị̃mvû bê ngbá, gõʼdá mã îcá kô ûsúlâ óʼdí."
66018015	Gõʼdá ngá lậzị́ ʼbá ʼdĩ ʼbá yî, ũrị̃ âʼdô gãʼá gólĩyî rú tãlâ lâṇõ jạ̃rị́bạ̃ ʼdî kâ sĩ, gólĩyî âʼdô âdréʼá gĩâ jẽjẽ ró,
66018016	gõʼdá âʼdô ĩyî tã âtáʼá kĩ, "Wúûwú, Bãbĩlónã! Ĩzã kõkõ, ĩzã kõkõ! Ãyẽ ĩzã jạ̃rị́bạ̃ ândrê ʼdĩ kâ gâ trá ãmâ lị̃fị́. Sị́sị́ nã rî, gólâ rĩʼá õzõ õkó gólâ ítá lậgû-lậgû sõ ʼbá ĩʼdî rî kâtí, gólâ lôʼĩ íyî nyãányâ trá ngá dáãbõ gõʼdá kúnị́ mvá lậgû-lậgû ró rî ʼbá yî sĩ.
66018017	Ngbãângbânõ rî, nyĩî ró, ngá-tị̂ dũû gólâkâ ʼdĩ ʼbá yî drã trá ndrĩ." Kõlóngbõ ândrê ândrê lị́pị̂ yî gõʼdá gólĩyî ndrĩ rĩ ʼbá lôsĩ ʼẽlé lị̃mvû ʼá rî ʼbá yí bê, âʼdô ĩyî kpá âdréʼá gĩâ jẽjẽ ró.
66018018	Gõʼdá gólĩyî ndrê bê õcĩkã âfõʼá lạ̃sị́ gólâ rĩ ʼbá jạ̃rị́bạ̃ ʼdî zãlé rî kâ rî, gólĩyî drí ôtrézó ûrû kĩ, "Ãlôwálâ kó îtõ võ ʼásĩ rî, jạ̃rị́bạ̃ ãzâ kó yûʼdạ́wạ́ gạ̃rạ̃ gólâ nõô rî drị̃ị̂ sĩ."
66018019	Ĩtí rî, gólĩyî drí ngãzó ófó ômvólé lôdãlé ĩyî drị̃ị̂ sĩ lúlũ bê kĩ, "Wúûwú! Bãbĩlónã! Ĩzã kõkõ, ĩzã kõkõ! Jạ̃rị́bạ̃ ândrê ʼdĩ ĩzã lâ gâ trá ãmâ lị̃fị́. Ạ̃kû ró rî, ãmâ õjílã ndrĩ kõlóngbõ kâ rî ʼbá yî âʼdô ĩyî trá ngá-tị̂ bê dũû tãlâ jạ̃rị́bạ̃ ʼdî tãsĩ, gõʼdá nyĩî ró, gõʼdá âcâ trá ạ̃ʼdị́-drị̃ ãgângbêlẽ ró.
66018020	Õjílã ndrĩ ʼbũû kâ rî ʼbá yî, ʼdõvó nĩ âʼdô ãyĩkõ ró, tãlâ úûfû Bãbĩlónã trá. Ãnî tã ậngũ ʼbá Ôvârí kâ rî ʼbá yî, gõʼdá lãjóʼbá Ôvârí kâ rî ʼbá yí bê gõʼdá kpá gólĩyî õjílã Ôvârí rî nyãányâ kâ rî ʼbá yí bê, nĩ âʼdô ãyĩkõ ró, tãlâ Ôvârí fẽ lâṇõ trá drílâ, tãlâ gólâ ûfû ãnî trá."
66018021	Gõʼdá nĩngá sĩ, mãlãyíkã ãzákôlâ mbârâkã ãkĩ bê rî drí ânĩzó kúnị́ cú õzõ gólâ ngá ʼị̃zó rî kâtí rî trõzó vũlị́ lị̃mvû ândrê ʼá, gõʼdá tã âtázó kĩ, "Mĩ ndrê, jạ̃rị́bạ̃ ândrê Bãbĩlónã kâ ʼdĩ áâʼdô vũʼá lâ vũdrị́ ĩtí, gõʼdá âʼdô ậvị̃ʼá vólé.
66018022	Gõʼdá tólâ rî, ócá gõʼdá ngá kũʼdị́ kâtí rî ʼbá yî kô. Ngãtá ngá gólĩyî rĩʼá võlâ võvõ rî ʼbá yî óvó kpá kô, lôngó ngõngõ kpá yû. Gõʼdá jạ̃rị́bạ̃ rî ʼdĩ ʼá tólâ rî, õjílã ãzãkã yûʼdạ́wạ́ âʼdólé ngá tãndí ró rî ʼbá yî êdélé gĩlí gõʼdá kpá ʼạ̃ʼị́-ãrá ʼị̃lị́.
66018023	Õjílã yûʼdạ́wạ́ lámbã îʼĩlí tólâ. Gõʼdá ãyĩkõ ậfû lãgĩ kâ rî îcá kô âʼdólé tólâ kpá óʼdí. Ngá lậzị́ ʼbá gólĩyî Bãbĩlónã kâ rî ʼbá yî âʼdô ĩyî kpá trá õjílã ạ́ngị́ ạ́ngị́ ró võ ndrĩ ãngó drị̃ ʼá rî ʼbá yî ʼásĩ. Áâdô õrĩ ãngó drị̃ ʼá rî ʼbá yî trá ndrĩ õjõ gólâkâ rî sĩ.
66018024	Gõʼdá Ôvârí fẽ lâṇõ trá Bãbĩlónã drí, tãlâ gólâ ûfû tã ậngũ ʼbá gólĩyî Ôvârí kâ rî ʼbá yî trá, gõʼdá kpá õjílã Ôvârí rî nyãányâ kâ rî ʼbá yí bê ãngó drị̃ sĩ ndrĩ."
66019001	ʼDĩî vósĩ rî, má drí õjílã ârízó dũû ʼbũû ʼálâ lôngó ngõʼá ĩyî kĩ nĩ rî, "Ôvârí, mã lûyị̂ nî. Nî rĩʼá ãmâ pã ʼbá trá rî ĩʼdî. Nî kpá cé ĩʼdî mbârâkã lị́pị̂ ʼî, gõʼdá nî kpá cé ĩʼdî õjílã drí ị̂njị̃lị́ rî, tãlâ kậyị̂ vósĩ cé ní rî íyíkâ zãâ rĩʼá tã pạ̃tị́ị̃ ró rî âtálé ĩʼdî. Ní fẽ lâṇõ gólâ îcá ʼbá té gá rî trá âʼdô-âʼdô áníkâ rî vó ró. Ní fẽ lâṇõ trá õjílã jạ̃rị́bạ̃ ạ́ngị́ ʼdĩ kâ rî ʼdĩ drí, Bãbĩlónã gólâ õjílã ãngó drị̃ ʼá rî ʼbá yî îzã ʼbá ãnyĩ tãsĩ rî, âʼdô ró bê gólĩyî drí rĩzó ôvârí ãbãrãdãgõ ị̂njị̃lị́ rî. Ĩtí rî, Ôvârí, ní fẽ lâṇõ îcá ʼbá îcâ gólâ bê rî trá drílâ, tãlâ gólâ ûfû ngá ʼẽ ʼbá áníkâ rî trá."
66019003	Gõʼdá nĩngá sĩ, õjílã ʼdî ʼbá yî drí kpá lôngó âʼbézó óʼdí kĩ, "ʼDõvó mã lûyị̂ nî Ôvârí Kúmú ãmákâ, tãlâ ní îzã jạ̃rị́bạ̃ ạ́ngị́ Bãbĩlónã ʼdĩ trá lâṇõ gólâ tã lâ drí îcálé vị̃lị́ õjílã drị̃ị̂ sĩ kô rî sĩ."
66019004	Gõʼdá ʼdĩî vósĩ rî, sị́sị́-lésĩ ró nyâʼdî-trá-drị̃-lâ-ngâ-sû rî ʼbá yî, gõʼdá ngá lédrẽ-lédrẽ gólĩyî sû rî ʼbá yí bê drí ĩyî ʼãʼî tị̃zó vũdrị́ Ôvârí ândrá rĩʼá kị́tị̃ íyíkâ kũmũ kâ rî drị̃ị̂. Gõʼdá gólĩyî drí tã âtázó kpãkã ãlô kĩ, "Ãwô-ʼdĩ, ʼdõvó mã lûyị̂ nî Ôvârí."
66019005	Nĩngá sĩ, õjílã ãzâ kị́tị̃ kũmũ kâ Ôvârí kâ ngá lésĩ rî drí ngãzó tã âtálé kĩ, "Ãnî ndrĩ gólĩyî ngá ʼẽ ʼbá ró Ôvârí kâ ró rî ʼbá yî, gólĩyî gólâ rî ị̂njị̃ ʼbá ró rî ʼbá yî, ʼdõvó nĩ lûyị̂ Ôvârí, ãnî ndrĩ ãkí ãkó, nĩ lûyị̂ Ôvârí ãmákâ."
66019006	Gõʼdá nĩngá sĩ, má drí õjílã õʼbí ạ̃yị́ ârízó rũũ rũũ rũũ ókĩzõ lị̃mvû rĩ ʼbá lâsólé õlé drị̃ị̂ sĩ rî kâtí, gõʼdá kpá mõgbárá drí rĩrĩ lôndrólé ûfũ-ûfũ bê rî kâtí. Gólĩyî âtâ tã trá kĩ, "Mã lûyị̂ Ôvârí. Gólâ rĩʼá Kúmú ʼî ãngó drị̃lị́ ndrĩ. Gólâ rĩʼá Ôvârí ãmákâ. Gólâ ĩʼdî rĩʼá gólâ mbârâkã ndrĩ lị́pị̂ ró.
66019007	ʼDõvó ĩtí rî, mã âʼdô kpãkã ãlô ãyĩkõ ró, gõʼdá mã ị̂njị̃ ró gólâ kpá, tãlâ kậyị̂ ãndrõ nô rĩʼá kậyị̂ gólâ Kạ́bị̃lị́kị̃ Ôvârí kâ drí ʼẽzó õkó óʼdí íyíkâ âtrõlé rî ĩʼdî. Õkó óʼdí rî ʼdĩ êdê íyî nyãányâ trá njãâ gólâ rî trõzó ágó ró.
66019008	Ĩtí rî, Ôvârí fẽ ítá gólâ óʼdí ró mvẽêmvê lậgû-lậgû ró kpírí-kpírí rî trá õkó rî ʼdĩ drí sõlé." (Ítá óʼdí rî ʼdĩ âʼdâ tã ʼẽʼẽ tãndí gólĩyî õjílã Ôvârí kâ drí ʼẽʼá ʼẽlâ rî ĩʼdî.)
66019009	Gõʼdá nĩngá sĩ, gólâ drí tã âtázó má drí tã ãzâ îgĩlí. Tã rî ʼdĩ ĩʼdî rĩʼá nõtí. "Âʼdô ʼbãʼá tãndí ró âʼdózó õjílã gólĩyî Ôvârí drí tã îcárãzó trá gólĩyî drí ânĩzó ậfû lãgĩ Kạ́bị̃lị́kị̃ kâ ʼdĩ ʼá rî ʼbá yî lãfálé." Gõʼdá gólâ âtâ kpá má drí kĩ nĩ rî, úlị́ rî ʼdĩ ʼbá yî âʼdô trá úlị́ pạ̃tị́ị̃ ʼî Ôvârí ngá lésĩ.
66019010	Nĩngá sĩ, má drí ʼãʼî tị̃zó mãlãyíkã rî ʼdĩ ândrá, ãʼdô ró bê tíkó gólâ rî ị̂njị̃zó rî, gõʼdá gólâ kĩ má drí rî, "Ní ʼê tã ĩtí lâ ʼdĩ ró ʼdĩ kô. Mâ rĩʼá cé ngá ʼẽ ʼbá Ôvârí kâ ĩʼdî, kpá õzõ ãnî drí âʼdórẽ ãnî ậdrúpị̃ krístõ ʼbá ró gólĩyî ndrĩ tã lẽ ʼbá trá tã gólâ Yésũ drí âʼdálé trá gólĩyî drí rî ʼá rî ʼbá yí bê rî tí. Rĩʼá Ôvârí ĩʼdî gólâ ní drí îcálé ị̂njị̃lâ. Ãmâ ndrĩ ʼdó rĩʼá lãjóʼbá Ôvârí kâ ĩʼdî kpãkã ãlô tã ậngũ ʼbá yí bê, tãlâ gólĩyî lẽ tã trá tã Ôvârí kâ ʼá bũúũ õdrã gólĩyíkâ tú, õzõ Yésũ drí ʼẽlé rî tí."
66019011	Gõʼdá ʼdĩî vósĩ rî, má drí ngá ndrẽzó bũúũ ʼbũû ʼálâ, gõʼdá má drí Yésũ rî ndrẽzó rãʼá õsánĩ mvẽêmvê drị̃ị̂. Gólâ rî rú rĩʼá "'Õjílã ífífí"' gõʼdá kpá "'Pạ̃tị́ị̃"'. Gólâ rî tã ndrĩ kĩlí mbị̂ gõʼdá kpá lâṇõ mbị̂ rî fẽlé ĩʼdî.
66019012	Gólâ rî lị̃fị́ rĩʼá õzõ lạ̃sị́ kâtí. Gõʼdá gólâ kpá rĩʼá ạ́pạ̃ kúmú ạ́ngị́ ạ́ngị́ kâ yí bê dũû yí drị̃ị̂. Gólâ cú rĩʼá rú ãzâ bê gólâ îgĩlí trá gólâ rú rî. Tã ífí rú ʼdĩ kâ fí õjílã ãzãkã drị̃ị̂ kô gbõ cé gólâ rî nyãányâ ĩʼdî élê.
66019013	Gõʼdá gólâ sõ ítá gólâ âʼdó ʼbá ʼdó ãrí ró rî ĩʼdî. Úzị̂ kpá gólâ rî rú, "'Úlị́ Ôvârí kâ".
66019014	Ạ̃jú ʼbũ ʼbá gólĩyî ndrĩ ʼbũû ʼálâ rî ʼbá yî ʼdê ĩyî trá ʼdó gólâ vósĩ. Gõʼdá ạ̃jú ʼbũ ʼbá yî sõ ĩyî ítá lậgú ʼbá lậgû ngbángbá rî ʼbá yî ĩʼdî. Gólĩyî ndrĩ kpá ʼdó õsánĩ mvẽêmvê drị̃ị̂ sĩ.
66019015	Lị́gú mbẽlẽsõ cĩ ãkĩ drí âfõzó gólâ rî sị́-ʼbálé ʼásĩ tíbê gólâ drí ʼẽzó tã trõlé ĩʼdî sĩ lâ õjílã õrĩ gólĩyî ndrĩ ãngó drị̃ kâ rĩ ʼbá ĩyî Ôvârí rî ârílí kô rî ʼbá yî drị́gạ́ sĩ. Gólâ âʼdô rĩʼá gólĩyî drị̃ị̂ pị̃drị́gú lậnjị̃-lậnjị̃ kũmũ kâ ậdị̂ ʼásĩ rî sĩ. Gólâ âʼdô kpá ạ̃wạ̃lạ̃kạ̃ Ôvârí kâ rî âʼdáʼá gólĩyî drí tã õnjí õjílã kâ tãsĩ. Ôvârí gólâ mbârâkã ndrĩ lị́pị̂ ró rî âʼdô õjílã ʼbãʼá lâṇõ ûsúlị́ õzõ fê lõʼwâ ị̂pị̃lị́ mõrá ʼá zãlé õdrá ró rî kâtí.
66019016	Ítá gólâkâ rú gólâ rî pạ́rạ́ʼbú drị̃ ʼá rî, Ôvârí îgĩ tã trá nõtí, |scKÚMÚ, KÚMÚ NDRĨ DRỊ̃LỊ́ GÓLÂ KŨMŨ LÂ DRÍ ÂʼDÓLÉ|d |scNGÁ CÉ TỊ̂TỊ̂ DRỊ̃Ị̂ SĨ ÃKÍ ÃKÓ RÎ|d.
66019017	Gõʼdá nĩngá sĩ, má drí kpá mãlãyíkã ãzâ ndrẽzó rĩʼá âdréʼá mbị̂ ị̃tú bê. Gólâ drí trẽzó lõgónõ yî ậzị́lị́ ndrĩ ãríwá gólĩyî kpá rĩ ʼbá lôngálé ʼbũû ágálé lõgónõ kâtí rî ʼbá yí bê. Nĩngá sĩ rî, gólâ drí tã âtázó ãríwá ʼdĩ ʼbá yî drí kĩ, "ʼDõvó nĩ ânĩ rû êʼbélé ãvõ gólĩyî Ôvârí drí ʼẽʼá ûfúlâ rî ʼbá yî lônyálé. Nĩ ânĩ kúmú yî ãʼwá gõʼdá ạ̃jú ʼbũ ʼbá yí bê gõʼdá kpá gólĩyî sị́sị́-lésĩ rî ʼbá yí bê ãʼwá lâ yî lônyálé gõʼdá kpá õsánĩ yî õjílã lômbã ʼbá drị̃ lâ rî yí bê gõʼdá kpá õjílã lârâkô ndrĩ rî ʼbá yî ãʼwá lâ yî lônyálé vólé."
66019019	Gõʼdá nĩngá sĩ, má drí kõrõnyã ândrê kãâkâ ʼdĩ ndrẽzó kúmú ạ́ngị́ ạ́ngị́ gólĩyî õrĩ ndrĩ ãngó drị̃ ʼá rî ʼbá yí kâ bê gõʼdá ạ̃jú ʼbũ ʼbá gólĩyíkâ rî ʼbá yí bê. Éêʼbê gólĩyî trá kpãkã võ ãlô ʼá ạ̃jú ʼbũlị́ õjílã gólâ rĩ ʼbá õsánĩ mvẽêmvê drị̃ị̂ rî bê gõʼdá kpá ạ̃jú ʼbũ ʼbá gólâkâ rî ʼbá yí bê.
66019020	Gõʼdá ódrí kõrõnyã ũrị̃-gâ-dẽ ró rî ʼdĩ rũzó tã ậngũ ʼbá gólâkâ rĩ ʼbá õjílã lãmbé kõrõnyã ʼdĩ kâ bê rî âdólé tã lârâkô ʼẽʼẽ sĩ, rĩʼá kõrõnyã ʼdî líndrí lâ ị̂njị̃lị́ rî bê. Úvũ kõrõnyã ʼdî tã ậngũ ʼbá gólâkâ rĩ ʼbá õnjõ âdólé ʼdî bê kpạ̃rạ̃tị́ lédrẽ-lédrẽ ró lị̃mvû ândrê gólâ rĩ ʼbá kõlé lạ̃sị́ bạ̃rútị̃ kâ sĩ rî ʼá.
66019021	Lé ĩtí rî, úûfû ạ̃jú ʼbũ ʼbá ạ̃mbúkũ gólĩyíkâ rî ʼbá yî lị́gú mbẽlẽsõ cĩ ãkĩ gólâ âfõ ʼbá õjílã gólâ rĩ ʼbá õsánĩ drị̃ị̂ rî sị́-ʼbálé lâ ʼásĩ rî sĩ. Gõʼdá ĩtí rî, ãríwá ʼdĩ ʼbá yî drí ậsị́zó gólĩyî ãʼwá lônyálé té bũúũ ʼâ lâ ĩyî drí âcázó dũûdû.
66020001	Gõʼdá nĩngá sĩ, má drí mãlãyíkã ãzâ ndrẽzó ânĩʼá ʼbũû lésĩ ãngó drị̃ ʼá nõngá. Gólâ cú rĩʼá mãfõtáã ạ́tị̃ ʼbú ạ̃dũkũ ãkó dị̃ ngị̂lị́-ngị̂lị̃ rî kâ bê yí drị́gạ́, gõʼdá kpá nyãrĩ ạ́ngị́ tãmbãrã kãgãʼdã rî bê.
66020002	Ĩtí rî, gólâ drí ị̃nị̃ ândrê õnjí tẽtẽ ʼdî rũzó, ʼdĩî rĩʼá ị̃nị̃ gólâ rĩ ʼbá trá ndrô dũû sĩ, gólâ rĩʼá zị̃lâ Sãtánã kúmú líndrí õnjí rî ʼbá yî drị̃lị́ rî ĩʼdî. Gõʼdá mãlãyíkã ʼdî ômbê gólâ trá nyãrĩ ạ́ngị́ kãgãʼdã ʼdî sĩ.
66020003	Gõʼdá mãlãyíkã ʼdî drí ị̃nị̃ rî ʼdĩ trõzó vũlị́ kạ̃ạ́lũ ʼbú gólâ dị̃ ngị̂lị́-ngị̂lị̃ ạ̃dũkũ ãkó ʼdĩ ʼá, gõʼdá mãlãyíkã rî ʼdĩ drí ʼbú rî ʼdĩ ạ́tị̃ lâ âʼbãzó gõʼdá îcízó lâ ngạ́rạ́, tãlâ Sãtánã õzó kô kpá ngãâ âfõlé ĩvĩ rĩʼá õjílã âdólé ãngó drị̃ ʼá, té bũúũ ndrô kútũ-ãlô õndẽ rû trá rî ĩʼdî. Ndrô kútũ-ãlô ʼdĩ vósĩ rî, áâʼdô ị̃nị̃ rî ʼdĩ înjíʼá kậyị̂ fínyáwá sĩ.
66020004	Gõʼdá má drí kpá õjílã ãzâ ʼbá yî ndrẽzó rĩʼá ĩyî kị́tị̃ kũmũ kâ rî ʼbá yî drị̃ị̂ sĩ. Õjílã rî ʼdĩ ʼbá yî óʼê gólĩyî trá lîdrílí óʼdí lédrẽ-lédrẽ ró. Ôvârí fẽ drị́-ãcê trá õjílã rî ʼdĩ ʼbá yî drí rĩzó tã kĩlí. Gólĩyî kpá rĩʼá õjílã gólĩyî ûfúlị́ trá, tãlâ gólĩyî âtâ tã trá trạ̃ậtrậ õʼbí ʼá kĩ, Yésũ ĩʼdî rĩʼá kúmú ĩyíkâ ĩʼdî, gõʼdá tãlâ gólĩyî âtâ kpá úlị́ Ôvârí kâ rî ʼbá yî trá õjílã drí rî tãsĩ rî ʼbá yî ĩʼdî. Õjílã rî ʼdĩ ʼbá yî ị̂njị̃ị́ ĩyî kõrõnyã ândrê õnjí tẽtẽ ʼdî kô, ngãtá gólĩyî gã kpá trá líndrí lâ ị̂njị̃lị́, ngãtá lãmbé lâ ʼbãlé ĩyî ándrá-gạ́-sị́lị́ ʼá ngãtá drị́ ʼá. Gõʼdá gólĩyî âʼdô rĩʼá kpãkã ãlô Yésũ yí bê kúmú ró ĩyî ndrô kútũ-ãlô sĩ.
66020005	Gõʼdá tã rî nõ rĩʼá tã drị̃-káká lîdrî-lîdrî kâ rî ĩʼdî. Õjílã gólĩyî ʼẽʼá lîdrílâ ĩyî õdrã ʼásĩ sị́sị́ rî ʼbá yî, rĩʼá õjílã ngîngî lâ Ôvârí kâ rî ʼbá yî ĩʼdî. Ãyĩkõ bê! Ãyĩkõ bê! Gólĩyî âʼdô âʼdóʼá ãyĩkõ ró. Îcá kô gólĩyî drí ôdrãzó óʼdí gólĩyî lôʼbê-lôʼbê sĩ lị̃mvû ândrê gólâ rĩ ʼbá kõlé lạ̃sị́ ró rî ʼá. Ĩtí rî, gólĩyî âʼdô lôsĩ ʼẽʼá Ôvârí yî drí Yésũ Krístõ bê gólĩyî sị́sị́-lésĩ rî ʼbá yî ró. Gõʼdá gólĩyî âʼdô âʼdóʼá kúmú ró ĩyî Krístõ bê ndrô kútũ-ãlô sĩ. Ndrô kútũ-ãlô ʼdĩ vósĩ rî, õjílã ạ̃mbúkũ gólĩyî ôdrã ʼbá trá rî ʼbá yî âʼdô ĩyî kpá lîdríʼá õdrã ʼásĩ, âʼdô ró tã gólĩyíkâ kĩzó bê.
66020007	Gõʼdá âbĩ-âbĩ ámákâ ʼá rî, má ndrê tã trá nõtí. Ndrô kútũ-ãlô ʼdĩ õndẽ rû trá rî, Ôvârí înjî Sãtánã trá nyãrĩ ʼásĩ. Gõʼdá drílâ âfõzó ʼbú ʼásĩ.
66020008	Nĩngá sĩ, gólâ ngâ trá nĩlí võ tị̂ ãngó drị̃ị̂ rî ʼbá yî ʼásĩ ãkí ãkó, nĩʼá õjílã õrĩ kâ ndrĩ âdó bê gólĩyî êʼbélé võ ãlô ʼá, ãʼdô ró bê gólĩyî drí ạ̃jú ʼbũzó Ôvârí bê. Õjílã trá rĩʼá dũû õzõ drị̃-ʼbí kâtí.
66020009	Nĩngá sĩ, má ndrê gólĩyî drí ngãzó võ kpãlé ãngó drị̃ị̂ sĩ ndrĩ gõʼdá cãlé võ õjílã Ôvârí kâ drí âʼdózó tũ ʼálâ ãlô rî kĩlí gbãâ, ʼdĩî rĩʼá õjílã jạ̃rị́bạ̃ gólâ Ôvârí drí lôvó lâ ʼbãlé rõô rî ʼá rî yî ĩʼdî. Kpálé ĩtí rî, lạ̃sị́ âʼdô âʼdéʼá ʼbũû lésĩ gõʼdá ạ̃jú-ʼbá-ãzí Ôvârí kâ ʼdĩ ʼbá yî zãlé ngbá vólé.
66020010	Gõʼdá nĩngá sĩ rî, má ndrê Ôvârí drí Sãtánã gólâ õjílã rî ʼdĩ ʼbá yî âdó ʼbá rî vũzó lị̃mvû ândrê lạ̃sị́ bạ̃rútị̃ kâ ró rî ʼá ʼdó ndrĩ kõrõnyã ũrị̃-gâ-dẽ ró ʼdĩ ʼbá yí bê, gõʼdá kpá tã ậngũ ʼbá gólâ õnjõ âgã ʼbá trá rî yí bê. Gólĩyî âʼdô rĩʼá tólâ ĩzã kõkõ ṇãlé ĩyî drị̃ị̂ zãâ gbạ́dú ró.
66020011	Nĩngá sĩ, má drí Ôvârí rî ndrẽzó gólâ cú rĩʼá rĩlí gá kị́tị̃ gólâkâ mvẽêmvê ró rî drị̃ị̂. Gõʼdá gólâ âʼdâ rû bê rî, gõʼdá ʼbũû ãngó drị̃ bê drí ậvị̃zó ngbá vólé má lị̃fị́ sĩ.
66020012	Gõʼdá nĩngá sĩ, má drí õjílã ndrĩ gólĩyî ôdrã ʼbá trá rî ʼbá yî ndrẽzó. ʼDĩî rĩʼá ãrãkã gõʼdá ʼdĩyímvá bê ndrĩ ʼdó âdréʼá ĩyî kị́tị̃ Ôvârí kâ ândrá. Õjílã ndrĩ lêté ʼbá trá lị̃mvû zẽlé rî ʼbá yî âfõ trá vólé ĩvĩ lị̃mvû ʼásĩ, gõʼdá gólĩyî ndrĩ lôʼbãlé trá ʼbú ʼá rî ʼbá yî âfõ trá kpá ndrĩ ĩyî lóʼdé ʼásĩ. Gõʼdá kpá gólĩyî ôdrã ʼbá ãvõ lâ yî lôʼbãlé ʼbú ʼá kôʼdáwá rî, lîdrî ĩyî kpá trá ndrĩ. Gõʼdá õjílã ãlô drí búkũ ãzâ ʼbá yî âtrõzó ʼâ lâ yî lônyĩlí, gõʼdá kpá õjílã ãlô rî drí búkũ gólâ cú õjílã gólĩyî ʼẽ ʼbá rĩlí zãâ gbạ́dú ró rî ʼbá yî rú lâ yí bê rî nyĩzó. Gõʼdá Ôvârí drí tã õjílã kâ kĩzó ãlô-ãlô. ʼDĩî té rĩʼá âʼdô tã gólâ îgĩlí trá tã ʼẽʼẽ nî ãlô rî kâ búkũ ãzâ ʼdĩ ʼbá yî ʼá rî vó ró. Ĩtí rî, gólâ âʼdô tã nî ãlô rî kâ kĩʼá kpá té âʼdô tã gólâ ní drí ʼẽlé trá drẽ ãkpã ní drãá kô rî vó ró.
66020014	Õzõ õjílã ãzãkã ãlô, gõʼdá gólâ rî rú íĩîgĩ kô búkũ õjílã gólĩyî rĩ ʼbá ĩyî lédrẽ-lédrẽ ró zãâ gbạ́dú rî ʼbá yí kâ ʼá rî, úvũ gólâ íyíkâ kôrô lị̃mvû lạ̃sị́ ró ʼdĩ ʼá. ʼDĩî vósĩ, õdrã gõʼdá trá yûʼdạ́wạ́ lóʼdé yí bê. Úûfû ngá rî ʼdĩ ʼbá yî trá lị̃mvû ândrê lạ̃sị́ ró rî ʼá ngbá. Zị̂ ĩyî lị̃mvû rî lạ̃sị́ ró ʼdĩ rú lâ kĩ, "'Õdrã rị̃ lâ ró zãâ"' rî.
66021001	Nõô tã gólâ ʼbũû ạ̃kû rî gõʼdá kpá ị̃nyạ́kú drị̃ ạ̃kû rî bê rî ʼbá yî drí ậvị̃zó dị̃ lị̃fị́ drị̃ ʼásĩ ndrĩ ʼdó lị̃mvû ândrê ândrê yí bê rî tãsĩ. Má drí gõʼdá ʼbũû óʼdí gõʼdá ị̃nyạ́kú óʼdí bê rî ʼbá yî ndrẽzó ĩʼdî.
66021002	Má drí jạ̃rị́bạ̃ Ôvârí rî nyãányâ kâ, Yẽrõsãlémã óʼdí ró rî ndrẽzó âríʼá Ôvârí ngá lésĩ ró ʼbũû lésĩ. Gólâ rĩʼá sũsũ ró tákányĩ, õzõ õkó óʼdí êdélé trá ítá lânjã sĩ gõʼdá lôʼĩlí kpá trá ngá sũsũ kôrô ãzâ ʼbá yî sĩ gõʼdá trá rĩʼá njãâ íyî ágó rî tẽʼá rî kâtí.
66021003	Tã lâ rĩʼá nõtí, má drí gbórókõ ãzâ ârízó kị́tị̃ Ôvârí kâ rî ngá lésĩ ró tã âtáʼá kĩ, "Ní ndrê drẽ, ʼbã Ôvârí kâ trá rĩʼá ngbãângbânõ õjílã gólâkâ rî lãfálé. Gólâ âʼdô rĩʼá gólĩyî lãfálé ʼá, gõʼdá gólĩyî âʼdô âʼdóʼá õjílã jó ʼálé gólâkâ kâ rî ʼbá yî ĩʼdî. Ãwô, rĩʼá tã pạ̃tị́ị̃ ró, Ôvârí rî nyãányâ âʼdô rĩʼá gólĩyî lãfálé ʼá.
66021004	Ĩtí rî, Ôvârí âʼdô ị̃lị́ndrị̂ gólĩyî lị̃fị́ ʼá rî lĩʼá ngbá vólé, gõʼdá õdrã îcá kô âʼdólé, gõʼdá ngá lãzé yí bê gõʼdá kpá ãwó ngõngõ yî lâṇõ yí bê îcá ĩyî kpá kô âʼdólé. Tã rî ʼdĩ ʼbá yî ndẽ rû trá îtõ võ lésĩ."
66021005	Gõʼdá nĩngá sĩ, Ôvârí drí ngãzó tã âtálé kĩ, "Nĩ ndrê drẽ, mâ trá ngá-tị̂ cé tị̂tị̂ ʼẽʼá ndrĩ âʼdólé óʼdí ró. Ní îgĩ úlị́ gólĩyî má drí âtálé nõ ʼbá yî. Úlị́ ámákâ âtálé rî ʼbá yî rĩʼá pạ̃tị́ị̃ ró, gõʼdá nĩ îcâ trá tã lẽlé ʼá lâ ĩyî." Gõʼdá gólâ kĩ nĩ rî,
66021006	Óndẽ tã tị̂ trá kậkậrậ ndrĩ. Ámâ nyãányâ îtõ tã tị̂ ndrĩ nĩ, gõʼdá ámâ nyãányâ âtî tã tị̂ vó kpá nĩ ndrĩ. Má âʼdô lị̃mvû fẽʼá gólĩyî âʼdó ʼbá lị̃mvû lédrẽ-lédrẽ âfẽ ʼbá lôvó ró rî ʼbá yî drí cú ĩtí gólĩyî drí gĩ ãkó lâ. Lị̃mvû rî ʼdĩ rĩʼá óró ámákâ gólâ lédrẽ-lédrẽ âfẽ ʼbá ĩʼdî rî ʼásĩ.
66021007	Õjílã ãzâ ãlô gólâ tã ậtũ ʼbá gõʼdá rĩzó tã lẽlẽ sĩ má ʼá rî, âʼdô tã tị̂ rî ʼdĩ ʼbá yî ûsúʼá ndrĩ. Má âʼdô âʼdóʼá kpá gólâ rî átá ró, gõʼdá gólâ âʼdô âʼdóʼá ámâ mvá ró.
66021008	Gõʼdá õjílã gólĩyî tã ậtũ ʼbá kôʼdáwá gõʼdá kpá tã lẽlẽ ʼbã ʼbá ĩyî kô má ʼá rî ʼbá yí bê, kpá gólĩyî rĩ ʼbá ôvârí ãbãrãdãgõ ãzâ ʼbá yî ị̂njị̃lị́ ĩʼdî gõʼdá kpá gólĩyî õjílã ûfú ʼbá ró, gólĩyî ĩyî trõ ʼbá drị́ ʼá ágó ngãtá õkó ãzí-ãzí kâ ậyị́zó rî ʼbá yî, gólĩyî ólé ró gõʼdá ójó ró gõʼdá kpá drị́-ʼbá ró rî ʼbá yî, gõʼdá gólĩyî õnjõ ʼbá ró rî ʼbá yí bê, áâʼdô gólĩyî lûvũʼá ndrĩ lạ̃sị́ lị̃mvû ândrê kâ rĩ ʼbá kõlé zãâ gbạ́dú rî ʼá, gõʼdá úzị̂ ʼdĩî rĩʼá õdrã rị̃ lâ ró zãâ rî ĩʼdî.
66021009	Gõʼdá nĩngá sĩ, má drí ãlô mãlãyíkã gólĩyî lâṇõ njị̂-drị̃-lâ-rị̃ âdã ʼbá ãngó drị̃ ʼá ʼdĩ ʼbá yî ʼásĩ rî ndrẽzó. Gólâ ânĩ gõʼdá tã âtálé má drí kĩ nĩ rî, "Ní ânĩ má âʼdô õkó óʼdí gólâ kạ́bị̃lị́kị̃ drí gĩlí trá rî âʼdáʼá ní drí."
66021010	Nĩngá sĩ, mbârâkã Líndrí Tãndí Ôvârí kâ rî kâ drí fĩzó má ʼá, gõʼdá mãlãyíkã ʼdî drí ãmâ trõzó âjílí únị́ tõrõngõlõ rî ãpírĩ lâ ʼálâ. Gõʼdá mã câ bê tólâ rî, gólâ drí jạ̃rị́bạ̃ Ôvârí kâ zị̃lị́ Yẽrõsãlémã óʼdí rî âʼdázó má drí, ârî trá Ôvârí vá lésĩ ʼbũû lésĩ.
66021011	Ĩtí rî, jạ̃rị́bạ̃ rî ʼdĩ rĩʼá lậgû-lậgû ró kạ̃ʼdậ-kạ̃ʼdậ, tãlâ Ôvârí bê rĩʼá tólâ. Jạ̃rị́bạ̃ rî ʼdĩ kpá rĩʼá kõʼá njãã-njãã gõʼdá kpá lậgúʼá kạ̃ʼdậ-kạ̃ʼdậ ókĩzõ ngãnã ʼî.
66021012	Gõʼdá ʼbáráṇã ândrê tõrõngõlõ ãbẽ kúnị́ mvá ʼásĩ rî bê rĩʼá gbãâ jạ̃rị́bạ̃ rî ʼdĩ rú sĩ, gõʼdá ạ́tị̃ fĩzó ʼbáráṇã rî ʼdĩ ʼá tólâ rî rĩʼá mûdrị́-drị̃-lâ-ngâ-rị̃, ʼdó mãlãyíkã bê tị̂ lâ ʼásĩ cé tị̂tị̂ rĩʼá lôkílâ. Gõʼdá ạ́tị̃ rî ʼdĩ ʼbá yî tị́ sĩ ãlô-ãlô íîgĩ ʼbạ̃súrú rú mûdrị́-drị̃-lâ-ngâ-rị̃ õjílã Ôvârí kâ rî ʼbá yî ró rî rú lâ yî trá ʼbạ̃súrú rú ãlô ạ́tị̃ ãlô rî rú.
66021013	Ạ́tị̃ tị̂ gólĩyî nâ rî ndrê võ gõlé õjí ʼálâ ró. Gõʼdá nâ ãzâ ʼbá yî ĩyíkâ ị̃tú drí ʼdẽrẽ ʼálâ ró, gõʼdá ãzâ nâ rî ʼbá yî ĩyíkâ gõlé lị̃jị́ drị̃ ʼálâ ró, gõʼdá ạ̃mbúkũ lâ yî nâ rî ndrê võ gõlé drị́-ágó drị̃ ʼálâ ró.
66021014	Óbẽ ʼbáráṇã rî ʼdĩ gá kúnị́ úngû mûdrị́-drị̃-lâ-ngâ-rị̃ rî drị̃ị̂. Gõʼdá kúnị́ úngû rî ʼdĩ ʼbá yî drị̃ị̂ sĩ ãlô-ãlô rî íîgĩ lãjóʼbá ãlô gólâ lãjóʼbá mûdrị́-drị̃-lâ-ngâ-rị̃ Kạ́bị̃lị́kị̃ kâ rî ʼbá yî ʼásĩ rî rú lâ trá drị̃ lâ yî ʼá sû cé.
66021015	Mãlãyíkã gólâ rĩ ʼbá tã âtálé má drí ʼdĩ cú rĩʼá fê mvá ngá ị̂ʼbị̃ kâ bê éêdê dáãbõ ʼásĩ, ãʼdô ró bê rĩzó jạ̃rị́bạ̃ rî ʼdĩ ãcê lâ, ngãngã lâ ûrú ʼálâ rî, gõʼdá lạ̃ngbạ̃ngú lâ yí bê rî ị̂ʼbị̃zó.
66021016	Jạ̃rị́bạ̃ rî ʼdĩ ãcê lâ lạ̃ngbạ̃ngú lâ bê rî rĩʼá îcâ-îcâ ró ãlô. Ĩtí rî, mãlãyíkã ʼdî drí fê ngá ị̂ʼbị̃ kâ ʼdĩ âtrõzó, gõʼdá drílâ jạ̃rị́bạ̃ ʼdî ị̂ʼbị̃zó ĩʼdî sĩ lâ. Ĩtí rî, gólâ ûsû ãcê lâ rĩʼá kĩlõmítĩrĩ kútũ-rị̃-drị̃-lâ-kámá-sû (2,400 km), gõʼdá kpá lạ̃ngbạ̃ngú lâ yî ngãngã lâ ûrú ʼálâ ró rî ʼbá yî ị̂ʼbị̃zó rî, ʼdó rĩʼá ãlô.
66021017	Gõʼdá nĩngá sĩ, mãlãyíkã ʼdî drí kpá ʼbáráṇã kúnị́ mvá ʼásĩ jạ̃rị́bạ̃ ʼdî bẽzó ʼdî njị̃njị̃ lâ ị̂ʼbị̃zó gõʼdá rĩʼá ãnyî mítĩrĩ nyâʼdî-nâ-drị̃-lâ-ngâ-njị̂-kázíyá.
66021018	Éêdê jạ̃rị́bạ̃ rî ʼdĩ dáãbõ ʼásĩ lậgû-lậgû ró õzõ ngãnã kâtí ĩtí. Gõʼdá gólĩyî ʼbã kúnị́ õnyí ró lậgú ʼbá ngbángbá ngãnã kâtí zị̃lị́ jásĩpã rî ĩʼdî ãbẽ ʼbáráṇã ʼdî kâ bẽzó.
66021019	Kúnị́ úngû gólĩyî ʼbáráṇã ʼdî bẽzó gá drị̃ lâ ʼdĩ ʼbá yî rĩʼá ndrĩ ngĩíngî, gõʼdá kpá ndrĩ rĩʼá ĩyî ʼdó sũsũ ró. Kúnị́ mvá rî sị́sị́ ʼdĩ íyíkâ rĩʼá jásĩpã ʼî, gõʼdá rị̃ lâ íyíkâ lậgû-lậgû ró kạ̃ʼdậ-kạ̃ʼdậ ró, úzị̂ rú lâ sãfírẽ, gõʼdá nâ lâ rĩʼá ngĩî lâkâ-lâkâ ró mvẽêmvê ĩtí, úzị̂ rú lâ ágẽtẽ, gõʼdá sû lâ íyíkâ ngbángbá lạ̃dậ-lạ̃dậ ĩtí, úzị̂ rú lâ ẽmẽrãládã, gõʼdá njị̂ lâ íyíkâ rĩʼá cú úrị̃ bê ngĩíngî dũû, úzị̂ rú lâ õníkĩsĩ, gõʼdá njị̂-kázíyá lâ ró rî íyíkâ rĩʼá kãâkâ ró, úzị̂ rú lâ kãrãnẽlíyãnĩ, gõʼdá njị̂-drị̃-lâ-rị̃ lâ ró rî íyíkâ rĩʼá ngbángbá lâwâ-lâwâ ró ĩtí, úzị̂ rú lâ kĩrĩsõlátẽ, gõʼdá njị̂-drị̃-lâ-nâ lâ ró rî íyíkâ rĩʼá káʼdã-káʼdã kạ̃ʼdậ-kạ̃ʼdậ ró ĩtí, úzị̂ rú lâ bẽrílẽ, gõʼdá njị̂-drị̃-lâ-sû lâ ró rî íyíkâ rĩʼá kpírí-kpírí lâwâ-lâwâ ró ĩtí, úzị̂ rú lâ tõpázã, gõʼdá mûdrị́ lâ ró rî íyíkâ rĩʼá kpírí-kpírí kạ̃ʼdậ-kạ̃ʼdậ ró ĩtí, úzị̂ rú lâ kĩrĩsĩpãrásẽ, gõʼdá mûdrị́-drị̃-lâ-ngâ-ãlô lâ ró rî íyíkâ wạ̃yị̃-wạ̃yị̃ ró ĩtí, úzị̂ rú lâ jãsĩnísĩ, gõʼdá mûdrị́-drị̃-lâ-ngâ-rị̃ lâ ró rî íyíkâ lạ́múrị̃-lạ́múrị̃ ró, gõʼdá úzị̂ rú lâ ãmãsãsítĩ.
66021021	Ạ́tị̃ tị̂ ãlô-ãlô rî ʼbá yî rĩʼá kúnị́ mvá mvẽêmvê õzõ ĩnjígó sị́ kâtí zị̃lị́ pérẽlẽ rî ĩʼdî, gõʼdá lạ́tị̂ jạ̃rị́bạ̃ ʼdî kâ éêdê ndrĩ dáãbõ nyãányâ lâ ró rî sĩ.
66021022	Má ndré jó ạ́ngị́ ãzãkã jạ̃rị́bạ̃ ʼdî ʼá rĩzó Ôvârí rî ị̂njị̃lị́ ʼá lâ rî kô ãlôwálâ, tãlâ õjílã ndrĩ rî ĩyî Ôvârí gólâ Kúmú ámákâ ró mbârâkã ndrĩ lị́pị̂ ró rî gõʼdá Kạ́bị̃lị́kị̃ bê rî ị̂njị̃lị́ võ gólâ gólĩyî drí âʼdózó ʼá lâ rî ʼbá yî ʼásĩ.
66021023	Tólâ rî, ị̃tú yû párá bê, jạ̃rị́bạ̃ rî ʼdĩ lẽé gólĩyî kô, tãlâ ngá îʼĩ Ôvârí kâ bê võ îwáʼá tólâ, gõʼdá Kạ́bị̃lị́kị̃ rî nyãányâ kpá rĩʼá võ îʼĩʼá ngbángbá õzõ ị̃tú kâtí võ rî ʼdĩ ʼá.
66021024	Gõʼdá õrĩ ãngó drị̃ ʼá rî ʼbá yî ndrĩ âʼdô ĩyî tã Kạ́bị̃lị́kị̃ kâ rî ʼẽʼá ĩʼdî. Gõʼdá kúmú ạ́ngị́ ạ́ngị́ gólĩyî ndrĩ ãngó drị̃ kâ rî ʼbá yî âʼdô ĩyî ĩyî nyãányâ fẽʼá drị̃-bạ́lạ́yị̂ ró Kạ́bị̃lị́kị̃ rî ị̂njị̃lị́.
66021025	Ạ́tị̃ tị̂ jạ̃rị́bạ̃ rî ʼdĩ kâ âʼdô rĩʼá kpá zãâ trậ. Áâʼbãá gólĩyî kôʼdáwá ãlôlâ tãlâ ngạ́cị̂ âʼdô ʼbãʼá yû.
66021026	Õrĩ cé tị̂tị̂ âʼdô ĩyî ânĩʼá Ôvârí rî ị̂njị̃lị́ ĩyî nyãányâ fẽfẽ sĩ.
66021027	Kpálé rî, ngá ãzãkã gólâ Sãtánã kâ ró rî îcá kô fĩlí tólâ jạ̃rị́bạ̃ rî ʼdĩ ʼá, gõʼdá kpá ĩtí gólĩyî rĩ ʼbá tã gólĩyî Sãtánã kâ rî ʼbá yî ʼẽlé ĩʼdî rî ʼbá yî ndrĩ gólĩyî õnjõ ʼbá ró rî ʼbá yí bê. Íyîngá rĩʼá cé õjílã gólĩyî ĩyî rú îgĩ ʼbá trá búkũ gólâ Kạ́bị̃lị́kị̃ kâ gólâ âʼdó ʼbá õjílã gólĩyî cú rú lédrẽ-lédrẽ kâ bê rî ʼbá yî ĩʼdî.
66022001	Gõʼdá nĩngá sĩ rî, mãlãyíkã rî ʼdĩ drí áyágá lị̃mvû lâ drí âʼdólé kạ́ʼdạ̃-kạ́ʼdạ̃ lédrẽ-lédrẽ âfẽ ʼbá ĩʼdî rî âʼdázó má drí. Áyágá rî ʼdĩ ậdị̂ ârálé ʼdĩ kị́tị̃ gólâ Ôvârí yí kâ Kạ́bị̃lị́kị̃ bê rĩzó rĩlí rî ngá lésĩ.
66022002	Tólâ sĩ rî, áyágá ʼdĩ drí dị̃zó kôrô lạ́tị̂ ândrê jạ̃rị́bạ̃ ʼdî lãfálé sĩ rî ʼásĩ. Gõʼdá fê gólâ lédrẽ-lédrẽ fẽ ʼbá rî mbâ trá áyágá rî ʼdĩ gãrã drị̃ lâ kpạ̃rạ̃tị́ kpạ̃rạ̃tị́ rî ʼásĩ. Fê rî ʼdĩ rî ʼwãlé ândâlâ mûdrị́-drị̃-lâ-ngâ-rị̃ ndrô ãlô vósĩ cé. Gõʼdá bị́ lâ rĩʼá õzõ ãlókõ kâtí rĩzó õjílã õrĩ ndrĩ kâ pị̃pị̂sị́lị́ lâ yî ậʼdị́lị́ lâṇõ tã ị̂sũ tã õnjí kâ rî kâ ʼásĩ.
66022003	Gõʼdá, jạ̃rị́bạ̃ ʼdî ʼá rî, tã ãzãkã îcá kô rû îzãlé tã õnjí drí sĩ zãâ ạ̃dũkũ ãkó. Ĩtí rî, Ôvârí yî kạ́bị̃lị́kị̃ bê âʼdô ĩyî rĩʼá tólâ gõʼdá õjílã Ôvârí kâ rî ʼbá yî âʼdô ĩyî Ôvârí rî ị̂njị̃ʼá tólâ.
66022004	Gólĩyî âʼdô ĩyî Ôvârí rî lị̃fị́ nyãányâ ndrẽʼá, gõʼdá Ôvârí âʼdô íyî rú îgĩʼá gólĩyî ándrá-gạ́-sị́lị́ ʼásĩ.
66022005	Ĩtí rî, võ îcá kô âʼdólé ị́nị́rị́kúwạ́ ró võ ʼdî ʼá tólâ óʼdí. Gõʼdá õjílã lẽé võ îʼĩ ị̃tú kâ ngãtá lámbã kâ rî kô tólâ, tãlâ Ôvârí rî nyãányâ âʼdô âʼdóʼá gólĩyî drí võ îʼĩ ró, gõʼdá gólĩyî âʼdô âʼdóʼá ĩyî kúmú ró zãâ gbạ́dú.
66022006	Gõʼdá tã ndrĩ ʼdî ʼbá yî vósĩ rî, mãlãyíkã ʼdî drí tã âtázó má drí kĩ, Tã gólĩyî má drí ʼẽʼá âtálâ ní drí nõ rĩʼá tã pạ̃tị́ị̃ ʼî, gõʼdá ní drí tã lẽlé ʼá lâ té ĩtí. Ôvârí âjô mâ nĩ tã âtî-âtî íyíkâ pẽlé ní drí, õzõ gólâ drí tã ậngũ ʼbá íyíkâ jõlé trá ạ̃kû ró nã sĩ tã âtî-âtî íyíkâ pẽlé õjílã drí mbârâkã Líndrí Tãndí íyíkâ rî kâ sĩ rî tí.
66022007	Yésũ âtâ tã kĩ nĩ rî, "Nĩ ârî drẽ, mâ trá âcáʼá âgõlé ngbãângbânõ." Gõʼdá ĩtí rî, mãlãyíkã ʼdî kĩ, Âʼdô âʼdóʼá tãndí ró õjílã ndrĩ drí úlị́ gólĩyî îgĩlí trá búkũ nô ʼá rî ʼbá yî ârízó gõʼdá ị̂njị̃lị́ tã ị̂sũ lâ yî sĩ mãnísĩ.
66022008	Ĩtí rî, mâ Yõwánĩ, ârî tã rî ʼdĩ ʼbá yî trá ndrĩ ámâ bị́ sĩ. Gõʼdá má ndrê kpá trá ámâ lị̃fị́ sĩ. Ĩtí gõʼdá má ârílí bê tã rî ʼdĩ ʼbá yî ámâ bị́ sĩ gõʼdá kpá ndrẽzó lâ ámâ lị̃fị́ sĩ rî, má drí ngãzó ʼdẽlé vũdrị́ mãlãyíkã gólâ tã âʼdá ʼbá trá má drí ʼdĩ pá lâ rú.
66022009	Gõʼdá mãlãyíkã rî ʼdĩ drí tã âtázó má drí kĩ, "Ní ị̂njị̃ mâ kô ĩtí lâ ʼdĩ kâtí. Mâ rĩʼá cé ngá ʼẽ ʼbá Ôvârí kâ ĩʼdî, õzõ ãnî drí âʼdórẽ kpá ánî ậdrúpị̃ yí bê, tã ậngũ ʼbá yí bê gõʼdá õjílã ndrĩ tã lẽlẽ ʼbã ʼbá trá Ôvârí ʼá, ngãtá úlị́ búkũ nô ʼá rî ʼbá yî ị̂njị̃ ʼbá trá rî ʼbá yí bê ndrĩ drí âʼdórẽ ngá ʼẽ ʼbá Ôvârí kâ ró rî kâtí. Rĩʼá cé Ôvârí ĩʼdî ní drí îcálé ị̂njị̃lâ.
66022010	"Tã gólĩyî búkũ nô kâ ânĩ ʼbá trá Ôvârí ngá lésĩ nô ʼbá yî, ní âtâ tã lâ yî õjílã drí ngbálí-ngbálí, tãlâ ị̃tú lâ ậwû trá drílĩyî ʼẽzó âʼdólé ngbãângbânõ ʼwãâ.
66022011	Ĩtí rî, ị̃tú-pá lâkî trá ngbãâ dãwá ĩtí tã ị̂sũ tã ʼẽʼẽ bê jãzó âʼdólé tãndí ró. Gõʼdá kpálé ĩtí rî, õjílã Sãtánã kâ rî ʼbá yî âʼdô rĩʼá ĩyî zãâ tã ʼẽʼẽ Sãtánã kâ rî ʼbá yî ʼẽlé ĩʼdî. Gõʼdá gólĩyî rĩ ʼbá tã tãndí mbị̂ rî ʼbá yî ʼẽlé ĩʼdî rî âʼdô rĩʼá zãâ, rĩʼá tã tãndí mbị̂ rî ʼbá yî ʼẽlé ĩʼdî. Gõʼdá õjílã Ôvârí kâ ngîngî lâ ró rî ʼbá yî âʼdô ĩyî rĩʼá zãâ õjílã ngîngî Ôvârí kâ rî ʼbá yî ró."
66022012	Gõʼdá nĩngá sĩ, Yésũ drí kpá tã âtázó má drí kĩ, Mâ trá ânĩʼá ngbãângbânõ ʼwãâ. Õzõ má ãâcâ trá rî, má âʼdô ngá fẽʼá õjílã drí âʼdô ngá ʼẽʼẽ gólĩyíkâ rî vó lâ ró.
66022013	Mâ ĩʼdî rĩʼá tã ndrĩ îtõ ʼbá ró rî gõʼdá kpá tã ndrĩ vó âtí ʼbá ró rî.
66022014	Ĩtí rî, âʼdô âʼdóʼá tãndí ró õjílã gólĩyî ítá ĩyíkâ jĩ ʼbá trá wãlé ngbángbá rî ʼbá yî drí, tãlâ má âʼdô gólĩyî âyéʼá fĩlí kôrô ạ́tị̃ tị̂ gólâ jạ̃rị́bạ̃ ʼdî kâ ʼásĩ. Gõʼdá má âʼdô kpá gólĩyî âyéʼá fê lõʼwâ gólâ lédrẽ-lédrẽ ạ̃dũkũ ãkó âfẽ ʼbá ĩʼdî rî nyãlé.
66022015	Kpálé rî, õjílã Sãtánã kâ, gólĩyî ólé ró, drị̃ rũ ʼbá ʼdãzí rî õkó bê rî ʼbá yî, ãzí-ãzí ûfú ʼbá rî ʼbá yî, gólĩyî ôvârí ãbãrãdãgõ ị̂njị̃ ʼbá ĩʼdî rî ʼbá yî gõʼdá õnjõ âgã ʼbá rî yî ndrĩ ʼdó, gólĩyî ndrĩ rĩ ʼbá tã ʼdî ʼbá yî ʼẽlé rî ʼbá yî fí kô ãlôwálâ jạ̃rị́bạ̃ rî ʼdĩ ʼá.
66022016	Mâ Yésũ ĩʼdî. Má âjô mãlãyíkã ámákâ nĩ ânĩlí tã nô ʼbá yî âtálé ní drí, ãʼdô ró bê ní drí lôpélâ õjílã ámákâ drí ndrĩ. Mâ ĩʼdî rĩʼá gólâ Dạ̃wúdị̃ rî ózõwá ró rî. Mâ kpá ĩʼdî zị̃lị́ Mõrõbã rî. Ĩʼdî ʼdĩ.
66022017	Líndrí Tãndí Ôvârí kâ gõʼdá õkó óʼdí Kạ́bị̃lị́kị̃ kâ, õjílã Ôvârí kâ ró rî bê, kpạ̃rạ̃tị́ âtâ ĩyî tã trá kĩ, "Ní ânĩ âʼdólé ngá ãlô ró Yésũ bê" ʼdõvó õjílã ãlô-ãlô gólâ tã nô ʼbá yî ârí ʼbá trá rî ãâtâ tã kpá kĩ, "Ní ânĩ âʼdólé ngá ãlô ró Yésũ bê. ʼDõvó õjílã gólâ lị̃mvû lédrẽ-lédrẽ âfẽ ʼbá rî lôvó lâ bê mvũlị́ rî, ʼdõvó gólâ ãânĩ âʼdólé trõlâ tãkó ĩtí."
66022018	Ĩtí rî, má sõ drị́-mbílí õjílã ãlô-ãlô gólâ úlị́ búkũ nô kâ âʼdó ʼbá Ôvârí tị́ sĩ nô ârí ʼbá lâ kô rî yî lị̃fị́. ʼDõvó nĩ âdrô tã kô rõô, tãlâ Ôvârí õzó kô lâṇõ tã lâ âtálé búkũ nô ʼá nõ trõô ʼbãlé ãnî drị̃ị̂.
66022019	Õzõ nĩ õôjâ úlị́ búkũ nô ʼásĩ rî ʼbá yî trá ányâ ró rî, Ôvârí îcá kô ãnî âyélé fê lõʼwâ gólâ lédrẽ-lédrẽ kâ rî nyãlé. Gõʼdá gólâ âyé ãnî kpá kô fĩlí jạ̃rị́bạ̃ gólâ tã lâ ngĩlí búkũ nô ʼá nõ ʼá.
66022020	Gõʼdá Yésũ gólâ rĩ ʼbá zãâ tã mbị̂ ʼẽlé ĩʼdî rî kĩ, "Mâ trá âcáʼá ngbãângbânõ ʼwãâ." Ĩtí rî, mâ Yõwánĩ kĩ, "Kúmú Yésũ, ãyẽ ní âcâ ngbãângbânõ ʼwãâ. Ãâʼdô ĩtí."
66022021	Má ʼê rãtáã Kúmú Yésũ drí âʼdózó tãndí ró ãní bê. Ĩʼdî ʼdĩ.
