40001001	Igitabo kidondora ukuvuka kwa Yesu Kristo, umwana wa Dawidi. Dawidi ni umwana wa Aburahamu.
40001002	Aburahamu yavyaye Isaka. Isaka yavyaye Yakobo. Yakobo yavyaye Yuda n'abandi bavukana.
40001003	Yuda yavyaye Peresi na Zera kuri Tamari. Peresi yavyaye Hesironi. Hesironi yavyaye Ramu.
40001004	Ramu yavyaye Aminadabu. Aminadabu yavyaye Nahasoni. Nahasoni yavyaye Salumoni.
40001005	Salumoni yavyaye Bowazi kuri Rahabu. Bowazi yavyaye Obedi kuri Rusi. Obedi yavyaye Isayi.
40001006	Isayi yavyaye umwami Dawidi. Dawidi yavyaye Salomo kuri muka Uriya.
40001007	Salomo yavyaye Rehobowamu. Rehobowamu yavyaye Abiya. Abiya yavyaye Asa.
40001008	Asa yavyaye Yehoshafati. Yehoshafati yavyaye Yoramu. Yoramu yavyaye Uziya.
40001009	Uziya yavyaye Yotamu. Yotamu yavyaye Ahazi. Ahazi yavyaye Hezekiya.
40001010	Hezekiya yavyaye Manase. Manase yavyaye Amoni. Amoni yavyaye Yosiya.
40001011	Yosiya yavyaye Yekoniya n'abandi bavukana, mu gihe co kujanwa mu buja i Babuloni.
40001012	Kuva mu gihe co kujanwa mu buja i Babuloni Yekoniya yavyaye Shalutiyeli, Shalutiyeli yavyaye Zerubabeli.
40001013	Zerubabeli yavyaye Abihudi. Abihudi yavyaye Eliyakimu. Eliyakimu yavyaye Azori.
40001014	Azori yavyaye Sadoki. Sadoki yavyaye Akimu. Akimu yavyaye Elihudi.
40001015	Elihudi yavyaye Eleyazari. Eleyazari yavyaye Matani. Matani yavyaye Yakobo.
40001016	Yakobo yavyaye Yosefu, umugabo wa Mariya nyina wa Yesu yitwa Kristo.
40001017	Nuko ba sekuruza bose guhera kuri Aburahamu gushitsa kuri Dawidi n'icumi na bane, kandi guhera kuri Dawidi gushitsa ku gihe co kujanwa mu buja i Babuloni ni icumi na bane, kandi guhera ku gihe co kujanwa mu buja i Babuloni gushitsa kuri Kristo ni icumi na bane nyene.
40001018	Ukuvuka kwa Yesu Kristo kwabaye gutya: Mariya, nyina wiwe yari, akowe na Yosefu ataramurongora bamubona afise inda yavuye kuri Mpwemu Yera.
40001019	Ariko umugabo wiwe Yosefu, kuko ari umugororotsi, kandi kuko atagomvye kumutetereza, yiyumvira kumubengera mu mpisho.
40001020	Akivyiyumvira, umumarayika w' Umwami Imana amwiyerekera mu nzozi, aramubarira ati: "Yosefu, mwana wa Dawidi, ntutinye kurongora Mariya umugeni wawe, kuko atwaye inda ya Mpwemu Yera.
40001021	Azovyara umwana w'umuhungu, nawe uzomwite YESU, kuko ari we azokiza abantu biwe ivyaha vyabo."
40001022	Ivyo vyose vyabaye bityo ngo ivyo Umwami Imana yavugiye mu kanwa k'uwavugishwa na we biboneke,
40001023	ngo raba, inkumi izotwara inda, ivyare umwana w'umuhungu, Bazomwita Imanuweli; risobanurwa ngo Imana iri kumwe natwe.
40001024	Yosefu yikanguye aravyuka, agira nk'uko umumarayika w'Umwami Imana yamubariye, arongora umugeni wiwe.
40001025	Kandi ntiyigera amwegera gushitsa aho yavyariye umwana w'umuhungu; araheza amwita YESU.
40002001	Yesu amaze kuvukira i Betelehemu mu gihugu c'Ubuyuda ku butware bw'umwami Herode, haza abanyabwenge bavuye mu buseruko, baja i Yerusalemu,
40002002	barabaza bati: "Umwami w'Abayuda yavutse ari hehe? Kuko twabonye inyenyeri yiwe?" "ri mu buseruko, none tukaba tuzanywe no kumushengerera."
40002003	Umwami Herode avyumvise, ahagarikana umutima n'abo i Yerusalemu bose.
40002004	Akoranya abakuru b'abaherezi n'abahinga b'ivyanditswe bose bo muri ubwo bwoko, arababaza ati: "Kristo azovukira hehe?"
40002005	Bati: "Ni i Betelehemu mu gihugu c'i Yudaya, ni ko vyanditswe n'umuntu yavugishwa n'Imana,
40002006	Kandi wewe Betelehemu mu ntara y'Ubuyuda, Nturi mutoya mu baganwa b'Ubuyuda, Kuko kuri wewe hazova uwuganza, Ni we azoragira abantu banje b'Abisirayeli."
40002007	Buno Herode ahamagaza ba bahinga mu mpisho, abasiguza igihe iyo nyenyeri yabonekeye.
40002008	Abatuma i Betelehemu ati: "Nimugende, mubaze mushirutse umwete ivyo uwo mwana. Ni mwamubona muce muza kumbarira, ngo nanje ngende kumushengerera." "
40002009	Na bo bumvise iryo umwami, baragenda. Maze iyo nyenyeri babonye mu buseruko irabarongora, ibashikana hejuru y'aho uwo mwana ari, ihagararaho.
40002010	Babonye iyo nyenyeri banezerwa akaneza kenshi cane.
40002011	Bashitse mu nzu babona uwo mwana na Mariya nyina wiwe; bikubita hasi, baramupfukamira, barumura ibiseke vyabo, bamushikanira amashikanwa, izahabu, imibavu n'isenga.
40002012	Babwiriwe n'Imana mu nzozi ngo ntibasubire guca kwa Herode, baca mu yindi nzira, bisubirira mu gihugu c'i wabo.
40002013	Bamaze kugenda, umumarayika w'Umwami Imana yiyerekera Yosefu mu nzozi, aramubwira ati:" "Vyuka, ujane umwana na nyina, uhungire mu Misiri, ugumeyo gushitsa aho nzokubaririra, kuko Herode agira arondere umwana ngo amwice."
40002014	Ahenga mw'ijoro aravyuka, ajana umwana na nyina, aja mu Misiri,
40002015	aguma yo gushitsa Herode amaze gupfa, ngo ivyo Umwami Imana yavugiye mu wavugishwa na we bishike, ngo Nahamagaye umwana wanje ngo ave mu Misiri.
40002016	Maze Herode abonye ko yahenzwe n'abo banyabwenge, ararakara cane. Atuma kugeseza abana b'abahungu bose b'i Betelehemu no mu misozi yose ihakikije, abamaze imyaka ibiri n'abatarayimara, yagerereje igihe yasigurije abanyabwenge.
40002017	Ni ho ivyavuzwe na Yeremiya yavugishwa n'Imana vyashikiye,
40002018	ngo induru yumvikana i Rama, Amarira n'amaborogo menshi; Rakeli aririra abana biwe, Yanka kwirurwa, kuko batakiriho.
40002019	Herode amaze gupfa, umumarayika w'Umwami Imana yiyerekera Yosefu mu nzozi ari mu Misiri,
40002020	aramubwira ati: "Vyuka, ujane umwana na nyina, uje mu gihugu c'i Bwisirayeli, kuko abarondera kwica umwana bapfuye."
40002021	Avyutse, ajana umwana na nyina, aragenda, ashika mu gihugu c'i Bwisirayeli.
40002022	Ariko yumvise yuko Arukelayo yimitswe i Yudaya, asubiye ku butware bwa se Herode, atinya kujayo. Abwiriwe mu nzozi, aja mu bihugu vy'i Galilaya.
40002023	Ashitseyo, agerera mu gisagara citwa Nazareti, ngo ivyavuzwe n'abavugishwa n'Imana bishike, ngo azokwitwa Umunyanazareti.
40003001	Muri iyo misi haza Yohana Umubatizi, yigishiriza mu bugaragwa bw'i Yudaya
40003002	ati: "Mwihane, kuko ubwami bwo mw'ijuru buri hafi."
40003003	Uwo ni we yavuzwe na Yesaya yavugishwa n' Imana ati: "Ijwi ry'uwusemererera mu bugaragwa Ngo ni mutegure inzira y' Uhoraho, Mugorore izagutse ziwe."
40003004	Uwo Yohana, imyambaro yiwe yari iyo ubwoya bw'ingamiya, yayikenyeza umukanda w'urusato mu rukenyerero; indya ziwe zari inzige n'ubuki bwo mw'ishamba.
40003005	Maze abo i Yerusalemu n'abo i Yudaya bose n'igihugu giherereye kuri Yorodani cose, bava i wabo baza kuri we,
40003006	babatizwa na we mu ruzi Yorodani, batura ivyaha vyabo.
40003007	Abonye benshi bo mu Bafarisayo no mu Basadukayo bazanywe no kugira ngo ababatize, arababaza ati: "Mwa bana b'inzoka mwe, ni nde yababuriye ngo muhunge ishavu rizoza?"
40003008	Nuko ni mukore ibiberekana ko mwihanye koko.
40003009	Ntimwiyumvire mu mitima ngo mufise Aburahamu, ko sogokuruza. Ndababwira yuko aya mabuye Imana ishobora kuyakuramwo abana ba Aburahamu.
40003010	Ariko incabiti itumberejwe ku bitsina vy'ibiti; nuko rero igiti cose kitama ivyiza kiracibwa, kigatererwa mu muriro.
40003011	Ni ukuri jeho ndababatiza mu mazi ngo mwihane; ariko uwuzoza hanyuma yanje andusha ubushobozi, ntibimbereye no kumutwaza ibirato. Uwo azobabatiza muri Mpwemu Yera no mu muriro.
40003012	Urutaro rwiwe ruri mu kuboko kwiwe, kandi azokubura imbuga yiwe neza, yimburire ingano ziwe mu kigega, maze umuguruka awuturire mu muriro utazima.
40003013	Ico gihe Yesu ava i Galilaya, aja kuri Yorodani aje kuri Yohana, azanywe no kubatizwa na we.
40003014	Ariko Yohana agomba kumwankira ati: "Ko ari jewe nkwiye kubatizwa nawe; none unjeko?"
40003015	Yesu aramwishura ati: "Bikunde kuko ari vyo bidukwiye, ngo dushitse ukugororoka kwose." Buno aramukundira.
40003016	Yesu amaze kubatizwa, aca ava mu mazi; maze ijuru riruguruka, abona Mpwemu w'Imana, amanuka asa n'inuma, amugwako.
40003017	Buno rero ijwi riva mw'ijuru riti: "Uwu ni we Mwana wanje nkunda akampimbara."
40004001	Buno Yesu aduganwa na Mpwemu mu bugaragwa ngo ageragezwe n'Umwansi Satani.
40004002	Amaze imisi mirongo ine n'amajoro mirongo ine yisonzesheje, abona gusonza.
40004003	Umugeragezi aza kuri we ati: "Ni waba uri Umwana w' Imana, bwira aya mabuye acike imitsima."
40004004	Aramwishura ati: "Vyanditswe ngo umuntu ntatungwa n'umutsima gusa, ariko atungwa n'ijambo ryose riva mu kanwa k'Imana."
40004005	Buno Umwansi Satani amujana mu gisagara cera, amuhagarika ku gatwe k'urusengero,
40004006	aramubwira ati: "Ni waba uri Umwana w'Imana, ikororere hasi, kuko vyanditswe, ngo azokuragiza abamarayika biwe, Na bo bazokuramira mu maboko yabo, Ngo kumbure ntutsitare kw'ibuye."
40004007	Yesu aramubwira ati: "Vyongeye haranditswe, ngo Ntukagerageze Uhoraho, Imana yawe."
40004008	Umwansi Satani yongera kumujana ku musozi uhagaze cane, amwereka ubwami bwose bwo mw'isi n'ubwiza bwabwo
40004009	ati: "Ivyo vyose ndabiguha, ni wampfukamira, ukansenga."
40004010	Buno Yesu aramubwira ati: "Mvako, Satani, kuko vyanditswe, ngo Uhoraho, Imana yawe, ube ari yo usenga, kandi ube ari yo usaba yonyene." "
40004011	Maze Umwansi Satani aramureka, kandi abamarayika baraza, baramukorera.
40004012	Yumvise ko Yohana yashizwe mw'ibohero, aja i Galilaya.
40004013	Yimuka i Nazareti, aja kuba i Kaperinawumu hafi y'ikiyaga mu rubibe rwa Zebuloni na Nafutali,
40004014	ngo ivyanditswe na Yesaya yavugishwa n'Imana bishike,
40004015	ngo igihugu ca Zebuloni n'igihugu ca Nafutali, Aherekeye ku kiyaga, hakurya ya Yorodani, I Galilaya mu gihugu c'abanyamahanga,
40004016	Abantu bari bicaye mu mwiza, Babonye umuco mwinshi, Kandi abari bicaye mu gihugu c'urupfu no mu gitutu carwo, Umuco urasiye kuri bo.
40004017	Guhera ubwo, Yesu atangura kwigisha ati:" "Mwihane, kuko ubwami bwo mw'ijuru buri hafi."
40004018	Aciye i ruhande y'ikiyaga c'i Galilaya, abona abavukana babiri b'abarovyi, Simoni yitwa Petero na Andereya mwene nyina, bariko baraterera urusenga mu kiyaga.
40004019	Arababwira ati: "Ni munkurikire, nzobagira abaroba abantu." "
40004020	Baca bareka insenga, baramukurikira.
40004021	Yigiye imbere yaho, abona abandi bavukana babiri, Yakobo umwana wa Zebedayo na mwene nyina Yohana, bari kumwe na se Zebedayo mu bwato, bariko barasanura insenga zabo, arabahamagara.
40004022	Baca bareka ubwato na se, baramukurikira.
40004023	Yesu agendagenda i Galilaya hose, yigisha mu nsengero z'Abayuda, ababwira ubutumwa bwiza bw'ubwami, akiza abantu indwara n'ubumuga vy'uburyo bwose.
40004024	Inkuru yiwe ikwira i Siriya hose, bamuzanira abarwaye bose bafashwe n'indwara zitandukanye n'ibibasesereje, n'abinjiwemwo n'abadayimoni, n'abarwaye intandara, n'ibimuga; arabakiza.
40004025	Kandi ishengero ryinshi riramukurikira bavuye i Galilaya, i Dekapoli, i Yerusalemu n'i Yudaya no hakurya ya Yorodani."
40005001	Abonye iryo shengero, aduga umusozi. Amaze kwicara, abigishwa biwe baramwegera.
40005002	Aherako aravuga, arabigisha
40005003	ati: "Harahiriwe aboro mu mitima yabo, kuko ubwami bwo mw'ijuru ari ubwabo."
40005004	Harahiriwe abatuntuye, kuko ari bo bazokwirurwa.
40005005	Harahiriwe abatekereza, kuko ari bo bazoragwa isi.
40005006	Harahiriwe abafise inzara n'inyota vyo kugororoka, kuko ari bo bazohazwa.
40005007	Harahiriwe abagira imbabazi, kuko ari bo bazozigirirwa.
40005008	Harahiriwe abafise imitima itanduye, kuko ari bo bazobona Imana.
40005009	Harahiriwe ababanguranya, kuko ari bo bazokwitwa abana b'Imana.
40005010	Harahiriwe abahamwa bahorwa ukugororoka, kuko ubwami bwo mw'ijuru ari bwabo.
40005011	Namwe muzoba muhiriwe aho bazobatuka bakabahama bakabarementaniriza ibibi vyose babampoye.
40005012	Munezerwe, muhimbarwe, kuko impera zanyu ari nyinshi mw'ijuru; kuko ari ko bahama abavugishwa n'Imana ba mbere.
40005013	Muri umunyu w'isi. Ariko umunyu, iyo ushize uburyohe, uba ukiryoshwa ni igiki? Nta co uba ukimaze atari ugutabwa hanze ugahonyangwa n'abantu.
40005014	Muri umuco w'isi. Igisagara cubatswe mw'itaba ry'umusozi ntigishobora guhishwa.
40005015	Nta bodomeka itara ngo baryubikeko igiseke, ariko barishira ku gitereko caryo, ngo riboneshereze abari mu nzu bose.
40005016	Abe ari ko umuco wanyu ubonesha imbere y'abantu, ngo babone ibikorwa vyanyu vyiza, bashemagize So wo mw'ijuru.
40005017	Ntimugire ngo naje gusenyura ivyagezwe canke amajambo y' abavugishwa n'Imana. Sinaje kubisenyura, naje kubishitsa.
40005018	Ndababwire ukuri, ijuru n'isi bikiriho nta n'akadome na kamwe canke n'akazatsa bizova ku vyagezwe, gushitsa aho vyose bizoheraherezwa.
40005019	Nuko uwuzorenga ibwirizwa na rimwe ryo mu yoroshe hanyuma y'ayandi, akigisha abantu ngo bagire batyo, mu bwami bwo mw'ijuru azokwitwa muto hanyuma y'abandi. Ariko uwuyitondera, akayigisha, uwo we azokwitwa mukuru mu bwami bwo mw'ijuru.
40005020	Ariko ndababwira yuko ukugororoka kwanyu ni kutaruta uko abahinga b'ivyanditswe n'uko Abafarisayo, mutazoruha mwinjira mu bwami bwo mw'ijuru. "
40005021	Mwarumvise ko aba kera babwiwe, ngo Ntukice; uwica aba ashikiwe no gutsindwa n'urubanza.
40005022	Ariko jeho ndababwira yuko umuntu wese azoshavurira umuvukanyi wiwe azoba ashikiwe no gushirwa imbere y'intahe; uwuzotuka umuvukanyi wiwe, ngo wa kijuju we! azoba ashikiwe no gutsindwa n'urubanza; uwuzomutuka ati: "Wa gipfu we !" azoba ashikiwe no gutabwa mu muriro wa Gehinomu.
40005023	Ni wajana ishikanwa ryawe ku gicaniro, ukahibukira ko hari ico upfa na mugenzawe,
40005024	usige ishikanwa ryawe imbere y'igicaniro, ubanze ugende utunganye na mugenzawe, uce ugaruka, ushikane ishikanwa ryawe.
40005025	Wuzure vuba n'uwukurega mukiri mu nzira; uwukurega ntagushikirize umucamanza, umucamanza akaguha umusoda, ugashirwa mw'ibohero.
40005026	Ndakubwira ukuri yuko utazohava na gatoya utishuye n'imeya ry'imperera." "
40005027	Mwarumvise ko vyavuzwe, ngo Ntugasambane.
40005028	Ariko jeho ndababwira yuko umuntu wese araba umugore w'uwundi akamwifuza, aba amaze gusambana na we mu mutima wiwe.
40005029	Ijisho ryawe ry'i buryo ni ryagutsitaza, urinogore, urite kure; vyokubera vyiza gupfa ijisho ryawe rimwe, hako umubiri wawe wose wotabwa muri Gehinomu.
40005030	N'ukuboko kwawe kw'i buryo ni kwagutsitaza, uguce igikonjo, ugite kure; vyokubera vyiza gupfa urugingo rwawe rumwe, hako umubiri wawe wose woja muri Gehinomu.
40005031	Kandi vyaravuzwe, ngo umuntu wese yirukana umugore wiwe ni amuhe ikete ryo kuvavanura.
40005032	Ariko jeho ndababwira yuko umuntu wese yirukana umugore wiwe atamuhoye ubusambanyi, aba amusambanishije, kandi uwuzorongora uwahukanye azoba asambanye."
40005033	Mwarumvise kandi ko aba kera babwiwe, ngo Ntukarahire ngo wirahuruze, ariko uzokorere Uhoraho ivyo wamusezeraniye;
40005034	ariko jeho ndababwire; Ntukarahire na mba; nturahire ijuru, kuko ari intebe y'Imana;
40005035	canke isi, kuko ari yo ndava y'ibirenge vyayo; canke i Yerusalemu, kuko ari umurwa w'Umwami ahambaye.
40005036	Nturahire umutwe wawe, kuko udashobora guhindura agashatsi na kamwe ngo kere canke ngo kirabure.
40005037	Ariko ijambo ryanyu ribe Ego, ego; Oya, oya; ikirenze ivyo kiva kuri wa Mubi.
40005038	Mwarumvise ko vyavuzwe, ngo ijisho rihorwe irindi, n'iryinyo rihorwe irindi;
40005039	ariko jeho ndababwire: Ntimurwanye umunyakibi. Uwugukubise urushi mu musaya w'i buryo umuhindukirize n'uwundi;
40005040	umuntu ni yagomba kukuburanya ngo akunyage ikanzu, umuhebere n'umutamana;
40005041	uwugufata ngo umurenze umusozi umwe, umurenze n'uwa kabiri.
40005042	Uwugusaba, umuhe, uwugomba ko umugurana, ntumutere ibitugu.
40005043	Mwarumvise ko vyavuzwe, ngo mukunde umubanyi wanyu, mwanke umwansi wanyu.
40005044	Ariko jeho ndababwire; Mukunde abansi banyu, musabire ababahama,
40005045	kugira ngo mube abana ba So wo mw'ijuru, kuko atuma izuba ryiwe rirasira ababi n'abeza, kandi aha imvura abagororotsi n'abagabitanya.
40005046	Ni mwakunda ababakunda, muri n'impera ki? Mbega abatozakori bo si ko bagira?
40005047	Ni mwaramukanya n'incuti zanyu gusa, abandi muzoba mubarusha iki? Abanyamahanga bo si ko bagira?
40005048	Mwebwe ni mube intungane, nk'uko So wo mw'ijuru ari intungane.
40006001	Mwirinde ntimugakorere ivyiza vyanyu mu maso y'abantu kugira ngo babarabe. Ni mwagira mutyo, ntimuzogira impera kuri So wo mw'ijuru.
40006002	Ni wagira ubuntu, ntuzovugishe inzumbeti imbere yawe, nk'uko indyarya zikora mu nsengero z'Abayuda no mu nzira, ngo bashimwe n'abantu; ndababwire ukuri. Baramaze guhabwa impera zabo.
40006003	Ariko weho ni wagira ubuntu, ntumenyeshe ukubamfu kwawe ico ukuryo kwawe gukora,
40006004	kugira ngo ubuntu bwawe bugirirwe mu mpisho; kandi So, abona ibihishijwe, azoguhera.
40006005	Iyo musenga ntimukabe nka za ndyarya, kuko bakunda gusenga bahagaze mu nsengero z'Abayuda no mu mayirabiri, ngo biyerekane imbere y'abantu; ndababwire ukuri, baramaze guhabwa impera zabo.
40006006	Ariko weho, iyo usenga, uje haruguru mu nzu yawe, wugare umwango, usenge So aba mu mpisho, kandi So, akuboneye mu mpisho azoguhera.
40006007	Kandi ni mwasenga, ntimukabomboranye amanwa nk'uko abanyamahanga bagira; biyumvira yuko bazokwumvirwa kubwo amajambo yabo menshi.
40006008	Ntimuzose na bo, kuko So azi ivyo mukenye mutaramusaba.
40006009	Nuko musenge mutya muti: ""Data wa twese wo mw'ijuru, izina ryawe ni ryubahwe,
40006010	ubwami bwawe ni buze, ivyo ugomba ni bibe mw'isi nk'uko biba mw'ijuru.
40006011	Uduhe ivyo kurya dukwiranye uyu musi;
40006012	utubabarire ibicumuro vyacu, nk'uko natwe tubibabarira abaducumuyeko;
40006013	kandi ntutujane mu bitwosha nabi, ariko udukize wa Mubi. [Kuko ubwami, ubushobozi n'icubahiro ari ivyawe ibihe bidashira. Amina. ]"
40006014	Kuko ni mwaharira abantu ivyaha vyabo, na So wo mw'ijuru azobaharira namwe.
40006015	Ariko ni mutaharira abantu ivyaha vyabo, na So na we ntazobaharira ivyaha vyanyu.
40006016	Kandi iyo mwisonzesha, ntimwijirwe nk'uko za ndyarya zigira. Kuko biyoberanya mu maso ngo babonwe n'abantu ko bisonzesheje. Ndababwire ukuri, baramaze guhabwa impera zabo.
40006017	Ariko weho, ni wisonzesha, wisige amavuta mu mutwe, wiyuhagire mu maso,
40006018	ngo ntubonwe n'abantu ko wisonzesheje, ariko ubonwe na So aba mu mpisho, kandi So, abona ivyo mu mpisho, azoguhera."
40006019	Ntimukirundanirize ubutunzi mw'isi, aho inyenzi n'ingese bibumara, n'ibisuma bikimba bikabwiba.
40006020	Ariko mwirundanirize ubutunzi mw'ijuru, aho inyenzi n'ingese bitabumara, hatariyo n'ibisuma vyimba ngo vyibe.
40006021	Kuko aho ubutunzi bwawe buri, ari ho umutima wawe uzoba.
40006022	Itara ry'umubiri ni ijisho. Ijisho ryawe iyo ari ryiza, umubiri wawe wose uba uri n'umuco.
40006023	Ariko ijisho ryawe iyo ari ribi, umubiri wawe wose uba uri n'umwiza. Nuko wa muco uba muri wewe, woramuka ubaye umwiza, uwo mwiza wongana ute!
40006024	Nta wusaba abami babiri, kuko yokwanka umwe, agakunda uwundi, canke yoguma kuri umwe, akagaya wa wundi. Ntimushobora gusaba Imana n'Itunga.
40006025	Ni co gitumye ndababarira nti: "Ntimukaganyire amagara yanyu ku vyo muzorya canke ku vyo muzonywa, canke umubiri wanyu ku vyo muzokwambara. Mbega amagara ntaruta ivyo kurya, canke umubiri nturuta imyambaro?"
40006026	Ni murabe ibiguruka vyo mu kirere, ntibibiba, ntibishwabura, kandi ntivyimburira mu bigega, ariko So wo mw'ijuru arabitunga; mbega mwebwe ntimubiruta cane?
40006027	Ni nde muri mwebwe yoshobozwa n'amaganya kwisumvya uko yareha nk'ukuboko kumwe?
40006028	Ni kuki mwiganyira kuvyerekeye impuzu? Ni murabe amashurwe yo ku misozi ingene akura, ntiyirirwa aratama, ntajisha impuzu;
40006029	ariko ndababwira yuko na Salomo mu bwiza bwiwe bwose atari ashajije nka rimwe muri ayo.
40006030	None Imana ko yambika ivyatsi vyo ku misozi ityo, biriho uyu musi, ariko nk' ejo bigatererwa mu ziko, mbega ntizorushiriza kubambika, mwebwe abo ukwizera guke mwe?
40006031	Nuko ntimukiganyire, ngo tuzorya iki? canke tuzonywa iki? canke tuzokwambara iki?
40006032	Kuko ivyo vyose abanyamahanga ari vyo bitwaririka; ariko So wo mw'ijuru arazi ko ivyo vyose mubikena.
40006033	Ariko mubanze mwitwaririke ubwami bw'Imana n'ukugororoka kwayo, ni ho ivyo vyose muzovyongerwa.
40006034	Ntimukiganyire ivyo ejo, kuko umusi w'ejo uzoba wiganyira ku vyawo; umusi ukwiranye n'amagorwa yawo.
40007001	Ntimugahinyurire mu mitima yanyu, namwe mukazohinyurwa.
40007002	Kuko, uko muhinyura abandi, ari ko muzohinyurwa namwe; kandi ingero mugeramwo muzoyigererwa namwe.
40007003	Urabira iki akabango kari mu jisho rya mugenzawe, kandi akabango kari mu jisho ryawe ntukitegereze?
40007004	Wobwira ute mugenzawe uti: "Zana ndagutosore akabango kari mu jisho ryawe, nawe ufise akandi mu jisho ryawe?
40007005	Wa ndyarya we, banza witosore akabango kari mu jisho ryawe, uheze ubone neza gutosora akabango kari mu jisho rya mugenzawe.
40007006	Ivyera vy'Imana ntimukabihe imbwa, kandi amabuye yanyu y'agaciro ntimuyaterere ingurube, kugira ngo ntizizohonyange n'inzara zazo, maze zikabahindukirira, zikabatabagura.
40007007	Musabe, muzohabwa; murondere, muzoronka; muramutse, muzokwugururirwa.
40007008	Kuko uwusaba wese ahabwa; uwurondera aronka; uwuramutsa yugururirwa.
40007009	Hari umuntu muri mwebwe, umwana wiwe yomusaba umutsima, akamuha ibuye?
40007010	Canke yomusaba ifi, akamuha inzoka?
40007011	None mwebwe, ko muzi guha abana banyu ingabire nziza muri babi, mbega So wo mw'ijuru ntazorushiriza rwose guha ivyiza abamusavye?
40007012	Nuko ivyo mugomba ko abantu babagirira vyose mube ari ko mubagirira namwe; kuko ivyo ari ivyagezwe n'ivyo abavugishijwe n'Imana. "
40007013	Muce mw'irembo ripfunganye; kuko irembo ryagutse, n'inzira yagutse, ari vyo bijana abantu mu mahonero, kandi abahaca ni benshi.
40007014	Ariko irembo ripfunganye, n'inzira ntoya, ni vyo bija mu bugingo, kandi abahabona ni bake.
40007015	Mwirinde abigira abavugishwa n'Imana; baza kuri mwebwe bambaye nk'intama; ariko imbere ari amabingira y'inkazi.
40007016	Muzobamenyera ku vyo bama. Mbega hari uwokwamura inzabibu ku munyinya, canke insukoni ku bitovu?
40007017	Nuko igiti ciza cose cama ivyiza, ariko igiti kibi cama ibibi.
40007018	Igiti ciza ntigishobora kwama ibibi, kandi igiti kibi ntigishobora kwama ivyiza.
40007019	Igiti cose kitama ivyiza kiracibwa, kigatererwa mu muriro.
40007020	Nuko muzobamenyera ku vyo bama."
40007021	Umuntu wese amvumereza ati: "Mwami, Mwami;" si we azokwinjira mu bwami bwo mw'ijuru, atari uwukora ivyo Data wo mw'ijuru agomba.
40007022	Kuri wa musi benshi bazombwira, ngo Mwami, Mwami, ntitwavugishwa n'Imana mw'izina ryawe, ntitwasenda abadayimoni mw'izina ryawe, ntitwakora ibitangaza vyinshi mw'izina ryawe?
40007023	Ni ho nzobajinjiburira nti: "Nta ho nigeze ndabamenya; mviraho, mwa bakora ibizira mwe."
40007024	Uwumva ayo majambo yanje wese, akayashira mu ngiro, asa n'umuntu w'umunyabwenge yubatse inzu yiwe ku rutare.
40007025	Isegenya iragwa, inkukura iratwaza, igihuhuta kirahuhuta, bisurira kuri nya nzu, ntiyagwa, kuko yari ishimangiye ku rutare.
40007026	Ariko uwumva ayo majambo yanje wese, ntayashire mu ngiro, asa n'umuntu w'imburabwenge, yubatse inzu yiwe ku musenyi.
40007027	Isegenya iragwa, inkukura iratwaza, igihuhuta kirahuhuta, bisurira kuri nya nzu, irasenyuka, kandi isenyerana ryayo riba irikomeye.
40007028	Yesu arangije ayo majambo yose, ishengero ritangazwa n'inyigisho ziwe,
40007029	kuko yabigisha nk'uwufise ububasha, ntase n'abahinga b'ivyanditswe babo.
40008001	Amanutse uwo musozi, ishengero ryinshi riramukurikira.
40008002	Maze umunyamibembe aza kuri we, aramupfukamira ati: "Mugenzi, ukunze, woshobora kumpumanura."
40008003	Agorora ukuboko, amukorako ati: "Ndakunze, humanuka."
40008004	Buno aca akira imibembe yiwe. Yesu aramubwira ati: "Wirinde, ntugire uwo ubwira, ariko genda wiyereke umuherezi, utange ishikanwa ryagezwe na Mose, ribe ikimenyetso kibabere icabona."
40008005	Ashitse i Kaperinawumu, haza intwazangabo z'abasoda ijana, iramwinginga
40008006	ati: "Mwami wanje, umuhungu wanje ni ikimuga, aryamye mu nzu, arasinzikaye cane."
40008007	Aramubwira ati: "Ndaje kumukiza."
40008008	Intwazangabo iramwishura iti: "Mwami, ntibimbereye ko winjira mu nzu yanje; vuga ijambo gusa, uwo muhungu arakira."
40008009	Kuko nanje ndi umuntu agendera musi y'abanganza, mfise abasoda ntwara; iyo mbariye umwe ko agenda, aragenda; n'uwundi ko aza, akaza; nabarira umushumba wanje ko akora iki, akagikora."
40008010	Yesu avyumvise, biramutangaza, abwira abamukurikiye ati: "Ndababwire ukuri, sinaribwabone ukwizera kungana gutyo no mu Bisirayeli.
40008011	Ndababwira yuko benshi bazoza, bavuye mu buseruko no mu burengero, bazokwicarana na Aburahamu, Isaka na Yakobo mu bwami bwo mw'ijuru;
40008012	ariko abana b'ubwo bwami bazohindirwa hanze mu mwiza, ni ho hazoba amarira no kuryanya insya z'amenyo."
40008013	Yesu abwira uyo ntwazangabo ati: "Igire, bikubere nk'uko wizeye." "Nuko wa muhungu aca akira uwo mwanya.
40008014	Yesu yinjiye mu nzu kwa Petero, abona inabukwe aryamye afashwe n'umururumbo.
40008015	Amukora ku kuboko, umururumbo urazima; aravyuka, aramuzimana.
40008016	Ku kagoroba, bamuzanira benshi binjiwemwo n'abadayimoni; izo mpwemu mbi azirukanisha ijambo, akiza abari barwaye bose,
40008017	ngo ivyavuzwe n'uwavugishwa n'Imana Yesaya biboneke, ngo Ubwiwe ni we yatwara ubumuga bwacu, akikorera n'indwara zacu.
40008018	Yesu abonye ishengero ryinshi rimukikije, agera ko bajabuka hakurya.
40008019	Haza umuhinga w'ivyanditswe, aramubwira ati:" "Mwigisha, ndagukurikira aho uja hose."
40008020	Yesu aramubwira ati: "Imbwebwe ziri n'imyobo, n'ibiguruka mu kirere biri n'ivyari; ariko Umwana w'umuntu we ntagira aho arambika umusaya."
40008021	Uwundi mu bigishwa aramubwira ati: "Mugenzi, banza undekure, ngende mpambe data."
40008022	Ariko Yesu aramubwira ati: "Nkurikira, reka abapfuye bahambe abapfuye babo."
40008023	Atambukira mu bwato, abigishwa biwe baramukurikira.
40008024	Haza igihuhuta gikomeye mu kiyaga, bituma ubwato buzimirira mu mipfunda; ariko we yari asinziriye.
40008025	Baraza baramukangura bati: "Mugenzi, dukize, turapfuye."
40008026	Arababaza ati: "Ni igiki kibateye ubwoba, mwa bafise ukwizera guke mwe?" Buno aravyuka azibiza ingunza n'ikiyaga, haba agahwekere rwose.
40008027	Maze abo bantu baratangara bati: "Uwu ni umuntu ki, umuyaga n'ikiyaga ko bimwumvira?"
40008028	Afashe hakurya mu gihugu c'Abagadareni, babiri binjiwemwo n'abadayimoni baramusanganira bava mu masenga y'imva, bari bakaze cane, bituma ata wushobora guhita muri iyo nzira.
40008029	Barasemerera bati: "Dupfa iki nawe ga Mwana w'Imana? Uje hano kutwica nabi igihe cacu kitarashika?"
40008030	Kure yabo hari ubusho bw'ingurube nyinshi zirisha.
40008031	Abadayimoni baramwinginga bati: "Namba udusenda, uturungike muri uriya mukuku w'ingurube."
40008032	Arababwira ati: "Ni mugende." Bava muri abo bantu, baragenda, baja muri izo ngurube. Wa mukuku wose wirukira ku gatembwe, zisuka mu kiyaga, zihonera mu mazi.
40008033	Abaziragira barahunga; bashitse mu gisagara bavuga ivyo babonye vyose n'ivyo abari binjiwemwo n'abadayimoni.
40008034	Abo muri ico gisagara bose baja gusanganira Yesu. Bamubonye, baramwinginga ngo ave mu ntara yabo.
40009001	Aja mu bwato, arajabuka, ashika mu gisagara c'i wabo.
40009002	Bamuzanira ikimuga bagiteruye mu nderuzo. Yesu abonye ukwizera kwabo, abwira ico kimuga ati: "Humura mwana wanje, ivyaha vyawe urabihariwe."
40009003	Bamwe mu bahinga b'ivyanditswe baribwira bati: "Uwo aratyojeje."
40009004	Yesu amenye ivyo biyumvira arababaza ati: "Ni igiki kibateye kwiyumvira nabi mu mitima yanyu?"
40009005	None icoroshe ni ikihe, ni ukuvuga nti: "Uhariwe ivyaha vyawe; canke ni ukuvuga nti: ' Vyuka, ugende?'"
40009006	Ariko kugira ngo mumenye ko Umwana w'umuntu afise ububasha mw'isi bwo guharira ivyaha buno abwira ikimuga ati: "Vyuka, wikorere inderuzo yawe, utahe." "
40009007	Aravyuka arataha.
40009008	Ishengero ribibonye, riratinya, rihimbaza Imana yahaye abantu ububasha bene ubwo.
40009009	Yesu ahavuye, abona umuntu yitwa Matayo, yicaye aho yatoreza ikori. Aramubarira ati:" "Nkurikira." "Ava hasi, aramukurikira.
40009010	Kandi Yesu acicaye mu nzu hamwe kwa Matayo ariko ararya, haza benshi mu batozakori n'abanyavyaha, basangira na Yesu n'abigishwa biwe.
40009011	Abafarisayo babibonye, babaza abigishwa biwe bati:" "Ni igiki gitumye umwigisha wanyu asangira n'abatozakori n'abanyavyaha?"
40009012	Avyumvise, aravuga ati: "Abakomeye nta co bagombera umuvuzi, atari abarwaye."
40009013	Mugende mwige iri jambo, muritahure, ngo imbabazi ni zo ngomba, si ibimazi; kuko ntaje guhamagara abagororotsi, atari abanyavyaha.
40009014	Kuri we haza abigishwa ba Yohana bati: "Ni igiki gituma twebwe n'Abafarisayo twisonzesha kenshi, abigishwa bawe ntibisonzeshe?"
40009015	Yesu arababaza ati: "Abatowe bobabara bate bakiri kumwe n'umukwe?"Hari imisi izoza umukwe akurwe muri bo, ni ho bazokwisonzesha.
40009016	Nta wokwomeka ikiraka c'igitambara gishasha ku mpuzu y'umushire, kuko ico kiraka gitabura impuzu, intoboro ikarushiriza kuba nini.
40009017	Nta wotara umutobe w'umuvinyu mu mikuza y'insato ibombotse; imikuza yoturika, umuvinyu ugashirira hasi, imikuza igapfa. Ariko umutobe w'umuvinyu bawutara mu mikuza mishasha, vyompi bikarama.
40009018	Akibabwira ivyo, haza umukuru w'isengero ry'Abayuda aramupfukamira ati: "Umwana wanje w'umukobwa aracikanye ubu nyene, ni uze se, umurambikeko ikiganza, asubire abe muzima."
40009019	Yesu ava hasi, aramukurikira, bo n'abigishwa biwe.
40009020	Buno umugore atakaza amaraso menshi, yari abimaranye imyaka icumi n'ibiri, amuturuka inyuma, akora ku buyonga bw'impuzu yiwe;
40009021	yari yiyumviriye mu mutima ati: "N'iyo nokora ku mpuzu yiwe gusa, nokira."
40009022	Buno Yesu arakebuka aramubona, aramubwira ati: "Humura, mwana wanje, ukwizera kwawe kuragukijije." Nya mugore akira uwo mwanya.
40009023	Yesu ashikiriye inzu y'uwo mukuru, abona abavuza imyironge n'abantu benshi bakoma induru,
40009024	arababwira ati: "Ni muhave, kuko umukobwa atahwereye, ariko asinziriye." "Baramutwenga bamushimanga.
40009025	Abantu bamaze guhindirwa hanze, arinjira, amufata ukuboko, umukobwa aravyuka.
40009026	Iyo nkuru ikwira muri ico gihugu cose.
40009027	Yesu avayo, akiriko aragenda impumyi zibiri ziramukurikira zisemerera ziti:" "Tugirire imbabazi, mwana wa Dawidi."
40009028	Ashitse mu nzu, za mpumyi ziza kuri we. Maze Yesu arazibaza ati: "Murizeye ko nshobora kubikora?" Na zo ziti: "Ego me, Mwami."
40009029	Aca akora ku maso yabo ati: "Bibabere nk'uko mwizeye."
40009030	Amaso yabo arahumuka. Yesu arabihanikiriza ati: "Murumva, ntihagire umuntu abimenya." "
40009031	Ariko basohotse bamukwiza muri ico gihugu cose.
40009032	Bano bagisohoka, bamuzanira ikiragi cinjiwemwo na dayimoni.
40009033	Dayimoni amaze gusendwa ico kiragi kiravuga. Kandi ishengero riratangara riti:" "Mu Bisirayeli ntiharibwaboneke ibimeze bityo."
40009034	Ariko Abafarisayo baravuga bati: "Umukuru w'abadayimoni ni we amushoboza kwirukana abadayimoni."
40009035	Yesu agendagenda mu bisagara vyose no mu mihana yose, yigisha mu nsengero z'Abayuda, avuga ubutumwa bwiza bw'ubwami, akiza indwara zose n'ubumuga bwose.
40009036	Abonye ishengero, rimutera akagongwe, kuko bari bagowe, basabagiye nk'intama zitagira umwungere.
40009037	Maze abwira abigishwa biwe ati: "Ivyimburwa ni vyinshi, ariko abimbuzi ni bo bake."
40009038	Nuko ni mwinginge nyene ivyimburwa arungike abimbuzi mu vyimburwa vyiwe.
40010001	Ahamagara abigishwa biwe icumi na babiri, abaha ububasha ku mpwemu zihumanye n'ubwo kuzisenda, no gukiza indwara zose n'ubumuga bwose.
40010002	Amazina y'izo ntumwa icumi na zibiri ni aya: Uwa mbere ni Simoni, yitwa Petero, mwene nyina Andereya, Yakobo umwana wa Zebedayo, mwene nyina Yohana,
40010003	Filipo, Barutolomayo, Toma, Matayo umutozakori, Yakobo umwana wa Alufayo, Tadayo,
40010004	Simoni Umunyakananayo na Yuda Isikaryota, umwe yamugura.
40010005	Yesu atuma abo icumi na babiri arababarira ati: "Ntimuzojane inzira ija mu banyamahanga, canke mu bisagara vy'Abasamariya.
40010006	Ariko muje mu ntama zazimiye zo mu nzu ya Isirayeli.
40010007	Uko mugenda kwose mwigishe muti: 'Ubwami bwo mw'ijuru buri hafi.'
40010008	Mukize abarwaye, muzure abapfuye, mukize abanyamibembe, musende abadayimoni. Mubiherewe ubusa, mubitangire ubundi.
40010009	Ntimutekere izahabu canke amahera canke ibingorongoro mu mipfuko yanyu,
40010010	canke isaho y'induhuro, kandi ntimujane n'amakanzu abiri, canke ibirato canke inkoni, kuko umukozi akwiye impembo yiwe.
40010011	Igisagara cose canke imihana muzoshikamwo, muhabaze uwubereye, mumurarire gushitsa aho muzovirayo.
40010012	Mucinjira mu nzu muyiramutse;
40010013	nya nzu ni yaba ibereye, amahoro yanyu azoyizako. Ni yaba itabereye, amahoro yanyu azobagarukako.
40010014	Kandi umuntu ni atabakira, canke ngo yumve amajambo yanyu, muve muri ino nzu canke muri nya gisagara, muzokunkumure umukungugu wo mu birenge vyanyu.
40010015	Ndababwire ukuri, ku musi w'imanza igihugu c'i Sodomu n'i Gomora kizogira agahengekezo kurusha nya gisagara."
40010016	Raba ndabatumye muri nk'intama mu mabingira hagati. Nuko mugire ubwenge nk'inzoka, mumere nk'inuma ata karohe.
40010017	Mwirinde abantu. Bazobashengerana mu manza, babatonagurire mu nsengero zabo.
40010018	Bazobajana imbere y'abaganza n'abami babampora, muzoba ikimenyetso kibabere icabona, bo n'abanyamahanga.
40010019	Ariko babashengeranye, ntimuzohagarikire imitima ico muvuga n'ingene muzokivuga, kuko ivyo muzovuga muzobihabwa muri ako kanya.
40010020	Kuko atazoba ari mwebwe muvuga, azoba ari Mpwemu wa So avugira muri mwebwe.
40010021	Umuntu azoshengerana uwo bavukana ngo bamwice, na se w'umwana azomushengerana, n'abana bazogabagabira abavyeyi babicishe.
40010022	Muzoba mwanswe na bose babahora izina ryanje; ariko uwihangana agashitsa kw'iherezo ni we azokira.
40010023	Ni babahama mu gisagara kimwe, muhungire mu kindi; kuko ndababwira ukuri yuko mutazohetura ibisagara vyose vy'i Bwisirayeli, Umwana w'umuntu ataraza.
40010024	Umwigishwa ntaruta umwigisha; kandi n'umushumba ntaruta shebuja.
40010025	Umwigishwa biramubereye kumera nk'umwigisha wiwe, n'umushumba nka shebuja. Nyene urugo ko bamwise Beyezebuli, none abo mu rugo rwiwe ntibazorushiriza kubita batyo?
40010026	Nuko ntimuzobatinye, kuko ata catwikiriwe kitazotwikururwa, canke kinyegejwe kitazomenyekana.
40010027	Ico ndababaririra mu mwiza muzokivugire mu muco, kandi ico mwongorewe mu gutwi muzokivugire ku mazu hejuru.
40010028	Ntimuzotinye abica umubiri, badashobora kwica ubugingo, canecane mutinye uwushobora guhonereza ubugingo n'umubiri muri Gehinomu.
40010029	Mbega utunyoni tubiri ntitugurwa ikuta? Ariko muri two nta na kamwe gakorokera hasi, So atabizi.
40010030	Ariko n'umushatsi wo ku mitwe yanyu wose waraharuwe.
40010031	Nuko ntimutinye: mwebwe muruta utunyoni twinshi.
40010032	Umuntu wese azonyaturira imbere y'abantu, nanje nzomwaturira imbere ya Data wo mw'ijuru.
40010033	Ariko umuntu wese azonyihakanira imbere y'abantu, nanje nzomwihakanira imbere ya Data wo mw'ijuru.
40010034	Ntimwiyumvire ngo naje gutera amahoro mw'isi, sinaje gutera amahoro, atari inkota.
40010035	Kuko naje guteranya umwana na se, umukobwa na nyina, umukazana na inabukwe.
40010036	Kandi abansi b'umuntu bazoba abo mu rugo rwiwe.
40010037	Uwukunze se canke nyina akabandutisha, ntaba ankwiye; kandi uwukunze umuhungu wiwe canke umukobwa wiwe akabandutisha, ntaba ankwiye.
40010038	Kandi uwutikoreye umusaraba wiwe ngo ankurikire, ntaba ankwiye.
40010039	Uwurokora ubugingo bwiwe azobubura; n'uwuheba ubugingo bwiwe kubwanje azoburonka.
40010040	Uwubakiriye aba anyakiriye, kandi uwunyakiriye aba yakiriye uwantumye.
40010041	Uwakira umuntu avugishwa n'Imana kuko avugishwa na yo azohabwa impera nk'iyo uwuvugishwa n'Imana; uwakira umuntu agororotse kuko agororotse azohabwa impera nk'iyo umugororotsi.
40010042	Kandi uwuzoha umwe muri abo bato urwato rw'amazi apfutse gusa kuko ari umwigishwa, ndababwira ukuri yuko atazobura impera yiwe.
40011001	Yesu arangije gutuma abigishwa biwe icumi na babiri, avayo, aja kwigisha abantu no kuvuga ivyo Imana mu bisagara vyabo.
40011002	Ariko Yohana ari mu nzu y'imbohe, yumva ivyo Kristo akora, atuma abigishwa biwe kumubaza
40011003	ati: "Mbega uri wa wundi akwiye kuza, canke twitege uwundi?"
40011004	Yesu arabishura ati: "Ni mugende mubarire Yohana ivyo mwumva n'ivyo mubona."
40011005	Impumyi zirahumuka, abacumbagira bagenda neza, abanyamibembe barakizwa, ibipfamatwi birumva, abapfuye barazurwa, aboro barabwirwa ubutumwa bwiza.
40011006	Kandi Harahiriwe uwo ivyanje bitazotsitaza.
40011007	Abo bagiye, Yesu atangura kubwira ishengero ivya Yohana ati: "Mwagiye mu bugaragwa kuraba iki?"Mbega ni irenga rihungabanywa n'umuyaga?
40011008	Ariko mwagiye kuraba iki? Mbega ni umuntu yambaye impuzu z'igiciro? Erega abambaye impuzu z'igiciro baba mu ngo z'abami.
40011009	Ariko mwajanywe ni igiki? Mbega kwari ukuraba umuntu avugishwa n'Imana? Ego me ni co; kandi ndababwire, aruta uwuvugishwa n' Imana cane.
40011010	Uwo ni we yanditswe, ngo umve ngira ntume intumwa yanje imbere y'amaso yawe, Ikuroranirize inzira imbere yawe.
40011011	Ndababwire ukuri; Mu bavyawe n'abagore ntihigeze kuboneka umuntu aruta Yohana Umubatizi. Ariko umutoya mu bwami bwo mw'ijuru aramuruta.
40011012	Uhereye mu gihe ca Yohana Umubatizi ugashitsa n'ubu baraharanira ubwami bwo mw'ijuru, ababuharanira babunyakurisha ubuhizi.
40011013	Kuko abavugishwa n' Imana bose bavugishijwe, bo n'ivyagezwe, gushitsa igihe ca Yohana,
40011014	kandi ni mwaba mugomba kuvyemera, uwo ni we Eliya yavuzwe ko azoza.
40011015	Uri n'amatwi yumva, ni yumve.
40011016	Ariko abo uru ruvyaro ndabagereranye ni igiki? Basa n'abana bicaye mw'idandarizo, bahamagara abavukanyi babo
40011017	bati: "Twavugije imyironge ntimwatamba; twakomye induru, ntimwaboroga."
40011018	Kuko Yohana yaje, atarya, atanywa, bavuga bati: "Ahagazweko na dayimoni."
40011019	Umwana w'umuntu yaje, arya, anywa, baravuga bati: "Nguwu umukunzi w'inda n'umunoho w'umuvinyu, incuti y'abatozakori n'abanyavyaha."Kandi ubwenge burangwa ko bugororotse n'ibikorwa vyabwo.
40011020	Buno atangura guhambarira ibisagara yakoreyemwo ibikomeye vyinshi, kuko batihanye.
40011021	Ati: "Uzobona ibara Korazini; uzobona ibara Betsayida; kuko ibikomeye vyakorewe muri mwebwe iyo biba vyarakorewe muri Tiro n'i Sidoni, baba barihanye kera, bakambara amagunira, bakisiga iminyota."
40011022	Ariko ndababwire; muri Tiro n'i Sidoni hazogira agahengekezo ku musi w'imanza kurusha mwebwe.
40011023	Nawe, Kaperinawumu, mbega uzoshirwa hejuru ushike kw'ijuru? Oya, uzocokezwa i kuzimu; kuko ibikomeye vyakorewe muri wewe, iyo biba vyarakorewe i Sodomu, haba hakiriho gushika n'ubu.
40011024	Ariko ndababwira yuko igihugu c'i Sodomu kizogira agahengekezo ku musi w'imanza kurusha wewe.
40011025	Muri ico gihe Yesu aravuga ati: "Ndaguhimbaza, Data, Mwami w'ijuru n'isi, kuko ivyo wabihishije abanyabwenge n'abahanga, ukabihishurira inzoya."
40011026	Ego me, Data, kuko washimye ko biba bityo imbere yawe.
40011027	Vyose nabihawe na Data, kandi nta wuzi Umwana, atari Data, na Data, nta wumuzi, atari Umwana, n'uwo Umwana agomba kumuhishurira.
40011028	Ni muze kuri jewe mwese abananiwe n'abaremerewe, ndabaruhura;
40011029	mwikoreze ingata yanje, munyigireko; kuko ndi umugwaneza, niyoroheje mu mutima; namwe muzoronka uburuhukiro bw'imitima yanyu.
40011030	Kuko ingata yanje itababaza, n'umutwaro wanje uhwahutse.
40012001	Muri ico gihe Yesu aca mu mirima y'ingano kw'isabato. Abigishwa biwe bashonje, batangura kumyoza ingano, barazihekenya.
40012002	Abafarisayo babibonye, baramubwira bati: "Mbega abigishwa bawe ko bakora ikizira gukorwa kw'isabato!"
40012003	Na we arababaza ati: "Nta ho murasoma ico Dawidi yakoze, aho yari asonzanye n'abari kumwe na we;
40012004	ingene yinjiye mu nzu y'Imana, akarya imitsima yagenewe gushikanirwa Imana, yari umuziro kuri we no ku bari kumwe na we, uretse abaherezi bonyene?
40012005	Canke nta ho murasoma mu vyagezwe ingene kw'isabato abaherezi, iyo bari mu rusengero, bazirura isabato, ntibabeko igicumuro?"
40012006	Ariko ndababwira yuko hano hari uwuruta urusengero.
40012007	Iyo muba mwari muzi iri jambo ico rivuga, ngo imbabazi ni zo ngomba, si ibimazi; ntimuba mutsindishije abatariko igicumuro.
40012008	Kuko Umwana w'umuntu ari Umwami w'isabato.
40012009	Avayo, yinjira mu rusengero rw'Abayuda.
40012010	Kandi harimwo umuntu anyunyutse ukuboko. Baramubaza bati: "Mbega biremerwa gukiza kw'isabato? Ngo baronke uko bomurega."
40012011	Arabishura ati: "Ni nde muri mwebwe yoba afise intama imwe ikagwa mu cobo kw'isabato, ntayifate ngo ayikureyo?"
40012012	Mbega none umuntu ntaruta intama cane? None rero biremerwa gukora ivyiza kw'isabato.
40012013	Maze abwira uwo muntu ati: "Gorora ukuboko kwawe." Arakugorora, kurakira, gukomera nk'ukundi.
40012014	Abafarisayo barasohoka, bamugira inama ngo babone ingene bomwica.
40012015	Yesu abimenye, arahava. Benshi baramukurikira, abakiza bose.
40012016	Arabihaniza ngo ntibagende baramwandagaza,
40012017	ngo ivyavuzwe n'uwavugishwa n'Imana Yesaya bishike,
40012018	ngo nguwu umushumba wanje natoranije, Nkunda, ahimbara umutima wanje; Nzoshira Mpwemu wanje kuri we, Azomenyesha abanyamahanga imanza azocibwa.
40012019	Ntazosinda, kandi ntazoyogora, Kandi nta wuzokwumva ijwi ryiwe mu nzira;
40012020	Ntazohohosha irenga rivunitse, N'urumuri ruyenga ntazoruzimya, Gushitsa aho azotsindira intahe;
40012021	Kandi izina ryiwe ni ryo abanyamahanga bazokwizigira.
40012022	Maze bamuzanira impumyi y'ikiragi yinjiwemwo na dayimoni, arayikiza; ico kiragi kiravuga, kirahumuka.
40012023	Ishengero ryose rirumirwa riti: "Mbega uwu yoba wa mwana wa Dawidi?"
40012024	Ariko Abafarisayo bavyumvise baravuga bati: "Uwu nta kindi kimushoboza kwirukana abadayimoni, atari Beyezebuli, umukuru w'abadayimoni."
40012025	Amenye ivyo biyumvira, arababwira ati: "Ubwami bwose iyo bwitandukanije ubwabwo burahona. Igisagara cose n'umuryango wose iyo vyitandukanije ntibirama."
40012026	Na Satani, yosenda Satani, yoba yitandukanije ubwiwe; none ubwami bwiwe bworama bute?
40012027	Ariko jewe namba Beyezebuli ari we anshoboza kwirukana abadayimoni, abana banyu bashobozwa na nde kubasenda? Ni co gituma ari bo bazobatsindisha.
40012028	Ariko Mpwemu w'Imana ni yaba ari we anshoboza kwirukana abadayimoni, noneho ubwami bw' Imana burabashikiriye.
40012029	None umuntu yoshobora ate kwinjira mu nzu y'umuntu w'inkomezi kumusahura ibintu atabanje kuboha wa munyenkomezi? Maze akabona kumusahura ivyo mu nzu yiwe.
40012030	Uwutamperereyeko ni umwansi wanje, kandi uwudasukiranya nanje arasanzaza.
40012031	Kubwo ivyo ndababwira yuko icaha cose n'ugutyoza, abantu bazobiharirwa; ariko ugutyoza kuri Mpwemu ni icaha kitazoharirwa.
40012032	Umuntu wese azotyoza umwana w'umuntu azobiharirwa, ariko uwutyoza Mpwemu Yera ntazobiharirwa, naho hoba muri iki gihe canke mu gihe kizoza.
40012033	Ni mube muvuga igiti ko ari ciza n'ivyo camye ko ari vyiza, canke mube muvuga igiti ko ari kibi n'ivyo camye ko ari bibi; kuko igiti kimenyekanira ku vyo camye.
40012034	Mwa bana b'inzoka mwe, mwoshobora mute kuvuga ivyiza muri babi? Ibibogaboga mu mutima ni vyo akanwa kavuga.
40012035	Umunyangeso nziza akura ivyiza mw'itunga ryiwe ryiza; umunyangeso mbi akura ibibi mw'itunga ryiwe ribi.
40012036	Kandi ndababwira yuko ijambo ryose risunitswe n'impwemu abantu bavuga bazoribazwa ku musi w'imanza.
40012037	Amajambo yawe ni yo azotuma utsinda canke amajambo yawe ni yo azotuma utsindwa.
40012038	Abafarisayo n'abahinga b'ivyanditswe bamwe baramubwira bati: "Mwigisha, turagomba kuraba ikimenyetso ukora."
40012039	Arabishura ati: "Abo uruvyaro rubi rw'uguhemuka barondera ikimenyetso; kandi nta kimenyetso bazohabwa, atari ikimenyetso c'uwavugishwa n'Imana Yona."
40012040	Nk'uko Yona yamaze imisi itatu n'amajoro atatu mu nda y'urufi, ni ko n'Umwana w'umuntu azomara imisi itatu n'amajoro atatu i kuzimu.
40012041	Abagabo b'i Ninewe bazovana hasi n'abo uru ruvyaro ku musi w'imanza, babatsindishe; kuko bihanye aho bumviye ubutumwa buvuzwe na Yona; kandi raba, uwuruta Yona ari hano.
40012042	Umwamikazi w'igihugu co mu bumanuko azovana hasi n'abo iki gihe ku musi w'imanza, abatsindishe; kuko yavanywe ku mpera y'isi no kwumva ubwenge bwa Salomo; kandi raba, uwuruta Salomo ari hano.
40012043	Impwemu ihumanye iyo ivuye mu muntu, ica ahatagira amazi, irondera uburuhukiro, ikabubura.
40012044	Ikavuga iti: "Reka nsubire mu nzu yanje navuyemwo."Ihashitse, igasanga igaragara, ikubuye, iteguritse.
40012045	Igaca igenda, ikazana izindi mpwemu indwi ziyirusha ububi, zikinjira, zikahaba. Ivya nyuma vy'uwo muntu bikarusha ivya mbere ububi. Ni ko bizoba no ku b'iki gihe kibi.
40012046	Akivugana n'ishengero, nyina n'abavukanyi biwe bari bahagaze hanze, bagomba kubonana na we.
40012047	Umwe aramubwira ati: "Erega umuvyeyi wawe na barumuna bawe bahagaze hanze, baragomba ko mubonana."
40012048	Yishura uno abimubwiye ati: "Mama ni nde? Canke bene mama ni ba nde?"
40012049	Atunga urutoke abigishwa biwe ati: "Ngaba mama na bene mama."
40012050	Kuko umuntu wese akora ivyo Data wo mw'ijuru agomba ari we murumunanje, mushikanje na mama.
40013001	Kuri uwo musi Yesu asohoka ava mu nzu, yicara ku nkombe y'ikiyaga.
40013002	Ishengero ryinshi rikoranira kuri we, bimutera gutambukira mu bwato, yicaramwo; ishengero ryose rihagarara i musozi.
40013003	Ababwira vyinshi mu migani, aravuga ati: "Umubivyi yasohoye imbuto."
40013004	Akibiba, zimwe zigwa i ruhande y'inzira, inyoni ziraza, zirazinobagura.
40013005	Izindi zigwa ku rutare, hatari ivu ryinshi; zica zimera vuba, kuko ata vu ryinshi ririho.
40013006	Izuba rirashe, ziraraba, kuko ata mizi zifise, ziruma.
40013007	Izindi zigwa mu mahwa, amahwa arakura, arazinyoha.
40013008	Izindi zigwa mw'ivu ryiza, zihunda impeke, zimwe ijana, izindi mirongo itandatu, izindi mirongo itatu bityobityo.
40013009	Uri n'amatwi ni yumve.
40013010	Abigishwa baramwegera, baramubaza bati: "Mbega ikigutera kubigishiriza mu migani ni igiki?"
40013011	Arabishura ati: "Mwebwe mwahawe kumenya amabanga y'ubwami bwo mw'ijuru, ariko bo ntibabihawe."
40013012	Kuko uwufise azohabwa, bikamucagatira; ariko uwudafise azokwakwa n'ico yari asanzwe afise.
40013013	Igituma ndababwirira mu migani, ni uko iyo baraba batabona; kandi iyo bumva batumva, badatahura.
40013014	Kandi ivyo uwavugishwa n' Imana Yesaya yavuze, bibashitseko, ngo kwumva muzokwumva, ariko ntimuzoruha mubitahura; Kuraba muzoraba, ariko ntimuzoruha muvyihweza.
40013015	Kuko umutima w'ubu bwoko ucuramye, Amatwi yabo akaba ari bihurugutwi, Amaso yabo bakayahumiriza; Ngo ntibarabishe amaso, Ntibumvishe amatwi, Ntibatahurishe imitima, Ngo bahindukire, Ndabakize.
40013016	Ariko amaso yanyu arahiriwe, kuko abona, n'amatwi yanyu, kuko yumva.
40013017	Ndababwira ukuri yuko abavugishwa n'Imana benshi n'abagororotsi benshi banyoterewe kubona ivyo mubona, ntibabibona, no kwumva ivyo mwumva, ntibavyumva.
40013018	Nuko mweho ni mutahure umugani w'umubivyi.
40013019	Uwumva wese ijambo ry'ubwami ntarimenye, wa Mubi araza, agasahura ikibibwe mu mutima wiwe. Uwo ni we yabibwe i ruhande y'inzira.
40013020	Uwabibwe ku rutare ni we yumva ijambo, agaca aryakirana umunezero;
40013021	ariko ntagira imizi muri we, ahagarara umwanya muto; iyo yadutsweko n'amarushwa bo n'akadenderezo azira iryo jambo, bica bimutsitaza.
40013022	Uwabibwe mu mahwa ni we yumva iryo jambo, ariko umwitwaririko w'ivyo isi n'uruhendo rw'ubutunzi bikanyoha iryo jambo, ntiyame imbuto.
40013023	Uwabibwe mw'ivu ryiza ni we yumva iryo jambo, akaritahura, uwo ni we rero yama imbuto, umwe akagira ijana, uwundi mirongo itandatu, uwundi mirongo itatu, bityobityo.
40013024	Abacira uwundi mugani ati: "Ubwami bwo mw'ijuru busa n'umuntu yabivye imbuto nziza mu murima yiwe.
40013025	Abantu basinziriye, haza umwansi wiwe abiba urwamfu mu buro hagati, arigira."
40013026	Bumaze gusesa no kuyangika, urwamfu ruca ruraboneka.
40013027	Abashumba ba nyene urugo baraza baramubaza bati: "Mbega mutungwa, ntiwabivye imbuto nziza mu murima wawe? None urwamfu rwavuye hehe?"
40013028	Na we ati: "Ni umuntu w'umwansi yagize atyo."Ba bashumba baramubaza bati: "None uragomba ko tugenda kurutororokanya?"
40013029	Ati: "Oyaye, kuko kumbure mu kurandura urwamfu mworandurana n'uburo.
40013030	Mureke bikurane vyose gushitsa mw'igenya."Maze mu gihe c'igenya nzobwira abagenyi nti: "Mubanze mutororokanye urwamfu, murutekere imikama, muruturire; ariko uburo mubwimburire mu kigega canje."
40013031	Abacira uwundi mugani ati: "Ubwami bwo mw'ijuru busa n'akabuto ku giti, umuntu yakiriye akagatera mu murima wiwe."
40013032	Kandi ni kanzinya hanyuma y'imbuto zose, ariko iyo gakuze kaba kanini kakaruta ibirimwa vyose, kakaba igiti. Maze inyoni zo mu kirere zikaza zikarika mu mashami yaco.
40013033	Abacira uwundi mugani ati: "Ubwami bwo mw'ijuru busa n'umwambiro, umugore yakiriye akawuvanga n'ingero zitatu z'ifu, gushitsa aho iribututumbire yose."
40013034	Ivyo vyose Yesu yabibwiye ishengero mu migani, nta co yababwiye atabaciriye umugani.
40013035	Ni co catumye ivyo umuntu yavugishwa n'Imana yavuze biboneka, ngo Nzoteranura akanwa kanje, nce imigani, Nzovuga ivyahishijwe uhereye ku kuremwa kw'isi.
40013036	Maze asezera ishengero, yinjira mu nzu. Abigishwa biwe baza kuri we bati: "Dusobanurire umugani w'urwamfu rwo mu murima."
40013037	Na we arabishura ati: "Uwubiba imbuto nziza ni Umwana w'umuntu."
40013038	Imirima ni isi. Imbuto nziza ni bo bana b'ubwami. Urwamfu ni abana ba wa Mubi.
40013039	Umwansi yarubivye ni wa mugarariji. Igenya ni umuhero w'isi. Abagenyi ni abamarayika.
40013040	Nk'uko urwamfu rutororokanywa rugaturirwa mu muriro, ni ko bizoba ku muhero w'isi.
40013041	Umwana w'umuntu azotuma abamarayika biwe, na bo bazotororokanya ibitsitaza vyose n'abakoze ibizira, babikure mu bwami bwiwe.
40013042	Bazobaterera mw'itanure ry'umuriro, ni ho hazoba amarira no kuryanya insya z' amenyo.
40013043	Buno abagororotsi bazokwaka nk'izuba mu bwami bwa Se. Uwuri n'amatwi ni yumve. "
40013044	Ubwami bwo mw'ijuru busa n'izahabu zanyegejwe mw'itongo. Umuntu yazubutseko, arazihisha, aragenda, umunezero umutera gushora ivyo afise vyose, agura iryo tongo.
40013045	Kandi ubwami bwo mw'ijuru busa n'umudandaza arondera utubuye tw'igiciro twiza.
40013046	Abonye akabuye kamwe, k'igiciro kinini, aragenda, ashora ivyo afise vyose, arakagura.
40013047	Kandi ubwami bwo mw'ijuru busa n'urusenga runiniya rwaterewe mu kiyaga, rukoranya ifi z'ubwoko bwose.
40013048	Rwuzuye, barukwegera i musozi, baricara barobanurira inziza mu giseke, imbi barazita.
40013049	Uko ni ko bizoba ku muhero w'isi. Abamarayika bazoza, barobanure ababi mu bagororotsi,
40013050	babaterere mw'itanure ry'umuriro; ni ho hazoba amarira no kuryanya insya z' amenyo.
40013051	Mbega ivyo murabitahuye vyose?" Baramwishura bati: "Ego me."
40013052	Na we arababwira ati: "Ni co gituma umuhinga w'ivyanditswe wese, amaze guhinduka umwigishwa w'ivyo ubwami bwo mw'ijuru asa na nyene urugo asokorora mu vyo atunze ibintu bisha n'ivya kera."
40013053	Yesu amaze guca iyo migani, avayo.
40013054	Aja mu ntara y'i wabo, yigishiriza mu rusengero rw'Abayuda, bituma batangara bati: "Ubu bwenge n'ivyo bitangaza mbega uwu yabikuye hehe?" "
40013055	Mbega si wa mwana w'umubaji? Nyina ntiyitwa Mariya, kandi abavukana na we si Yakobo, Yosefu, Simoni na Yuda?
40013056	Bashiki biwe ntibari i wacu bose? None ivyo vyose yabikuye hehe?"
40013057	Ivyiwe birabatsitaza. Yesu arababwira ati: "Umuntu avugishwa n'Imana ntabura icubahiro atari mu ntara y'i wabo no mu nzu y'i wabo."
40013058	Kandi nta bitangaza vyinshi yahakoreye, kubwo ukutizera kwabo.
40014001	Muri ico gihe umwami Herode yumva inkuru za Yesu.
40014002	Abwira abagendanyi biwe ati: "Uwo ni Yohana Umubatizi yazutse mu bapfuye; ni co gituma ivyo bitangaza bikorera muri we."
40014003	Kuko Herode yari yarafashe Yohana, akamuboha, akamushira mw'ibohero kubwa Herodiya, muka Filipo mwene se.
40014004	Kuko Yohana yari yarabwiye Herode ati: "Ni ikizira ko umurongoye."
40014005	Yagomba kumwica, ariko atinya abantu, kuko bamwiyumvira ko ari umuntu avugishwa n'Imana.
40014006	Umusi wo kwibutsa ukuvuka kwa Herode ushitse, umukobwa wa Herodiya atambira hagati ya bose, anezereza Herode.
40014007	Ni co catumye amwemerera amurahiye ko amuha ico yomusaba cose.
40014008	Na we amaze kwoshwa na nyina aramusaba ati: "Mpera ngaha ku mubehe umutwe wa Yohana Umubatizi." "
40014009	Buno umwami arijirwa; ariko kubwa za ndahiro, no kubwo abasangira na we, abwiriza ko bawumuha;
40014010	atuma mw'ibohero ngo bace izosi Yohana.
40014011	Bazana umutwe ku kibehe, bawuha wa mwigeme, awushira nyina.
40014012	Abigishwa biwe baraza, bajana ikiziga, baragihamba, maze baja kubikira Yesu.
40014013	Yesu avyumvise, arahava, agenda mu bwato, aja ahantu h' agahinga kwihererayo. Ishengero rivyumvise, riva mu bisagara, rimukurikira rijanye inkokoro
40014014	Avuye mu bwato, abona ishengero ryinshi, rimutera akagongwe, abakiriza abarwaye.
40014015	Bugorovye, abigishwa baramwegera bati:" "Mbega hano hantu ko ari mu gahinga, kandi bukaba buriko burira, sezera abantu baje mu mihana kwirondererayo ivyo kurya."
40014016	Yesu arababwira ati: "Ntibarinda kugenda. Ni mube ari mwebwe mubagaburira."
40014017	Baramwishura bati: "Nta vyo dufise hano atari udutsima dutanu n'udufi tubiri."
40014018	Na we ati: "Ni mubinzanire hano."
40014019	Abwira abantu kwicara hasi ku vyatsi, yakira ya mitsima itanu na za fi zibiri, ararangamiza, araba mw'ijuru, arabihezagira; amanyagura ya mitsima, ayiha abigishwa, abigishwa bagaburira ishengero.
40014020	Bararya bose, barahaga. Begeranya utumanyagu tw'imisigazwa twuzura ibiseke icumi na bibiri.
40014021	Kandi abariye bari abagabo nk'ibihumbi bitanu, ukuyemwo abagore n'abana.
40014022	Uwo mwanya agobera abigishwa ngo batambukire mu bwato babe barajabuka hakurya, nawe abanze gusezera ishengero.
40014023	Ahejeje gusezera ishengero, aduga umusozi gusenga yiherereye. Bwagorovye ariyo ari wenyene gusa.
40014024	Ubwato bushitse hagati mu kiyaga, bari batamijwe n'imipfunda, kuko umuyaga wari ubaturutse imbere.
40014025	Buri mu guca, aza aho bari, agendesha amaguru hejuru ku kiyaga.
40014026	Abigishwa bamubonye agendesha amaguru hejuru ku kiyaga, basimbwa n'umutima bati: "Ni igihume; bahindishwa agashitsi n'ubwoba."
40014027	Uwo mwanya Yesu arababwira ati: "Humura, ni jewe, ni mureke gutinya."
40014028	Petero aramwishura ati: "Mushingantahe, asangwa ari wewe, mbarira nze aho uri ku mazi."
40014029	Na we ati: "Ngo." Petero yururuka mu bwato, agendesha amaguru ku mazi, ngo aje aho Yesu ari.
40014030	Abonye igihuhuta, aratinya, atanguye kuroka aratakamba ati: "Ntabara Mugenzi."
40014031	Buno Yesu agorora ukuboko, aramucakira, aramubwira ati: "Yewe w'ukwizera guke, ni igiki cagukekeranishije?"
40014032	Buriye mu bwato, umuyaga uraca.
40014033	Abari mu bwato baramupfukamira bati: "Ni ukuri uri Umwana w'Imana."
40014034	Bamaze kujabuka hakurya, bafata i musozi mu ntara y'i Genesareti.
40014035	Abantu b'aho hantu baramumenya, batumatumanako muri ico gihugu cose, bamuzanira abarwaye bose,
40014036	baramwinginga ngo bakore ku buyonga bw'impuzu yiwe gusa, ababukozeko bose barakira.
40015001	Maze Abafarisayo n'abahinga b'ivyanditswe baza kuri Yesu bavuye i Yerusalemu, baramubaza
40015002	bati: "Ni kuki abigishwa bawe barenga imigenzo twabwirijwe n'aba kera, ntibakarabe iyo bagira barye?"
40015003	Na we arababaza ati: "None mweho, ni igiki catumye murenga icagezwe c' Imana ku bwo imigenzo yanyu?"
40015004	Kuko Imana yavuze iti: "Wubahe so na nyoko;"kandi iti: "Uwututse se canke nyina ntazobure kwicwa."
40015005	Ariko mweho, mugira muti: "Umuntu wese abwira se canke nyina ko ico yari kumufashisha ari co azoshikanira Imana,
40015006	ntiyubahe se canke nyina."None mwatituye ijambo ry'Imana ku bwo imigenzo yanyu.
40015007	Mwa ndyarya mwe, Yesaya yavuze neza ivyo yavugishwa n'Imana kuri mwebwe
40015008	ati: "Aba bantu banyubahisha iminwa yabo, Ariko imitima yabo iri kure yanje."
40015009	Bansengera ubusa, Kuko inyigisho bigisha ari ivyagezwe n'abantu.
40015010	Ahamagara ishengero araribwira ati: "Ni mwumve, mubitahure.
40015011	Ikija mu kanwa si co gihumanya umuntu; ariko ikiva mu kanwa ni co kimuhumanya."
40015012	Buno abigishwa baramwegera, baramubarira bati: "Urazi yuko Abafarisayo bumvise iryo jambo bakavunika umutima?"
40015013	Arabishura ati: "Icatewe cose kidatewe na Data wo mw'ijuru atateye, kizorandurwa."
40015014	Ni mubareke! Ni impumyi zijana izindi. Ariko impumyi yojana iyindi mpumyi zompi zogwa mu cobo.
40015015	Petero Aramwishura ati: "Dusobanurire uwo mugani."
40015016	Na we aramubaza ati: "Mbega namwe muracari imburabwenge?
40015017	Ntimutahura yuko ikintu cose kigiye mu kanwa kija mu nda kigaca mu nzira yaryo?
40015018	Ariko ibiva mu kanwa biba biturutse mu mutima, ni vyo bimuhumanya.
40015019	Kuko mu mutima havamwo ivyiyumviro bibi: ubwicanyi, ubusambanyi, ubushakanyi, ubwivyi, kwagiriza abandi ibinyoma, ibitutsi.
40015020	Ivyo vyose ni vyo bihumanya umuntu. Ariko kurisha intoke zidakaravye si vyo bimuhumanya."
40015021	Yesu arahava, aja hafi muri Tiro n'i Sidoni.
40015022	Umunyakananikazi ava mu ntara yaho aratakamba ati: "Ngirira imbabazi se Mugenzi, Mwana wa Dawidi, umukobwa wanje afashwe nabi na dayimoni."
40015023	Na we ntiyamwishura ijambo na rimwe. Abigishwa biwe baza kuri we, baramwinginga bati: "Murungike, kuko agenda aratuvugiriza induru inyuma."
40015024	Arabishura ati: "Sinatumwe ku bandi, atari ku ntama zazimiye z'inzu ya Isirayeli."
40015025	Uwo Munyakananikazi amushikiriye aramupfukamira ati: "Ntabara se Mugenzi."
40015026	Yesu aramwishura ati: "Si vyiza gufata umutsima w' abana ukawuterera utubwa."
40015027	Na we ati: "Nka ko, Mugenzi, kuko utubwa na two twirira utuvunguka dukorokera musi y'imeza ya ba nyene two."
40015028	Buno Yesu aramwishura ati: "Ukwizera kwawe ni kwinshi nyina wanje; bikubere nk'uko ugomba." "Umukobwa wiwe aca akira uwo mwanya.
40015029	Yesu arahava, aja ku kiyaga c'i Galilaya, aduga umusozi, yicaraho.
40015030	Abantu benshi baza kuri we bazanye abacumbagira, ibimuga, impumyi, ibiragi, n'abandi benshi, babashira imbere y'ibirenge vyiwe, arabakiza.
40015031	Bituma ishengero ritangara ribonye ibiragi bivuga, ibimuga bikomera, abacumbagira bagenda neza n'impumyi zibona; bahimbaza Imana y'Abisirayeli.
40015032	Yesu ahamagara abigishwa biwe ati:" "Ishengero rinteye akagongwe, kuko uwu ari umusi ugira gatatu turi kumwe, none ntibagira ico barya. Ariko singomba kubasezera bashonje, ntibagwire isari mu nzira."
40015033	Abigishwa baramubaza bati: "Twokura hehe muri ubu bugaragwa imitsima ingana ityo yo guhaza iri shengero ringaho?"
40015034	Yesu arababaza ati: "Mufise imitsima ingahe?" Na bo bati: "Ni indwi, n'udufi dukeya."
40015035	Abarira ishengero ngo ryicare hasi.
40015036	Yakira ya mitsima indwi na za fi, arabishimira, arabimanyagura, abihereza abigishwa biwe, babigaburira ishengero.
40015037	Bararya bose, barahaga; begeranya imisigazwa y'utumanyagu, yuzura ibiseke indwi.
40015038	Abariye bari abagabo ibihumbi bine, abagore n'abana bataharuwemwo.
40015039	Asezera ishengero, atambukira mu bwato, aja mu gihugu c'i Magadani.
40016001	Abafarisayo n'Abasadukayo baraza, barondera bamugeza ko abereka ikimenyetso kiva mw'ijuru.
40016002	Na we arabishura ati: "Iyo bugorovye, muvuga ko buca haba umuco, kuko ijuru rikeye."
40016003	Mu mutwenzi, muvuga muti: "Hagira hafurungane, kuko ijuru ritukura, kandi ryiraburaniwe."Murazi kugenzura ijuru uko risa, ariko ibimenyetso vy'ibihe ntimuzi kubigenzura.
40016004	Abo igihe kibi c'ubuhumbu barondera ikimenyetso, kandi nta kimenyetso bazohabwa, atari ikimenyetso ca Yona. "Abasigaho, arigira.
40016005	Abigishwa bafata hakurya, bari bibagiye gutekera imitsima.
40016006	Yesu arababwira ati:" "Mugabe, mwirinde umwambiro w'Abafarisayo n'Abasadukayo."
40016007	Biburanya bati: "Ntitwatekeye imitsima."
40016008	Yesu arabimenya, arababaza ati: "Yemwe abo ukwizera guke, ni igiki gitumye mwiburanya ngo nta mitsima mufise?
40016009	Ntimuraruha mubimenya, ntimwibutse ya mitsima itanu ku bihumbi bitanu, n'ibiseke mwegeranije uko vyangana?
40016010	Canke ya mitsima indwi ku bihumbi bine, n'ibiseke mwegeranije uko vyangana?
40016011	Ni igiki kibabujije gutahura ko ntababwiye imitsima? Ariko mwirinde umwambiro w'Abafarisayo n'Abasadukayo." "
40016012	Buno batahura ko atababwiye kwirinda umwambiro w'umutsima butsima, ariko ko ari inyigisho z'Abafarisayo n'Abasadukayo.
40016013	Yesu aja mu misozi ihera i Kayisariya mu bwa Filipo, abaza abigishwa biwe ati:" "Abantu bagira ngo Umwana w'umuntu ndi nde?"
40016014	Na bo bati: "Bamwe bagira ngo uri Yohana Umubatizi, abandi ngo uri Eliya," " abandi ngo uri Yeremiya canke umwe mu bavugishwa n'Imana."
40016015	Arababaza ati: "Ariko mweho, mugira ngo ndi nde?"
40016016	Simoni Petero aramwishura ati: "Uri Kristo, Umwana w'Imana nzima."
40016017	Yesu aramwishura ati: "Uri umuhirwe, Simoni umwana wa Yona, kuko ata w'inyama n'amaraso yabiguhishuriye, ariko ni Data wo mw'ijuru."
40016018	Nanje ndakubwira yuko uri Petero, kandi kuri urwo rutare nzorwubakako ishengero ryanje, kandi amarembo y'i kuzimu ntazorishobora.
40016019	Nzoguha impfunguzo z'ubwami bwo mw'ijuru; kandi ico uzoboha mw'isi kizoba kiboshwe mw'ijuru; n'ico uzobohora mw'isi kizoba kibohowe mw'ijuru. "
40016020	Maze yihanikiriza abigishwa ngo ntihagire umuntu babwira ko ari we Kristo.
40016021	Kuva ubwo, Yesu atangura guserurira abigishwa biwe ko akwiye kuzoja i Yerusalemu no kuzobabazwa uburyo bwinshi, ababazwa n'abashingantahe, abaherezi bakuru n'abahinga b'ivyanditswe, no kuzokwicwa, no kuzozurwa ku musi ugira gatatu.
40016022	Petero aramwihererana, atangura kumwamira ati:" "Ntibikabe, Mwami wanje, ntibizokubeko namba."
40016023	Ahindukirira Petero ati: "Herera inyuma yanje, Satani; uri ikintsitaza, kuko ivyo Imana atari vyo ubabaye, ubabaye ivyo abantu."
40016024	Buno Yesu abwira abigishwa biwe ati: "Umuntu ni yagomba kunkurikira, ni yiyanke, yikorere umusaraba wiwe, ankurikire."
40016025	Kuko uwugomba gukiza ubugingo bwiwe azobubura, ariko uwuzoheba ubugingo bwiwe kubwanje azoburonka.
40016026	Kandi umuntu vyomumarira iki kwunguka ivyo mw'isi vyose abitangiye ubugingo bwiwe? Canke umuntu yotanga iki ngo acungure ubugingo bwiwe?
40016027	Kuko Umwana w'umuntu azohava aza afise ubwiza bwa Se, azananye n'abamarayika biwe; ni ho azoca yishura umuntu wese ibikwiranye n'ivyo yakoze.
40016028	Ndababwire ukuri; muri aba bahagaze hano harimwo bamwe batazobona urupfu gushitsa aho bazobonera Umwana w'umuntu aje mu bwami bwiwe.
40017001	Imisi itandatu ishize, Yesu ajana Petero, Yakobo na mwene nyina Yohana; abadugana igisozi kirekire ari bonyene.
40017002	Akayanganira imbere yabo, mu maso hiwe haka nk'izuba, impuzu ziwe zera nk'umuco.
40017003	Maze Mose na Eliya barababonekera, bavugana na we.
40017004	Petero abwira Yesu ati: "Mugenzi, bitubereye vyiza ko turi hano; ni wabigomba ndubaka amahema atatu hano, rimwe ryiwawe, irindi rya Mose, irindi rya Eliya."
40017005	Akivuga, haza igicu gikayangana, kibatera igitutu; kandi ijwi riva muri nya gicu riti: "Nguwu Umwana wanje nkunda, akampimbara; ni mumwumve."
40017006	Abigishwa bavyumvise, bubama hasi baratinya cane.
40017007	Yesu arabegera, abakorako ati: "Ni muve hasi, ntimutinye."
40017008	Bunamuye amaso, ntibagira uwundi babona, atari Yesu wenyene.
40017009	Bariko baramanuka ico gisozi, Yesu arabihanikiriza ngo "ntihagire umuntu babwira ivyo beretswe, gushitsa aho Umwana w'umuntu azozukira avuye mu bapfuye."
40017010	Abigishwa baramubaza bati: "None rero ni igiki gituma abahinga b'ivyanditswe bavuga yuko Eliya akwiye kubanza kuza?"
40017011	Arabishura ati: "Eliya azoza koko, aroranye vyose neza.
40017012	Ariko ndababwira yuko Eliya yamaze kuza, yamara ntibamumenye, ariko bamugize uko bagomba kwose. Uko ni ko n'Umwana w'umuntu agira ababazwe na bo." "
40017013	Buno abigishwa batahura ko yababwiye Yohana Umubatizi.
40017014	Bashikiriye ishengero, umuntu araza aramupfukamira
40017015	ati:" "Mwami wanje, girira ikigongwe umwana wanje, kuko arwaye intandara, arasinzikaye cane. Kuko kenshi na kenshi agwa mu muriro no mu mazi.
40017016	Namuzaniye abigishwa bawe, ariko vyabananiye kumukiza."
40017017	Yesu arishura ati: "Yemwe abo iki gihe mutizera b'inkozi z'ibibi, nzogeza ryari kubana namwe; nzogeza ryari kubihanganira? Ni mumunzanire hano."
40017018	Yesu aramukankamira, dayimoni amuvamwo, umuhungu aca akira uwo mwanya.
40017019	Maze abigishwa baza kuri Yesu biherereye, baramubaza bati: "Tweho ni iki catumye bitunanira kumusenda?"
40017020	Arabishura ati: "Ni ukwizera kwanyu guke."Ndababwire ukuri; namba mufise ukwizera kungana n'akabuto k'igiti, mwobwira kino gisozi muti: "Imuka aha, uje harya, kandi cokwimuka. Kandi nta kitazobashobokera. [
40017021	Ariko bene urya ntakurwamwo n'ikindi atari ugusenga no kwisonzesha. ]"
40017022	Bakigendagenda i Galilaya, Yesu arababwira ko "umwana w'umuntu azoshirwa mu maboko y'abantu,
40017023	kandi bazomwica, maze ku musi ugira gatatu azozurwa." " Barababara cane.
40017024	Bashitse i Kaperinawumu, abatoza ikori ry'urusengero baza kuri Petero, baramubaza bati:" "Harya Umwigisha wanyu ntatanga ikigabane ca shekeli ?" Na we ati: "Egome, aragitanga."
40017025	Binjiye mu nzu, Yesu aramwitanga, aramubaza ati: "Uvyiyumvira gute ga Simoni? Abami bo mw'isi batangisha canke batoza abahe? Ni ababo canke ni abandi?"
40017026	Aramwishura ati: "Ni abandi." Yesu aramubwira ati: "Noneho ababo baracuna."
40017027	Ariko kugira ngo ntitubatsitaze, genda ku kiyaga, uteremwo igera, wakire ifi ifatwa ubwa mbere, uyasamike, urasangamwo shekeli, ube ari yo ujana, uyatange mw'izina ryanje n'iryiwawe.
40018001	Muri uwo mwanya abigishwa baza kuri Yesu, baramubaza bati: "Umukuru mu bwami bwo mw'ijuru ni nde?"
40018002	Ahamagara akana, agahagarika hagati yabo,
40018003	arababwira ati: ""Ndababwire ukuri, ni mutirimbura ngo mucike nk'abana bato, ntimuzoruha mwinjira mu bwami bwo mw'ijuru."
40018004	Nuko uwuzokwicisha bugufi nk'aka kana ni we mukuru mu bwami bwo mw'ijuru.
40018005	Kandi uwuzokwakira akana kamwe nk'aka mw'izina ryanje azoba anyakiriye.
40018006	Ariko uwuzotsitaza n'umwe muri abo bato banyizera, icoroshe ni uko bomubohera urusyo ruremereye kw'izosi, akadobezwa mu kuzimu mu kiyaga.
40018007	Isi izobona ibara ku bwo ibitsitaza, kuko ivyo bitsitaza bitazobura kuza, ariko uwo muntu azana igitsitaza azobona ibara.
40018008	Ukuboko kwawe canke ikirenge cawe ni hagira ikigutsitaza muri vyo, ugice, ugite kure; vyokubera vyiza kwinjira mu bugingo ucitse igikonjo canke ikirenge, hako utererwa mu muriro utazima ufise amaboko yompi n'ibirenge vyompi.
40018009	Kandi ijisho ryawe ni ryagutsitaza, urinogore urite kure; vyokubera vyiza kwinjira mu bugingo upfuye ijisho, hako utererwa muri Gehinomu y'umuriro ufise amaso yompi."
40018010	Mwirinde ntimukengere n'umwe muri aba bana bato; ndababwira yuko mw'ijuru abamarayika babo bama baraba mu nyonga ha Data wo mw'ijuru. [
40018011	Kandi Umwana w'umuntu yaje gukiza icari cazimiye. ]
40018012	Muvyiyumvira gute? Umuntu afise intama ijana, imwe yozimira, ntiyosiga zimwe mirongo icenda n'icenda, akagenda mu misozi kurondera iyazimiye?
40018013	Kandi iyo ayibonye, ndababwira ukuri yuko ayinezererwa kuyirutisha zimwe mirongo icenda n'icenda zitazimye.
40018014	Ni ko bidakundwa mu maso ya So wo mw'ijuru ko umwe muri abo bato apfa rubi. "
40018015	Mugenzawe ni yakugirira nabi, ugende umuhishuke mwiherereye; ni yakwumvira, uzoba wigaruriye mugenzawe.
40018016	Ariko ni atakwumvira, ujane umwe canke babiri, kugira ngo ijambo ryose rizoringanizwe, bivuye mu kanwa k'ivyabona bibiri canke bitatu.
40018017	Ni yo atabumvira ubwire ishengero; ni yanka kwumvira ishengero na ryo, kuri wewe azoba nk'umupagani n'umunyavyaha.
40018018	Ndababwire ukuri; ivyo muzoboha mw'isi vyose bizoba biboshwe mw'ijuru; kandi ivyo muzobohora mw'isi vyose bizoba bibohowe mw'ijuru.
40018019	Kandi ndababwira ukuri yuko babiri muri mwebwe ni bahuriza inama mw'isi gusaba ikintu cose, Data wo mw'ijuru azokibakorera.
40018020	Kuko aho babiri canke batatu bazoba bakoraniye mw'izina ryanje, nanje nzoba ndi hagati muri bo."
40018021	Maze Petero aza kuri we, aramubwira ati: "Mushingantahe, incuti yanje ni yangirira nabi, nzomuharira ngeze kangahe? Ngeze indwi?"
40018022	Yesu aramubwira ati: "Jeho sindakubwira yuko ugeza indwi, ariko ugeze indwi indwi gushitsa incuro mirongo irindwi."
40018023	Ni co gituma ubwami bwo mw'ijuru busa n'umwami yagomvye gusuzuma ivyo yabikije abantu biwe.
40018024	Atanguye guharura, bamuzanira uwamuririye umwenda w'italanto ibihumbi icumi.
40018025	Ariko kuko atari afise ico yishura, shebuja agera ko bamugura hamwe n'umugore, abana n'ivyo afise vyose, ngo umwenda wishurwe.
40018026	Wa muntu yikubita hasi, amwitembagaza imbere ati: "Mwami, nyihanganira, nzokwishura vyose."
40018027	Shebuja w'uyo muntu amugirira akagongwe, aramurekura, amuhebera wa mwenda amufitiye.
40018028	Uno muntu asohotse, abona uwo bakorana yamuririye umwenda w'idenariyo ijana; aramufata, amugwa mu gahogo ati: "Nyishura ivyo umperaniye."
40018029	Uwo bakorana yikubita hasi, aramutakambira ati: "Nyihanganira, nzokwishura vyose."
40018030	Wa wundi aranka, aragenda, amushirisha mw'ibohero, gushitsa aho azomwishurira ivyo amufitiye.
40018031	Bagenzi biwe babonye ibibaye, barababara cane, baragenda babwira shebuja ibibaye vyose.
40018032	Buno shebuja aramuhamagaza, aramubwira ati: "Wa muntu mubi we, naguhebeye wa mwenda wose aho wantakambira:
40018033	none nawe ntiwari ukwiye kugirira imbabazi mugenzawe, nk'uko nanje nazikugiriye?"
40018034	Shebuja araraka, amuhereza abasoda, gushitsa aho azokwishurira ivyo amufitiye vyose.
40018035	Na Data wo mw'ijuru ni ko azobagirira, ni mutaharirana, umuntu wese ngo aharire umuvukanyi wiwe bivuye mu mutima.
40019001	Yesu arangije ayo majambo, ava i Galilaya, aja mu ntara y'i Yudaya hakurya ya Yorodani.
40019002	Ishengero ryinshi riramukurikira, abakirizayo.
40019003	Abafarisayo baza kuri we bamugeza, baramubaza bati: "Mbega biremerwa ko umuntu yirukana umugore ku bwo inyanduruko y'ikintu cose?"
40019004	Na we arabishura ati: "Nta ho murasoma yuko uhereye mu bihe vya kera Rurema yabaremye bari uburyo bubiri,
40019005	ikavuga ko ari co gituma umuntu azosiga se na nyina, akabana n'umugore wiwe ubutakivana, bompi bakaba umubiri umwe?
40019006	Bituma batakiri babiri, ariko baba babaye umubiri umwe. Nuko ico Imana yamatanije, umuntu ntazokimature."
40019007	Baramubaza bati: "None se, ni igiki catumye Mose agera ko bamuha ikete ryo kuvavanura, akamwirukana?"
40019008	Arabishura ati: "Mose yabarekuye kwirukana abagore banyu kuko imitima yanyu ikomantaye. Ariko uhereye ubwa mbere hose ntivyari bimeze bityo.
40019009	Ariko ndababwire, Umuntu wese yirukana umugore wiwe atamuhoye ubusambanyi, akarongora uwundi, aba asambanye; kandi uwurongora uwahukanye aba asambanye.
40019010	Abigishwa baramubwira bati: "Ivyo umugabo n'umugore asangwa bimeze bityo, noneho kurongora ni ikigoye."
40019011	Na we arababwira ati: "Si bose bashobora kwemera iryo jambo, atari ababihawe."
40019012	Kuko hari inkone zavutse zityo uhereye kuva mu nda za ba nyina, kandi hari inkone zakonwe n'abantu, kandi hari inkone zavutse zityo uhereye mu nda za ba nyina, kandi hari inkone zikona ubwazo kubwo ubwami bwo mw'ijuru. Uwushobora kuvyemera ni avyemere.
40019013	Bamuzanira abana bato, ngo abarambikeko ibiganza, abasabire. Ariko abigishwa barabakankamira.
40019014	Yesu arababwira ati: "Ni mureke abana bato, ntimubabuze kuza aho ndi, kuko ubwami bwo mw'ijuru ari ubwo abameze batyo." "
40019015	Abarambikako ibiganza, avayo.
40019016	Haza umuntu kuri we, aramubaza ati:" "Mwigisha, nkore iciza ki ngo ndonke ubugingo budashira?"
40019017	Aramubaza ati: "Umbariza iki iciza?"Inziza ni Imwe. Ariko asangwa ugomba kwinjira mu bugingo, witondere ivyagezwe.
40019018	Aramubaza ati: "Ni ibihe?" Yesu aramwishura ati: "Ntukice, ntugasambane, ntukibe, ntukagirize abandi ibinyoma,
40019019	wubahe so na nyoko, kandi ukunde mugenzawe nk'uko wikunda."
40019020	Wa musore aramubwira ati: "Ivyo vyose naravyitondeye; hari ikindi mpajije?"
40019021	Yesu aramubwira ati: "Asangwa ugomba kuba intungane rwose, genda ushore ivyo utunze, ugabire aboro, ni ho uzogira itunga mw'ijuru, uteko uze, unkurikire."
40019022	Uwo musore yumvise iryo jambo, agenda ababaye, kuko yarafise itunga ryinshi.
40019023	Yesu abwira abigishwa biwe ati: "Ndababwire ukuri, biragoye ko umutunzi yinjira mu bwami bwo mw'ijuru."
40019024	Kandi ndababwira yuko icoroshe ari ingamiya guca mu zuru ry'urushinge hako umutunzi yinjira mu bwami bw' Imana.
40019025	Abigishwa bavyumvise baratangara cane bati: "None rero, ni nde ashobora gukizwa?"
40019026	Yesu arabitegereza, arababwira ati: "Kubwo abantu ico ntigishoboka, ariko ku Mana vyose birashoboka."
40019027	Buno Petero aramubaza ati: "Mbega twebwe ko twaretse vyose tukagukurikira; none tuzohabwa iki?"
40019028	Yesu arababwira ati: "Ndababwira ukuri yuko mwebwe abankurikiye, aho Umwana w'umuntu azovyagirira ku ntebe y'ubwiza bwiwe, igihe co kuvyarwa ukundi gusha, namwe muzokwicara ku ntebe icumi na zibiri, mucire imanza imiryango icumi n'ibiri y'Abisirayeli."
40019029	Umuntu wese yasize urugo canke abavukanyi biwe canke bashiki we canke se canke nyina canke abana canke itongo kubwo izina ryanje, azobishumbushwa umurengera, kandi azoragwa ubugingo budashira.
40019030	Ariko benshi b'imbere bazoba abo inyuma, kandi abo inyuma bazoba abo imbere.
40020001	Ubwami bwo mw'ijuru busa na nyene urugo azindutse kurondera abamukorera mu ruzabibu rwiwe.
40020002	Yemeranya n'abakozi ku musi ko azobaha idenariyo, abarungika mu ruzabibu rwiwe.
40020003	Nko kw'isaha zitatu aragenda, abona abandi bihagarariye mu kaguriro ata co bakora.
40020004	Na bo arababwira ati: "Namwe ni mugende mu ruzabibu, ndabagerera ivyo mukwiranye."Baragenda.
40020005	Yongera kugenda kw'isaha zitandatu no ku y'icenda, agira kuno.
40020006	Kandi nko kw'isaha icumi n'imwe aragenda, abona abandi bihagarariye; arababwira ati: "Mbega ko mwahagaze hano umusi wose ata co mukora?"
40020007	Baramwishura bati: "Ni uko ata waturaritse."Arababwira ati: "Namwe ni mungire mu ruzabibu."
40020008	Bugorovye, nyene umurima w'inzabibu abwira umukoresha wiwe ati: "Hamagara abakozi, ubagerere ingero zabo, utangurire mu bo hanyuma gushitsa ku ba mbere."
40020009	Abaje kw'isaha icumi n'imwe bahabwa idenariyo imwimwe
40020010	Abatanguye kare baje, bagira ngo bagererwa ibirenze; ariko bahabwa idenariyo imwimwe na bo.
40020011	Bayahawe bidodombera nyene umurima w'inzabibu
40020012	bati: "Abaherutse kuza, bagakora isaha imwe gusa, none ko ubaringanije natwe twacumukuye umurango wose no mu ndugumba!"
40020013	Na we yishura umwe muri bo ati: "Mugenzi wanje, sinkugiriye nabi; ntitwemeranije idenariyo imwe?
40020014	Fata iyawe, ugende. Uwo wo hanyuma nagomvye kumugerera nkawe.
40020015	Hari ikimbuza kugira uko ngomba mu vyanje? Canke ugize ijisho ribi kuko jewe ndi mwiza.
40020016	Uko ni ko abo inyuma bazoba abo imbere, kandi abo imbere ba zoba abo inyuma."
40020017	Yesu agira aduge i Yerusalemu, yihererana na ba bigishwa icumi na babiri, maze bari mu nzira arababwira
40020018	ati: "Ehe turaduze Yerusalemu, kandi Umwana w'umuntu azoshirwa mu maboko y' abaherezi bakuru n'abahinga b'ivyanditswe, bazomucira urubanza rwo gupfa,
40020019	kandi bazomuha abanyamahanga ngo ashinyagurirwe, akubitwe, abambwe kandi ku musi ugira gatatu azozurwa."
40020020	Buno nyina w'abana ba Zebedayo aza kuri we, ari kumwe n'abahungu biwe, aramupfukamira, amusaba ijambo.
40020021	Aramubaza ati: "Uragomba iki?" Na we ati: "Bivuge ko aba bahungu banje babiri ngo bazokwicare umwe i buryo bwawe uwundi i bubamfu mu bwami bwawe."
40020022	Yesu arishura ati: "Ntimuzi ico musaba. Mwoshobora kunywera ku gikombe jewe ngira nywereko?" Na bo bati: "Turashobora."
40020023	Arababwira ati: "Igikombe canje koko muzokinywerako, ariko gutanga ivyicaro i buryo bwanje i bubamfu, si ivyanje, atari abo Data yabiteguriye."
40020024	Bamwe icumi bavyumvise, bidodombera ivyo abo babiri bavukana.
40020025	Yesu arabahamagara, arababwira ati: "Murazi yuko abaganwa b'amahanga bayatwaza amanyama, kandi n'abakuru bayo bayagirako ububasha.
40020026	Muri mwebwe si ko biri. Ariko uwugomba kuba mukuru muri mwebwe azobe umukozi wanyu;
40020027	kandi uwugomba kuba uwo imbere azobe umushumba wanyu,
40020028	nk'uko Umwana w'umuntu atazanywe no gukorerwa, atari ugukorera abandi, no gutanga ubugingo bwiwe ko incungu ya benshi.
40020029	Bakiva i Yeriko, ishengero ryinshi riramukurikira.
40020030	Impumyi zibiri zari zicaye i ruhande y'inzira, zumvise yuko Yesu ahaciye ziratakamba ziti: "Mwami, mwana wa Dawidi, tugirire imbabazi."
40020031	Ishengero rirazizibiranya ngo zihore. Zirushiriza gutakamba ziti: "Mwami, mwana wa Dawidi, tugirire imbabazi."
40020032	Yesu arahagarara, arazihamagara, arazibaza ati: "Mugomba ko ndabakorera iki?"
40020033	Ziti: "Tugomba ko amaso yacu ahumuka Mwami."
40020034	Yesu azigirira akagongwe, akora ku maso yazo, zica zirahumuka, baramukurikira
40021001	Bageze hafi y'i Yerusalemu, bashikira i Betifage ku musozi wa Elayono, Yesu atuma abigishwa babiri,
40021002	arababarira ati: "Mugende muri iriya mihana iri imbere yanyu, muca mubona indogoba iziritseho n'inyana yayo; muziziture, muzinzanire."
40021003	Ni hagira uwubabaza, mumubwire muti: "Databuja ni we azigomba."Aca azirungika.
40021004	Ivyo vyabayeho ngo ivyavuzwe n'uwavugishwa n' Imana bishike,
40021005	ngo Mubwire umukobwa w'i Siyoni Muti: "Raba, Umwami wawe aje kuri wewe, Ari uwutekereje, agendera ku ndogoba, Mbere ni ku mukangara, inyana y'indogoba."
40021006	Abigishwa baragenda, babigenza nk'uko Yesu yababwiye,
40021007	bazana indogoba n'inyana yayo, bazisasako impuzu zabo, yicarako.
40021008	Abenshi mw'ishengero basasa impuzu zabo mu nzira, abandi baca amashami y'ibiti, bayasasa mu nzira.
40021009	Kandi ishengero rimugiye imbere n'irimukurikiye rirasemerera rati: "Hoziyana, mwana wa Dawidi, hashemezwe uwuje mw'izina ry'Uhoraho, Hoziyana mw'ijuru."
40021010	Ashitse i Yerusalemu, igisagara cose kirashwabaduka, barabaza bati: "Uwo ni nde?"
40021011	Abo mw'ishengero barabishura bati: "Uwo ni uwuvugishwa n'Imana, Yesu w'i Nazareti i Galilaya."
40021012	Yesu yinjira mu rusengero rw'Imana, ahindira hanze abadandariza mu rusengero n'abaruguriramwo bose, ahenura imeza y'abavunja amahera n'intebe z' abariko baragurwako inuma.
40021013	Arababwira ati: "Handitswe ngo ingoro yanje izokwitwa inzu yo gusengeramwo, ariko mwebwe mwayihinduye nk'isenga ry'abambuzi."
40021014	Maze impumyi n'abacumbagira baza kuri we mu rusengero, arabakiza.
40021015	Abaherezi bakuru n'abahinga b'ivyanditswe babonye ibitangaza akoze, n'abana basemererera mu rusengero, ngo Hoziyana mwana wa Dawidi; baritonganya,
40021016	baramubaza bati: "Urumva ivyo bavuga?" Yesu arabishura ati: "Ego me; nta ho murasoma, ngo Mu kanwa k'abana bato n'abonka waroranijemwo ishimwe?" "
40021017	Abasigaho, asokoroka mu gisagara, aja i Betaniya, ararayo.
40021018	Kare mu gatondo ariko arasubira mu gisagara, yumva arashonje.
40021019	Abonye umusukoni ku nzira, arawegera, ntiyagira ico awubonako, atari amababi gusa, arawubarira ati:" "Ntugapfe wamye insukoni uhereye ubu ugashitsa ibihe bidashira." Uwo musukoni uca ukabirana uwo mwanya.
40021020	Abigishwa babibonye, baratangara bati: "Mbega uwu musukoni uwu mwanya ukabiranijwe ni igiki?"
40021021	Yesu arabishura ati: "Ndababwire ukuri: Iyo muba muri n'ukwizera, mudakekeranya, ntimwokora ico uwu musukoni gusa, ariko mwobwira n'uwu musozi muti: "Shinguka, utabwe mu kiyaga; vyoba ko."
40021022	Kandi ivyo muzosaba vyose musenze, mwizeye, muzobihabwa.
40021023	Yinjiye mu rusengero, ariko arigisha, abaherezi bakuru n'abashingantahe b'ubwo bwoko baza kuri we, baramubaza bati: "Mbega ivyo ukora ubikoreshwa n'ububasha nyabaki? Kandi ni nde yaguhaye ubwo bubasha?"
40021024	Yesu arabishura ati: "Nanje hinge ndababaze ijambo rimwe; ni mwarinyishura nanje mpeze ndababarire ububasha bunkoresha ivyo.
40021025	None ukubatiza kwa Yohana kwaturutse hehe? Ni mw'ijuru, canke ni mu bantu?" Baravugana bati: "Ni twavuga ko ari mw'ijuru; ahava atubaza icatubujije kumwemera?
40021026	Kandi ni twavuga ngo ni mu bantu; n'uko dutinya ishengero, kuko bose bavuga yuko Yohana yari uwuvugishwa n'Imana."
40021027	Bishura Yesu bati: "Ntituhazi." Na we ati: "Nuko rero nanje sindababwira ububasha bunkoresha ivyo."
40021028	Muvyumva gute? Habaye umuntu yarafise abahungu babiri, aragenda abarira umukuru ati: "Genda, mwana wanje, uwu musi uje gukora mu ruzabibu."
40021029	Aramwishura ati: "Eka singenda."Maze hanyuma aririmbura, aragenda.
40021030	Aja ku wa kabiri, amubwira kuno. Aramwishura ati: "Ndagiye muvyeyi; ntiyajayo."
40021031	None muri abo bompi ni uwuhe yakoze ivyo se agomba? Baramwishura bati: "Ni uwa mbere." Yesu arababwira ati: ""Ndababwira ukuri yuko abatozakori n'abasambanyikazi babatanga kwinjira mu bwami bw'Imana."
40021032	Kuko Yohana yaje muri mwebwe agendera mu nzira yo kugororoka, kandi ntimwamwemera. Ariko abatozakori n'abasambanyikazi baramwemeye. Namwe mubibonye, no hanyuma ntimwirimbura ngo mumwemere.
40021033	Ni mwumve uwundi mugani. Habaye nyene urugo yateye umurima w'inzabibu; awuzitirira uruzitiro, yimbamwo ubwato bw'ikinogo, yubakamwo umutara, awusigarana abarimyi, aja mu kindi gihugu." "
40021034	Nuko igihe c'iyera kigomba kugera, atuma abakozi biwe kuri ba barimyi ngo babahe inzabibu ziwe.
40021035	Maze abo barimyi bafata babakozi biwe, umwe baramushishagura, uwundi baramwica, uwundi bamutera amabuye.
40021036	Yongera gutuma abandi bakozi barengeye aba mbere; babagira kuno.
40021037	Hanyuma abatumako umwana wiwe ati: "Bazosonera umwana wanje."
40021038	Abo barimyi babonye wa mwana wiwe, baravugana bati: "Urya ni we samuragwa: ni muze tumwice, tuzokwegukire umugabane wiwe."
40021039	Baramufata bamuhindira inyuma y'umurima w'inzabibu, baramwica.
40021040	None nyene umurima ni yiyizira azogira ate, abo barimyi?"
40021041	Baramwishura bati: "Abo babi azobica rubi, umurima w'inzabibu na we awusigarane abandi barimyi, bazohora bamuha inzabibu igihe cazo."
40021042	Yesu arababaza ati: "Nta ho murasoma mu vyanditswe, ngo ibuye abubatsi bagaye Ni ryo ryahindutse irigumya imfuruka. Ivyo vyavuye k'Uhoraho, Kandi ni igitangaza mu maso yacu?
40021043	Ni co gitumye ndababwira yuko ubwami bw'Imana muzobwakwa, bugahabwa ihanga ryama imbuto zabwo.
40021044	Ariko uwuzogwa kuri iryo buye azovunagurika; ariko uwo rizogwako rizomuvungura."
40021045	Maze abaherezi bakuru n'Abafarisayo bumvise iyo migani yiwe, bamenya ko ari bo avuga.
40021046	Barondeye ingene bomufata, batinya abantu, kuko bamwiyumvira ko ari uwuvugishwa n'Imana.
40022001	Yesu yongera kuvuganira na bo mu migani
40022002	ati: "Ubwami bwo mw'ijuru busa n'umwami atahisha ubukwe bw'umwana wiwe arongora.
40022003	Atuma abagendanyi biwe, ngo bahamagare abatorewe gutaha ubukwe, banka kuza."
40022004	Yongera gutuma abandi bagendanyi ati:"Mubwire abatowe muti: 'Raba amazimano yiwe yayateguye, ishuri n'ingumba vyiwe vyabazwe, kandi vyose biratunganye; ni muze mutahe ubukwe."
40022005	Ariko barirengagiza barigira, umwe aja mw'itongo ryiwe, uwundi mu bidandazwa vyiwe.
40022006	Abasigaye bafata abo bagendanyi biwe, babakorera ibara, barabica.
40022007	Uwo mwami araraka, ashuhura ingabo ziwe, ahonya abo bicanyi, ayigiza igisagara cabo.
40022008	Maze abwira abagendanyi biwe ati: "Ubukwe burateguwe, ariko ababutorewe ntibari babukwiye.
40022009	Nuko ni mugende mu mayirabiri, abo muribuboneyo bose mubahamagare, baze babutahe."
40022010	Abo bagendanyi baragenda baja mu nzira bakoranya abo babonye bose, ababi n'abeza; mu bukwe huzura abatowe.
40022011	Umwami yinjiye kuraba abatowe abonamwo umuntu atambaye impuzu y'ubukwe;
40022012	aramubaza ati: "Mugenzi wanje, winjiye ute hano utambaye impuzu y'ubukwe?"Uno nawe arajorerwa.
40022013	Maze umwami abwira abakozi biwe ati: "Ni mumubohe amaboko n'amaguru, mumuterere hanze mu mwiza;"ni ho hazoba amarira n'ukuryanya insya z'amenyo.
40022014	Kuko abatowe ari benshi, ariko abatoranijwe bakaba bake.
40022015	Buno Abafarisayo baragenda baja inama, ngo baronke ingene bomutegera mu majambo yovuga.
40022016	Bamutumako abigishwa babo hamwe n'abantu ba Herode bati: "Mwigisha, turazi yuko uri umunyakuri, kandi ko wigisha inzira y'Imana vy'ukuri, kandi ko udatinya umuntu n'umwe ku kigohe; kuko udatinya ijunja ry'abantu.
40022017	None utubwire, wiyumvira ute? Biremerwa gutanga ikori rya Kayisari, canke ntivyemerwa?"
40022018	Ariko Yesu amenya ububi bwabo, arababaza ati: "Mungereza iki ga mwa ndyarya mwe?
40022019	Ni munyereke ifaranga ritangwako ikori." Bamuzanira idenariyo.
40022020	Arababaza ati: "Iki gishushanyo n'ibi vyanditsweko ni ivya nde?"
40022021	Bati: "Ni ivya Kayisari." Buno arababwira ati: "Nuko rero ivya Kayisari ni mubihe Kayisari, ivyo Imana mubihe Imana." "
40022022	Bavyumvise baratangara, bamusigaho barigira.
40022023	Nya musi Abasadukayo bahakana yuko ata kuzuka kuriho baza kuri we, baramubaza
40022024	bati:" "Mwigisha, Mose yavuze ngo umuntu ni yapfa adasize abana, mwene nyina acure umugore wiwe, ngo ahonore mwene nyina."
40022025	I wacu hari abavukana indwi. Uwa mbere yararongoye, arapfa, maze kuko adasize umwana, umugore wiwe amuraga mwene nyina.
40022026	Nuko n'uwa kabiri, n'uwa gatatu biba bityo gushitsa ku w'indwi.
40022027	Hanyuma ya bose nya mugore arapfa.
40022028	None mw'izuka azoba muka nde muri abo uko ari indwi? Ko bari bamufise bose!
40022029	Yesu arabishura ati: "Mwarazimiye, ko mutamenye ivyanditswe n'ubushobozi bw'Imana."
40022030	Mw'izuka ntibazorongora kandi ntibazoshingirwa; bazoba nk'abamarayika bo mw'ijuru.
40022031	Ariko ivyo kuzuka kw'abapfuye nta ho murasoma ico Imana yababwiye
40022032	ko ari Mana ya Aburahamu, Imana ya Isaka, Imana ya Yakobo? Imana si iyo abapfuye, ni iyo abariho." "
40022033	Ishengero rivyumvise, ritangazwa n'inyigisho ziwe.
40022034	Abafarisayo bumvise ko Yesu yatangaje Abasadukayo, bakoranira hamwe.
40022035	Umwe muri bo w'umwigisha w'ivyagezwe aramubaza amugeza
40022036	ati:" "Mwigisha, ibwirizwa risumba ayandi mu vyagezwe ni irihe?"
40022037	Aramwishura ati: "Mukundishe Uhoraho Imana yanyu imitima yanyu yose n'ubugingo bwanyu bwose n'ubwenge bwanyu bwose.
40022038	Iryo ni ryo rihambaye rya mbere.
40022039	Hari irindi rya kabiri rimeze nka ryo, ni iri: Mukunde abavukanyi banyu nk'uko mwikunda.
40022040	Kuri ayo mabwirizwa yompi ivyagezwe vyose n'amajambo y'abavugishwa n' Imana ni yo bifatiyeko."
40022041	Abafarisayo bagikoraniye hamwe, Yesu arababaza
40022042	ati: "Ivya Kristo muvyiyumvira mute?" Ni mwene nde? Baramwishura bati: "Ni umwana wa Dawidi."
40022043	Na we arababaza ati: "None Dawidi mu vya Mpwemu yamwitiye iki Umwami ?"
40022044	ati: "Uhoraho yabariye Umwami wanje Ati: ' Icara i buryo bwanje, Ushitse aho nzoshirira abansi bawe musi y'ibirenge vyawe.'"
40022045	None Dawidi ko yamwise Umwami, yoshobora ate kuba umwana wiwe?
40022046	Ntihagira uwushobora kumwishura ijambo na rimwe, kandi uhereye kuri uwo musi nta muntu yubahutse gusubira kumubaza ikindi.
40023001	Maze Yesu abarira ishengero n'abigishwa biwe
40023002	ati: "Abahinga b'ivyanditswe n'Abafarisayo bafise ububasha bwo gusobanura amabwirizwa ya Mose."
40023003	Nuko ivyo bababwira vyose mubikore, muvyitondere. Ariko ntimukurikire ibikorwa vyabo, kuko ivyo bavuga atari vyo bakora.
40023004	Kandi batekera imitwaro iremereye igoye itwara, bakayikoreza abantu ku bitugu, ariko ubwabo ntibagomba kuyikozako n'urutoke.
40023005	Ariko ibikorwa vyabo vyose babikora kugira ngo barabwe n'abantu, kuko amambe yabo yanditswemwo amajambo y'Imana bayagira manini, ubuyonga bw'impuzu zaho bakabwongereza.
40023006	Bakunda ivyicaro vyo haruguru aho batumiwe, n'intebe z'icubahiro mu nsengero z'Abayuda,
40023007	no kugirwako bwakeye mu bibanza vy'ihuriro, no kwitwa n'abantu: Rabi.
40023008	None, ntimukitwe Mwigisha, kuko umwigisha wanyu ari umwe, namwe mwese muri abavukana.
40023009	Kandi ntimukite umuntu wo mw'isi Data, kuko So ari umwe, ari uwo mw'ijuru.
40023010	Kandi ntimukiyite muranzi, kuko umuranzi wanyu ari umwe, ari Kristo.
40023011	Ariko umukuru muri mwebwe azobe umukozi wanyu.
40023012	Uwuzokwishira hejuru azocishwa bugufi, kandi uwuzokwicisha bugufi azoshirwa hejuru.
40023013	Muzobona ibara, mwebwe abahinga b'ivyanditswe n'Abafarisayo, mwa ndyarya mwe, kuko mwugarirana ubwami bwo mw'ijuru imbere y'abantu; kandi ntimubwinjiramwo ubwanyu, n'abagomba kubwinjiramwo ntimubakundira. [
40023014	Muzobona ibara, mwebwe abahinga b'ivyanditswe n'Abafarisayo, mwa ndyarya mwe, kuko mukirya ingo z'abapfakazi musengesha menshi muhumba; ni co gituma muzocirwa urubanza ruruta izindi. ]
40023015	Muzobona ibara, mwebwe abahinga b'ivyanditswe n'Abafarisayo, mwa ndyarya mwe, kuko mukwiragira mu kiyaga no ku misozi ngo muhindure n'umwe abe uwo idini yanyu; iyo ahindutse, mutuma abarusha kabiri kuba umwana wa Gehinomu.
40023016	Muzobona ibara, mwa ndongozi zihumye mwe, muvuga muti: "Uwuzorahira urusengero si ikigoye, ariko uwuzorahira izahabu yo mu rusengero azoba yikwegeye umwenda."
40023017	Mwa bipfu n'impumyi mwe, none ni ikihe gihambaye; ni izahabu canke ni urusengero rweza izahabu?
40023018	Kandi ngo uwuzorahira igicaniro si ikigoye, ariko uwuzorahira ishikanwa ririko azoba yikwegeye umwenda.
40023019	Mwa mpumyi mwe, none ni ikihe ari gikuru, ni ishikanwa, canke ni igicaniro ceza ishikanwa?
40023020	Nuko uwurahiye igicaniro aba akirahiranye n'ibiriko vyose,
40023021	kandi uwurahiye urusengero aba arurahiranye n'Iyirubamwo,
40023022	kandi uwurahiye ijuru aba arahiye intebe y'Imana n'Iyiyivyagirako.
40023023	Muzobona ibara, mwebwe abahinga b'ivyanditswe n'Abafarisayo, mwa ndyarya mwe, mutanga icacumi c'imbwija, anisi na kumino, ariko mwaretse ibihambaye vyo mu mabwirizwa, guca izibereye, imbabazi n'ukwizera; ariko ivyo mwari mukwiye kubikora, vya bindi na vyo ntimubireke.
40023024	Mwa ndongozi zihumye mwe, muramimina agatuku, ariko ingamiya murayiyongobeza.
40023025	Muzobona ibara, mwebwe abahinga b'ivyanditswe n'Abafarisayo, mwa ndyarya mwe, kuko mwoza igikombe n'inkoko inyuma, ariko imbere vyuzuye ubwambuzi n'ukutigarura.
40023026	Wa Mufarisayo uhumye we, banza woze imbere mu gikombe no mu nkoko, inyuma havyo na ho habone kwera.
40023027	Muzobona ibara, mwebwe abahinga b'ivyanditswe n'Abafarisayo, mwa ndyarya mwe, kuko musa n'imva zihomeshejwe ingwa, ziboneka inyuma zisize, ariko imbere zuzuye amagufa y'abapfuye n'ibihumanya vyose.
40023028	Namwe ni ko muri; inyuma mubonekera abantu muri abagororotsi, ariko imbere mwuzuye uburyarya n'ubugarariji.
40023029	Muzobona ibara, mwebwe abahinga b'ivyanditswe n'Abafarisayo, mwa ndyarya mwe, kuko mwubakira imva z'abavugishwa n'Imana, mugashariza ivyibutso vy'abagororotsi,
40023030	mukavuga muti: "Iyo tuba twariho muri ico gihe ca ba sogokuruza, ntitwari gufatanya na bo kuvisha amaraso y'abavugishwa n'Imana."
40023031	Uko ni ko mwiyagiriza ko muri abana b'abishe abavugishwa n'Imana.
40023032	None ni mwuzurize ingero ya ba sogokuruza banyu.
40023033	Mwa nzoka mwe, mwa bana b'inzoka, muzohunga mute urubanza rwa Gehinomu?
40023034	Ehe ngira ntume abavugishwa n'Imana n'abanyabwenge bo n'abahinga b'ivyanditswe; bamwe muri bo muzobica, mubabambe, abandi muzobatonagurira mu masengero y'Abayuda, mubatuza mu bisagara vyose;
40023035	bitayeko muzokorwa n'amaraso yose y'abagororotsi yaviriye kw'isi, uhereye ku maraso ya Abeli umugororotsi ukageza ku maraso ya Zakariya umwana wa Barakiya mwiciye hagati y' ahera h'urusengero n'igicaniro.
40023036	Ndababwire ukuri; ivyo vyose bizoshika ku b'iki gihe.
40023037	Ewe Yerusalemu! Ewe Yerusalemu! Wica abavugishwa n' Imana, ugatera amabuye abagutumweko, ni kangahe nagomvye gukorany'abana bawe, nk'uko inkoko ikoranya imiswi yayo iyibundikira mu vyubi vyayo, ntimwakunda!
40023038	Raba inzu yanyu muyitanywe ari umusaka.
40023039	Kuko ndababwira yuko mutazosubira kumbona kuva ubu, kugeza aho muzovugira muti: "Hashemezwe uwuje mw'izina ry'Uhoraho."
40024001	Yesu arasohoka ava mu rusengero; akigenda abigishwa biwe baramwegera ngo bamwereke inyubako y'urusengero.
40024002	Arababwira ati: "Ntimubona ivyo vyose?"Ndababwire ukuri, aha ntihazosigazwa ibuye rigeretse ku rindi, ridasamburiwe hasi.
40024003	Yicaye ku musozi wa Elayono, abigishwa biwe baramwegera bihereranye, baramubaza bati: "Tubwire, ivyo bizobaho ryari, kandi ikimenyetso kizoba ikihe c'ukuza kwawe n'ico umuhero w'isi?"
40024004	Yesu arabishura ati: "Mwirinde, ntihagire uwubazimiza."
40024005	Kuko benshi bazoza mw'izina ryanje bati: "Ni jewe Kristo,"kandi bazozimiza benshi.
40024006	Muzokwumva intambara n'impuha z'intambara, mwirinde, ntimugahagarike imitima; kuko bitazobura kubaho, ariko umuhero uzoba utaraza.
40024007	Kuko ihanga rizotera irindi hanga, n'ubwami buzotera ubundi bwami; amapfa no kunyiganyiga kw'isi bizobaho henshi;
40024008	ariko ivyo vyose ni itanguriro ryo kuramukwa.
40024009	Ni ho bazobatanga ngo muzigirizwe, bazobica, kandi muzokwankwa n'amahanga yose, abahora izina ryanje.
40024010	Ni ho benshi bizobatsitaza, bazoryarukana, bazokwankana.
40024011	Kandi hazokwaduka abigira abavugishwa n'Imana benshi, bazimize benshi.
40024012	Maze kuko ubugarariji buzogwira urukundo rw'abenshi ruzotimba.
40024013	Ariko uwihangana, agashitsa kw'iherezo, ni we azokira.
40024014	Kandi ubu butumwa bwiza bw'ubwami buzovugwa mw'isi yose, ngo bube ikimenyetso kibere icabona amahanga yose, maze umuhero uzoca uza.
40024015	Nuko aho muzobonera ca kizira c'ishano c'ubugesera, gihagaze ahantu hera, cavuzwe na Daniyeli yavugishwa n'Imana- uwusoma ni yiyubare
40024016	ico gihe abazoba bari i Yudaya bazohungire ku misozi miremire,
40024017	uwuzoba ari hejuru ku nzu ntazokwururuka no gusahura ibiri mu nzu yiwe,
40024018	uwuzoba ari mu mirima ntazosubira inyuma no gusahura umutamana wiwe.
40024019	Ariko muri iyo misi abazoba batwaye inda n'abonsa bazobona ibara.
40024020	Kandi muzosenge kugira ngo uguhunga kwanyu ntikuzobe mu gatasi canke kw'isabato.
40024021	Kuko muri iyo misi hazoba amarushwa ahambaye atigeze kubaho kuva kw'itanguriro ry'isi ugashitsa n'ubu, kandi ntazokwongera kubaho.
40024022	Kandi iyo misi iyo itagerurwa ntihorokotse umuntu n'umwe; ariko ku bwo abatoranijwe iyo misi izogerurwa.
40024023	Ico gihe ni hagira umuntu ababwira ati: "Ehe Kristo ari hano,"canke ati: "Ari hariya,"ntimuzovyemere.
40024024	Kuko hazokwaduka abigira Kristo n'abigira abavugishwa n' Imana, bagakora ibimenyetso bihambaye n'ibitangaza, kugira ngo bazimize n'abatoranijwe ni vyashoboka.
40024025	Raba ndabibabwiye bitaraba.
40024026	Nuko ni bababwira bati: "Ehe ari mu bugaragwa,"ntimuzojeyo; canke, ngo ari haruguru mu mpete, ntimuzovyemere.
40024027	Nk'uko umuravyo urabiriza mu buseruko ukabonekera iyo rirengera, ni ko ukuza kw'Umwana w'umuntu kuzomera.
40024028	Aho umuvyimba uri hose, ni ho ibikona bizokoranira.
40024029	Hanyuma y'ayo marushwa y'ico gihe, uwo mwanya izuba rizocura umwiza, n'ukwezi ntikuzoba kucaka umuco wakwo, n'inyenyeri zizokoragurika zive kw'ijuru, n'ivyo inkomezi vyo mu majuru bizonyiganyizwa.
40024030	Buno ikimenyetso c'Umwana w'umuntu kizobonekera kw'ijuru, ni ho amoko yose yo mw'isi azoboroga, bazobona Umwana w'umuntu aje mu bicu vyo kw'ijuru ari n'ububasha n'ubwiza bwinshi.
40024031	Azotuma abamarayika biwe n'ijwi rirenga ry'inzumbeti, bakoranye abatoranijwe biwe, bave mu birere bine, guhera iyo ijuru ritangurira kugeza iyo riherera.
40024032	Ni mwigire ku musukoni umugani wawo, ishami ryawo iyo ritoshe, amababi agatutuza, mumenya yuko agatasi kari hafi.
40024033	Nuko namwe, ni mwabona ivyo vyose bishitse, muzomenye ko ari hafi, ku rugi.
40024034	Ndababwire ukuri, abo iki gihe ntibazorangira, ivyo vyose bitarashika.
40024035	Ijuru n'isi bizorangira, ariko amajambo yanje nta co azoba.
40024036	Ariko uwo musi canke iyo saha nta wubizi, n'iyo boba abamarayika bo mw'ijuru, canke Umwana w' Imana, atari Data gusa.
40024037	Kandi uko vyari biri mu misi ya Nowa ni ko bizoba mu kuza kw'Umwana w'umuntu.
40024038	Kuko ari ko bari bameze mu misi umwuzure utaribwatere: bararya, baranywa, bararongora, barashingira, bageza kuri wa musi Nowa yinjiye muri bwa bwato,
40024039	ntibagira ico bamenya kugeza aho umwuzure waziye ubatwara bose; ni ko ukuza kw'Umwana w'umuntu kuzomera.
40024040	Ico gihe abagabo babiri bazoba mu murima, umwe azojanwa, uwundi arekwe.
40024041	Abagore babiri bazoba bariko barasyera hamwe ku rusyo, umwe azojanwa, uwundi arekwe.
40024042	Nuko mwame mugavye, kuko mutazi umusi Umwami wanyu azozako.
40024043	Ariko ibi mubimenye; iyaba nyene urugo yari asanzwe azi igihe igisuma kiziramwo, yogavye, ntiyokunze ko inzu yiwe yimbwa.
40024044	Nuko namwe mwame mwiteguye, kuko Umwana w'umuntu azoza mu gihe mutiyumviriye.
40024045	None ni nde mushumba wo kwizigirwa w'ubwenge shebuja yosigarana abo mu rugo rwiwe, ngo abagaburire igihe kigeze?
40024046	Harahiriwe uwo mushumba shebuja agarutse azosanga akora atyo.
40024047	Ndababwira ukuri yuko azomuha kugaba ivyo afise vyose.
40024048	Ariko umushumba mubi ni yibwira mu mutima wiwe ati: "Databuja aracatevye."
40024049	Maze agatangura gukubita abashumba bakorana no gusangira n'ababorerwa;
40024050	shebuja w'uwo mushumba azoza ku musi atamwiteze no mu gihe atazi;
40024051	azomuta hanze, amusangize umugabane wiwe n'indyarya, ni ho hazoba amarira no kuryanya insya z'amenyo.
40025001	Ico gihe ubwami bwo mw'ijuru buzosa n'inkumi icumi, zajanye amatara yazo, zija gusanganira umukwe.
40025002	Batanu muri bo bari ibijuju, bandi batanu bari abanyabwenge.
40025003	Kuko vya bijuju, mu kujana amatara yavyo, bitajananye n'amavuta.
40025004	Ariko abanyabwenge bo, bajananye n'amavuta mu macupa yabo hamwe n'amatara yabo.
40025005	Umukwe agitebaganye bose barahunyiza, barasinzira.
40025006	Mu gicugu humvikana urwamo, ngo nguwu umukwe, ni musohoke mumusanganire.
40025007	Buno za nkumi zose zirazanzamuka, zitunganya amatara yazo.
40025008	Vya bijuju bibwira abanyabwenge biti: "Ni muduhe se ku mavuta yanyu, kuko amatara yacu ariko arazima."
40025009	Ariko abanyabwenge barabishura bati: "Kumbure ntiyodukwira twese; ivyiza ni muje ku badandaza mwigurire."
40025010	Bakigiye kugura umukwe arashika; abiteguye binjirana na we mu bukwe, umwango urugarwa.
40025011	Mu nyuma za nkumi zindi na zo ziraza ziti: "Mupfasoni, mupfasoni, ni utwugururire."
40025012	Na we arabishura ati: "Ndababwire ukuri: Sindabazi."
40025013	Nuko mwame mugavye kuko mutazi umusi canke isaha.
40025014	Bizoba nk'ivyo umuntu agira agende mu mahanga, ahamagara abantu biwe, abasigarana ivyo atunze.
40025015	Umwe amuha italanto zitanu, uwundi zibiri, uwundi imwe, uko umuntu wese ashobora, aja mu mahanga.
40025016	Uwo mwanya uwahawe italanto zitanu aragenda arazicuruza, yungukamwo izindi talanto zitanu.
40025017	N'uwa zibiri abigenza atyo, yungukamwo izindi zibiri.
40025018	Ariko uwahawe imwe arigira, yimba mu kuzimu, ahisha amahera ya shebuja.
40025019	Hashize igihe kirekire, shebuja w'abo bantu aragaruka, asuzuma ivyo yabasigaranye.
40025020	Uwari yahawe italanto zitanu araza, azana italanto zindi zitanu ati: "Mugenzi, wari wansigaranye italanto zitanu, ehe nungutsemwo izindi talanto zitanu."
40025021	Shebuja aramubwira ati: "Wagize neza, muntu wanje mwiza wo kwizigirwa, wizigiwe kuri bike, nzoguha kugaba vyinshi. Injira mu munezero wa shobuja." "
40025022	Haza uwari yahawe italanto zibiri ati: "Mugenzi, wari wansigaranye italanto zibiri, ehe nungutsemwo izindi talanto zibiri."
40025023	Shebuja aramubwira ati: "Wagize neza, muntu wanje mwiza wo kwizigirwa, wizigiwe kuri bike, nzoguha kugaba vyinshi. Injira mu munezero wa shobuja."
40025024	Kandi haza uwahawe italanto imwe ati:"Mugenzi, nari nkuzi ko uri umuntu w'ingare, wimbura ivyo utarimye, ukumakuma ivyo utasanzaje;
40025025	ndatinya, ndagenda ndahisha italanto yawe mu kuzimu; ehe ngibi ivyawe.""
40025026	Shebuja aramwishura ati: "Wa muntu wanje mubi we, wa kinebwe we, wari uzi ko nimbura ivyo ntarimye, nkumakuma ivyo ntasanzaje."
40025027	Nuko wari ukwiye kujana amahera yanje mu bayacuruza, nanje nagaruka nkaronka ayanje n'inyungu yayo.
40025028	Nuko ni mumwake italanto, muyihe uwufise italanto icumi.
40025029	Kuko uwufise wese azohabwa, asesekarizwe; ariko uwudafise azokwakwa n'ico yarafise.
40025030	N'uwo muntu wanje w'imburakimazi ni mumute hanze mu mwiza, ni ho hazoba amarira no kuryanya insya z'amenyo.
40025031	Ariko Umwana w'umuntu aho azozira afise ubwiza bwiwe ari kumwe n'abamarayika biwe bose, ni ho azovyagira ku ntebe yiwe y'ubwiza;
40025032	amahanga yose azokoranirizwa mu nyonga ziwe, na we azobarobanura, nk'uko umwungere arobanura intama mu mpene.
40025033	Intama azoziherereza i buryo bwiwe, impene na zo i bubamfu.
40025034	Maze Umwami azobwira abari i buryo bwiwe ati: "Ni muze, abo Data yahezagiye, muragwe ubwami mwateguriwe, uhereye ku kuremwa kw'isi.
40025035	Nari nshonje, murangaburira, nari mfise inyota, mumpa ico nywa; nari ingenzi, mumpa indaro;
40025036	nagenda gusa, muranyambika; nari ndwaye, muza kuraba uko meze; nari mw'ibohero, muza kundaba.
40025037	Maze abagororotsi bazomubaza bati: "Mwana, twakubonye ryari ushonje, tukakugaburira; canke ufise inyota, tuguha ico unywa?
40025038	Twakubonye ryari uri ingenzi, tuguha indaro; canke ugenda gusa tukakwambika?
40025039	Twakubonye ryari urwaye, canke uri mw'ibohero, tuza kukuraba?"
40025040	Umwami na we azobishura ati: "Ndababwire ukuri; ko mwabigiriye umwe muri aba bavukanyi banje bari hanyuma y'abandi, ni jewe mwabigiriye."
40025041	Maze azobwira n'abari i bubamfu ati: "Ni mumve i ruhande, mwa bivume mwe, muje mu muriro utazima wateguriwe wa mugarariji n'abamarayika biwe.
40025042	Nari nshonje, ntimwangaburira; nari mfise inyota ntimwampa ico nywa;
40025043	nari ingenzi, ntimwampa indaro; nagenda gusa, ntimwanyambika; nari ndwaye, nari mw'ibohero, ntimwaza kundaba.
40025044	Maze na bo bazomwishura bati: "Mwana, twakubonye ryari ushonje, ufise inyota, uri ingenzi, ugenda gusa, urwaye canke uri mw'ibohero, ntitwagira ico tugukorera?"
40025045	Maze azobishura ati: "Ndababwire ukuri; ko mutabigiriye umwe muri aba bari hanyuma y' abandi, nanje ntimwabingiriye."
40025046	Abo bazoja mu gihano kidashira, ariko abagororotsi bazoja mu bugingo budashira.
40026001	Yesu arangije ayo majambo yose, abwira abigishwa biwe
40026002	ati: "Murazi yuko imisi ibiri ni yashira, hazoba Pasika, kandi Umwana w'umuntu azotangwa abambwe."
40026003	Maze abaherezi bakuru n'abakuru b'ubwo bwoko bakoranira mu rugo rw'umuherezi mukuru yitwa Kayafa,
40026004	baja inama yo guhenda Yesu ngo bamufate, bamwice.
40026005	Ariko bati: "Ntitumufate mu misi mikuru, ntihavyuke umugumuko mu bantu."
40026006	Yesu ari i Betaniya mu nzu kwa Simoni umunyamibembe,
40026007	umugore aza kuri we afise ikebano ry' amavuta atamirana y'igiciro kinini cane, ayamusuka ku mutwe, ariko ararya.
40026008	Ariko abigishwa babibonye, baritonganya bati: "Mbega ubu buhombe ni ubwo iki?
40026009	Aya yoshoboye kugurwa vyinshi bigahabwa aboro."
40026010	Yesu avyumvise arababwira ati: "Mubabariza iki uwu mugore? Ankoreye igikorwa ciza.
40026011	Aboro muramana imisi yose, ariko jeho ntituja kwamana imisi yose.
40026012	Igitumye ansukako ayo mavuta ku mubiri ni ukuntegurira guhambwa.
40026013	Ndababwire ukuri, aho ubu butumwa bwiza buzovugwa hose mw'isi yose, n'ico uwu akoze na co kizovugwa kibe icibutso ciwe."
40026014	Maze umwe muri bamwe icumi na babiri, yitwa Yuda Isikaryota, aja ku baherezi bakuru,
40026015	arababaza ati: "Mwompera iki, nkazomubaronkera?" "Bamugerera intete z'ifeza mirongo itatu.
40026016	Aherako arondera uburyo bwo kumubaronkera.
40026017	Ku musi wo gutangurirako kurya imitsima itambiwe abigishwa baza kuri Yesu, baramubaza bati:" "Ugomba ko tugutegurira hehe aho uriburire ivya Pasika?"
40026018	Arabishura ati: "Ni muje mu gisagara kwa ntuze, mumubarire ko umwigisha avuze ngo igihe ciwe kiregereje, 'agira asangirire ivya Pasika n'abigishwa biwe i wawe."
40026019	Abigishwa bagira nk'uko Yesu yababariye, bategura ivya Pasika.
40026020	Bugorovye, yicarana n'abigishwa biwe icumi na babiri ngo basangire.
40026021	Bariko bararya, arababwira ati: "Ndababwira ukuri yuko umwe muri mwebwe agira angurishe."
40026022	Barababara cane, batangura kumubaza umwumwe bati: "Ni jewe ga Mugenzi?"
40026023	Arabishura ati: "Uwo duhuje amaboko mu gukoza mu mubehe, ni we angurisha."
40026024	Umwana w'umuntu agira agende, nk'uko vyanditswe kuri we; ariko uwo muntu agurisha Umwana w'umuntu azobona ibara; uwo muntu ivyomubereye vyiza iyaba atavutse.
40026025	Yuda amugurisha aramubaza ati: "Ni jewe ga Mwigisha?" Na we ati: "Ni wewe uvyivugiye."
40026026	Bariko bararya, Yesu yakira umutsima, awuhezagiye arawumanyagura, awuha abigishwa ati: "Ni mwakire, murye, uwu ni umubiri wanje."
40026027	Yakira igikombe, agishimira Imana, arakibaha ati: "Ni mukinywereko mwese,
40026028	kuko iki ari amaraso yanje y'isezerano, aviriye benshi ngo baharirwe ivyaha.
40026029	Ariko ndababwira yuko uhereye none ntazokwongera kunywa kuri izi nzabibu ugashitsa kuri wa musi nzosangirira namwe umutobe wazo musha mu bwami bwa Data."
40026030	Bahejeje kuririmba, barasohoka baja ku musozi wa Elayono.
40026031	Maze Yesu arababwira ati: "Mwebwe mwese muri iri joro ivyanje bihava bibatsitaza; kuko handitswe, ngo Nzokubita umwungere, intama z'umukuku zisanzare."
40026032	Ariko ni namara kuzurwa, nzobitangira imbere kuja i Galilaya.
40026033	Maze Petero aramwishura ati: "Ivyawe naho vyotsitaza bose, jeho nta ho bizontsitaza."
40026034	Yesu aramubwira ati: "Ndakubwira ukuri yuko muri iri joro inkoko itarabika, uhava unyihakana gatatu."
40026035	Petero aramubwira ati: "Naho noba nkwiye gupfana nawe, sinokwihakana." N'abigishwa bose bavuga batyo.
40026036	Maze Yesu ashikana na bo ahantu hitwa i Getsemane, abwira abigishwa biwe ati: "Ba muricaye hano, mbanze nje harya gusenga."
40026037	Ajana Petero n'abana ba Zebedayo bompi, atangura kubabara no guhagarika umutima cane.
40026038	Arababwira ati: "Umutima wanje uri n'akabonge kagomba kunyica, ba muragumye aha, mubane maso nanje."
40026039	Yunguruza imbere gatoya, arubama, arasenga ati: "Data, asangwa vyoshoboka, iki gikombe ni kindengane; ariko ntibibe uko jewe ngomba, yamara bibe uko wewe ugomba."
40026040	Agaruka ku bigishwa, asanga basinziriye, abaza Petero ati: "Ubwo ntimurushe mubana maso nanje n'isaha n'imwe?
40026041	Ni mube maso, musenge, ntimuje mu mosha mabi. Umutima ni wo ukunze, ariko umubiri ufise intege nke."
40026042	Yongera kugenda ubwa kabiri, arasenga ati: "Data, asangwa bidashoboka yuko iki kindengana, kiretse ndakinywereyeko, ni bibe nk'uko ugomba."
40026043	Yongera kugaruka asanga basinziriye, kuko amaso yabo yari aremerewe.
40026044	Yongera kubasigaho, aragenda, asenga ubwa gatatu, avuga amajambo nk'amwe ya mbere.
40026045	Maze agaruka ku bigishwa, arababarira ati: "Ni mwisinzirire noneho, muruhuke. Ehe igihe kirashitse, Umwana w'umuntu ashizwe mu maboko y'abanyavyaha.
40026046	Ni muvyuke, tugende, ehe uwungurishije ari hafi."
40026047	Akivuga, Yuda, umwe muri bamwe icumi na babiri, araza, azananye n'igitero cinshi, kizanye inkota n'amahiri, kivuye ku baherezi bakuru n'abashingantahe b'ubwo bwoko.
40026048	Ariko uwumugura yari yabahaye ikimenyetso ati: "Uwo nja gusoma azoba ari we; mumufate."
40026049	Ako kanya Yuda ashikira Yesu, aramubwira ati: "Ni amahoro ga Mwigisha?" Maze aramusomagura.
40026050	Yesu aramubarira ati: "Mugenzi wanje, ikikuzanye ni ugikore." Buno baraza, bashorera amaboko kuri Yesu, baramufata.
40026051	Maze umwe mu bari kumwe na Yesu atuma ukuboko, asokora inkota yiwe, ayikubita umushumba w'umuherezi mukuru, amuca ugutwi.
40026052	Buno Yesu aramubarira ati: "Subiza inkota yawe ahayo; kuko ababanguye inkota bose bazokwicwa n'inkota."
40026053	Ugira ngo sinoshobora kwinginga Data, na we akandungikira ubu nyene abamarayika barega legiyono icumi na zibiri?
40026054	None ivyanditswe vyoshika bite ko ari ko bikwiye kuba?
40026055	Uwo mwanya Yesu abaza ico gitero ati: "Mbega muje kumfata nk'umwambuzi, muzanye inkota n'amahiri? Ko nicara mu rusengero nigisha imisi yose ntimumfate?"
40026056	Ariko ivyo vyose bibaye, kugira ngo ivyanditswe n'abavugishwa n'Imana bishike. " Buno abigishwa bose baramuta, barahunga.
40026057	Abafashe Yesu bamujanye kwa Kayafa, umuherezi mukuru, ni ho abahinga b'ivyanditswe n'abashingantahe bari bakoraniye.
40026058	Ariko Petero amuja inyuma barenga arenguka, gushitsa ku rugo rw'umuherezi mukuru, ashika imbere, yicarana n'abagendanyi ngo arabe amaherezo.
40026059	Abaherezi bakuru n'abashingantahe b'amasentare bose baronderera Yesu ibirego vy'ibinyoma, ngo babone ingene bomwica.
40026060	Ariko barabibura, naho haje abigize ivyabona benshi. Ubuheruka haza babiri
40026061	bati:" "Uwo yagize ngo yoshobora gusambura urusengero rw'Imana, akarwubaka mu misi itatu."
40026062	Umuherezi mukuru arahaguruka, aramubaza ati: "Nta co wiregura? Aba bakwagirije iki?"
40026063	Ariko Yesu arihorera. Umuherezi mukuru aramubwira ati: "Ndakurahiye Imana nzima, tubarire ko ari wewe Kristo, Umwana w'Imana."
40026064	Yesu aramwishura ati: "Uravyivugiye; yamara ndababwira yuko uhereye ubu muzobona Umwana w'umuntu yicaye i buryo bw'Ububasha, aje mu bicu vyo kw'ijuru."
40026065	Buno umuherezi mukuru yitabagurirako impuzu ziwe ati: "Ararogose; turacaronderera iki ivyabona? Ehe muriyumviye ingene arogose;
40026066	mubivuga kw'iki?" Na bo baramwishura ko akwiye gupfa.
40026067	Buno bamuvuma amate mu maso, bamukubita ibipfunsi, abandi baramubingura
40026068	bati: "Yewe Kristo, dupfindure, ni nde agukubise?"
40026069	Ariko Petero yari yicaye hanze mu rugo. Incoreke iza aho ari iti: "Nawe nyene mwari kumwe na Yesu Umunyagalilaya."
40026070	Na we abihakanira mu maso ya bose ati: "Ico uvuze sindanakizi."
40026071	Yungururije mu bikingi vy'irembo, iyindi ncoreke iramubona, ibarira abari aho iti: "N'uwu nyene yari kumwe na Yesu Umunyanazareti."
40026072	Yongera kubihakana arahira ati: "Uwo muntu sindanamuzi."
40026073	Hahise akanya, abahagazeho baramwegera, babwira Petero bati: "Ni ivyo ukuri nawe uri uwo muri bo; bitayeko n'imvugo yawe iraguhinyuza."
40026074	Buno atangura kurahira arisiba ati: "Uwo muntu sindanamuzi." Uwo mwanya inkoko irabika;
40026075	Petero yibuka ijambo Yesu yamubwiye ati: "Inkoko itarabika uja kunyihakana gatatu." Arenga irembo, araturika ararira.
40027001	Umutwenzi utambitse abaherezi bakuru bose n'abashingantahe b'ubwo bwoko bagira inama Yesu ngo bamwice.
40027002	Baramuboha baramujana, bamushikiriza Pilato, icegera ca Kayisari.
40027003	Maze Yuda yamugurishije, abonye Yesu ko bamutsindishije, aricuza, asubiza abaherezi bakuru n'abashingantahe za ntete z'ifeza mirongo itatu
40027004	ati: "Nacumuye, naguze amaraso y'uwutagira icaha." Na bo baramwishura bati: "Bidutwaye iki? Ni ivyawe."
40027005	Aterera izo ntete z'ifeza ahera h'urusengero, aragenda, arimanika.
40027006	Abaherezi bakuru bandura zino feza bati: "Ntizemerwa gushirwa mu mashikanwa, kuko ari ibiguze amaraso."
40027007	Baja inama, bazigura ubwatsi ku mubumvyi, ngo bazohahambe ingenzi.
40027008	Ni co catumye ubwo bwatsi bwitwa "Ubwatsi bw'amaraso", gushika n'ubu.
40027009	Ni ho ivyavuzwe na Yeremiya yavugishwa n'Imana vyashikiye, ngo bakiriye za ntete z'ifeza mirongo itatu, ni zo giciro yaciriwe, uwo bamwe mu Bisirayeli baciriye,
40027010	bazigura ubwatsi n'umubumvyi, nk'uko Uhoraho yambariye.
40027011	Ariko Yesu yari ahagaze mu maso ya ca cegera ca Kayisari; ico cegera kiramubaza kiti: "Ni wewe Mwami w'Abayuda?" Yesu aramwishura ati: "Uravyivugiye."
40027012	Ariko mu vyo arezwe n'abaherezi bakuru n'abashingantahe ntiyishura na rimwe.
40027013	Pilato aramubaza ati: "Ntiwumva ingene bakwagiriza vyinshi?"
40027014	Ariko ntiyamwishura n'ijambo na rimwe, bituma ico cegera gitangara cane.
40027015	Muri iyo misi mikuru icegera camenyereye kurekurira abantu imbohe imwe, iyo bagomba.
40027016	Kandi bari n'imbohe imwe yari rurangiranwa yitwa Baraba.
40027017	Bakoranye, Pilato arababaza ati: "Uwo mugomba ko ndabarekurira ni nde?" Ni Baraba, canke ni Yesu yitwa Kristo?
40027018	Kuko yamenye yuko ishari ari ryo rimubatangishije.
40027019	Acicaye ku ntebe y'imanza umugore wiwe amutumako ati: "Ntihagire ico ugira uwo mugororotsi; kuko naraye ndose mbona mbabazwa vyinshi kubwiwe."
40027020	Ariko abaherezi bakuru n'abashingantahe bosha ishengero ngo rimusabe Baraba, ryicishe Yesu.
40027021	Ico cegera kirababaza kiti: "Muri abo bompi uwo mugomba ko ndabarekurira ni nde?" Na bo baramwishura bati: "Ni Baraba."
40027022	Pilato arababaza ati: "None Yesu yitwa Kristo, we ndamugire nte?" Bose bati: "Ni abambwe."
40027023	Arababaza ati: "Ni kuki? Yakoze ikibi ki ?" Ariko barushiriza gusemerera cane bati: "Ni abambwe."
40027024	Maze Pilato abonye ko arushwa n'ubusa, ariko ko barushirije kuvyura umugumuko, yakira amazi akarabira imbere y'ishengero ati: "Jeho ndacuna kubwo amaraso y'uwu mugororotsi, ni ivyanyu."
40027025	Abantu bose baramwishura bati: "Amaraso yiwe araba ari twebwe akora n'abana bacu." "
40027026	Maze abarekurira Baraba, ariko Yesu aramutonagura, amutanga ngo abambwe.
40027027	Maze abasoda b'ico cegera ca Kayisari bajana Yesu mu gisagara gikikijwe n'uruhome rw'amabuye, bateraniriza ingabo zose kuri we.
40027028	Bamwambura impuzu ziwe, bamwambika umutamana w'agahama,
40027029	batsiba igitsibo c'amahwa, bakimwambika mu mutwe, bashira n'irenga mu kuryo kwiwe; baramupfukamira, baramucurira bati:" "Ndagize bwakeye Mwami w'Abayuda !"
40027030	Bamuvuma amate, bamushikura rya renga, barimukubita mu mutwe. "
40027031	Bamaze kumwitamba ku muvyimba, bamwambura wa mutamana, bamwambika impuzu ziwe, bamujana kumubamba.
40027032	Bakirenga irembo bahura n'Umunyakurene yitwa Simoni, uwo baramufata kugira ngo amutwaze umusaraba.
40027033	Bashitse ahantu hitwa i Gologota, risobanurwa ngo ahantu h' agahanga,
40027034	bamuha umuvinyu uvanze n'umuti w'umururazi, ngo awunywe; awumvirije yanka kuwunywa."
40027035	Bamaze kumubamba, bagabura impuzu ziwe, bakoresheje ubupfindo,
40027036	bicara hano baramurinda.
40027037	Hejuru y'umutwe wiwe bahashira ikirego ciwe, canditswe ngo uwu NI YESU, UMWAMI W'ABAYUDA.
40027038	Maze bamubambana n'abambuzi babiri, umwe i buryo, uwundi i bubamfu.
40027039	Abahahita baramutuka, bazunguza imitwe
40027040	bati: "Wewe usambura urusengero, ukarwubaka mu misi itatu, ni wikize, ni waba uri Umwana w'Imana imanure ku musaraba."
40027041	N' abaherezi bakuru, abahinga b'ivyanditswe n'abashingantahe bamucurira batyo na bo
40027042	bati: "Yakijije abandi, we ntashobora kwikiza. Ni Umwami w'Abisirayeli, ni yimanure ku musaraba ubu nyene, duheze tumwizere.
40027043	Yizigiye Imana, ni imukize ubu nyene ni yaba imubabaye: kuko yigira ngo ni Umwana w'Imana." "
40027044	N' abambuzi babambanywe na we na bo barabimutuka.
40027045	Uhereye kw'isaha ya gatandatu ubwirakabiri bukorana mu gihugu cose gushitsa kw'isaha y'icenda.
40027046	Nko kw'isaha y'icenda Yesu asemerera n'ijwi rirenga ati:" "Eli, Eli, lama sabakatani?" Risobanurwa ngo, "Mana yanje, Mana yanje, ni igiki kikumpebesheje?"
40027047	Bamwe mu bahahagaze bavyumvise, baravuga bati: "Uwo ahamagaye Eliya."
40027048	Umwe muri bo aca arirukanga yakira sipongo, ayuzuza inkarisha ayirungikisha irenga, arayimusomesha.
40027049	Ariko abandi bati: "Banza ureke, turabe ko Eliya yoza kumukiza."
40027050	Yesu yongera gusemerera n'ijwi rirenga, umutima uraca.
40027051	Igitambara gikingiriye ahera cane h'urusengero gitabukamwo kubiri, uhereye hejuru ugashitsa hasi; isi iratigita; ibitandara birasaduka;
40027052	imva ziruguruka, imivyimba myinshi y'abera bari basinziriye irazurwa;
40027053	bava mu mva amaze kuzuka, bashika mu gisagara cera, babonekera benshi.
40027054	Intwazangabo z'abasoda ijana n'abari kumwe na we barinda Yesu, babonye isi itigita n'ibibaye, baratinya cane bati: "Ni ivyo ukuri, yari Umwana w'Imana."
40027055	Hariho n'abagore benshi bari kure babiraba; ni bo bakurikiye Yesu ava i Galilaya, bamukorera.
40027056	Muri bo harimwo Mariya Magadalene na Mariya nyina wa Yakobo na Yose, na nyina w'abana ba Zebedayo. "
40027057	Ariko bugorovye haza umutunzi w'i Arimataya yitwa Yosefu, kandi na we yari umwigishwa wa Yesu;
40027058	uwo aja kuri Pilato asaba ikiziga ca Yesu. Maze Pilato avuga ko bakimuha.
40027059	Yosefu ajana ico kiziga, akizingira mu mpuzu yera nziza,
40027060	agishira mu mva yiwe nshasha, yari yarimbishije mu bitandara; atembagaza ikibuye kinini acugaza umuryango w'imva, aragenda.
40027061	Mariya Magadalene na Mariya wundi ni ho bari bari, bicaye berekeye ku mva.
40027062	Bukeye bwaho, ni wo musi wakurikira uwo Kwitegura, abaherezi bakuru n'Abafarisayo bakoranira kwa Pilato,
40027063	baramubwira bati:" "Mugenzi, twibutse yuko wa muhumvyi akiriho yagize ngo imisi itatu ishize azozuka."
40027064	Nuko ni ugere barinde imva cane gushitsa ku musi ugira gatatu, kugira ngo abigishwa biwe ntibaze kumwiba, bakabwira abantu ngo yazutse mu bapfuye; maze ubuhumvyi bwa nyuma bworuta ubwa mbere.
40027065	Pilato arababwira ati: "Abarinzi ngabo, ni mubajane; muyirindishirize uko muzi."
40027066	Nuko baragenda barindisha imva, ca kibuye bagihomako ishashara, bayidomamwo ikimenyetso, abo barinzi babona.
40028001	Umusi w'isabato ushize, ku wa mbere w'imisi indwi, umutwenzi ugomba gutambika, Mariya Magadalene na Mariya wundi baja kuraba imva.
40028002	Habaho kunyiganyiga kw'isi gukomeye, kuko umumarayika w' Umwami Imana yari amanutse ava mw'ijuru, araza akura ca kibuye agitembagaje, acicarako.
40028003	Ishusho yiwe yasa n'umuravyo, impuzu ziwe zera nk'ipampa.
40028004	Ubwoba yateye abararirizi bubashira mu gatengo, bamera nk' abapfuye.
40028005	Ariko umumarayika abwira ba bagore ati: "Mweho ntimutinye, kuko nzi ko murondera Yesu, umwe yabambwa;
40028006	ntari hano, kuko yazutse, nk'uko yavuze. Ngo murabe aho umwami yari aryamye.
40028007	Ni mukwakwanye mubwire abigishwa biwe yuko yazutse mu bapfuye, kandi azobitangira imbere kuja i Galilaya, iyo ni ho muzomubonera. Nuko ni ivyo, ndabibabwiye."
40028008	Bava ku mva ningoga, bari n'ubwoba n'akanyamuneza kenshi, birukanga kubibwira abigishwa biwe.
40028009	Maze Yesu ahura na bo ati: "Ni amahoro." Baramwegera, bamufata ku birenge, baramusenga.
40028010	Maze Yesu arababwira ati: "Ntimutinye; ni mugende mubwire abavukanyi banje ngo baje i Galilaya, ni ho tuzobonanira."
40028011	Bakigenda, bamwe muri ba barinzi baja mu gisagara, babwira abaherezi bakuru ivyabaye vyose.
40028012	Na bo bakoranira hamwe n'abashingantahe baja inama, bahera abo basoda amahera menshi
40028013	bati: "Muzovuge ko abigishwa biwe baje mw'ijoro, baramutwiba dusinziriye."
40028014	Icegera ca Kayisari ni caramuka kivyumvise, tuzomuhwamika, namwe tuzobakiza amagorwa. "
40028015	Bakira ya mahera, bagira nk'uko bohejwe; kandi iryo jambo ryandagara mu Bayuda gushika n'ubu.
40028016	Maze ba bigishwa icumi n'umwe baja i Galilaya ku musozi Yesu yabarangiye;
40028017	bamubonye, baramusenga, ariko bamwe barakekeranya.
40028018	Yesu arabegera, arababwira ati:" "Jewe nahawe ububasha bwose mw'ijuru no mw'isi."
40028019	Nuko ni mugende, muhindure amahanga yose abigishwa, mubabatiza mw'izina rya Data wa twese n'iryo Umwana n'irya Mpwemu Yera;
40028020	mubigishe kwitondera ivyo nabageze vyose. Umve, ndi kumwe namwe imisi yose, gushitsa ku muhero w'isi.
41001001	Itanguriro ry'ubutumwa bwiza bwa Yesu Kristo, Umwana w'Imana.
41001002	Nk'uko vyanditswe na Yesaya yavugishwa n'Imana, " Ngo Umve, ngira ntume intumwa yanje imbere y'amaso yawe, Ikuroranirize inzira.
41001003	Ijwi ry'uwusemererera mu bugaragwa Ati:"Ni mutegure inzira y' Uhoraho, Mugorore izo ibihamo ziwe."
41001004	Ni ko Yohana yaje, abatiriza mu bugaragwa, yigisha ukubatizwa kwo kwihana, ngo babohorwe ivyaha.
41001005	Igihugu c'i Yudaya cose n'abo i Yerusalemu bose bava i wabo, baza kuri we, ababatiriza mu ruzi Yorodani, batuye ivyaha vyabo.
41001006	Kandi Yohana yambara ubwoya bw'ingamiya, akabukenyeza umukaba w'urusato mu rukenyerero, kandi yarya inzige n'ubuki bwo mw'ishamba.
41001007	Yaravuga ati: "Uwundusha ubushobozi azoza mu nyuma yanje, ntibimbereye no kwunama ngo mpfundurure utugozi tw'ibirato vyiwe.
41001008	Jeho ndababatirishije amazi, ariko we azobabatirisha Mpwemu Yera."
41001009	Muri iyo misi Yesu ava i Nazareti i Galilaya, araza, abatizwa na Yohana muri Yorodani.
41001010	Avuye mu mazi, aca abona ijuru rirugurutse, Mpwemu aramanuka amugwako, asa n'inuma.
41001011	Ijwi riva mw'ijuru riti: "Ni wewe Mwana wanje nkunda ukampimbara." "
41001012	Mpwemu aca amushorera mu bugaragwa.
41001013	Amarayo imisi mirongo ine, ageragezwa na Satani; kandi yaba hamwe n'ibikoko, abamarayika bakamukorera.
41001014	Yohana amaze gushirwa mw'ibohero, Yesu aja i Galilaya, ababwira ubutumwa bwiza bw' Imana
41001015	ati:" "Igihe kirashitse, ubwami bw'Imana buri hafi; mwihane, mwemere ubutumwa bwiza."
41001016	Aciye i ruhande y'ikiyaga c'i Galilaya, abona Simoni na Andereya mwene nyina baterera urusenga mu kiyaga, kuko bari abarovyi.
41001017	Yesu arababarira ati: "Ni munkurikire, nzobagira abaroba abantu." "
41001018	Baca bareka insenga, baramukurikira.
41001019	Yigiye imbere gato, abona Yakobo umwana wa Zebedayo na Yohana mwene nyina, na bo bari mu bwato basanura insenga.
41001020	Aca arabahamagara, basiga se Zebedayo mu bwato hamwe n'abakozi biwe, baramukurikira.
41001021	Bashika i Kaperinawumu, aca yinjira mu rusengero rw'Abayuda kw'isabato, arabigisha.
41001022	Batangazwa n'inyigisho ziwe, kuko yabigisha nk'uwufise ububasha, ntase n'abahinga b'ivyanditswe.
41001023	Uwo mwanya mu rusengero rw'Abayuda hari umuntu yinjiwemwo n'impwemu ihumanye, arasemerera
41001024	ati:" "Duhuriye hehe ga Yesu Munyanazareti? Uje kuduhonya? Ndakuzi uwo uri we, uri Uwera w'Imana."
41001025	Yesu aramuzibiza ati: "Hora, muvemwo."
41001026	Iyo mpwemu ihumanye iramujegeza, irasemerera, ivuga n'ijwi rirenga, imuvamwo.
41001027	Bose baratangara, bituma babazanya bati: "Iki ni iki?" Ni ukwigisha gusha!" " Ni ububasha ategeka n'impwemu zihumanye na zo, zikamwumvira." "
41001028	Inkuru yiwe ica ikwira hose mu gihugu cose c'i Galilaya kihakikije.
41001029	Bavuye mu rusengero rw'Abayuda, baca bajana na Yakobo na Yohana mu nzu kwa Simoni na Andereya.
41001030	Kandi inabukwe wa Simoni yari aryamye, afashwe n'umururumbo, baca bamubarira ivyiwe.
41001031	Yesu araza, amufata ukuboko, aramuvyutsa, umururumbo urazima, arabazimana." "
41001032	Ku kagoroba, ku kirengazuba, bamuzanira abarwaye bose n'abinjiwemwo n'abadayimoni.
41001033	Igisagara cose gikoranira kw'irembo.
41001034	Akiza benshi bari barwaye indwara zitandukanye, asenda abadayimoni benshi, ntiyakundira abo badayimoni ko bavuga, kuko bari bamuzi.
41001035	Mw'ijoro rishira ubuca aravyuka, arasohoka, aja mu gahinga, asengerayo.
41001036	Simoni n'abandi bari kumwe na we baramukurikira;
41001037	bamubonye baramubwira bati:" "Bose bariko barakurondera."
41001038	Arabishura ati: "Tuje ahandi mu bisagara biri hafi, na ho nyene nigisheyo, kuko ari co canzanye."
41001039	Yinjira mu masengero y'Abayuda i Galilaya hose, avuga ijambo ry'Imana, asenda abadayimoni.
41001040	Haza umunyamibembe kuri we, amwinginga amupfukamiye ati: "Ukunze, woshobora kumpumanura."
41001041	Amugirira akagongwe, agorora ukuboko, amukorako ati: "Ndakunze, humanuka."
41001042	Imibembe ica imuvako, arakira.
41001043	Aramwihanikiriza rwose, aca amurungika uwo mwanya,
41001044	aramubarira ati: "Wirinde, ntugire uwo ubikerukiriza, ariko genda, wiyereke umuherezi, utange ivyo uguhumanurwa kwawe, nk'uko Mose yageze, bibe ikimenyetso kibabere icabona."
41001045	Maze avaho, atangura kwandagaza no gukwiza ivyabaye; ni co catumye Yesu atabaye agishobora kuja mu gisagara abandi babizi, ariko aguma inyuma yaco mu mihana; abava hose baza kuri we.
41002001	Hashize imisi, asubira i Kaperinawumu, bimenyekana ko ari mu nzu.
41002002	Benshi bakoraniraho, ntibakwirwa mu nzu, eka n'imbere y'umuryango hose; ababwira ijambo ry'Imana.
41002003	Haza abazanye ikimuga, bagiteruye ari bane.
41002004	Babuze ingene bamushikira ku bwo ishengero, basambura inzu hejuru y'aho atumbereye; bahejeje kuhatobora, bururukirizamwo inderuzo, iryamyemwo ico kimuga.
41002005	Yesu abonye ukwizera kwabo, abwira ico kimuga ati:" "Mwana wanje, ivyaha vyawe urabihariwe."
41002006	Ariko hariho abahinga b'ivyanditswe bamwe bicayeho, biburanya mu mitima
41002007	bati: "Ni igiki gitumye uwo avuga atyo? Aratyojeje, ni nde ashobora guharira ivyaha, atari umwe, ni we Mana?"
41002008	Yesu amenye mu mutima wiwe yuko biburanya muri bo batyo, aca arababaza ati: "Ni igiki gitumye mwiburanya ivyo mu mitima yanyu?"
41002009	Icoroshe ni ikihe, ni ukubarira ikimuga nti: "Uhariwe ivyaha vyawe; canke ni ukukibarira nti: ' Vyuka, wikorere inderuzo yawe, ugende?'"
41002010	Ariko kugira ngo mumenye ko Umwana w'umuntu afise ububasha mw'isi bwo guharira ivyaha-abwira ikimuga
41002011	ati: "Ndakubariye nti: ' Vyuka, wikorere inderuzo yawe, utahe.'"
41002012	Aravyuka, aca yikorera inderuzo, asohoka imbere ya bose. Nuko bose barumirwa, bahimbaza Imana bati: "Ntitwaribwabone bene ibi."
41002013	Arasohoka, yongera kuja i ruhande y'ikiyaga; ishengero ryose riza kuri we, arabigisha.
41002014	Nuko ariko aragenda abona Lewi umwana wa Alufayo, yicaye aho yatoreza ikori, aramubarira ati: "Nkurikira." Ava hasi, aramukurikira.
41002015	Kandi yicaye mu nzu y'uwo, ariko ararya, haza benshi mu batozakori n'abanyavyaha basangira na Yesu n'abigishwa biwe; bari benshi, kandi baramukurikira.
41002016	Abahinga b'ivyanditswe bo mu Bafarisayo babonye asangira n'abanyavyaha n'abatozakori babwira abigishwa biwe bati: "Mbega ko asangira n'abatozakori n'abanyavyaha!"
41002017	Yesu avyumvise, arababwira ati: "Abakomeye nta co bagombera umuvuzi, atari abarwaye. Sinaje guhamagara abagororotsi, atari abanyavyaha."
41002018	Kandi abigishwa ba Yohana bo n'Abafarisayo bari bisonzesheje. Baraza, baramubaza bati: "Ni igiki gituma abigishwa ba Yohana n'abigishwa b'Abafarisayo bisonzesha, abigishwa bawe ntibisonzeshe?"
41002019	Yesu arababaza ati: "Mbega abatowe bokwisonzesha bate, bakiri kumwe n'umukwe? Umukwe akiri kumwe na bo ntibashobora kwisonzesha.
41002020	Hari imisi izoza, umukwe akurwe muri bo, bazoca bisonzesha uwo musi.
41002021	Nta wobarira ikiraka c'igitambara gishasha ku mpuzu y'umushire; kuko ico kiremo coyitabura, igisha kikavana n'umushire, ikarushiriza gutabuka.
41002022	Kandi nta wotara umutobe w'umuvinyu mu mikuza y'insato ibombotse; kuko umuvinyu woturitsa iyo mikuza, umuvinyu n'imikuza bigapfana. Ariko umutobe w'umuvinyu bawutara mu mikuza mishasha."
41002023	Kandi kw'isabato, agenda aca mu mirima y'ingano; abigishwa biwe bakigenda batangura kumyoza ingano.
41002024	Abafarisayo baramubaza bati: "Ni igiki gitumye bakora ikizira gukorwa kw'isabato?"
41002025	Na we arababaza ati: "Nta ho murasoma ico Dawidi yakoze, aho yari aburaniwe ashonje, bo n'abari kumwe na we?"
41002026	Ingene yinjiye mu nzu y'Imana, mu misi ya Abiyatari umuherezi mukuru, akarya imitsima yagenewe gushikanirwa Imana, ari umuziro kuribwa, ukuye abaherezi, akayihako n'abari kumwe na we?"
41002027	Kandi arababwira ati: "Isabato yabayeho ku bwo umuntu, ariko umuntu si we yabayeho ku bwo isabato.
41002028	Ni co gituma Umwana w'umuntu ari umwami w'isabato na yo."
41003001	Yongera kwinjira mu rusengero rw'Abayuda; kandi hari umuntu anyunyutse ukuboko;
41003002	baramugenza ngo barabe ko amukiza kw'isabato, ngo bamurege.
41003003	Abarira uwo muntu anyunyutse ukuboko ati: "Va hasi, uhagarare hagati."
41003004	Arababaza ati: "Mbega ivyemerwa ni ugukora ivyiza kw'isabato canke ni ugukora ibibi? Gukiza umuntu canke kumwica?" " Barihorera.
41003005	Aberaguzamwo amaso, aratse, ababazwa n'uko imitima yabo ikomantaye, abarira uwo muntu ku gorora ukuboko kwiwe. Arakugorora, kurakira.
41003006	Abafarisayo barasohoka, baja hamwe n'abantu ba Herode baca bamugira inama ngo babone ingene bomwica.
41003007	Maze Yesu n'abigishwa biwe bavayo, baja ku kiyaga. Ishengero ryinshi riramukurikira, bavuye i Galilaya, i Yudaya,
41003008	i Yerusalemu, muri Idumaya, hakurya ya Yorodani, abahereranye, no muri Tiro n'i Sidoni, ishengero ryinshi ryumvise ivyo yakoze riza kuri we."
41003009	Abarira abigishwa biwe ngo bagumishe ubwato butoya hafi ku bwo ishengero, ngo ntirimubande.
41003010	Kuko yakijije benshi, ni co catumye abari bafise ivyago bose bamuhenukirako, ngo bamukoreko.
41003011	Impwemu zihumanye na zo uko zimubonye zamwikubita imbere, zigasemerera ziti: "Uri Umwana w'Imana." "
41003012	Arazihanikiriza cane, ngo ntizigende ziramwandagaza.
41003013	Maze aduga umusozi muremure, ahamagara abo agomba, baza kuri we.
41003014	Atoranya icumi na babiri bo kubana na we, maze ngo abatume kwigisha,
41003015	no kugira ububasha bwo kwirukana abadayimoni.
41003016	Nuko atoranya aba icumi na babiri: Simoni, amwita Petero;
41003017	atoranya Yakobo umwana wa Zebedayo na Yohana mwene nyina wa Yakobo, na bo abita Bowanerige, risobanurwa ngo abana b'inkuba;
41003018	atoranya Andereya, Filipo, Barutolomayo, Matayo, Toma, Yakobo umwana wa Alufayo, Tadayo, Simoni Umunyakananayo
41003019	na Yuda Isikaryota, ni we yamuguze.
41003020	Hanyuma Yesu aja mu nzu, ishengero ryongera gukoranira kuri we, bituma babura ingene botamira n'agatsima.
41003021	Abo i wabo bavyumvise barasohoka ngo baje kumufata, kuko bagira ngo Yasaze.
41003022	Kandi abahinga b'ivyanditswe bavuye i Yerusalemu baravuga bati:" "Arimwo Beyezebuli:" kandi bati: "Umukuru w'abadayimoni ni we amushoboza kwirukana abadayimoni."
41003023	Arabahamagara, abacira umugani ati: "Satani yoshobora ate kwirukana Satani?"
41003024	Ubwami iyo bwitandukanije ubwabwo, ubwo bwami ntibushobora kurama.
41003025	Inzu ni yitandukanya ubwayo, iyo nzu ntizoshobora kurama.
41003026	Kandi Satani, namba yihagurukiye, akitandukanya, ntashobora guhangama, arahera.
41003027	Kandi nta muntu yoshobora kwinjira mu nzu y'umuntu w'inkomezi kumusahura ibintu, atabanje kuboha wa munyenkomezi, maze akabona kumusahura ivyo mu nzu yiwe.
41003028	Ndababwire ukuri, abana b'abantu bazoharirwa ivyaha vyabo vyose n'ibityozano vyose bazotyoza,
41003029	ariko umuntu wese azotyoza Mpwemu Yera nta ho azoharirwa, kandi azoba akoze icaha c'ibihe bidashira.
41003030	Icatumye avuga atyo ni uko bavuze ngo arimwo impwemu ihumanye.
41003031	Maze nyina n'abavukanyi biwe baraza, batuma kumuhamagara, bahagaze hanze.
41003032	Ishengero ryari ryicaye rimukikije; maze baramubwira bati: "Erega umuvyeyi wawe na barumuna bawe bari hanze, barakurondera."
41003033	Na we arababaza ati: "Mama ni nde, canke bene mama ni ba nde?"
41003034	Yeraguza amaso abari bicaye impande zose bamukikije ati: "Ngaba mama na bene mama;
41003035	umuntu wese akora ivyo Imana igomba ni we murumunanje, ni we mushikanje, ni we mama."
41004001	Atangura ukundi gushasha kwigishiriza ku nkombe y'ikiyaga. Ishengero ryinshi cane rikoranira kuri we, bimutera gutambukira mu bwato buri mu kiyaga, yicaramwo, ishengero ryose riguma ku nkombe y'ikiyaga.
41004002	Abigisha vyinshi mu migani, ababwira muri ukwo kwigisha kwiwe
41004003	ati: "Ni mwumve; umubivyi yasohoye imbuto.
41004004	Akibiba, zimwe zigwa i ruhande y'inzira; inyoni ziraza, zirazinobagura.
41004005	Izindi zigwa ku rutare, hatari ivu ryinshi; zica zimera vuba, kuko ata vu ryinshi ririho;
41004006	izuba rirashe, ziraraba, kuko ata mizi zifise, ziruma.
41004007	Izindi zigwa mu mahwa, amahwa arakura, arazinyoha, ntizama.
41004008	Izindi zigwa mw'ivu ryiza, ziramera, zirakura, zihunda impeke, zimwe mirongo itatu, izindi mirongo itandatu, izindi ijana, bityobityo."
41004009	Kandi ati: "Uri n'amatwi yumva, ni yumve."
41004010	Biherereye, abari kumwe na we na bamwe icumi na babiri bamubaza iyo migani;
41004011	arabishura ati: "Mwebwe mwahawe ibanga ry'ubwami bw'Imana, ariko abo hanze babarirwa vyose mu migani;
41004012	ngo kuraba barabe, yamara ntibavyitegereze; kwumva bavyumve, yamara ntibabitahure; ngo kumbure bohindukira bagaharirwa."
41004013	Kandi arababaza ati: "Ntimuzi uwo mugani? none imigani yose muzoyitahura mute?
41004014	Umubivyi abiba ijambo ry'Imana.
41004015	Abo i ruhande y'inzira, aho iryo jambo ribibwa, iyo bahejeje kwumva, Satani aca aza uwo mwanya, akabakuramwo iryo jambo ryabibwe muri bo.
41004016	N' aba ni uko, ni bo babibwe ku rutare; iyo bumvise iryo jambo, baca baryakirana umunezero,
41004017	ntibagire imizi muri bo, ariko bahagarara umwanya muto, maze iyo badutsweko n'amarushwa bo n'akadenderezo bazira iryo jambo, bica bibagwisha.
41004018	Abandi ni bo babibwe mu mahwa, abo ni bo bumva iryo jambo,
41004019	maze umwitwaririko w'ivyo isi n'uruhendo rw'ubutunzi no kwifuza ibindi, iyo bibinjiyemwo, binyoha iryo jambo, rikaba imbuto.
41004020	Ababibwe mw'ivu ryiza, abo ni bo bumva iryo jambo bakaryemera, bagahunda impeke, umwe mirongo itatu, uwundi mirongo itandatu, uwundi ijana, bityobityo.
41004021	Kandi arababaza ati: "Mbega itara rizanwa ngo baryubikeko igiseke canke barishire mu rutara, ntirishirwa ku gitereko caryo?
41004022	Kuko ata canyegejwe kitazoserurwa, canke icagizwe ibanga kitazoja ahabona.
41004023	Uwuri n'amatwi yumva, ni yumve."
41004024	Kandi arababarira ati: "Mwiyubare mu vyo mwumva. Ingero mugeramwo ni yo muzogererwamwo, kandi muzorengerezwa;
41004025	kuko uwufise azohabwa, ariko uwudafise azokwakwa n'ico yari asanzwe afise."
41004026	Yongera kubabwira ati: "Ubwami bw'Imana busa n'umuntu yabivye imbuto mw'ivu,
41004027	bwije agasinzira, bugaca akavyuka, imbuto zikamera, zigakura, atazi ingene zakuze.
41004028	Ivu rimeza ryonyene, habanza kuba ibironge, hanyuma hakaba imiyange, hanyuma hakaba imishi itengengeye impeke.
41004029	Maze imirima yeze, aca ayitemesha umuhoro, kuko igihe c'ishwabura kigeze."
41004030	Kandi arababaza ati: "Ubwami bw'Imana tubushushanye ni iki? Canke tubusobanurishe umugani ki?
41004031	Busa n'akabuto k'igiti, iyo gatewe mw'ivu, naho ari kanzinya hanyuma y'imbuto zose ziri mw'isi;
41004032	ariko iyo gatewe, karakura, kakaba kanini, kakaruta ibirimwa vyose, kagashamika amashami manini, kandi inyoni zo mu kirere zishobora kwarika ivyari mu gitutu cako."
41004033	Kandi ababwira ijambo ry'Imana mu migani myinshi imwe n'iyo, uko bashobora kwumva.
41004034	Kandi atabaciriye umugani nta co yababwira, ariko yihereranye n'abigishwa biwe akabibasobanurira vyose.
41004035	Kuri uwo musi bugorovye, arababwira ati: "Tujabuke tuje hakurya."
41004036	Basiga abantu hano, bamujana mu bwato yahozemwo, kandi ayandi mato yari kumwe na bo.
41004037	Nuko haza inkubi ikomeye y'umuyaga, imipfunda yisuka mu bwato, bwariko buruzura.
41004038	Ariko we yari aryamye mu mutwe w'inyuma, yiseguye umusego yisinziriye. Baramukangura, baramubaza bati: "Mwigisha, ntubabaye ko turiko turapfa?"
41004039	Arikangura, azibiza ingunza, abarira ikiyaga ati: "Hora, utekereze." Umuyaga uraca, haba agahwekere rwose.
41004040	Arababaza ati: "Ni igiki kibateye ubwoba? Ntimurizera?"
41004041	Baratinya, bagira ubwoba bwinshi, barabazanya bati: "Mbega uwu ni umuntu ki, umuyaga n'ikiyaga ko bimwumvira?"
41005001	Bafata hakurya y'ikiyaga mu gihugu c'Abageraseni.
41005002	Avuye mu bwato, umuntu yinjiwemwo n'impwemu ihumanye ava mu masenga y'imva, aca aramusanganira.
41005003	Yaba muri ayo masenga, ntihagira uwuba akibona ico ashobora kumubohesha, n'iyo woba umunyororo;
41005004	kuko bamubohesheje iminyororo ku maguru no ku maboko kenshi, iyo amaboko akayicagagura, iyo amaguru akayivutagura. Ntihagira umuntu afise inkomezi zomustinda.
41005005	Maze imisi yose ku murango no mw'ijoro yama muri ayo masenga no ku misozi, ataka, yikebesha amabuye.
41005006	Abonye Yesu akiri kure, arirukanga, arunama,
41005007	asemerera n'ijwi rirenga ati: "Duhuriye hehe ga Yesu Mwana w'Imana Isumbavyose? Ndakurahiye Imana, ntubabaze ushinyagurira."
41005008	Kuko yari amubariye ati: "Va mu muntu, wa mpwemu ihumanye."
41005009	Aramubaza ati: "Witwa nde?" Aramwishura ati: "Gitero ni ryo zina ryanje kuko turi benshi."
41005010	Aramwinginga cane ngo ntazirukane muri ico gihugu.
41005011	Kandi kuri uwo musozi hari ubusho bwinshi bw'ingurube zirisha;
41005012	izo mpwemu mbi ziramwinginga ziti: "Turungike muri ziriya ngurube, tuzinjiremwo."
41005013	Arazemerera. Izo mpwemu zihumanye zimusokorotsemwo, zinjira muri nya ngurube, umukuku wirukira ku gatembwe, zisuka mu kiyaga, zari nk'ibihumbi bibiri, amazi araziniga.
41005014	Abaziragira barahunga, babivuga mu gisagara no mu misozi; na bo baza kuraba ibibaye ivyo ari vyo.
41005015	Bashika aho Yesu ari, basanga uwari yinjiwemwo n'abadayimoni yicaye, yambaye, ubwenge bwagarutse, umwe nyene yari yinjiwemwo na ca gitero; baratinya.
41005016	Ababibonye babadondera ivyo uwari yinjiwemwo n'abadayimoni n'ivyo ingurube.
41005017	Batangura kwinginga Yesu ngo ave mu ntara yabo.
41005018	Ariko aratambukira mu bwato, uwari yinjiwemwo n'abadayimoni aramwinginga ngo agume kuri we.
41005019	Ntiyamukundira, ariko aramubarira ati: "Ja i muhira i wawe mu b'i wanyu, ubabarire ivyo Umwami Imana igukoreye vyose, kandi ingene ikugiriye ikigongwe." "
41005020	Aragenda, atangura gukwiza i Dekapoli ivyo Yesu yamukoreye vyose, abantu bose baratangara.
41005021	Nuko Yesu agenda mu bwato, asubira hakurya, ishengero ryinshi rikoranira kuri we; yari i ruhande y'ikiyaga.
41005022	Haza umwe mu bakuru b'isengero ry'Abayuda, yitwa Yayiro, amubonye amwitembagaza imbere y'ibirenge,
41005023	aramwinginga cane ati:" "Akana kanje k'agakobwa kari ku mpfiro, ndakwinginze, ni uze se, umurambikeko ibiganza, akire, abeho."
41005024	Aragenda, ajana na we. Ishengero ryinshi riramukurikira rimubanda.
41005025	Kandi umugore atakaza amaraso menshi yari abimaranye imyaka icumi n'ibiri,
41005026	yababajwe cane n'abavuzi benshi bamumarisha ibintu vyiwe vyose abitangamwo ingemu, ntihagira ico bamumarira, mbere arushiriza kurwara;
41005027	yumvise ivya Yesu, araza, aca hagati y'ishengero, amuturuka inyuma, akora ku mpuzu yiwe.
41005028	Yari yibwiye ati: "N'iyo nokora ku mpuzu ziwe gusa, nokira."
41005029	Uwo mwanya isoko y'amaraso irakama, amenya mu mubiri wiwe yuko akize ico cago.
41005030	Ako kanya Yesu yumva muri we ubushobozi bumuvamwo, ahindukira abandana n'ishengero, arababaza ati: "Ni nde akoze ku mpuzu zanje?"
41005031	Abigishwa biwe baramwishura bati: "Ubone abantu bariko barakubanda, nawe ukagira ngo ni nde ankozeko?"
41005032	Aberaguzamwo amaso, ngo abone uwumukozeko.
41005033	Uwo mugore aratinya, ahinda agashitsi, kuko azi ikimubayeko, araza amwikubita imbere, amubarira ivyo ukuri vyose.
41005034	Yesu aramubwira ati: "Mwana wanje, ukwizera kwawe kuragukijije, genda amahoro, ukire rwose icago cawe."
41005035	Akivuga, haza abavuye kwa wa mukuru w'isengero ry'Abayuda bati: "Wa mwana wawe aracikanye, uracagorera iki Umwigisha?"
41005036	Ariko Yesu ntiyashira umutima kw'ijambo rivuzwe, abarira uwo mukuru w'isengero ry'Abayuda ati: "Ntutinye, wizere gusa."
41005037	Ntiyakundira uwundi muntu kujana na we, atari Petero, Yakobo na Yohana mwene nyina wa Yakobo.
41005038	Bashitse ku nzu y'uwo mukuru w'isengero ry'Abayuda, asanga bariko barakoma induru barira baboroga cane.
41005039	Yinjiye arababaza ati: "Ni igiki gitumye mukoma induru murira? Umwana ntahwereye, ariko arasinziriye.
41005040	Baramutwenga bamushimanga. Arabakumira bose, ajana se w'umwana na nyina n'abari kumwe na we, yigira haruguru aho ikiziga kiri,
41005041	afata ukuboko kw'ikiziga, arakibarira ati: "Talisa kumi;" bisobanurwa ngo Gakobwa, ndakubariye nti: "Vyuka."
41005042	Umukobwa aca avyuka uwo mwanya, aragendagenda, kuko yari amaze imyaka icumi n'ibiri avutse: baca baratangara cane.
41005043	Arabihanikiriza cane, ngo ntihagire umuntu n'umwe abimenya, arababarira ngo bamugaburire.
41006001	Avayo, aja mu ntara y'i wabo, abigishwa biwe baramukurikira.
41006002	Isabato ishitse, aca yigishiriza mu rusengero rw'Abayuda. Benshi bamwumvise baratangara bati: "Ivyo vyose uwu yabikuye hehe?" Kandi n'ubwenge ki yahawe, n'ivyo bitangaza bingana bityo bikorwa n'amaboko yiwe ni ibiki?
41006003	Mbega si wa mubaji, umwana wa Mariya, mwene nyina wa Yakobo na Yose, Yuda na Simoni? Bashiki biwe na bo ntibari hano i wacu? Ivyiwe birabatsitaza.
41006004	Yesu arababwira ati: "Umuntu avugishwa n'Imana ntagawa ahandi, atari mu ntara y'i wabo, no mu muryango w'i wabo, no mu nzu y'i wabo." "
41006005	Maze ntiyashobora gukorerayo igitangaza na kimwe, atari abarwaye bake yarambitseko ibiganza akabakiza.
41006006	Atangazwa n'ukutizera kwabo. Agendagenda mu mihana ihakikije, yigisha."
41006007	Ahamagara bamwe icumi na babiri, atangura kubatuma babiribabiri, abaha ububasha ku mpwemu zihumanye.
41006008	Ababuza ngo ntibagire ico bajana ku nzira, atari inkoni gusa ati: "Ntimujane induhuro canke isaho canke amahera mu mipfuko yanyu,
41006009	ariko mwambare ibirato, kandi ntimwambare amapfundo abiri."
41006010	Kandi arababwira ati: "Inzu yose muzokwinjiramwo, mube ari yo mugumamwo, kugeza aho muzovira aho hantu."
41006011	Ahantu hose aho bazokwanka kubakira ntibabumvirize, mukivayo muzokunkumure umukungugu wo mu birenge vyanyu, kibe ikimenyetso kibabere icabona."
41006012	Baragenda, bigisha ko abantu bakwiye kwihana.
41006013	Basenda abadayimoni benshi, basiga amavuta abarwaye benshi, barakira.
41006014	Umwami Herode aravyumva, kuko izina rya Yesu ryari ribaye rurangiranwa, aravuga ati: "Yohana Umubatizi yazutse mu bapfuye, ni co gituma ivyo bitangaza bikorera muri we."
41006015	Ariko abandi baravuga bati: "Ni Eliya;" abandi bati: "Ni umuntu avugishwa n'Imana, nka ba bandi bavugishwa na yo."
41006016	Ariko Herode avyumvise, aravuga ati: "Yohana uwo naciye izosi ni we yazutse."
41006017	Kuko Herode ubwiwe ari we yari yatumye ngo bafate Yohana, aramuboha, amushira mw'ibohero, kubwa Herodiya mwene se umugore wa Filipo, kuko Herode yamucuye.
41006018	Kandi Yohana yari yarabwiye Herode ati: "Ni ikizira ko ufise muka mwene so."
41006019	Ni co catumye Herodiya amugirira akazika, agomba kumwica, ntiyaronka uburyo;
41006020	kuko Herode yatinya Yohana, amuzi ko agororotse kandi ari umuntu yera, aramukingira; iyo amwumvise hose, ivyiwe vyaramuzazanira, yamara yanezererwa kumwumva.
41006021	Maze umusi uragera, uburyo buraboneka; wari umusi wo kwibutsa ukuvuka kwa Herode; atumira abaganwa biwe, n'abakuru b'intwazangabo z'abasoda, n'abapfasoni b'i Galilaya, ngo baze abatereke.
41006022	Umukobwa wa Herodiya nyene arinjira aratamba, Herode n'abashitsi biwe baramushima. Umwami abwira uwo mukobwa ati: "Nsaba ico ugomba cose, ndakiguha."
41006023	Aramurahira ati: "Ico unsaba cose ndakiguha, n'iyo coba igisate c'ubwami bwanje."
41006024	Arasohoka, abaza nyina ati: "Nsabe iki?" Aramwishura ati: "Saba umutwe wa Yohana Umubatizi."
41006025	Aca aza aho umwami ari ningoga, aramusaba ati: "Ndagomba ko umpa nonaha umutwe wa Yohana Umubatizi ku mubehe." "
41006026	Umwami arababara cane, ariko kubwa za ndahiro ziwe, no ku bwo abasangira na we, bimunanira kuwumwima.
41006027	Uwo mwanya umwami atuma uwucungera irembo, amubarira kuzana umutwe wa Yohana. Aragenda, amucira izosi mw'ibohero,
41006028	azana umutwe wiwe ku kibehe, awuha wa mwigeme, na we awuha nyina.
41006029	Abigishwa biwe bavyumvise baraza, bajana ikiziga ciwe, bagihamba mu cobo.
41006030	Nuko za ntumwa zikoranira aho Yesu ari, zimudondera ivyo zakoze vyose n'ivyo zigishije.
41006031	Arababwira ati:" "Ni muze mwebwe mwenyene ahiherereye mu gahinga, muruhuke gatoya." Kuko hari uruja n'uruza, babura n'ingene botamira utwo kurya.
41006032	Bagenda mu bwato, baja ahantu h'agahinga kwihererayo.
41006033	Bababona bagenda, benshi barabamenya, bava mu bisagara vyose, barirukanga, bajana inkokoro y'ikiyaga, babatangayo.
41006034	Yesu avuye mu bwato, abona ishengero ryinshi, rimutera akagongwe kuko bameze nk'intama zitagira umwungere; atangura kubigisha vyinshi.
41006035	Buriko burira, abigishwa biwe baramwegera bati: "Mbega hano hantu ko ari mu gahinga, bukaba buhaye burira;
41006036	basezere, baje mu misozi no mu mihana impande zose, kwirondererayo ivyo kurya."
41006037	Arabishura ati: "Mube ari mwebwe mubagaburira." Baramubaza bati: "Tugende tugure imitsima y'idenariyo amajana abiri, tuyibahe ga barye?"
41006038	Na we arababaza ati: "Mufise imitsima ingahe?" Ni mugende muyirabe. Babimenye baramwishura bati: "Ni dutanu, n'udufi tubiri."
41006039	Ababarira ko bose bicara ku vyatsi bibisi bari mu mirwi.
41006040	Bicara imirongo imirongo, hamwe ijanijana ahandi mirongo itanitanu, batyo batyo.
41006041	Yakira ya mitsima itanu na za fi zibiri, ararangamiza, araba mw'ijuru, arabihezagira, amanyagura iyo mitsima, ayiha abigishwa ngo bayishire imbere y'abantu, n'ifi zompi na zo arazibagaburira bose.
41006042	Bararya bose barahaga.
41006043	Begeranya utumanyagu tw'imitsima n'utw'ifi, twuzura ibiseke icumi na bibiri.
41006044	Abariye iyo mitsima bari abagabo ibihumbi bitanu.
41006045	Uwo mwanya Yesu agobera abigishwa biwe ngo batambukire mu bwato, batangure kujabuka hakurya i Betsayida, aheze gusezera rya shengero.
41006046	Ahejeje gusezerana na bo avayo, aduga umusozi gusenga.
41006047	Bwagorovye, bwa bwato bushitse mw'ibenga, ariko we yari i musozi wenyene.
41006048	Abonye ko batamijwe no gusoza, kuko umuyaga wari ubaturutse imbere, ku muteramyi agira kane aza aho bari, agendesha amaguru hejuru ku kiyaga, yagira abarengane.
41006049	Ariko babonye agendesha amaguru hejuru ku kiyaga, bagira ngo ni igihume, bakoma induru y'ubwoba.
41006050	Bose baramubona, basimbwa n'umutima. Ariko uwo mwanya arabavugisha ati: "Humura ni jewe, ni mureke gutinya."
41006051	Aratambuka, aja mu bwato barimwo; umuyaga uraca. Barumirwa cane mu mitima yabo;
41006052	kuko batatahuye ivya ya mitsima, ariko imitima yabo yari ikomantaye.
41006053	Bamaze kujabuka hakurya, bagenda mu misozi mu ntara y'i Genesareti, bazirika ubwato ku nkombe.
41006054	Bavuye mu bwato, abaho baca baramumenya.
41006055	Birukanga impande zose muri ico gihugu cose, batangura guterura abarwaye mu nderuzo, babakwiragirana aho bamwumvise hose.
41006056	Kandi aho yaja, mu mihana, mu bisagara canke mu misozi, bashira abarwaye mu tuguriro, bakamwinginga ngo bamukore naho hoba ku buyonga bw'impuzu yiwe gusa; abamukozeko bose bagakira.
41007001	Abafarisayo bakoranira kuri we n'abahinga b'ivyanditswe bamwe bavuye i Yerusalemu.
41007002	Babona abigishwa biwe bamwe barisha ivyo kurya intoke zihumanye, bisobanurwa ngo zidakaravye.
41007003	Ariko Abafarisayo n'Abayuda bose, iyo batifyikinyuye mu gukaraba ntibarya, kuko bakurikiye imigenzo babwirijwe n'aba kera.
41007004	Kandi bavuye mu kaguriro, iyo batimijagiye amazi ntibarya, kandi hariho ibindi vyinshi babwirijwe n'aba kera ngo bavyumireko, nko kwoza mu buryo bwinshi ibikombe, inzavya n'inkono zikozwe mu miringa.
41007005	Abafarisayo n'abahinga b'ivyanditswe baramubaza bati: "Ni igiki gitumye abigishwa bawe badakurikira ingeso twabwirijwe n'aba kera, bagapfa kurisha ivyo kurya intoke zihumanye?"
41007006	Arabishura ati: "Yesaya yavuze neza ivyo yavugishijwe n'Imana kuri mwebwe indyarya, nk'uko handitswe, ngo aba bantu banyubahisha iminwa yabo, Ariko imitima yabo iri kure yanje."
41007007	Bansengera ubusa, Kuko inyigisho bigisha ari ivyagezwe n'abantu.
41007008	Ico Imana yageze murakireka ngo mwumire ku migenzo mwabwirijwe n'abantu.
41007009	Kandi ati: "Nka ko mwagize neza gukengera icagezwe c'Imana, ngo muziririze iyo migenzo yanyu !"
41007010	Kuko Mose yavuze ati: "Wubahe so na nyoko:" kandi ati: "Uwututse se canke nyina, ntazobure kwicwa."
41007011	Ariko mweho mugira ngo umuntu ni yabwira se canke nyina ati: 'Ico nari kugufashisha ni Korubani, risobanurwa ngo Ni co nzoshikanira Imana;'
41007012	ntimuba mukimukundira kugira ico yofasha se canke nyina;
41007013	ijambo ry'Imana mukaritituza imigenzo yanyu mwigishije: kandi mukora n'ibindi vyinshi bene ivyo."
41007014	Kandi yongera guhamagara ishengero, araribarira ati: "Munyumve mwese, mubitahure:
41007015	nta kintu kiri inyuma, iyo kigiye imbere mu muntu gishobora kumuhumanya, ariko ibivuye mu muntu ni vyo bimuhumanya." [
41007016	Namba hari uwufise amatwi yumva, ni yumve. ]
41007017	Yinjiye mu nzu asize ishengero hanze, abigishwa biwe bamusiguza uwo mugani.
41007018	Na we arababaza ati: "Mbega namwe muri imburabwenge mutyo? Ntimutahura yuko ata kintu kiri inyuma iyo kigiye imbere mu muntu gishobora kumuhumanya,
41007019	kuko kitagiye mu mutima wiwe, ariko kija mu nda, kigaca mu nzira yaco?" Ivyo yabivugiye guhumanura ivyo kurya vyose.
41007020	Kandi aravuga ati: "Ibiva imbere mu muntu, ni vyo bimuhumanya,
41007021	kuko imbere mu mitima y'abantu havamwo ivyiyumviro bibi, ubushakanyi,
41007022	ubwivyi, ubwicanyi, ubusambanyi, ukwifuza, kugira nabi, ubugunge, ivyo isoni nke, ijisho ribi, ibitutsi, ubwibone, ubupfu.
41007023	Ivyo bibi vyose biva imbere ni vyo bihumanya umuntu."
41007024	Ava aho hantu, aja mu ntara yo muri Tiro n'i Sidoni. Yinjira mu nzu atagomba ko hogira umuntu abimenya, ariko ntiyashobora kuyoberana.
41007025	Ariko uwo mwanya, umugore afise akigeme kinjiwemwo n'impwemu ihumanye, amwumvise, araza, yikubita imbere y'ibirenge vyiwe.
41007026	Uwo mugore yari Umugirikikazi, amamo yiwe n'i Sirofoyinike, aramwinginga ngo yirukane dayimoni mu mukobwa wiwe.
41007027	Aramubwira ati: "Reka abana babanze guhaga, kuko atari vyiza kwakira umutsima w'abana ukawuterera utubwa."
41007028	Na we Aramwishura ati: "Nka ko, Mugenzi, utubwa na two turi musi y'imeza twirira utuvunguka tw'abana."
41007029	Aramubwira ati: "Ko uvuze utyo ni wigire, dayimoni avuye mu mukobwa wawe."
41007030	Arigira, ashitse mu nzu yiwe asanga umwana aryamye ku buriri, dayimoni amuvuyemwo.
41007031	Yongera kuva mu ntara yo muri Tiro, araza aca i Sidoni, ashika ku kiyaga c'i Galilaya, aciye hagati y'intara y'i Dekapoli.
41007032	Bamuzanira igipfamatwi kidatobora neza, baramwinginga ngo akirambikeko ikiganza.
41007033	Agikura mw'ishengero, aracihererana, agishira intoke mu matwi, acira amate, agikora ku rurimi.
41007034	Ararangamiza, araba mw'ijuru, yitsa umutima, arakibarira ati: "Efata," risobanurwa ngo " Zibuka."
41007035	Amatwi yiwe arazibuka, inkingi z'ururimi rwiwe zirabohoka, avuga neza.
41007036	Arabihanikiriza ngo ntihagire umuntu babibarira, ariko iyo abihanikirije barushiriza gukwiza inkuru yiwe rwose.
41007037	Baratangara cane, baravuga bati: "Akoze vyose neza, azibura n'ibipfamatwi, kandi avugisha ibiragi."
41008001	Muri iyo misi hongera kuba ishengero ryinshi, babura ivyo kurya; ahamagara abigishwa, arababarira
41008002	ati: "Ishengero rinteye akagongwe, kuko uwu ari umusi ugira gatatu turi kumwe, none ntibagira ico barya.
41008003	Nobasezera ngo basubire i wabo bashonje, bogwira isari mu nzira, kandi bamwe ari aba kure."
41008004	Abigishwa biwe baramubaza bati: "Umuntu yokura hehe imitsima yo guhaza aba bantu, ko hano ari mu bugararwa?"
41008005	Arababaza ati: "Mufise imitsima ingahe?" Na bo bati: "Ni indwi." "
41008006	Abarira ishengero ngo ryicare hasi; yakira ya mitsima indwi, ayishimira Imana, arayimanyagura, ayihereza abigishwa biwe, ngo bayibagaburire; bayigaburira ishengero.
41008007	Kandi bari bafise udufi duke; araduhezagira, avuga ko batubagaburira na two.
41008008	Bararya, barahaga, begeranya utumanyagu tw'imisigazwa, twuzura ibiseke indwi.
41008009	Bari nk'ibihumbi bine; arabasezera.
41008010	Uwo mwanya atambukira mu bwato, bo n'abigishwa biwe, aja ahegereye i Dalamanuta.
41008011	Haza Abafarisayo, batangura kumuhaririza, bamuronderako ikimenyetso kiva mw'ijuru, bamugeza.
41008012	Aruhutsa umutima cane ati:" "Ni igiki gitumye abo iki gihe barondera ikimenyetso? Ndababwira ukuri abo iki gihe bakazohabwa ikimenyetso!"
41008013	Abasiga hano, yongera gutambukira mu bwato, ajabuka hakurya.
41008014	Kandi bari bibagiye gutekera imitsima, nta yo bari bafise mu bwato, atari irobe rimwe.
41008015	Arabihanikiriza ati: "Mumenye, mwirinde umwambiro w'Abafarisayo n'umwambiro wa Herode."
41008016	Baravugana bati: "Ntidufise imitsima."
41008017	Yesu arabimenya, arababaza ati: "Ni igiki gitumye mwiburanya ngo nta mitsima mufise?" Ntimuraruha mubimenya canke mubitahura? Mbega mufise imitima ikomantaye?
41008018	Amaso ko muyafise ntimuruha mubona? Mufise amatwi, ntimwumva, kandi ntimwibuka?
41008019	Hamwe namanyagurira ya mitsima itanu ibihumbi bitanu, mwegeranije ibiseke bingahe vyuzuye utumanyagu?" Baramwishura bati: "Ni icumi na bibiri."
41008020	Kandi hamwe namanyagurira ya mitsima indwi ibihumbi bine, mwatororokanije ibiseke bingahe vyuzuye utumanyagu? Baramwishura bati: "Ni indwi."
41008021	Arababaza ati: "Ntimuraruha mubitahura?"
41008022	Baraza bashika i Betsayida. Bamuzanira impumyi, baramwinginga ngo ayikoreko.
41008023	Afata iyo mpumyi ukuboko, ayikura mu mihana, acira amate mu maso yayo, ayirambikako ibiganza, arayibaza ati: "Hari ico ubona?"
41008024	Iraramura amaso, iramwishura iti: "Ndabona abantu kuko mbona ibisa n'ibiti bigendagenda."
41008025	Yongera kurambika ibiganza ku maso yayo, iritegereza, irakira, yihweza vyose neza.
41008026	Amurungika i we ati: "Ntuje no muri iyi mihana."
41008027	Yesu avanayo n'abigishwa biwe, aja mu mihana y'i Kayisariya mu bwa Filipo. Bari mu nzira, abaza abigishwa biwe ati: "Abantu bagira ngo ndi nde?"
41008028	Baramwishura bati: "Bagira ngo uri Yohana Umubatizi, abandi ngo uri Eliya," " abandi ngo uri umwe mu bavugishwa n' Imana."
41008029	Na we arababaza ati: "Ariko mweho mugira ngo ndi nde?" Petero aramwishura ati: "Uri Kristo."
41008030	Arabihanikiriza ngo ntihagire umuntu babwira ivyiwe.
41008031	Atangura kubigisha ati: "Umwana w'umuntu akwiye kuzobabazwa uburyo bwinshi, no kuzokwankwa n'abashingantahe, abakuru b'abaherezi, abahinga b'ivyanditswe, no kuzokwicwa, maze hashize imisi itatu akazuka."
41008032	Avuga iryo jambo ataguhishangiza. Petero aramwihererana, atangura kumwamira.
41008033	Arahindukira, abona abigishwa biwe, akankamira Petero ati: "Herera inyuma yanje, Satani, kuko ivyo Imana atari vyo ubabaye, ariko ni ivyo abantu."
41008034	Ahamagara ishengero bo n'abigishwa biwe, arababwira ati: "Umuntu ni yagomba kunkurikira, ni yiyanke, yikorere umusaraba wiwe, ankurikire;
41008035	kuko uwugomba gukiza ubugingo bwiwe azobubura, ariko uwuzoheba ubugingo bwiwe kubwanje no ku bugingo bwo ubutumwa bwiza, azobukiza."
41008036	Kandi umuntu vyomumarira iki kwunguka ivyo mw'isi vyose, abitangiye ubugingo bwiwe ko iciru?
41008037	Mbega umuntu yotanga iki ngo acungure ubugingo bwiwe?
41008038	Kuko umuntu wese bizotera isoni kunyemera no kwemera amajambo yanje muri iki gihe c'ubusambanyi kandi c'ikinyavyaha, n'Umwana w'umuntu bizomutera isoni kumwemera, aho azozira afise ubwiza bwa Se, azananye n'abamarayika bera.
41009001	Arababwira ati: "Ndababwira ukuri; muri aba bahagaze hano harimwo bamwe batazobona urupfu gushitsa aho bazobonera ubwami bw'Imana buzananye n'ubushobozi."
41009002	Imisi itandatu ishize, Yesu ajana Petero, Yakobo na Yohana, abadugana igisozi kirekire ari bonyene. Ahinduka ukundi imbere yabo,
41009003	impuzu ziwe zirakayangana, zera derere, kandi nta mumesuzi kw'isi yoshoboye kuzeza atyo.
41009004	Maze Eliya na Mose barabiyereka, bavugana na Yesu.
41009005	Petero abwira Yesu ati: "Mwigisha, bitubereye vyiza ko turi hano, nuko duce uburaro butatu, bumwe rwawe, ubundi bwa Mose, ubundi bwa Eliya."
41009006	Ntiyari azi ico akwiye kuvuga, kuko bari baguye igihumura.
41009007	Maze igicu kiraza kibatera igitutu, ijwi riva muri nya gicu riti: "Nguwu Umwana wanje nkunda, ni mumwumve."
41009008	Maze baraba hirya no hino, ntibaba bakigira uwundi babona, atari Yesu wenyene, ari kumwe na bo.
41009009	Bariko baramanuka ico gisozi, arabihanikiriza ngo ntihagire umuntu badondera ivyo babonye, Umwana w'umuntu atarazuka avuye mu bapfuye.
41009010	Babika iryo jambo, babazanya ivyo ukuzuka mu bapfuye ivyo ari vyo.
41009011	Baramubaza bati: "Mbega abahinga b'ivyanditswe ko bavuga yuko Eliya akwiye kubanza kuza?"
41009012	Arabishura ati: "Eliya abanza kuza koko, akaroranya vyose neza." Ariko vyanditswe bite ku Mwana w'umuntu yuko azobabazwa vyinshi, agatiturwa?
41009013	Ariko ndababwira yuko Eliya yamaze kuza, kandi bamugiriye uko bagomba kwose, nk'uko vyanditswe kuri we.
41009014	Bariko barashikira abigishwa, babona ishengero ryinshi ribakikije, n'abahinga b'ivyanditswe baharira na bo.
41009015	Uwo mwanya ishengero ryose rimurabutswe riratangara rwose, barirukanga baramusanganira, baramuramutsa.
41009016	Arababaza ati: "Mwariko murabahaririza ibiki?"
41009017	Umwe muri iryo shengero aramwishura ati: "Mwigisha, nari nakuzaniye umwana wanje, yinjiwemwo n'impwemu y'ikiragi.
41009018	Aho imufatiye hose, imutura hasi, akabimba ifuro, akazyegenya amenyo, akagenda arananuka; ndabarira abigishwa bawe ngo bayirukane, irabananira."
41009019	Arabishura ati: "Yemwe abo iki gihe mutizera, nzogeza ryari kubana namwe? Nzogeza ryari kubihanganira? Ni mumunzanire."
41009020	Baramuzana. Iyo mpwemu imubonye ica iramujegeza cane, aratemba, arigaragura, abimba ifuro.
41009021	Yesu abaza se ati: "Amaze igihe kingana iki bimutera bityo?" Aramwishura ko vyahereye mu bwana bwiwe. "
41009022	Kenshi cane imuta mu muriro no mu mazi ngo imwice. Ariko namba hari ico woshobora, tugirire akagongwe udutabare.
41009023	Yesu aramwishura ati: "Uvuze uti: 'Namba wobishobora?" Erega vyose bishobokera uwizeye.
41009024	Se w'uwo mwana aca aturika cane ati: "Ndizeye, fasha ukutizera kwanje."
41009025	Yesu abonye abantu bagwirirana biruka, akankamira iyo mpwemu ihumanye ati: "Yewe mpwemu y'ikiragi kandi y'igipfamatwi, ubwanje ndakubariye muvemwo, ntukamugarukemwo namba."
41009026	Iratakamba, iramujegeza cane, imuvamwo, amera nk'uwuhwereye, bituma abenshi bavuga bati: "Arahwereye."
41009027	Yesu amufata ukuboko, aramuvyura, arahagarara.
41009028	Yinjiye mu nzu, abigishwa biwe bamubaza biherereye bati: "Tweho mbega ko vyatunaniye kuyirukana?"
41009029	Arabishura ati: "Bene irya ntikurwamwo n'ikindi atari ugusenga no kwisonzesha."
41009030	Bavayo, baca i Galilaya, agomba ko hatogira uwubimenya.
41009031	Kuko yigisha abigishwa biwe ati: "Umwana w'umuntu azoshirwa mu maboko y'abantu, bazomwica, hashize imisi itatu bamwishe, azozuka."
41009032	Ariko bayoberwa iryo jambo, batinya kurimubaza.
41009033	Bashika i Kaperinawumu. Yinjiye mu nzu arababaza ati: "Mwaharira ibiki mu nzira?"
41009034	Barihorera, kuko mu nzira baharira umukuru wabo uwo ari we.
41009035	Aricara, ahamagara bamwe icumi na babiri, arababwira ati: "Umuntu ni yagomba kuba uwo imbere, ni abe inyuma ya bose, ni abe n'umukozi wa bose."
41009036	Yakira akana, agahagarika hagati yabo; arakarera, arababwira
41009037	ati: "Uwuzokwakira umwe mu twana nk' aka mw'izina ryanje, azoba anyakiriye; kandi uwunyakira, si jewe yakira, ariko yakira uwantumye."
41009038	Yohana aramubwira ati: "Mwigisha, twabonye umuntu yirukana abadayimoni mw'izina ryawe, turamubuza, kuko atadukurikira."
41009039	Yesu aramwishura ati: "Ntimumubuze, kuko ata muntu azokora igitangaza mw'izina ryanje, azoshobora guca amvuga nabi."
41009040	Kuko uwutari umwansi wacu ari mu ruhande rwacu.
41009041	Umuntu wese azobaha n'urwato rw'amazi kuko muri mw'izina rya Kristo, ndababwire ukuri, ntazobura impera yiwe.
41009042	Kandi uwuzotsitaza n'umwe muri abo bato banyizera, iciza ni uko yohambirirwa urusyo ruremereye kw'izosi, agatererwa mu kiyaga."
41009043	Ukuboko kwawe ni kwagutsitaza, uguce igikonjo; vyokubera vyiza kwinjira mu bugingo ucitse igikonjo, hako uja muri Gehinomu mu muriro utazima, ufise amaboko yompi; [
41009044	aho inyo zabo zidapfa, kandi n'umuriro utazima. ]
41009045	N'ikirenge cawe ni cagutsitaza, ugice; vyokubera vyiza kwinjira mu bugingo ucitse ikirenge, hako utererwa muri Gehinomu, ufise ibirenge vyose; [
41009046	aho inyo zabo zidapfa, kandi n'umuriro utazima. ]
41009047	N'ijisho ryawe ni ryagutsitaza, urinogore; vyokubera vyiza kwinjira mu bwami bw'Imana upfuye ijisho, hako utererwa muri Gehinomu ufise amaso yompi;
41009048	aho inyo zabo zidapfa, kandi n'umuriro utazima.
41009049	Kandi umuntu wese azoryoshwa n'umuriro, nk'uko umunyu uryosha.
41009050	Umunyu ni mwiza, ariko umunyu woshira uburyohe, mwoba mukiwuryohesha iki? Mugire umunyu mu mitima yanyu, kandi mubane amahoro.
41010001	Arikora avayo, aja mu gihugu c'i Yudaya no hakurya ya Yorodani, ishengero ryongera gukoranira kuri we, yongera kubigisha nk'uko yamenyereye.
41010002	Abafarisayo baza kuri we, baramugeza bati: "Mbega biremerwa ko umuntu yirukana umugore wiwe?"
41010003	Na we arababaza ati: "Mose yabagereye iki ?"
41010004	Baramwishura bati: "Mose yemeye ko handikwa ikete ryo kuvavanura, akamwirukana."
41010005	Yesu arababwira ati: "Gukomantara kw'imitima yanyu ni kwo kwamwandikishije ico cagezwe."
41010006	Ariko uhereye kw'itanguriro ry'ukuremwa, Imana yabaremye bari uburyo bubiri.
41010007	Ni co gituma umuntu azosiga se na nyina, akabana n'umugore wiwe ubutakivana,
41010008	bompi bakaba umubiri umwe. Bituma batakiri babiri, ariko baba babaye umubiri umwe.
41010009	Nuko ico Imana yamatanije umuntu ntazokimature.
41010010	Yinjiye mu nzu abigishwa bongera kumubaza iryo jambo.
41010011	Arababwira ati: "Umuntu wese yirukana umugore wiwe, akarongora uwundi, aba asambanye kandi amuhemukiye."
41010012	Kandi na we ubwiwe, ni yahukana n'umugabo wiwe, akarongorwa n'uwundi, azoba asambanye."
41010013	Maze bamuzanira abana bato, ngo abakoreko; abigishwa barabakankamira.
41010014	Maze Yesu abibonye, araraka, arababarira ati: "Ni mureke abana bato baze aho ndi, ntimubabuze, kuko ubwami bw'Imana ari ubwo abameze batyo."
41010015	Ndababwire ukuri, uwutazokwakira ubwami bw'Imana nk'umwana muto, ntazobwinjiramwo na gatoya. "
41010016	Arabarera, arabahezagira, abarambitseko ibiganza.
41010017	Agisohoka ngo akomeze urugendo, haza umuntu kuri we yirukanga, aramupfukamira, aramubaza ati:" "Mwigisha mwiza, nkore iki, ngo nze ndagwe ubugingo budashira?"
41010018	Yesu aramubaza ati: "Unyitira iki mwiza? Nta mwiza, atari umwe, ni we Mana."
41010019	Ko uzi ivyagezwe, ngo Ntukice, ntugasambane, ntukibe, ntukagirize abandi ibinyoma, ntukagunge, wubahe so na nyoko.
41010020	Aramubwira ati: "Mwigisha, ivyo vyose naravyitondeye, mpereye mu buto bwanje."
41010021	Yesu amwitegereje aramukunda, aramubwira ati: "Uhajije kimwe: genda, ushore ivyo utunze vyose, ugabire aboro, ni ho uzogira itunga mw'ijuru, uteko uze, unkurikire."
41010022	Yumvise iryo jambo arijirwa, agenda ababaye, kuko yarafise itunga ryinshi.
41010023	Yesu yeraguza amaso, abwira abigishwa biwe ati: "Erega biragoye ko aba vyinshi binjira mu bwami bw'Imana !"
41010024	Abigishwa batangazwa n'amajambo yiwe. Yesu yongera kubabwira ati: "Bana banje, erega biragoye ko abizigiye ubutunzi binjira mu bwami bw' Imana!
41010025	Icoroshe ni uko ingamiya yoca mu zuru ry'urushinge biruta umutunzi ko yinjira mu bwami bw' Imana."
41010026	Baratangara rwose bati: "None rero, ni nde ashobora gukizwa?"
41010027	Yesu arabitegereza, arababwira ati: "Kubwo abantu ntigishoboka, ariko ku Mana si uko, kuko vyose bishobokera Imana."
41010028	Maze Petero atangura kumubwira ati: "Raba, twebwe twaretse vyose turagukurikira."
41010029	Yesu arababwira ati: "Ndababwire ukuri, Nta waretse inzu, canke abavukanyi biwe, canke bashiki biwe, canke nyina, canke se, canke abana, canke itongo, kubwanje no ku bwo ubutumwa bwiza,
41010030	atazobishumbushwa ijana muri iki gihe ca none, inzu, n'abavukanyi biwe, na bashiki biwe, na ba nyina, n'abana, n'itongo, bisukiranijwe no guhamwa, kandi mu gihe kizoza azohabwa ubugingo budashira."
41010031	Ariko benshi b'imbere bazoba abo inyuma, kandi abo inyuma bazoba abo imbere.
41010032	Bari mu nzira baduga i Yerusalemu. Yesu yari abagiye imbere, baratangara, abamukurikira baratinya. Yongera kujana bamwe icumi na babiri bari ukwabo, atangura kubabarira ibigira bimubeko
41010033	ati: "Ehe, turaduze i Yerusalemu, kandi Umwana w'umuntu azoshirwa mu maboko y'abaherezi bakuru n'abahinga b'ivyanditswe, bazomucira urubanza rwo gupfa, bamuhe abanyamahanga,
41010034	bamushinyagurire, bamuvume amate, bamukubite cane, bamwice, maze imisi itatu ishize azozuka."
41010035	Yakobo na Yohana abana ba Zebedayo baramwegera baramubwira bati: "Mwigisha, turagomba ko uduha ico tugusaba cose."
41010036	Arababaza ati: "Mugomba ko ndabaha iki?"
41010037	Baramwishura bati: "Uduhe ngo tuzokwicare, umwe i buryo bwawe uwundi i bubamfu, mu bwiza bwawe."
41010038	Maze Yesu arabishura ati: "Ntimuzi ico musaba. Mwoshobora kunywera ku gikombe nywerako, canke kubatizwa umubatizo mbatizwa jewe?"
41010039	Baramwishura bati: "Turashobora." Yesu arababwira ati: "Igikombe nywerako, muzokinywerako, kandi muzobatizwa umubatizo mbatizwa jewe."
41010040	Ariko gutanga ivyicaro i buryo bwanje canke mu bubamfu, si ivyanje, kiretse abo vyateguriwe.
41010041	Bamwe icumi bavyumvise batangura kwitonganiriza ivya Yakobo na Yohana.
41010042	Yesu arabahamagara, arababwira ati: "Murazi yuko abavugwa ko baganza amahanga bayatwaza amanyama, kandi n'abakuru bayo bayagirako ububasha.
41010043	Ariko muri mwebwe si ko biri. Yamara uwugomba kuba mukuru muri mwebwe, azobe umukozi wanyu.
41010044	Kandi uwugomba kuba uwo imbere, azobe umushumba wa mwese.
41010045	Kuko na none Umwana w'umuntu atazanywe no gukorerwa, atari ugukorera abandi, no gutanga ubugingo bwiwe ko incungu ya benshi."
41010046	Nuko bashika i Yeriko. Akivana i Yeriko n'abigishwa biwe n'ishengero ryinshi, umwana wa Timayo yitwa Barutimayo, impumyi yasegerereza, yari yicaye i ruhande y'inzira.
41010047	Yumvise ko ari Yesu Umunyanazareti atangura gutakamba ati: "Yesu, mwana wa Dawidi, ngirira imbabazi."
41010048	Abantu benshi baramuzibiranya ngo ahore, ariko arushiriza cane gutakamba ati: "Mwana wa Dawidi, ngirira imbabazi."
41010049	Yesu arahagarara, arababarira ati: "Ni mumuhamagare." Bahamagara iyo mpumyi, barayibwira bati: "Humura, va hasi, araguhamagaye."
41010050	Na yo ita impuzu zayo, ihaguruka vuba, yegera Yesu.
41010051	Yesu arayibaza ati: "Ugomba ko ndagukorera iki?" Ino mpumyi iramwishura iti: "Ndagomba guhumuka, Mwigisha."
41010052	Yesu arayibwira ati: "Genda, ukwizera kwawe kuragukijije." Aca arahumuka, amukurikira ku nzira.
41011001	Bageze hafi y'i Yerusalemu, bashikira i Betifage n'i Betaniya ku musozi wa Elayono, atuma babiri bo mu bigishwa biwe,
41011002	arababarira ati: "Muje muri iriya mihana iri imbere yanyu; ni mwayishikamwo, muca mubona inyana y'indogoba iziritse, ata muntu yigeze kuyigenderako; muyiziture muyizane."
41011003	Kandi ni hagira uwubabaza ati: "Ivyo mubikoreye iki?" Mumwishure muti: "Databuja ni we ayigomba." Uwo mwanya arayirungika ino.
41011004	Baragenda, basanga inyana y'indogoba iziritse i ruhande y'irembo ku nzira, barayizitura.
41011005	Bamwe mu bahahagaze barababaza bati: "Mukora iki ko muzitura iyo nyana?"
41011006	Na bo babishura nk'uko Yesu yababariye; barabareka.
41011007	Bazana iyo nyana aho Yesu ari, bayishirako impuzu zabo, ayicarako.
41011008	Benshi basasa impuzu zabo mu nzira, abandi basasa amashami y'ibiti, ayo baciye mu matongo.
41011009	Abari imbere yiwe n'abamukurikiye barasemerera bati: "Hoziyana, hashemezwe uwuje mw'izina ry' Uhoraho,
41011010	ubwami buje bushimwe, ni bwo bwa sogokuruza Dawidi; Hoziyana mw'ijuru." "
41011011	Ashika i Yerusalemu, yinjira mu rusengero, maze ahejeje kweraguza vyose, kuko bwari bugorovye, arasohoka, aja i Betaniya, ajanye na bamwe icumi na babiri.
41011012	Bukeye bamaze kuva i Betaniya, yumva arashonje.
41011013	Akiri kure, abona umusukoni uriko amababi, arawegera ngo kumbure yogira ico awusangako; awushitseko ntiyagira ico awubonako, atari amababi; kuko kitari igihe co kwama c'umusukoni.
41011014	Arawubwira ati:" "Ntugapfe hari uwuriye ku nsukoni zawe uhereye ubu ugashitsa ibihe bidashira." " Abigishwa biwe baravyumva.
41011015	Bashika i Yerusalemu. Yinjira mu rusengero, atangura guhindira hanze abarudandarizamwo n'abaruguriramwo, ahenura imeza y'abavunja amahera n'intebe z'abariko baragurwako inuma,
41011016	ntiyakundira umuntu n'umwe guhita mu rusengero atwaye ikintu co mu bikoresho.
41011017	Arigisha arababwira ati:" "Mbega ntivyanditswe, ngo ingoro yanje izokwitwa inzu yo gusengerwamwo n'amahanga yose ?" Ariko mwebwe mwayihinduye nk'isenga ry'abambuzi. "
41011018	Abaherezi bakuru n'abahinga b'ivyanditswe bavyumvise barondera ingene bomwica, kuko bamutinya, kuko abantu bose batangazwa n'inyigisho ziwe.
41011019	Iyo bugorovye, yama ava mu gisagara.
41011020	Bukeye mu gitondo ca kare bariko barahita babona wa musukoni, wahereye ku mizi wakabiranye.
41011021	Petero yibutse aramubwira ati:" "Mwigisha, ehe wa musukoni wavumye wakabiranye."
41011022	Yesu aramwishura, arababwira ati: "Mwamane ukwizera Imana."
41011023	Ndababwira ukuri yuko umuntu wese yobwira uwu musozi ati: "Shinguka utabwe mu kiyaga, ntabikekeranye mu mutima, ariko akizera yuko ico avuze gikorwa, azokibona.
41011024	Ni co gitumye ndababwira yuko ivyo musenga canke musaba vyose, mwizere yuko mubihawe, kandi muzobibona.
41011025	Kandi ni mwahagarara musenga, ni haba hari ico mupfa n'uwundi, mukimuharire, ngo So wo mw'ijuru na we abaharire ivyaha vyanyu, [
41011026	ariko ni mutaharira abandi, na So wo mw'ijuru ntazobaharira ivyaha vyanyu. ]"
41011027	Bongera kuja i Yerusalemu. Akigendagenda mu rusengero, abaherezi bakuru, abahinga b'ivyanditswe n'abashingantahe baza kuri we,
41011028	baramubaza bati: "Ni ububasha ki bugutera gukora ivyo? Canke ni nde yaguhaye ubwo bubasha bwo kubikora?"
41011029	Yesu arabishura ati: "Nanje hinge ndababaze ijambo rimwe, munyishure; mpeze ndababarire ububasha bunkoresha ivyo.
41011030	None ukubatiza kwa Yohana kwaturutse mw'ijuru, canke se mu bantu? Ni munyishure."
41011031	Baravugana bati: "Ni twavuga ko ari mw'ijuru; ahava atubaza ati: 'Ni igiki cababujije kumwemera?'"
41011032	Ariko mbega tuvuge tuti: "Ni mu bantu?" Batinya abantu, kuko bose biyumvira badakekeranya yuko Yohana yavugishwa n'Imana.
41011033	Bishura Yesu bati: "Ntituhazi." Yesu arababwira ati: "Nuko rero nanje sindababwira ububasha bunkoresha ivyo."
41012001	Hanyuma Yesu atangura kubabwira mu migani ati: "Habaye umuntu yateye umurima w'inzabibu, awuzitirira uruzitiro, yimbamwo ubwato bw'ikinogo, yubakamwo umutara, arusigarana abarimyi, aja mu mahanga."
41012002	Hageze mw'iyera atuma umukozi ku barimyi, ngo aze yake abo barimyi ivyamuwe mu ruzabibu.
41012003	Baramufata, baramushishagura, bamurungika iminwe iri gusa.
41012004	Yongera kubatumako uwundi mukozi, uwo bamuca uruguma mu mutwe, baramutetereza.
41012005	Atuma uwundi, uwo we baramwica; atuma n'abandi benshi, bamwe barabashishagura, abandi barabica.
41012006	Yari agisigaranye umwe, umwana wiwe akunda; hanyuma amubatumako ati: "Bazosonera umwana wanje."
41012007	Maze abo barimyi baravugana bati: "Urya ni we samuragwa; ni muze tumwice, umwandu uzobe uwacu."
41012008	Baramufata, baramwica, bamukwegera inyuma y'umurima w'inzabibu.
41012009	None nyene uwo murima azogenza ate? Abo barimyi azoza abice rubi, umurima w'inzabibu awusigarane abandi.
41012010	Mbega nta ho murasoma iki canditswe, ngo ibuye abubatsi bagaye Ni ryo ryahindutse irigumya imfuruka;
41012011	Ivyo vyavuye k'Uhoraho, Kandi ni igitangaza mu maso yacu? "
41012012	Barondera ingene bomufata, batinya abantu, kuko bamenye yuko ari bo yaciyeko uwo mugani; bamusiga hano, baragenda.
41012013	Bamwe mu Bafarisayo n'abantu ba Herode bamutumako, ngo bamutegeshe amajambo.
41012014	Baje baramubwira bati:" "Mwigisha, turazi yuko uri umunyakuri, kandi ko udatinya umuntu wese ku kigohe, kuko udatinya ijunja ry'abantu, ariko ko wigisha inzira y'Imana vy'ukuri. Mbega biremerwa gutanga ikori rya Kayisari, canke ntivyemerwa?
41012015	Turitange, canke dusigeho?" Maze amenye uburyarya bwabo arababaza ati: "Mungereza iki? Ni munzanire idenariyo, ndayirabe."
41012016	Barayizana. Arababaza ati: "Iki gishushanyo n'ibi vyanditsweko ni ivya nde?" baramwishura bati: "Ni ivya Kayisari."
41012017	Yesu arababarira ati: "Ivya Kayisari ni mubihe Kayisari, ivyo Imana mubihe Imana." " Baramutangarira cane.
41012018	Maze Abasadukayo baza kuri we, abahakana yuko ata kuzuka kuriho, baramubaza
41012019	bati:" "Mwigisha, Mose yatwandikiye yuko mwene nyina w'umuntu ni yapfa, agasiga umugore wiwe, adasize umwana, mwene nyina akwiye gucura uwo mugore, ngo ahonore mwene nyina.
41012020	Habaye abavukana indwi: uwa mbere ararongora, arapfa, ntiyasiga abana;
41012021	uwa kabiri acura umupfakazi wiwe, na we apfa adasize abana n'uwa gatatu aba atyo;
41012022	bose uko ari indwi ntibasiga abana. Hanyuma ya bose, na wa mugore arapfa.
41012023	Mbega mw'izuka azoba muka nde muri bo? Ko bari bamufise bose uko ari indwi!"
41012024	Yesu arabishura ati: "Igituma muzimira mbega si uko mutamenye ivyanditswe canke ubushobozi bw'Imana?
41012025	Aho bazozukira mu bapfuye ntibazorongora kandi ntibazoshingirwa; bazoba nk'abamarayika bo mw'ijuru."
41012026	Ariko ivyo abapfuye yuko bazurwa, nta ho murasoma mu gitabo ca Mose hamwe havuga ivyo Igisaka c'amahwa, ingene Imana yamubwiye iti: "Ni jewe Mana ya Aburahamu, Imana ya Isaka, Imana ya Yakobo?"
41012027	Imana si iyo abapfuye, ni iyo abariho; mwarazimiye cane.
41012028	Haza umwe mu bahinga b'ivyanditswe yumva babazanya, amenye ko abishuye neza, aramubaza ati: "Ibwirizwa ry'imbere muri yose ni irihe?"
41012029	Yesu aramwishura ati: "Iryo imbere ni iri, ngo ni mwumve, yemwe Bisirayeli, Uhoraho Imana yacu ni we Uhoraho wenyene."
41012030	Kandi mukundishe Uhoraho Imana yanyu imitima yanyu yose, n'ubugingo bwanyu bwose, n'ubwenge bwanyu bwose, n'inkomezi zanyu zose.
41012031	Irya kabiri ngiri, Mukunde abavukanyi banyu nk'uko mwikunda; nta rindi bwirizwa risumba ayo.
41012032	Uno muhinga w'ivyanditswe aramubwira ati: "Ni koko, Mwigisha, uvuze ivyo ukuri yuko ari Imwe, nta yindi, atari yo yonyene;
41012033	kandi kuyikundisha umutima wose, n'ugutahura kwose, n'inkomezi zose, bo n'ugukunda mugenzawe nk'uko wikunda, biruta cane ibimazi vyose bituriwe n'ibidaturiye."
41012034	Yesu abonye amwishuranye ubwenge, aramubwira ati: "Nturi kure y'ubwami bw'Imana." Ntihagira uwusubira kwubahuka kugira ico amubaza.
41012035	Kandi Yesu yigishiriza mu rusengero, arababaza ati: "Abahinga b'ivyanditswe bavuga bate yuko Kristo ari umwana wa Dawidi?"
41012036	Dawidi ubwiwe yavugishijwe na Mpwemu Yera, avuga ati: "Uhoraho yabariye Umwami wanje Ati: "Icara i buryo bwanje, Ushitse aho nzoshirira abansi bawe musi y'ibirenge vyawe."
41012037	Dawidi ko ari we amwita Umwami, none ivyo kuba umwana wiwe vyavuye hehe?" Abenshi mw'ishengero banezererwa kumwumva.
41012038	Kandi ababarira mu kwigisha kwiwe ati: "Mwirinde abahinga b'ivyanditswe, bakunda kugenda bambaye imvune, no kugirwako bwakeye mu makoraniro,
41012039	no kwicara ku ntebe z'icubahiro mu masengero y'Abayuda, n'ivyicaro vyo haruguru aho batumiwe.
41012040	Barya ingo z'abapfakazi, kandi basengesha menshi bahumba; abo bazocirwa urubanza ruruta izindi."
41012041	Yicara yerekeye ku masandugu y'amahera, abona ingene ishengero rishikana amahera, bayaterera muri ayo masandugu; benshi b'abatunzi batereramwo menshi.
41012042	Haza umupfakazi w'umworo, atereramwo amasenge abiri, ni yo kuta.
41012043	Ahamagara abigishwa biwe, arababwira ati: "Ndababwire ukuri, uwu mupfakazi w'umworo ashikanye ibirengeye ivyo bose batereye mu masandugu;
41012044	kuko bose bashikanye ku musesekara, ariko we ku bworo
41013001	Ariko arasohoka mu rusengero, umwe mu bigishwa biwe aramubwira ati: "Mwigisha, raba aya mabuye uko ari, n'iyi nyubako uko iri !"
41013002	Yesu aramubaza ati: "Uraraba iyi nyubako ihambaye?" Ntihazosigazwa ibuye rigeretse ku rindi, ridasamburiwe hasi.
41013003	Yicaye ku musozi wa Elayono yerekeye ku rusengero, Petero, Yakobo, Yohana na Andereya baramubaza bihereranye
41013004	bati: "Tubwire, ivyo bizobaho ryari, ikimenyetso kizoba iki, c'igihe ivyo vyose bizoba bigira bishike?"
41013005	Yesu atangura kubabwira ati: "Mwirinde ntihagire uwubazimiza."
41013006	Benshi bazoza mw'izina ryanje bati: "Ndi we; kandi bazozimiza benshi."
41013007	Kandi ni mwumva intambara n'impuha z'intambara, ntimuzohagarike imitima; ntibizobura kubaho, ariko umuhero uzoba utaraza.
41013008	Kuko ihanga rizotera irindi hanga, n'ubwami buzotera ubundi bwami, isi izonyiganyiga henshi, amapfa azotera. Ivyo n'itanguriro ryo kuramukwa.
41013009	Ariko mwirinde, kuko bazobashengerana mu manza, muzokubitirwa mu masengero y'Abayuda, kandi muzohagarara imbere y'abaganza n'abami babampora, mube ikimenyetso kibabere icabona.
41013010	Ubutumwa bwiza bukwiye kubanza kuvugwa mu mahanga yose.
41013011	Kandi ni babajana babashengeranye, ntimuzohagarikire imitima ico muzovuga; ico muzohabwa cose muri ako kanya, muzobe ari co muvuga, kuko atazoba ari mwebwe muvuga, azoba ari Mpwemu Yera.
41013012	Umuntu azoshengerana uwo bavukana ngo bamwice, na se w'umwana azomushengerana, n'abana bazogabagabira abavyeyi babicishe.
41013013	Muzoba mwanswe na bose, babahora izina ryanje, ariko uwihangana, agashitsa iherezo, ni we azokira.
41013014	Ariko, aho muzobonera ca kizira c'ishano ry'ubugesera gihagaze aho kidakwiye, (uwusoma ni yiyubare), ico gihe abazoba bari i Yudaya bazohungire ku misozi miremire,
41013015	uwuzoba ari hejuru ku nzu ntazokwururutswe no kwinjira gusahura ikintu cose mu nzu yiwe;
41013016	uwuzoba ari mu mirima ntazosubizwe inyuma no gusahura umutamana wiwe.
41013017	Ariko muri iyo misi abazoba batwaye inda n'abonsa bazobona ibara;
41013018	kandi muzosenge kugira ngo ntibizobe mu gatasi.
41013019	Kuko iyo misi izoba iyo amarushwa atigeze kubaho, kuva kw'itanguriro ry'ibiremwa Imana yaremye ugashitsa n'ubu, kandi atazokwongera kubaho.
41013020	Iyaba Umwami Imana itogeruye iyo misi, ntihorokotse umuntu n'umwe, ariko ku bwo abatoranijwe yatoranije, yarayigeruye.
41013021	Ico gihe ni hagira umuntu ababwira ati: "Ehe Kristo ari hano;" canke ati: "Ari hariya: ntimuzovyemere."
41013022	Kuko hazokwaduka abigira Kristo n'abigira abavugishwa n'Imana, bagakora ibimenyetso n'ibitangaza, kugira ngo bazimize n'abatoranijwe, ni vyashoboka.
41013023	Ariko mweho mwirinde; raba ndabibabwiye vyose bitaraba.
41013024	Ariko muri iyo misi, hanyuma y'ayo marushwa, izuba rizocura umwiza, n'ukwezi ntikuzoba kucaka umuco wakwo,
41013025	n'inyenyeri zizoba ziriko zirakoragurika ziva kw'ijuru, n'ivyo inkomezi vyo mu majuru bizonyiganyizwa.
41013026	Ni ho bazobona Umwana w'umuntu aje mu bicu, ari n'ububasha bwinshi n'ubwiza.
41013027	Ni ho azotuma abamarayika, akoranye abatoranijwe biwe, bave mu birere bine, guhera ku mpera y'isi kugeza impera y'ijuru.
41013028	Ni mwigire ku musukoni umugani wawo, ishami ryawo iyo ritoshe, amababi agatutuza, mumenya yuko agatasi kari hafi.
41013029	Nuko namwe ni mwabona ivyo bibaye, muzomenye ko ari hafi, ku rugi.
41013030	Ndababwire ukuri; abo iki gihe ntibazorangira, ivyo vyose bitarashika.
41013031	Ijuru n'isi bizorangira, ariko amajambo yanje nta co azoba.
41013032	Ariko uwo musi canke iyo saha, nta wubizi, n'iyo boba abamarayika bo mw'ijuru, canke Umwana w'Imana, atari Data gusa.
41013033	Mwiyubare, mube maso, musenge; kuko mutazi igihe bizoshikira.
41013034	Ni nk'umuntu yasize urugo rwiwe, aja mu kindi gihugu, asigarana abashumba biwe urugo, kandi ahejeje kugerera umuntu wese igikorwa ciwe, abarira umuteramyi ngo yame agavye.
41013035	Nuko mwame mugavye, kuko mutazi igihe nyene urugo azozamwo, namba ari ku mugoroba, canke mu gicugu, canke mu nkoko, canke umutwenzi ukitse;
41013036	kugira ngo ni yaza giturumbuka, ntasange musinziriye.
41013037	Ariko ico ndababariye, ndakibarira bose nti: "Mwame mugavye."
41014001	Hari hasigaye imisi ibiri, imisi mikuru ya Pasika ikagera, ni yo yo kurya imitsima itambiwe. Abaherezi bakuru n'abahinga b'ivyanditswe barondera uburyo bwo guhenda Yesu ngo bamufate bamwice;
41014002	kuko bavuga ko batamufata mu misi mikuru, abantu bogumuka.
41014003	Ari i Betaniya mu nzu kwa Simoni umunyamibembe, yicaye ariko ararya, haza umugore afise agacupa k'amavuta amota cane, y'igiciro kinini cane, y'agati kitwa narada; amena ako gacupa k'amavuta ayamusuka ku mutwe.
41014004	Bamwe muri bo baritonganya bati: "Mbega ubu buhombe bw'aya mavuta ni ubwo iki?"
41014005	Kuko yoshoboye kugurwa idenariyo amajana atatu arenga, zigahabwa aboro; baramwidodombera.
41014006	Yesu arababarira ati: "Ni mumureke! Mumubabariza iki? Ankoreye igikorwa ciza.
41014007	Aboro muramana imisi yose; aho mwogombera mwobagirira neza; ariko jeho ntituja kwamana imisi yose.
41014008	Akoze uko ashoboye, ansutse amavuta ku mubiri awutegurira guhambwa bitaraba.
41014009	Ndababwire ukuri, aho ubutumwa bwiza buzovugwa hose mw'isi yose, n'ico uwu akoze kizovugwa, kibe icibutso ciwe." "
41014010	Kandi Yuda Isikaryota, yari umwe muri bamwe icumi na babiri, aja ku baherezi bakuru, ngo azomubaronkere.
41014011	Bavyumvise baranezerwa, basezerana kumuha amahera y'ifeza. Arondera uburyo bwo kumubaronkera.
41014012	Ku musi wo gutangurirako ivyo kurya imitsima itambiwe, uwo babagako umwagazi w'intama wa Pasika, abigishwa biwe baramubaza bati:" "Ugomba ko twoja hehe gutegura ivya Pasika ngo ubirye?"
41014013	Atuma babiri mu bigishwa biwe, arababarira ati: "Ni muje mu gisagara, umugabo muribuhure yikoreye umubindi w'amazi mumukurikire.
41014014	Aho aja kwinjira mubwire nyene urwo rugo muti:'Umwigisha agize ngo indaro yiwe y' aho asangirira ivya Pasika n'abigishwa biwe iri hehe?"
41014015	Ubwiwe aribubereke inzu nini yo hejuru, isezeye, iteguritse; mube ari yo muduteguriramwo." "
41014016	Ba bigishwa baragenda, baja mu gisagara, babisanga uko yabibabariye; bategura ivya Pasika.
41014017	Bugorovye Yesu azanana na bamwe icumi na babiri.
41014018	Bicaye bariko bararya, Yesu arababwira ati:" "Ndababwire ukuri; umwe muri mwebwe, dusangira, agira angure."
41014019	Batangura kubabara, bamubaza umwumwe bati: "Mbega ni jewe?"
41014020	Arabishura ati: "Umwe muri mwebwe icumi na babiri, turiko turakoreza amaboko rimwe mu mubehe, ni we."
41014021	Umwana w'umuntu agira agende nk'uko vyanditswe kuri we; ariko uwo muntu agura Umwana w'umuntu azobona ibara; uwo muntu ivyomubereye vyiza iyaba atavutse.
41014022	Maze bariko bararya, yakira umutsima; awuhezagiye arawumanyagura, arawubaha ati: "Ni mwakire, uwu ni umubiri wanje."
41014023	Yakira igikombe; agishimiye Imana arakibaha, bakinywerako bose.
41014024	Arababarira ati: "Ico ni amaraso yanje y'isezerano, aviriye benshi."
41014025	Ndababwire ukuri, sinzokwongera kunywa ku nzabibu, gushitsa kuri wa musi nzonywera umutobe wazo musha mu bwami bw'Imana.
41014026	Bahejeje kuririmba, barasohoka, baja ku musozi wa Elayono.
41014027	Maze Yesu arababwira ati: "Mwese muhava mutsitazwa; kuko handitswe, ngo nzokubita umwungere, intama zisanzare."
41014028	Ariko ni namara kuzurwa, nzobitangira imbere kuja i Galilaya.
41014029	Maze Petero aramubwira ati: "N'iyo vyotsitaza bose, urakura jeho."
41014030	Yesu aramubwira ati: "Ndakubwira ukuri yuko wewe ubwawe uwu musi muri iri joro nyene, inkoko itarabika uhava unyihakana gatatu."
41014031	Ariko arihanukira cane ati: "Ni iyo noba nkwiye gupfana nawe, sinokwihakana." N'abandi na bo bavuga batyo bose."
41014032	Maze bashika ahantu hitwa i Getsemane, abarira abigishwa biwe ati: "Ba muricaye hano, mbanze nje gusenga."
41014033	Ajana Petero, Yakobo na Yohana, atangura kugira ubwoba no guhagarika umutima cane.
41014034	Arababwira ati: "Umutima wanje uri n'akabonge kagomba kunyica; ba muragumye hano, mube maso."
41014035	Yunguruza imbere gatoya, yubama hasi arasenga ngo ico gihe kimurengane, asangwa bishoboka
41014036	Ati: "Abba, Data, vyose biragushobokera; kura iki gikombe kindengane, ariko ntibibe uko jewe ngomba, yamara bibe uko wewe ugomba."
41014037	Aragaruka, asanga basinziriye, abaza Petero ati: "Simoni, urasinziriye? Nturushe uba maso n'isaha n'imwe?
41014038	Ni mube maso, musenge, ntimuje mu mosha mabi. Umutima ni wo ukunze, ariko umubiri ufise intege nke."
41014039	Yongera kugenda, arasenga, avuga amajambo amwe n'aya mbere.
41014040	Yongera kugaruka, asanga basinziriye, kuko amaso yabo yari aremerewe cane, ntibamenya ico bamwishura.
41014041	Agaruka ubugira gatatu, arababarira ati: "Ni mwisinzirire noneho, muruhuke; biraheze. Igihe kirashitse; raba Umwana w'umuntu ashizwe mu maboko y'abanyavyaha.
41014042	Ni muvyuke, tugende, ehe uwunguze ari hafi."
41014043	Buno nyene akivuga, Yuda, umwe muri bamwe icumi na babiri, araza, azananye n'igitero kizanye inkota n'amahiri, kivuye ku baherezi bakuru n'abahinga b'ivyanditswe n'abashingantahe.
41014044	Ariko uwumugura yari yabahaye ikimenyetso ati: "Uwo nja gusoma azoba ari we, mumufate, mumujane mumugumije."
41014045	Ashitse, aca aramwegera ati: "Mwigisha;" maze aramusomagura.
41014046	Bamushorerako amaboko, baramufata.
41014047	Maze umwe mu bahagazeho asokora inkota, ayikubita umushumba w'umuherezi mukuru, amuca ugutwi.
41014048	Yesu arababaza ati: "Mbega munziye kumfata nk'umwambuzi, muzanye inkota n'amahiri?
41014049	Ko namana namwe mu rusengero nigisha imisi yose, ntimumfate; ariko ibi bibaye kugira ngo ivyanditswe bishike." "
41014050	Maze bose baramuta barahunga.
41014051	Kandi umuhungu umwe w'umusore amuja inyuma, yizingiyeko impuzu imwe gusa, baramufata;
41014052	abatana impuzu yiwe, ahunga ataco yambaye.
41014053	Bajana Yesu ku muherezi mukuru, abaherezi bakuru bose n'abashingantahe n'abahinga b'ivyanditswe bakoraniraho."
41014054	Petero amuja inyuma barenga arenguka, ashika imbere mu rugo rw'umuherezi mukuru; yicarana n'abagendanyi yota umuriro.
41014055	Maze abaherezi bakuru n'abashingantahe ba sentare bose baronderera Yesu ibirego vyomwicisha, barabibura.
41014056	Naho abamurega ibinyoma bari benshi, ibirego vyabo ntivyari bihuye.
41014057	Bamwe bava hasi, baramubeshera
41014058	bati: "Twebwe twaramwumvise avuga ngo yosambura uru rusengero rwubatswe n'intoke akubaka urundi rutubatswe n'intoke mu misi itatu."
41014059	Ariko na ho nyene amajambo yabo ntiyari ahuye.
41014060	Umuherezi mukuru arahaguruka, ahagarara hagati, abaza Yesu ati: "Nta co wiregura? Aba bakwagirije iki?"
41014061	Arihorera, ntiyamwishura na rimwe. Umuherezi mukuru yongera kumubaza ati: "Ni wewe Kristo, Umwana w'Iyishimwa?"
41014062	Yesu aramwishura ati: "Ndi we; kandi muzobona Umwana w'umuntu yicaye i buryo bw'ububasha bw'Imana, azananye n'ibicu vyo kw'ijuru."
41014063	Maze umuherezi mukuru yitabagurirako imyambaro yiwe, aravuga ati: "Turacaronderera iki ivyabona?
41014064	Muriyumviye ingene atutse Imana; mugira ngo iki?" Bose bamucira urubanza ngo akwiye gupfa.
41014065	Bamwe batangura kumuvuma amate, bamupfuka mu maso, bamukubita ibipfunsi bati: "Ni udupfindure." " Abagendanyi bamushikizako amashi.
41014066	Petero akiri mu rugo ahahera hepfo, haza umwe mu ncoreke z'umuherezi mukuru,
41014067	abonye Petero yota umuriro, aramwitegereza, aramubwira ati:" "Nawe nyene mwari kumwe na wa Munyanazareti Yesu."
41014068	Na we arabihakana ati: "Sinzi ico uvuze, sindagitahuye." Maze arunguruza, ashika mu bikingi vy'irembo; inkoko irabika.
41014069	Ya ncoreke imubonye, itangura kwongera kubwira abahagazeho iti: "Uwu ni uwo muri bo."
41014070	Na we yongera kubihakana. Maze hahise akanya, abahagazeho bongera kubwira Petero bati: "Ni ivyo ukuri uri uwo muri bo, bitayeko uri Umunyagalilaya."
41014071	Na we atangura kurahira arisiba ati: "Uwo muntu muvuga sindanamuzi."
41014072	Uwo mwanya inkoko ibika ubugira kabiri. Petero yibuka rya jambo Yesu yamubwiye ati: "Inkoko itarabika, uja kunyihakana gatatu;" avyiyumviriye, ararira.
41015001	Umutwenzi utambitse, uwo mwanya abaherezi bakuru, abashingantahe, abahinga b'ivyanditswe n'abashingantahe ba sentare bose baja inama, baboha Yesu, baramujana, bamushikiriza Pilato.
41015002	Pilato aramubaza ati: "Ni wewe Mwami w'Abayuda?" Na we aramwishura ati: "Urarivuze."
41015003	Abaherezi bakuru bamurega vyinshi.
41015004	Pilato yongera kumubaza ati: "Nta co wiregura?" Umve ivyo bakwagiriza ingene ari vyinshi. "
41015005	Maze Yesu ntiyasubira kwishura ijambo na rimwe, bituma Pilato atangara.
41015006	Muri iyo misi mikuru yahora abarekurira imbohe imwe, uwo bamusavye.
41015007	Hariho umwe yitwa Baraba, yabohanywe n'abagararije, bishe abantu muri ukwo kugarariza.
41015008	Ishengero riraduga, ritangura gusaba ko abagirira nk'uko yamenyereye.
41015009	Pilato arababaza ko bagomba ko abarekurira Umwami w'Abayuda?
41015010	Kuko yamenye yuko ishari ari ryo ryatumye abaherezi bakuru bamutanga.
41015011	Maze abaherezi bakuru bosha ishengero gusaba ngo ivyoba vyiza abarekurire Baraba.
41015012	Pilato yongera kubabaza ati:" "None uwo mwita Umwami w'Abayuda, we ndamugire nte?"
41015013	Bongera kuyogora bati: "Mubambe."
41015014	Pilato arababaza ati: "Ku ki? Yakoze ikibi ki?" Maze barushiriza kuyogora cane bati: "Mubambe."
41015015	Pilato agomvye kumara ishavu ishengero, abarekurira Baraba, maze atanga Yesu ngo abambwe, amaze kumutonagura.
41015016	Maze abasoda bamujana imbere mu rugo, ari rwo boma, bahamagara ingabo zose, ziraterana.
41015017	Bamwambika impuzu y'agahama, batsiba igitsibo c'amahwa, bakimwambika mu mutwe;
41015018	batangura kumuramutsa bati: "Ndagize bwakeye, Mwami w'Abayuda."
41015019	Bamukubita irenga mu mutwe, bamuvuma amate, barapfukama, bamukomera amashi.
41015020	Bamaze kumucurira, bamwambura ya mpuzu y'agahama, bamwambika impuzu ziwe, bamurengana irembo bamushoreye kumubamba.
41015021	Bafata umuntu ahita, Simoni Umunyakurene, avuye mu misozi, ni se wa Alekisandero na Rufo, ngo amutwaze umusaraba.
41015022	Bamushikana Yesu ahitwa i Gologota, risobanurwa ngo ahantu h' agahanga.
41015023	Bamuha umuvinyu uvanze n'umuti w'umururazi, ntiyawunywa.
41015024	Baramubamba, bagabura impuzu ziwe, barazipfindira, ngo bamenye iyo umuntu wese atwara.
41015025	Igihe babamba Yesu zari isaha zitatu.
41015026	Icandiko c'ikirego candikwa hejuru yiwe ngo UMWAMI W'ABAYUDA.
41015027	Kandi babambana na we abambuzi babiri, umwe i buryo bwiwe, uwundi i bubamfu. [
41015028	Nuko ivyanditswe birashika, ngo Yaharuranywe n'abanyavyaha. ]
41015029	Abahahita baramucurira, bazunguza imitwe bati: "Yo, wewe usambura urusengero, ukarwubaka mu misi itatu,
41015030	ni wikize, wimanure ku musaraba."
41015031	N'abaherezi bakuru bamucurira batyo, banwengurana n'abahinga b'ivyanditswe bati: "Yakijije abandi, we ntashobora kwikiza;
41015032	Kristo Umwami w'Abisirayeli ni yimanure ku musaraba ubu nyene, tubibone twizere." "N'abari babambanywe na we na bo baramutuka.
41015033	Maze isaha zitandatu zishitse, ubwirakabiri bukorana mu gihugu cose, bushitsa kw'isaha y'icenda.
41015034	Kw'isaha y'icenda Yesu asemerera n'ijwi rirenga ati:" "Eloi, Eloi, lama sabakatani?" Risobanurwa ngo Mana yanje, Mana yanje, ni igiki kikumpebesheje?
41015035	Maze bamwe mu bahahagaze bavyumvise baravuga bati: "Umve, ahamagaye Eliya."
41015036	Umwe arirukanga, yakira sipongo, ayuzuza inkarisha, ayirungikisha irenga; arayimusomesha ati: "Hinge turabe ko Eliya yoza kumubambura."
41015037	Maze Yesu avuga n'ijwi rirenga, aracikana.
41015038	Igihuzu gikingira ahera cane h'urusengero gitantamukamwo kubiri, uhereye hejuru ugashitsa hasi.
41015039	Intwazangabo y'abasoda ijana yari ihahagaze bahanganye, ibonye acikanye atyo, iravuga ati: "Ni ivyo ukuri, uwu muntu yari Umwana w'Imana."
41015040	Hariho n'abagore bari kure babiraba, muri bo harimwo Mariya Magadalene, na Mariya nyina wa Yakobo mutoya na Yose, harimwo na Salome.
41015041	Abo bagore, aho yaba i Galilaya, baramukurikira bakamukorera; kandi hariho n'abandi bagore benshi bari baduganye na we i Yerusalemu.
41015042	Bugorovye, kuko wari umusi wo Kwitegura, ni wo musi utangurira isabato,
41015043	haza Yosefu w'i Arimataya, umushingantahe w'icubahiro, kandi na we yari areretse ubwami bw'Imana, ararinduka aja kuri Pilato, asaba ikiziga ca Yesu.
41015044	Ariko Pilato biramutangaza ko yoba amaze gupfa; ahamagaza ya ntwazangabo y'abasoda, ayibaza yuko amaze umwanya apfuye.
41015045	Maze yumvise ivyo iyo ntwazangabo imubwiye, aha Yosefu ikiziga.
41015046	Agura impuzu yera, arakibambura akizingira muri ino mpuzu, agishira mu mva yimbwe mu bitandara, atembagaza ikibuye acugaza umuryango w'imva.
41015047	Mariya Magadalene na Mariya nyina wa Yose babona aho ahambwe.
41016001	Maze isabato ishize, Mariya Magadalene, Mariya nyina wa Yakobo na Salome bagura ibimota neza, ngo baje kubimusiga.
41016002	Kandi mu mutwenzi ku wa mbere w'imisi indwi barazinduka, bashika ku mva izuba rirashe.
41016003	Barabazanya bati: "Ni nde yodutembagariza ikibuye co ku munwa w'imva?"
41016004	Maze bunamuye amaso babona ca kibuye catembagajwe cavuyeho, kandi cari kinini cane.
41016005	Maze binjiye mu mva, babona umusore yicaye mu ruhande rw'i buryo, yambaye imvune yera, barumirwa cane.
41016006	Arababwira ati: "Nta co mwumirwa, ndazi yuko murondera Yesu Umunyanazareti umwe yabambwa; none yazutse, ntari hano; ehe, raba aho bari bamushize !"
41016007	Ariko ni mugende mubwire abigishwa biwe na Petero muti: "Arabitangira imbere kuja i Galilaya, iyo ni ho muzomubonera, nk'uko yababwiye." "
41016008	Bava mu mva, barahunga, kuko bari bafashwe n'ubwoba bwinshi n'akumiza, maze ntibagira ico babwira umuntu n'umwe, kuko batinye. ]
41016009	Yesu amaze kuzuka mu mutwenzi ku wa mbere w'imisi indwi, abanza kwiyereka Mariya Magadalene, uwo yasenzemwo abadayimoni indwi.
41016010	Uwo aragenda, abibarira ababana na we, asanga bababaye barira.
41016011	Na bo bumvise ko ari muzima, kandi ko yamwiboneye, ntibavyemera.
41016012	Hanyuma y'ivyo yiyereka babiri muri bo, afise iyindi shusho, bagenda baja mu misozi.
41016013	Na bo nyene baragenda, babibwira abasigaye, maze ntibabemerera na bo.
41016014	Hanyuma yiyereka bamwe icumi n'umwe, bicaye bariko bararya, abagaya ukutizera kwabo no gukomantara kw'imitima yabo, kuko batemereye abamubonye, amaze kuzuka.
41016015	Arababarira ati:" "Mugende muje mu bihugu vyose, mubwire abaremwe bose ubutumwa bwiza.
41016016	Uwizera akabatizwa azokizwa, ariko uwutizera azotsindwa n'urubanza.
41016017	Kandi ibimenyetso bizokwama biboneka ku bizera ni ibi: bazosenda abadayimoni mw'izina ryanje; bazovuga indimi nshasha;
41016018	bazofata inzoka; ni banywa ikintu cica, nta co kizobagira na gatoya; bazorambika ibiganza ku barwaye, bakire."
41016019	Kandi Umwami Yesu ahejeje kubibabarira, aduzwa mw'ijuru, avyagira i buryo bw'Imana.
41016020	Abo bavayo, bigisha hose, Umwami Yesu akorana na bo, ijambo ryiwe arishingishiriza intahe ibimenyetso birikurikira. Amina. ]
42001001	Abantu benshi bagerageje kwandika amajambo adonda ivyabaye muri twebwe,
42001002	nk'uko twabirazwe n'abahereye ubwa mbere ari ivyabona vyavyo n'abakozi b'ijambo ry'Imana.
42001003	Nuko nanje, mpejeje gukurikiranya vyose neza mpereye ku vya mbere, nabonye ko ari vyiza kubikwandikira uko bikurikirana, wewe Teyofilo umwubahwa,
42001004	kugira ngo umenye neza yuko amajambo wigishijwe ari ayo ukuri adakekeranywa.
42001005	Ku butware bwa Herode, umwami w'i Yudaya, hariho umuherezi yitwa Zakariya, wo mu mutigiri wa Abiya, kandi yarafise umugore wo mu nzu ya Aroni, yitwa Elisabeti.
42001006	Bompi bagororoka imbere y'Imana, bagendera mu vyagezwe n'amabwirizwa vy' Umwami Imana vyose, batagawa.
42001007	Ariko ntibagira umwana, kuko Elisabeti yari ingumba, kandi bompi bari bageze mu zabukuru.
42001008	Maze yariko arakora igikorwa c'ubuherezi imbere y'Imana, uko bagenda bakurikirana;
42001009	kandi nk'uko umugenzo w'abaherezi wari uri, ni we yari yatoranijwe n'ubupfindo kwinjira ahera h'urusengero rw'Umwami Imana, guturira imibavu.
42001010	Kandi ishengero ryose ry'ubwo bwoko ryariko rirasengera hanze mu gihe co guturira.
42001011	Maze umumarayika w'Umwami Imana aramwiyereka, ahagaze i buryo bw'igicaniro baturirirako imibavu.
42001012	Zakariya amubonye ahagarika umutima, aterwa n'ubwoba.
42001013	Umumarayika aramubwira ati: "Nta co utinya, Zakariya, kuko ivyo wasavye vyumviswe, umugore wawe Elisabeti azokuvyarira umuhungu, uzomwite Yohana.
42001014	Uzonezerwa, uzohimbarwa, kandi benshi bazonezererwa ukuvuka kwiwe;
42001015	kuko azoba mukuru mu maso y'Umwami Imana; ntazonywa umuvinyu canke ikiboreza na kimwe; azokwuzuzwa Mpwemu Yera, ahereye ku kuva mu nda ya nyina,
42001016	kandi azogarura benshi bo mu Bisirayeli bumvire k'umwami Imana yabo."
42001017	Azoyiza imbere ari n'umutima wa Eliya n'ubushobozi bwiwe, ngo ahuze imitima y'abavyeyi n'abana, n'intabarirwa azisubize ku bwenge bw'abagororotsi, ategurire Umwami Imana ubwoko burorane.
42001018	Zakariya abaza umumarayika ati: "Ivyo nzovyerekwa n'iki, ko ndi umutama, n'umugore wanje akaba ageze mu zabukuru?"
42001019	Umumarayika aramwishura ati: "Ndi Gaburiyeli, nama mpagaze mu maso y'Imana, kandi natumwe kubonana nawe no kukubwira ubwo butumwa bwiza.
42001020	Umve, uragobwa ururimi, kandi ntuzoshobora kuvuga, kugeza ku musi ivyo bizoberako, kuko utemeye ijambo ryanje, rizoshika mu gihe caryo."
42001021	Abantu bari barorereye Zakariya batangazwa n'uko atevye ahera h'urusengero;
42001022	Maze asohotse ntiyagira ico ashobora kuvugana na bo, bamenya yuko hari ico yerekewe ahera h'urusengero: arabagereraniriza, akomeza kuba ikiragi.
42001023	Maze imisi yo gukora kwiwe ishize, asubira i we.
42001024	Iyo misi ishize, umugore wiwe Elisabeti asama inda, atinya abantu amezi atanu
42001025	ati: "Uku ni ko Umwami Imana inkoreye ikanteturura mu bantu mu misi yandabiyemwo."
42001026	Kandi mu kwezi kwa gatandatu, umumarayika Gaburiyeli atumwa n'Imana mu gisagara c'i Galilaya citwa Nazareti,
42001027	ku mwigeme asabwe n'umugabo yitwa Yosefu, wo mu nzu ya Dawidi, izina ry'iyo nkumi ni Mariya.
42001028	Yinjira aho ari, aramubwira ati: "Ni amahoro, ugiriwe ubuntu, Umwami Imana ari kumwe nawe."
42001029	Ariko we ahagarika umutima cane kubwo iryo jambo, yibaza iyo ndamukanyo iyo ari yo.
42001030	Umumarayika aramubwira ati: "Nta co utinya Mariya, kuko ugiriwe ubuntu n'Imana.
42001031	Umve, uzosama inda, uvyare umuhungu, kandi uzomwite YESU.
42001032	Azoba mukuru, azokwitwa Umwana w'Iyisumbavyose, kandi Umwami Imana azomuha intebe y'ubwami ya sekuruza Dawidi,
42001033	ahangame mu nzu ya Yakobo ibihe bidashira; ubwami bwiwe ntibuzogira iherezo."
42001034	Mariya abaza umumarayika ati: "Ivyo bizobaho bite, ko ntararongorwa?"
42001035	Umumarayika aramwishura ati: "Mpwemu Yera azokuzako, ubushobozi bw'Iyisumbavyose buzokuzako usame inda. Ni co gituma uwera azovuka azokwitwa Umwana w' Imana.
42001036	Kandi umve, Elisabeti mwene wanyu na we atwaye inda y'umuhungu mu butamakazi bwiwe, uwitwa ingumba uku ni ukwezi kwiwe kwa gatandatu;
42001037	kuko ata jambo rivuye ku Mana ribura ububasha."
42001038	Mariya aramubwira ati: "Ehe ndi umusavyi w'Umwami Imana, bimbere uko ijambo ryawe rivuzwe." " Maze umumarayika ava aho ari, aragenda.
42001039	Muri iyo misi Mariya aritegura, agenda yihuta, aja mu misozi mu gisagara co mu Buyuda,
42001040	yinjira mu nzu kwa Zakariya umugabo wa Elisabeti.
42001041	Maze Elisabeti yumvise indamukanyo ya Mariya, inda irikina mu nda, Elisabeti yuzuzwa Mpwemu Yera,
42001042	avuga n'ijwi rirenga ati: " "Mu bagore urahiriwe, n'inda yo mu nda yawe irahiriwe.
42001043	Kandi iryo teka ndaritewe ni iki kubona nyina w'umwami wanje aza kundamutsa?
42001044	Kuko ijwi ry'indamukanyo yawe ryinjiye mu matwi yanje, inda igakinagizwa muri jewe n'umunezero.
42001045	Kandi urahiriwe wewe wizeye, kuko ivyo wabwiwe n'Umwami Imana bizoshika."
42001046	Mariya aravuga ati: "Ubugingo bwanje butazira Umwami Imana,
42001047	Umutima wanje unezererewe Imana Umukiza wanje.
42001048	Kuko yabonye jewe umugurano wayo ndi nyarucari, Kandi uhereye none, abo ibihe vyose bazonyita umuhirwe.
42001049	Kuko Iyo ubushobozi inkoreye ibikomeye, Kandi izina ryayo ni iryera.
42001050	Imbabazi zayo ziri ku bayubaha uhereye ubu ugashitsa ibihe bidashira.
42001051	Yerekanishije ubushobozi ukuboko kwayo, Yasabagije abibona mu vyo biyumvira mu mitima yabo.
42001052	Yirukanye abaganza ku ntebe zabo, Yashize hejuru abakene bo hasi.
42001053	Abashonje yabahagije ivyiza, Yirukanye abatunzi bagenda imbokoboko.
42001054	Kubwo imbabazi zayo yatabaye Isirayeli umusavyi wayo,
42001055	Nk'uko yari yarabibwiye ba sogokuruza, Ko azozigirira Aburahamu n'uruvyaro rwiwe, ibihe bidashira." "
42001056	Kandi Mariya amarana na we amezi nk'atatu, asubira i wabo.
42001057	Igihe co kuvyara kwa Elisabeti kirashika, avyara umuhungu. "
42001058	Ababanyi biwe n'incuti ziwe bumva yuko Umwami Imana yamugiriye imbabazi nyinshi, banezeranwa na we.
42001059	Ku musi w'umunani baza guhimbura umutwe w'igikoba c'ubugabo c'irondoka c'uwo mwana, bagomba kumwitiranya na se Zakariya.
42001060	Nyina arababwira ati: "Oya, ni yitwe Yohana."
42001061	Baramubwira bati: "Mu muryango wanyu ko ata witwa iryo zina."
42001062	Bagereraniriza se, bamubaza uko agomba ko yitwa.
42001063	Yaka ico kwandikako, arandika ati: "Izina ryiwe ni Yohana."
42001064	Bose baratangara. Uwo mwanya akanwa kiwe karazibuka, n'ururimi rwiwe ruragobodoka, aravuga, ashima Imana.
42001065	Ababanyi babo bose baterwa ni ubwoba. Ayo majambo yose akwira mu misozi yose y'i Yudaya.
42001066	Abavyumvise bose babishira mu mitima yabo bati: "Mbega none uwo mwana azoba umuntu ki?" Kuko ukuboko kw'Umwami Imana kwari kumwe na we.
42001067	Se Zakariya yuzuzwa Mpwemu Yera, avugishwa n'Imana
42001068	ati: "Umwami Imana ashimwe, Imana y'Abisirayeli, Kuko igendeye abantu bayo, ikabacungura;
42001069	Kandi iduhagurukirije umukiza akomeye Mu nzu ya Dawidi umusavyi wayo,
42001070	Nk'uko yavugiye mu kanwa k'abera yavugisha, bahereye mu bihe vya kera,
42001071	Ngo idukize abansi bacu n'amaboko y'abatwanka bose;
42001072	Kandi igirire ba sogokuruza imbabazi, Yibuke isezerano ryayo ryera,
42001073	Indahiro yarahiye sogokuruza Aburahamu,
42001074	Ko izoduha gukizwa amaboko y'abansi bacu, Tukayisenga ata bwoba,
42001075	Turi abera tugororoka mu maso yayo imisi yacu yose.
42001076	Kandi nawe, mwana, uzokwitwa umuntu avugishwa n'Iyisumbavyose, Kuko uzokwitangira imbere y'Umwami Imana gutegura inzira ziwe;
42001077	Kumenyesha abantu biwe agakiza, Ko ari uguharirwa ivyaha vyabo,
42001078	Kubwo umutima w'imbabazi w'Imana yacu, Ni wo uzotuma umutwenzi utugendera, uvuye mw'ijuru,
42001079	Ngo urasire abicaye mu mwiza no mu gitutu c'urupfu, Urongorere ibirenge vyacu mu nzira y'amahoro.
42001080	Nya mwana arakura, agwiza inkomezi z'umutima, aba mu bugaragwa kugeza umusi yerekeweko Abisirayeli.
42002001	Muri iyo misi icagezwe kiva kwa Kayisari Augusito, ngo abo mw'isi bose bandikwe.
42002002	Ukwo ni kwo kwandikwa kwa mbere kwabayeho Kureniyo akiri icegera ca Kayisari i Siriya.
42002003	Bose baja kwiyandikisha, umuntu wese aja mu gisagara cabo.
42002004	Yosefu na we ava i Galilaya mu gisagara c'i Nazareti, aja i Yudaya mu gisagara ca Dawidi, citwa Betelehemu, kuko yakomotse mu nzu ya Dawidi mu muryango wiwe;
42002005	aja kwiyandikishanya na Mariya uwo yakoye, yari akuriwe.
42002006	Bakiriyo, igihe ciwe co kuvyara kirashika.
42002007	Avyara umuhungu w'imfura, amuzingirako impuzu y'uruyoya, amuryamika mu bwato bw'inka, kuko bari babuze umwanya mu ndaro.
42002008	Muri iyo ntara hari abungere barara mu gahinga baraririye umukuku w'intungwa zabo.
42002009	Umumarayika w'Umwami Imana ahagarara i ruhande yabo, ubwiza bw'Umwami bubakayanganira irya n'ino, baterwa n'ubwoba bwinshi.
42002010	Umumarayika arababwira ati: "Nta co mutinya, umve ndababarira ubutumwa bwiza bw' akanyamuneza kenshi kazoba ku bwoko bwanyu bwose.
42002011	Uwu musi Umukiza abavukiye mu gisagara ca Dawidi, ni we Kristo Umwami.
42002012	Iki ni co kimenyetso canyu, murasanga umwana w'uruyoya azingiriweko impuzu y'uruyoya, aryamitswe mu bwato bw'inka."
42002013	Uwo mwanya hamwe n'uwo mumarayika haboneka ingabo nyinshi zo mw'ijuru, zihimbaza Imana
42002014	ziti: "Icubahiro ni kibe ku Mana ahasumba ijuru, No mw'isi amahoro abe mu b'inezererwa."
42002015	Ba bamarayika bahejeje kuva aho bari, basubiye mw'ijuru, nya bungere baravugana bati: "Ingo rero tuje i Betelehemu, turabe ico kintu cabayeyo, ico Umwami Imana atumenyesheje."
42002016	Bagenda banyaruka, babona Mariya na Yosefu n'uruyoya rubikiriwe mu bwato bw'inka.
42002017	Babibonye bababarira ijambo babwiwe kuri uwo mwana.
42002018	Abavyumvise bose batangazwa n'ivyo ba bungere bababwiye.
42002019	Ariko Mariya abika ayo majambo yose, ayiyumvira mu mutima wiwe.
42002020	Maze ba bungere bahindukira bahimbaza Imana, bayishimira ivyo bumvise vyose n'ivyo babonye, nk'uko babibwiwe.
42002021	Kandi imisi munani iheze hageze ko bahimbura igikoba c'ubugabo, bamwita YESU, rya zina ryavuzwe n'umumarayika, atarasamwa inda.
42002022	Imisi yo guhumanurwa kwabo iheze, nk'uko ivyagezwe vya Mose biri, bamujana i Yerusalemu kumushikanira Umwami Imana,
42002023	nk'uko vyanditswe mu vyagezwe n'Umwami Imana, ngo Umuhungu wese w'icavutse ubwa mbere azokwitwe uwera k'Uhoraho;
42002024	kandi ngo batange ikimazi c'intunguru zibiri canke inuma zibiri nk'uko vyavuzwe mu vyagezwe n'Umwami Imana.
42002025	Kandi i Yerusalemu hari umuntu w'umugororotsi yubaha Imana yitwa Simeyoni kandi Mpwemu Yera yari kuri we. Yari arorereye uguhumurizwa kw'Abisirayeli.
42002026	Yari yarabwiwe na Mpwemu Yera yuko atazopfa, atarabona Kristo w'Umwami Imana.
42002027	Ajanwa na Mpwemu mu rusengero; abavyeyi bajanye uwo mwana Yesu ngo bamugenze nk'uko umugenzo w'ivyagezwe wari uri,
42002028	aramwakira, aramukikira, ashima Imana
42002029	ati: "Databuja, noneho urasezeye umusavyi wawe amahoro, Nk'uko wavuze;
42002030	Kuko amaso yanje abonye agakiza kawe
42002031	Ako wateguye mu maso y' amoko yose,
42002032	Ngo kabe umuco wakira amahanga, No kuba ubwiza bw'abantu bawe b'Abisirayeli.
42002033	Se na nyina batangazwa n'ayo majambo avuzwe kuri we."
42002034	Simeyoni arabahezagira, abwira nyina Mariya ati: "Umve, uwu ashiriweho kugira ngo benshi mu Bisirayeli bagwe, benshi bavyuke, kandi abantu bazomupfa,
42002035	kugira ngo ivyiyumviro vy'imitima myinshi bizoseruke. Kandi nawe, umubabaro uzokubabaza mu mutima nk'uwucumiswe n'inkota."
42002036	Kandi hariho Ana, uwavugishwa n'Imana, umukobwa wa Fanuweli, wo mu muryango wa Asheri, yari umutamakazi wa kera, yabanye n'umugabo wiwe imyaka indwi, uhereye ku kurongorwa kwiwe.
42002037	Yamaze imyaka mirongo umunani n'ine ari umupfakazi, ntiyava mu rusengero gusenga, yisonzesha yinginga, ku murango no mw'ijoro. "
42002038	Ako kanya aca araza, ashima Imana, avuga ivya Yesu, abibwira abari barorereye ugucungurwa kw'i Yerusalemu bose.
42002039	Baheraheje vyose nk'uko ivyagezwe n'Umwami Imana bivuga, basubira i Galilaya mu gisagara cabo i Nazareti.
42002040	Kandi uno mwana arakura, agwiza inkomezi, yuzuzwa ubwenge, ubuntu bw'Imana bwari kuri we. "
42002041	Uko umwaka uheze, abavyeyi biwe baja i Yerusalemu mu misi mikuru ya Pasika.
42002042	Nuko amaze imyaka icumi n'ibiri avutse, baraduga, nk'uko umugenzo w'iyo misi mikuru wari uri.
42002043	Baheraheje ivyo iyo misi, barataha, uwo muhungu Yesu asigara i Yerusalemu, abavyeyi biwe ntibabimenya.
42002044	Ariko bibwiye yuko ari mw'ikoraniro ry'abo bagendanye, bagenda urugendo rw'umusi wose, maze bamurondera mu ncuti no mu bo bazinanyi.
42002045	Bamubuze basubira i Yerusalemu bamurondera.
42002046	Hashize imisi itatu, bamubona mu rusengero yicaye mu bigisha hagati, abumva, kandi ababaza.
42002047	Abamwumvise bose batangazwa n'ubwenge bwiwe n'ivyo abishura.
42002048	Bamubonye baratangara. Nyina aramubaza ati: "Mwananje, ni iki catumye utugirira utyo?" Urabona twe na so aho twakurondereye tubabaye.
42002049	Arababaza ati: "Ni igiki cabateye kundondera?" Ntimwari muzi yuko bikwiye ko mba kwa Data?
42002050	Ntibamenya iryo jambo ababwiye.
42002051	Amanukana na bo, aja i Nazareti, yama abumvira. Nyina abika ayo majambo yose mu mutima wiwe.
42002052	Kandi Yesu agwiza ubwenge, gukura no gushimwa n'Imana n'ahantu.
42003001	Mu mwaka ugira icumi na gatanu Kayisari Tiberiyo ari ku butware, Pontiyo Pilato ari icegera ciwe i Yudaya, Herode na we ari umwami w'i Galilaya, Filipo mwene se ari umwami w'intara yo muri Ituraya n'i Tirakoniti, Lusaniya ari umwami w'i Abilene,
42003002	Anasi na Kayafa ari abaherezi bakuru, muri uwo mwaka ijambo ry'Imana rishika kuri Yohana umwana wa Zakariya, ari mu bugaragwa.
42003003	Aja mu gihugu cose giherereye kuri Yorodani, yigisha abantu ukubatizwa kwo kwihana ngo bakurweko ivyaha;
42003004	nk'uko vyanditswe mu gitabo c'amajambo y'uwavugishwa n'Imana Yesaya, ngo ijwi ry'uwusemererera mu bugaragwa Ati: "Ni mutegure inzira y' Uhoraho, Mugorore utuyira acamwo twiwe."
42003005	Umwonga wose uzokwuzuzwa, N'umusozi wose n'akarambi bizoringanizwa, Ibigoramye bizogororoka, N'inzira zirimwo udusozisozi zizosenwa.
42003006	Maze abafise umubiri bose, bazobona agakiza k'Imana.
42003007	Nuko abwira ishengero ryari rivuye i wabo rije kubatizwa na we ati: "Mwa bana b'inzoka mwe, ni nde yababuriye ngo muhunge ishavu buzoza?"
42003008	Nuko mwame imbuto zikwiranye n'ukwihana; kandi ntimutangure kwiyumvira mu mitima ngo mufise Aburahamu wanyu, ni we sogokuruza. Ndababwira yuko aya mabuye Imana ishobora kuyavyuramwo abana ba Aburahamu.
42003009	Ariko incabiti igira ice ibitsina vy'ibiti; nuko rero, igiti cose kitama ivyiza kiracibwa, kigatererwa mu muriro.
42003010	Ishengero riramubaza riti: "None tugire dute?"
42003011	Arabishura ati: "Uwufise impuzu zibiri ni ahe imwe uwutarifise, n'uwufise ivyokurya ni agire atyo."
42003012	Kandi haza n'abatozakori kubatizwa, baramubaza bati: "Mwigisha tugire dute?"
42003013	Arabishura ati: "Ntimugatoze abantu ibiruta ivyo mwagezwe."
42003014	N'abasoda baramubaza bati: "Tweho tugire dute?" Arabishura ati: "Ntihakagire umuntu mwambura ivyiwe canke mumwagirize ibinyoma, kandi ingero zanyu zibabumbe."
42003015	Kandi abantu bari barorereye ibizoba, bose bakibaza mu mitima ngo kumbure Yohana yoba Kristo.
42003016	Yohana ababarira bose ati: "Ni ukuri jeho ndababatirisha amazi, ariko hazoza uwundusha ubushobozi, ntibimbereye no gupfundurura utugozi tw'ibirato vyiwe; uwo azobabatiza muri Mpwemu Yera no mu muriro."
42003017	Urutaro rwiwe ruri mu kuboko kwiwe, ngo akubure imbuga yiwe neza, yimburire ingano mu kigega ciwe, maze umuguruka awuturire mu muriro utazima.
42003018	Kandi abarira abantu ubutumwa bwiza, abahanurisha ibindi vyinshi.
42003019	Maze ahishutse umwami Herode ku vya Herodiya umugore wa mwene se, no ku vy'ibindi bibi vyose Herode yakoze.
42003020	Kuri ivyo vyose Herode agerekako iki, yugaranira Yohana mw'ibohero.
42003021	Nuko abantu bose babatijwe, na Yesu ahejeje kubatizwa, ariko arasenga, ijuru rirakinguruka,
42003022	Mpwemu Yera aramanuka amugwako, afise ishusho y'umubiri usa n'inuma; ijwi riva mw'ijuru riti: "Ni wewe Mwana wanje nkunda ukampimbara."
42003023	Aho Yesu yatangura kwigisha, yari amaze imyaka nka mirongo itatu avutse, kandi biyumvira ko yari umwana wa Yosefu, Yosefu umwana wa Heli,
42003024	Heli umwana wa Matati, Matati umwana wa Lewi, Lewi umwana wa Meluki, Meluki umwana wa Yanayi, Yanayi umwana wa Yosefu,
42003025	Yosefu umwana wa Matatiya, Matatiya umwana wa Amosi, Amosi umwana wa Nahumu, Nahumu umwana wa Esili, Esili umwana wa Nagayi,
42003026	Nagayi umwana wa Mati, Mati umwana wa Matatiya, Matatiya umwana wa Semeyini, Semeyini umwana wa Yoseki, Yoseki umwana wa Yoda, Yoda umwana wa Yohanani,
42003027	Yohanani umwana wa Resa, Resa umwana wa Zerubabeli, Zerubabeli umwana wa Shalutiyeli, Shalutiyeli umwana wa Neri,
42003028	Neri umwana wa Meluki, Meluki umwana wa Adi, Adi umwana wa Kosamu, Kosamu umwana wa Elumadamu, Elumadamu umwana wa Eri, Eri umwana wa Yesu,
42003029	Yesu umwana wa Eliyezeri, Eliyezeri umwana wa Yorimu, Yorimu umwana wa Matati, Matati umwana wa Lewi,
42003030	Lewi umwana wa Simeyoni, Simeyoni umwana wa Yuda, Yuda umwana wa Yosefu, Yosefu umwana wa Yonamu, Yonamu umwana wa Eliyakimu, Eliyakimu umwana wa Meleya,
42003031	Meleya umwana wa Mena, Mena umwana wa Matata, Matata umwana wa Natani, Natani umwana wa Dawidi,
42003032	Dawidi umwana wa Isayi, Isayi umwana wa Obedi, Obedi umwana wa Bowazi, Bowazi umwana wa Salumoni, Salumoni umwana wa Nahasoni,
42003033	Nahasoni umwana wa Aminadabu, Aminadabu umwana wa Aruni, Aruni umwana wa Hesironi, Hesironi umwana wa Peresi,
42003034	Peresi umwana wa Yuda, Yuda umwana wa Yakobo, Yakobo umwana wa Isaka, Isaka umwana wa Aburahamu, Aburahamu umwana wa Tera, Tera umwana wa Nahori,
42003035	Nahori umwana wa Serugi, Serugi umwana wa Reyu, Reyu umwana wa Pelegi, Pelegi umwana wa Eberi, Eberi umwana wa Shela, Shela umwana wa Kayinani,
42003036	Kayinani umwana wa Arupakisadi, Arupakisadi umwana wa Shemu, Shemu umwana wa Nowa,
42003037	Nowa umwana wa Lameki, Lameki umwana wa Metusela, Metusela umwana wa Henoki, Henoki umwana wa Yeredi, Yeredi umwana wa Mahalaleyeli,
42003038	Mahalaleyeli umwana wa Kayinani, Kayinani umwana wa Enoshi, Enoshi umwana wa Seti, Seti umwana wa Adamu, Adamu w'Imana.
42004001	Yesu yuzuzwa Mpwemu Yera, ava kuri Yorodani, agendagendeshwa mu bugaragwa na Mpwemu, amarayo imisi mirongo ine,
42004002	ageragezwa n'Umwansi Satani. Kandi muri iyo misi nta co yariye; ishize arasonza.
42004003	Umwansi aramubwira ati: "Ni waba uri Umwana w'Imana, bwira iri buye ricike umutsima."
42004004	Yesu aramwishura ati: "Vyanditswe ngo Umuntu ntatungwa n'umutsima gusa."
42004005	Aramudugana, amwereka ubwami bwose bwo mw'isi mu kanya gato.
42004006	Umwansi aramubwira ati: "Ndaguha ubu bubasha bwose n'ubwiza bwabwo, kuko jewe nabuhawe, kandi ndabuha uwo ngomba wese.
42004007	Nuko ni wampfukamira, ukansenga, ubwo bwose buraba ubwawe."
42004008	Yesu aramwishura ati: "Vyanditswe ngo Usenge Uhoraho, Imana yawe, abe ari yo usaba yonyene."
42004009	Amujana i Yerusalemu, amuhagarika mu gatwe k'urusengero, aramubwira ati: "Ni waba uri Umwana w'Imana, ikororere hasi,
42004010	kuko vyanditswe, ngo azokuragiza abamarayika biwe, ngo bakuzigame;
42004011	kandi ngo Bazokuramira mu maboko yabo, Ngo kumbure ntutsitare kw'ibuye."
42004012	Yesu aramwishura ati: "Vyaravuzwe, ngo ntukagerageze Uhoraho, Imana yawe." "
42004013	Umwansi arangije ivyo amugerageresha vyose, amara igihe amuretse.
42004014	Maze Yesu asubira i Galilaya, ari n'ubushobozi bwa Mpwemu, inkuru yiwe ikwira mu gihugu cose kihakikije.
42004015	Yigishiriza mu nsengero z'Abayuda zabo, bose baramushima.
42004016	Aja i Nazareti, iyo yakuriye; ku musi w'isabato yinjira mu rusengero rw'Abayuda, nk'uko yamenyereye, ava hasi ngo asome.
42004017	Bamuha igitabo c'uwavugishwa n'Imana Yesaya, arakizingurura, abona ahantu handitswe, "
42004018	ngo Mpwemu w'Uhoraho ari kuri jewe, Ni co catumye andobanuza amavuta kugira ngo mbwire aboro ubutumwa bwiza. Yantumye kumenyesha abarindwa ko barekuwe, N'impumyi ko zihumuka, No kubohora imitima iri mu kazitiro,
42004019	No kumenyesha abantu umwaka wo kwemererwamwo n'Uhoraho.
42004020	Azinga igitabo, agisubiza umusanzi w'inzu, aricara; abantu bose bari mu rusengero rw'Abayuda bamuhanga amaso.
42004021	Atangura kubabwira ati: "Ivyo vyanditswe birashitse uwu musi, nk'uko amatwi yanyu yiyumviye."
42004022	Bose baramushima, batangazwa n'amajambo y'igikundiro avuye mu kanwa kiwe bati: "Mbega uwu si we umwana wa Yosefu?"
42004023	Arababwira ati: "Ntimuzobura kuncirako uwu mugani muti: 'Muvuzi ni wivure.'" Ivyo twumvise vyose ko wakoreye i Kaperinawumu, ubikorere n'ino mu ntara y'i wanyu.
42004024	Kandi avuga ati: "Ndababwire ukuri, Nta muntu avugishwa n'Imana yemerwa mu ntara y'i wabo."
42004025	Kandi ati: "Ni ivyo ukuri, hariho abapfakazi benshi mu Bisirayeli mu gihe ca Eliya, hamwe ijuru ryakingwa, imvura igatara imyaka itatu n'amezi atandatu, ikigoyi cinshi kigatera mu gihugu cose;
42004026	yamara Eliya ntiyatumwa kuri n'umwe muri bo, ariko atumwa i Zarefati mu gihugu c'i Sidoni ku mugore w'umupfakazi."
42004027	Kandi hariho abanyamibembe benshi mu Bisirayeli mu gihe c'uwavugishwa n'Imana Elisa, ntihakizwa n'umwe muri bo, atari Namani Umusiriya. "
42004028	Abo mu rusengero rw'Abayuda bose bumvise ivyo banigwa n'ishavu,
42004029	bava hasi, baramukwega bamukura mu gisagara cabo, bamujana ku manga y'umusozi wubatsweko igisagara cabo, ngo bamutembagarizeyo;
42004030	ariko aca hagati muri bo, arigira.
42004031	Aramanuka aja Kaperinawumu, igisagara c'i Galilaya: kandi ariko arabigisha kw'isabato,
42004032	batangazwa n'inyigisho ziwe, kuko ijambo ryiwe ryari n'ububasha.
42004033	Kandi mu rusengero rw'Abayuda hari umuntu yinjiwemwo n'impwemu ya dayimoni ahumanye, asemerera n'ijwi rirenga
42004034	ati: " "Yo! Duhuriye hehe ga Yesu Munyanazareti? Uje kuduhonya? Ndakuzi uwo uri we, uri Uwera w'Imana."
42004035	Yesu aramuzibiza ati: "Hora, muvemwo." Dayimoni amutuye hasi hagati yabo, amuvamwo, atagize ico amugira.
42004036	Bose baratangara, barabazanya bati: "Iryo ni ijambo ki? Kubwo ububasha n'ubushobozi afise, ategeka impwemu zihumanye zigasohoka." "
42004037	Inkuru yiwe ikwira hose mu ntara ihakikije.
42004038	Ava hasi, arasohoka ava mu rusengero rw'Abayuda, yinjira mu nzu kwa Simoni. Kandi inabukwe wa Simoni yari afashwe n'umururumbo ukomeye, baramumwingingira.
42004039	Amuhagarara i ruhande, akankamira umururumbo, urazima; avyuka uwo mwanya, arabazimana.
42004040	Kandi ku kirengazuba, abari bafise abarwaye bose barwaye indwara zitandukanye barabamuzanira. Abarambikako ibiganza umwumwe, arabakiza.
42004041	Kandi n'abadayimoni bava muri benshi, basemerera bati: " "Uri Umwana w'Imana." Arabazibiza, ntiyabakundira ko bavuga, kuko bari bazi yuko ari Kristo.
42004042	Kandi ijoro rikeye, arasohoka, aja mu gahinga; ishengero riramurondera, bashika aho ari, bageza kumubuza ngo ntave muri bo.
42004043	Maze arababwira ati: "Nkwiye kuvuga ubutumwa bwiza bw'ubwami bw'Imana no mu bindi bisagara, kuko ari co natumwe."
42004044	Nuko avugira ijambo ry'Imana mu nsengero z'Abayuda y'i Galilaya.
42005001	Nuko ishengero ririko rirahita ryumva ijambo ry'Imana, yari ahagaze ku musenyi w'ikiyaga c'i Genesareti.
42005002	Abona amato abiri aziritswe ku nkombe y'ikiyaga, ariko abarovyi bari bayavuyemwo, boza insenga.
42005003	Atambukira mu bwato bumwe, bwari ubwa Simoni, aramusaba ngo abwigizeyo buve ku nkombe gatoya; aricara, yigisha ishengero, ari mu bwato.
42005004	Ahejeje kuvuga, abarira Simoni ati: "Igira hagati, muterere insenga zanyu murobe."
42005005	Simoni aramwishura ati: "Erega Mwigisha, twakesheje ijoro ryose twarushe, nta co twafashe; ariko ku bwo ijambo ryawe ndaterera insenga."
42005006	Babigize, baroba ifi nyinshi cane, insenga zabo zigomba gucika.
42005007	Bakura abagenzi babo bari mu bundi bwato, ngo bazobafashe. Baraza, buzuza ubwato bwompi, bwagomba kwibira.
42005008	Ariko Simoni Petero abibonye yikubita imbere y'amavi ya Yesu ati: "Va aho ndi, Mugenzi, kuko ndi umunyavyaha."
42005009	Kuko atangaye, n'abari kumwe na we bose, babonye ifi barovye.
42005010	Na Yakobo na Yohana abana ba Zebedayo na bo baratangara, bari bafatanije na Simoni. Yesu abwira Simoni ati: "Nta co utinya, kuva ubu uzoroba abantu. "
42005011	Bahejeje gushikana ubwato bwabo ku nkombe, basiga vyose, baramukurikira.
42005012	Ikindi gihe ari mu gisagara kimwe muri vyo, haza umuntu ajejeta imibembe. Abonye Yesu yikubita hasi yubamye, aramwinginga ati: " "Mugenzi, ukunze, woshobora kumpumanura."
42005013	Agorora ukuboko, amukorako ati: "Ndakunze, humanuka." Imibembe ica imuvako.
42005014	Aramwihanikiriza ati: "Ntagire umuntu ubibarira mugabo genda, wiyereke umuherezi, utange ivyo uguhumanurwa kwawe, nk'uko Mose yabitegetse, bibe ikimenyetso kibabere icabona." "
42005015	Ariko inkuru yiwe irushiriza gukwira, ishengero ryinshi rikoranira kumwumva no gukizwa indwara zabo.
42005016	Ariko we yiherera mu bugaragwa, asenga.
42005017	Umusi umwe Yesu ariko arigisha, Abafarisayo n'abigisha ivyagezwe bari bicayeho, bavuye mu mihana yose y'i Galilaya, i Yudaya n'i Yerusalemu; kandi ubushobozi bw'Imana bwo gukiza indwara bwari muri we."
42005018	Maze haza abagabo bazanye ikimuga, bagiteruye mu nderuzo, barondera ingene bacinjiza ngo bagishire imbere yiwe.
42005019	Babuze aho bocinjiriza ku bwo ishengero, burira hejuru ku nzu, bagicisha mu mategura ayisakaye, bacururutsa mu nderuzo hagati y'abantu imbere ya Yesu.
42005020	Abonye ukwizera kwabo, aravuga ati: "Ewe muntu, ivyaha vyawe urabihariwe."
42005021	Abahinga b'ivyanditswe n'Abafarisayo batangura kwiburanya bati: "Uwo ni nde arogose? Ni nde ashobora guharira ivyaha atari Imana yonyene?"
42005022	Maze Yesu, amenye ivyo biburanya, arababaza ati: "Mwiburanya ibiki mu mitima yanyu?"
42005023	Icoroshe ni ikihe ni ukuvuga nti: 'Uhariwe ivyaha vyawe;' canke ni ukuvuga nti: ' Vyuka ugende?'
42005024	Ariko kugira ngo mumenye ko Umwana w'umuntu afise ububasha mw'isi bwo guharira ivyaha-" abwira ico kimuga ati: "Ndakubariye nti Vyuka, wikorere inderuzo yawe, utahe."
42005025	Aca avyuka imbere yabo, yikorera inderuzo yari aryamyemwo, arataha, ahimbaza Imana.
42005026	Bose barumirwa cane, bahimbaza Imana, baterwa n'ubwoba bwinshi bati: "Uwu musi tubonye ibitangaza."
42005027	Ivyo bishize, arasohoka, abona umutozakori yitwa Lewi, yicaye aho yatoreza ikibuguro, aramubarira ati: "Nkurikira."
42005028	Asiga vyose, ava hasi, aramukurikira.
42005029	Lewi amuteguriza izimano ryinshi mu nzu yiwe; kandi hari abantu benshi b'abatozakori n'abandi bicaranye na bo basangira.
42005030	Abafarisayo n'abahinga b'ivyanditswe bafatanye na bo bidodombera abigishwa ba Yesu bati: "Ni igiki gitumye musangira n'abatozakori n'abanyavyaha?"
42005031	Yesu arabishura ati: "Abakomeye nta co bagombera umuvuzi, atari abarwaye.
42005032	Sinaje guhamagara abagororotsi, ariko naje guhamagara abanyavyaha ngo bihane."
42005033	Na bo baramubwira bati: "Abigishwa ba Yohana barisonzesha kenshi bagasenga, n'abo Abafarisayo ni uko, ariko abawe baririra, barinywera."
42005034	Yesu arababaza ati: "Mbega mwoshobora mute kugera abatowe ngo bisonzeshe, bakiri kumwe n'umukwe?"
42005035	Ariko hari imisi izoza; kandi umukwe ni yabakurwamwo, bazoca bisonzesha muri iyo misi.
42005036	Kandi abacira umugani ati: "Ntawotabura ikiraka ku mpuzu nshasha, ngo acomeke ku mpuzu y'umushire. Uwogira atyo yoba atabuye nshasha, kandi ikiraka atabuye kuri nshasha nticomatana n'iyo umushire."
42005037	Kandi nta wotara umutobe w'umuvinyu mu mikuza y'insato ibombotse; kuko umuvinyu woturitsa iyo mikuza, igashirira hasi, imikuza igapfa.
42005038	Ariko igikwiye ni ugutara umutobe w'umuvinyu mu mikuza y'insato.
42005039	Kandi nta muntu yanyoye umuvinyu uhiye yogomba umutobe; kuko avuga ati: "Iyihiye ni yo nziza."
42006001	Kw'isabato agenda aca mu mirima y'ingano; abigishwa biwe bamyoza ingano, barazihekenya, bazivungavunze mu minwe.
42006002	Bamwe mu Bafarisayo barababaza bati: "Ni igiki gitumye mukora ikizira gukorwa kw'isabato?"
42006003	Yesu na we arababaza ati: "Nta ho murigera musoma ivyo Dawidi yakoze, aho yari ashonje, asonzanye n'abari kumwe na we;
42006004	ingene yinjiye mu nzu y'Imana, akakira imitsima yagenewe gushikanirwa Imana, akayirya, akayihako n'abari kumwe na we, ari umuziro kuribwa, uretse abaherezi bonyene?
42006005	Kandi arababwira ati: "Umwana w'umuntu ni Umwami w'isabato."
42006006	Ku yindi sabato yinjira mu rusengero rw'Abayuda, arigisha; kandi hari umuntu anyunyutse ukuboko kw'i buryo.
42006007	Abahinga b'ivyanditswe bo n'Abafarisayo baramugenza ngo barabe ko akiza kw'isabato, ngo baronke ingene bomurega.
42006008	Na we amenya ivyo biyumvira; abarira uwo muntu anyunyutse ukuboko ati: "Va hasi, uhagarare hagati." Ava hasi, arahagarara.
42006009	Yesu arababwira ati: "Ndababaze, mbega ivyemerwa ni ugukora ivyiza kw'isabato, canke ni ugukora ibibi; gukiza umuntu, canke kumwica?"
42006010	Aberaguzamwo amaso bose, aramubarira ati: "Ramvura ukuboko kwawe." " Arabigira, ukuboko kwiwe kurakira.
42006011	Ariko bo birabasaza rwose, baja inama y'ico bogira Yesu.
42006012	Muri iyo misi avayo, aja ku musozi gusenga. Akesha ijoro asenga Imana.
42006013	Ijoro rikeye, ahamagara abigishwa biwe, atoranyamwo icumi na babiri, abita intumwa.
42006014	Simoni, uwo yise Petero, Andereya mwene nyina, Yakobo, Yohana, Filipo, Barutolomayo,
42006015	Matayo, Toma, Yakobo umwana wa Alufayo, Simoni yitwa Zelote,
42006016	Bari Yuda umwana wa Yakobo na Yuda Isikaryota yabaye umuguranyi. "
42006017	Amanukana na bo, ahagarara ahateze, kandi hariho ishengero ryinshi ry'abigishwa biwe, n'ishengero ryinshi ry'abantu bavuye i Yudaya hose n'i Yerusalemu no mu gihugu co muri Tiro n'i Sidoni gihereranye n'ikiyaga kinini, baje kumwumva no gukizwa indwara zabo.
42006018	Kandi n'abababazwa n'impwemu zihumanye barakizwa.
42006019	Kandi ishengero ryose rigerageza kumukorako, kuko ubushobozi bwamuvamwo bukabakiza bose.
42006020	Yunamurira amaso abigishwa biwe arababwira ati: "Murahiriwe mwebwe aboro; kuko ubwami bw' Imana ari ubwanyu.
42006021	Murahiriwe mwebwe mushonje ubu, kuko muzohazwa. Murahiriwe mwebwe murira ubu, kuko muzotwenga.
42006022	Muzoba muhiriwe abantu ni babanka bakabaca, bakabatuka, bakanegura izina ryanyu nk'aho ari ribi, babahoye Umwana w'umuntu.
42006023	Uwo musi muzonezererwe mwitere hejuru, kuko impera yanyu ari nini mw'ijuru; kuko ari ko ba sekuruza babo bagize abavugishwa n'Imana.
42006024	Ariko muzobona ibara, mwebwe abatunzi; kuko muhejeje gutunganirwa.
42006025	Muzobona ibara, mwebwe muhaze ubu; kuko muzosonza. Muzobona ibara, mwebwe mutwenga ubu; kuko muzoboroga murira.
42006026	Muzobona ibara, aho abantu bose bazobashemagiza; kuko ari ko ba sekuruza babo bashemagije abigira abavugishwa n'Imana.
42006027	Ariko mwebwe mwumviriza ndababwire: " Ni mukunde abansi banyu, mugirire neza ababanka."
42006028	Muhezagire ababavuma, musabire ababagirira nabi.
42006029	Uwugukubise mu musaya, umuhindukirize n'uwundi; uwukwaka umutamana, ntumwime n'ikanzu.
42006030	Uwugusaba wese umuhe, uwunyaga ivyawe ntuzosubire kubimwaka.
42006031	Kandi uko mugomba ko abantu babagirira, mube ari ko mubagirira namwe.
42006032	Kandi ni mwakunda ababakunda, muzoshimwa iki? Kuko abanyavyaha na bo bagira batyo.
42006033	Kandi ni mwagirira neza ababagirira neza, muzoshimwa iki? Kuko abanyavyaha na bo bagira batyo.
42006034	Kandi ni mwagurana abo muziga ko bazobishura, muzoshimwa iki? Abanyavyaha na bo bagurana abandi banyavyaha, ngo bishurwe nk'ivyabo.
42006035	Ariko mukunde abansi banyu, mubagirire neza, mugurane abantu, mutaziga ko muzokwishurwa; kandi impera zanyu zizoba nyinshi, namwe muzoba abana b'Iyisumbavyose; kuko igirira neza intashima n'ababi.
42006036	Mugire imbabazi, nk'uko So agira imbabazi.
42006037	Kandi ntimugahinyurire mu mitima yanyu, namwe mukazohinyurwa; kandi ntimugatsindishe, namwe mukazotsindishwa. Mubohore, namwe muzobohorwa. Mutange, namwe muzohabwa.
42006038	Ingero nziza, itsindagiye, inyingishe, isesekaye, ni yo bazobaha mu co muteze. Kuko ingero mugeramwo ari yo muzosubirizwamwo namwe.
42006039	Kandi abacira umugani ati: "Mbega impumyi yoshobora kujana iyindi mpumyi?" Zompi ntizogwa mu cobo?
42006040	Umwigishwa ntaruta umwigisha wiwe, ariko umwigishwa wese arangije azoba nk'umwigisha wiwe.
42006041	Urabira iki akabango kari mu jisho rya mugenzawe, ikigiga kiri mu jisho ryawe ntucitegereze?
42006042	Woshobora ute kubwira umuvukanyi wawe uti: "Zana muvukanyi ndagutosore ikigiga kiri mu jisho ryawe; nawe ubwawe nturabe ikigiga kiri mu jisho ryawe? Wa ndyarya we, banza witosore ikigiga kiri mu jisho ryawe, uheze ubone neza gutosora akabango kari mu jisho ry'umuvukanyi.
42006043	Kuko ata giti ciza cama ibibi, kandi nta giti kibi cama ivyiza.
42006044	Igiti cose kimenyekanira ku vyo camye. Nta bokwamura insukoni ku munyinya, canke inzabibu ku mukere.
42006045	Umunyangeso nziza akura ivyiza mw'itunga ryiza ryo mu mutima wiwe, n'umunyangeso mbi akura ibibi mw'itunga ribi. Ibibogaboga mu mutima ni vyo akanwa kiwe kavuga.
42006046	Kandi mumpamagarira iki ngo Mwami, Mwami; ntimukore ivyo mvuga?
42006047	Umuntu wese aza aho ndi, akumva amajambo yanje, akayakora, ndabereka uko asa.
42006048	Asa n'umuntu yubaka inzu, yimvye hasi cane, akubaka umushinge ku rutare. Maze umugezi wuzuye usurira kuri iyo nzu, ntiwashobora kuyinyiganyiza, kuko yubatswe neza.
42006049	Ariko uwumva, ntabikore, asa n'umuntu yubatse inzu ko ivu, atimvye umushinge; maze umugezi uyisurirako, ica irasenyuka, uguhomvoka kw'iyo nzu kwabaye ugukomeye.
42007001	Yesu ahereje kubwira ishengero ayo majambo yose mu matwi y'abantu, aja i Kaperinawumu.
42007002	Hariyo intwazangabo y'abasoda ijana, umushumba wiwe akunda cane yari arwaye, ari ku mpfiro.
42007003	Yumvise inkuru ya Yesu, imutumako abashingantahe b'Abayuda kumwinginga, ngo aze gukiza umushumba wiwe.
42007004	Na bo bashitse aho Yesu ari, baramwinginga cane bati: "Birabereye ko umugirira utyo,
42007005	kuko akunda ubwoko bwacu, n'urusengero rwacu ni we yarutwubakiye."
42007006	Yesu ajana na bo. Ashitse hafi y'inzu, ya ntwazangabo imutumako incuti ziwe ati: "Mugenzi, nturinde kwigora, kuko bitambereye ko winjira mu nzu yanje;
42007007	ni co catumye niyumvira ko bitambereye ko noza aho uri. Ariko vuga ijambo gusa, uwo muhungu arakira."
42007008	Kuko nanje ndi umuntu agendera musi y'abanganza, mfise abasoda ntwara. Iyo mbariye umwe nti: "Genda," aragenda; n'uwundi nti: "Ngwino," akaza; nabarira umushumba wanje nti: "Kora iki," akagikora.
42007009	Yesu yumvise ivyo, aramutangarira, ahindukirira ishengero rimukurikiye ati: "Ndababwire, Sinaribwabone ukwizera kungana gutyo no mu Bisirayeli." "
42007010	Abatumwe basubiye mu nzu, basanga wa mushumba akomeye.
42007011	Hashize igihe gitoya, aja mu gisagara citwa Nayini; abigishwa biwe n'ishengero ryinshi bajana na we.
42007012	Ashitse hafi y'irembo ry'igisagara, hasokoroka abagiye guhamba umuntu, yari ikinege, kandi nyina yari umupfakazi. Abantu benshi bo muri ico gisagara bari kumwe na we bamuherekeje ku maziko.
42007013	Umwami Yesu amubonye amutera akagongwe, aramubarira ati: " "Nta co urira."
42007014	Yigira hafi y'inderuzo, ayikorako, abari bayikoreye barahagarara. Aravuga ati: "Muhungu, ndakubariye nti: ' Vyuka.'"
42007015	Uwari yapfuye aravyuka, aricara, atangura kuvuga; Yesu amuha nyina.
42007016	Bose baterwa n'ubwoba, bahimbaza Imana bati: "Uwuvugishwa n'Imana ahambaye aserutse muri twebwe; kandi Imana igendeye abantu bayo." "
42007017	Iyo nkuru yiwe ikwira i Yudaya hose no mu gihugu cose gihereranye na ho.
42007018	Abigishwa ba Yohana bamudondera ivyo vyose.
42007019	Yohana ahamagara babiri mu bigishwa biwe, abatuma ku Mwami Yesu ngo bamubaze ko ari wa wundi akwiye kuza, canke ko bitega uwundi.
42007020	Abo bagabo bamushikiriye, baramubwira bati: " "Yohana Umubatizi yakudutumyeko, ngo tukubaze ko uri wa wundi canke ko twitege uwundi?"
42007021	Muri ako kanya akiza benshi indwara n'ivyago n'ibisigo bibi; n'impumyi nyinshi arazihumura.
42007022	Maze arabishura ati: "Ni mugende, mubarire Yohana ivyo mubonye n'ivyo mwumvise." Impumyi zirahumuka, abacumbagira bagenda neza, abanyamibembe barakizwa, ibipfamatwi birumva, abapfuye barazurwa, aboro barabwirwa ubutumwa bwiza.
42007023	Kandi Hahiriwe uwo ivyanje bitazotsitaza."
42007024	Abatumwe na Yohana bagiye, atangura kubwira ishengero ivya Yohana ati: "Mwagiye mu bugaragwa kuraba iki?"Mbega ni irenga rihungabanywa n'umuyaga?
42007025	Ariko mwagiye kuraba iki? Mbega ni umuntu yambaye impuzu nziza? Erega abambara impuzu zishajije n'abidibamiye baba mu ngo z'abami.
42007026	Ariko mwajanywe no kuraba iki? Umuntu avugishwa n'Imana? Ego me ni vyo; kandi ndababwire, Aruta uwuvugishwa n'Imana cane.
42007027	Uwo ni we yanditswe, ngo Umve, ngira ntume integuza yanje imbere y'amaso yawe, Ikuroranirize inzira imbere yawe.
42007028	Ndababwire, Mu bavyawe n'abagore nta wuruta Yohana; ariko umutoya mu bwami bw' Imana aramuruta.
42007029	Kandi abantu bose n'abatozakori bumvise Yohana bemeye ukugororoka kw' Imana, kuko babatijwe na Yohana.
42007030	Ariko Abafarisayo n'abigisha ivyagezwe bibujije inama z'Imana, kuko batabatijwe na we.
42007031	Nuko abantu b'iki gihe ndabagereranya ni iki, kandi basa ni igiki?
42007032	Basa n'abana bicaye mw'isoko bahamagarana bati: 'Twavugije imyironge, ntimwatamba; twakomye induru, ntimwarira.'
42007033	Yohana Umubatizi yaje atarya umutsima, atanywa umuvinyu, mugira muti: 'Ahagazweko na dayimoni.'
42007034	Umwana w'umuntu yaje arya, anywa, mugira muti: 'Nguwu umukunzi w'inda kandi ari n'umunoho w'umuvinyu, incuti y'abatozakori n'abanyavyaha.'
42007035	Kandi ubwenge bw'Imana bwerekanwa ko ari ubwo ukuri n'abana babwo bose.
42007036	Maze umwe mu Bafarisayo aramuhamagara ngo amuzimane. Yinjira mu nzu y'uwo Mufarisayo, aricara ngo arye.
42007037	Umugore wo muri ico gisagara, yari umunyavyaha, amenye yuko arira mu nzu y'uwo Mufarisayo, azana agacupa k'amavuta amota cane.
42007038	Ahagarara inyuma yiwe, hafi y'ibirenge vyiwe, arira. Atangura kumutonyangiriza amosozi ku birenge, abihanaguza umushatsi wiwe. Arabisomagura, abisiga ya mavuta.
42007039	Wa Mufarisayo yamuhamagaye abibonye, aribwira ati: "Uwu muntu iyo aba uwuvugishwa n'Imana, yari kumenya uwu mugore amukozeko, uko ari n'uko asa, ko ari umunyavyaha."
42007040	Yesu aramubwira ati: "Simoni, mfise ico ngomba kukubwira." Aramwishura ati: "Mbarira, Mwigisha."
42007041	Aramubwira ati: "Habaye umuntu yagurana, hariho abantu babiri bamufitiye umwenda. Umwe yari amufitiye idenariyo amajana atanu, uwundi mirongo itanu.
42007042	Maze badafise ico kumwishura, azibahebera bompi. Mbega uwuzorushiriza kumukunda ni uwuhe?
42007043	Simoni aramwishura ati: "Ngira ngo ni uwo yahebeye nyinshi." Na we aramubwira ati: "Uvuze ukuri."
42007044	Ahindukiriye wa mugore, abwira Simoni ati: "Urabona uwu mugore?" Ninjiye mu nzu yawe, ntiwampa amazi yo kwoga ibirenge; ariko uwu antonyangirije amosozi ku birenge, abihanaguza umushatsi wiwe.
42007045	Ntiwansomye; ariko uwu uhereye aho ninjiriye ntiyasizeho kunsomagura ibirenge.
42007046	Ntiwansutse amavuta ku mutwe; ariko uwu ansize amavuta amota cane ku birenge.
42007047	Iki ni co gitumye ndakubwira yuko ahariwe vya vyaha vyiwe vyinshi; kuko yagize urukundo rwinshi; ariko uhariwe bike agira urukundo ruke.
42007048	Abwira wa mugore ati: "Urahariwe ivyaha vyawe."
42007049	Maze abasangira na we batangura kwibaza bati: "Uwo ni nde, ko aharira n'ivyaha?"
42007050	Abwira wa mugore ati: "Ukwizera kwawe kuragukijije, genda amahoro."
42008001	Hashize igihe gitoya, agendagenda mu bisagara no mu mihana, ababwira ijambo ry'Imana, avuga ubutumwa bwiza bw'ubwami bwayo; bamwe icumi na babiri bajana na we,
42008002	n'abagore bamwe bakijijwe ibisigo n'indwara, Mariya ari we Magadalene, abadayimoni indwi bari baramuvuyemwo,
42008003	na Yowana muka Kuza, umukuru w'abakozi bo mu rugo wa Herode, na Susana, n'abandi bagore benshi, bafashisha Yesu n'abigishwa biwe ivyabo.
42008004	Ishengero ryinshi rirakorana, kandi abavuye mu bisagara vyose baza kuri we, abacira umugani
42008005	ati: " "Umubivyi yasohoye imbuto ziwe; akibiba, zimwe zigwa i ruhande y'inzira, barazikandagira, inyoni zo mu kirere zirazinobagura."
42008006	Izindi zigwa ku rutare, zihejeje kumera ziruma, kuko zibuze ahabomvye.
42008007	Izindi zigwa mu mahwa hagati, amahwa amerana na zo, arazinyoha.
42008008	Izindi zigwa mw'ivu ryiza, ziramera, zama impeke, imwe ijana, iyindi ijana, bityobityo." Avuze ivyo, avuga n'ijwi rirenga ati: "Uwuri n'amatwi yumva ni yumve."
42008009	Maze abigishwa biwe bamubaza uwo mugani, ico usobanura.
42008010	Arababwira ati: ""Mwebwe mwahawe kumenya amabanga y'ubwami bw' Imana; ariko abasigaye babibarirwa mu migani; ngo barabe, yamara ntibavyitegereze; bumve, yamara ntibabitahure."
42008011	Umugani ni uwu. Imbuto ni ijambo ry'Imana.
42008012	Abo i ruhande y'inzira n'abaryumvise, maze Umwansi yaza, agakura iryo jambo mu mitima yabo, kugira ngo ntibizere ngo bakizwe.
42008013	Abo ku rutare ni aba: iyo bumvise iryo jambo, baryakirana umunezero, ariko ntibagira imizi, bizera akanya gato, maze mu gihe c'igeragezwa bakarireka. "
42008014	Izaguye mu mahwa ni abaryumvise, maze bariko barigira umwitwaririko wo muri ubu bugingo, bo n'ubutunzi n'ibihimbaro vyo muri bwo, bikabanyoha, ntibame imbuto nziza.
42008015	Izo mw'ivu ryiza ni abumvise iryo jambo bakarigumya mu mitima myiza itunganye, bakamishwa imbuto n'ukwihangana.
42008016	Kandi nta wodomeka itara, ngo aryubikeko ikintu, canke ngo arishire mu rutara, ariko arishira ku gitereko caryo, ngo abinjira basange habona.
42008017	Kuko ata canyegejwe kitazozanwa ahabona, canke icagizwe ibanga kitazomenyekana kikaja ahabona.
42008018	Mwiyubare uburyo mwumva; kuko uwufise azohabwa kandi uwudafise azokwakwa n'ico yiyumvira ko afise.
42008019	Maze nyina n'abavukanyi biwe baza aho ari, ntibashobora kumushikira ku bwo ishengero.
42008020	Baramubwira bati: "Umuvyeyi wawe na barumuna bawe bahagaze hanze bagomba kubonana nawe."
42008021	Na we arabishura ati: "Mama na bene mama ni aba bumva ijambo ry'Imana bakarikora."
42008022	Igihe kimwe Yesu n'abigishwa biwe batambukira mu bwato, arababwira ati: "Tujabuke, tuje hakurya y'ikiyaga." Baherako baragenda, bava ku nkombe.
42008023	Bariko baragenda, arasinzira; haduka igihuhusi c'umuyaga mu kiyaga, ubwato bwariko buruzura amazi, bari mw'irinde.
42008024	Baraza, baramukangura bati: "Mwigisha, Mwigisha, turapfuye!" Arikangura, azibiza ingunza n'ugusuriranya kw'amazi; birahora, haba agahwekere.
42008025	Arababaza ati: "Mbega ukwizera kwanyu kuri hehe?" Baratinya baratangara, barabazanya bati: "Mbega uwu n'umuntu ki, ko abarira n'umuyaga n'amazi bikamwumvira?"
42008026	Bafata hakurya mu gihugu c'Abageraseni, kirabana n'i Galilaya.
42008027	Ashitse i musozi, umuntu yavuye mu gisagara, yinjiwemwo n'abadayimoni, aramusanganira. Yari amaze imisi myinshi ata mpuzu acambara; nta nzu yabamwo, yaba mu masenga y'imva.
42008028	Abonye Yesu arasemerera, amwikubita imbere, avuga n'ijwi rirenga ati: "Unshakako iki ga Yesu, Mwana w'Imana Isumbavyose?" Ndakwinginze, ntunyice rubi.
42008029	Kuko yari abariye iyo mpwemu ihumanye kuva muri uwo muntu Yahora imutera kenshi, kandi bamubohesha iminyororo ku maboko no ku maguru, bakamurinda, agacagagura ibimuboshe, dayimoni akamutwara nk'agashururu mu bugaragwa.
42008030	Yesu aramubaza ati: "Witwa nde?" Aramwishura ati: "Ndi Gitero." Kuko abadayimoni benshi bari baramwinjiyemwo.
42008031	Ziramwinginga ngo ntazibarire kuja i kuzimu.
42008032	Kandi hari ubusho bw'ingurube nyinshi zirisha kuri uwo musozi; ziramwinginga ngo azemerere kuzinjiramwo; arazemerera.
42008033	Abadayimoni basokoroka muri uno muntu, binjira muri nya ngurube, umukuku wirukira ku gatembwe, zisuka mu kiyaga, amazi araziniga. "
42008034	Abaziragira babibonye barahunga, babivuga mu gisagara no mu misozi.
42008035	Na bo bavayo, baza kuraba ivyabaye, bashika aho Yesu ari, basanga wa muntu dayimoni zamuvuyemwo, yicaye i ruhande y'ibirenge vya Yesu, yambaye, ubwenge bwagarutse; baratinya.
42008036	Ababibonye babiganira ingene uwari yinjiwemwo n'abadayimoni yakize.
42008037	Abantu bose bo mu gihugu c'Abageraseni gikikije aho baramwinginga ngo ave i wabo, kuko bari batewe n'ubwoba bwinshi. Atambukira mu bwato, asubira inyuma.
42008038	Ariko wa muntu dayimoni zavuyemwo aramwinginga ngo agumane na we. ariko aramusezera
42008039	ati: " "Subira i muhira i wawe, ubadondere ivyo Imana igukoreye vyose." " Aragenda, akwiza mu gisagara cose ivyo Yesu yamukoreye vyose.
42008040	Yesu agarutse, ishengero riramusanganira, kuko bose bari bamurorereye.
42008041	Maze haza umuntu yitwa Yayiro, umukuru w'isengero ry'Abayuda: yitembagaza imbere y'ibirenge vya Yesu, aramwinginga ngo aze i muhira i we,
42008042	kuko yarafise umukobwa w'ikinege, yari amaze imyaka nka icumi n'ibiri avutse, kandi yariko arahwera. Ariko aragenda, ishengero riramubanda.
42008043	Umugore arwaye ubutinyanka, yari abimaranye imyaka icumi n'ibiri, yamariye utwiwe twose ku bavuzi adutangamwo ingemu, ntihagira uwushobora kumukiza,
42008044	amuturuka inyuma, akora ku buyonga bw'impuzu yiwe, ako kanya umugende w'amaraso urakama.
42008045	Yesu arabaza ati: " "Ni nde ankozeko?" Bose bahakanye, Petero n'abari kumwe na we baramwishura bati: "Erega Mwigisha, n'ishengero rigutaye hagati rikugundanirako."
42008046	Yesu aramubwira ati: "Hari uwunkozeko, kuko numvise ubushobozi bumvuyemwo."
42008047	Wa mugore abonye yuko atayoberanye, aza ahinda agashitsi, amwikubita imbere, amubwirira mu maso y'abantu bose icatumye amukorako, n'uko akize uwo mwanya.
42008048	Aramubwira ati: "Mwana wanje, ukwizera kwawe kuragukijije, genda amahoro."
42008049	Akivuga, haza umuntu avuye kwa wa mukuru w'isengero ry'Abayuda ati: "Wa mwana wawe aracikanye, ureke kugora umwigisha."
42008050	Maze Yesu avyumvise aramubwira ati: "Ntutinye, wizere gusa, arakira."
42008051	Ashitse ku nzu, ntiyagira uwundi muntu akundira kwinjirana na we, atari Petero, Yohana na Yakobo, na se wa nya mukobwa na nyina.
42008052	Asanga bamuririra bose, bishishitira. Arababarira ati: "Nta co murira, ntahwereye, ariko arasinziriye."
42008053	Baramutwenga bamushimanga, kuko bari bazi ko yapfuye.
42008054	Amufata ukuboko, avuga n'ijwi rirenga ati: "Mukobwa, vyuka. "
42008055	Ubuzima bwiwe buragaruka, aca ava hasi uwo mwanya; Yesu ababarira ngo bamugaburire.
42008056	Abavyeyi biwe baratangara, ariko arabihanikiriza ngo ntihagire umuntu n'umwe babwira ibibaye.
42009001	Akoranya bamwe icumi na babiri, abaha ubushobozi n'ububasha bwo kwirukana dayimoni bwose no gukiza indwara.
42009002	Abatuma kubarira abantu ivyo ubwami bw' Imana, no gukiza abarwaye.
42009003	Arababarira ati: "Ntimugire ico mujana ku nzira, ari inkoni canke isaho, canke induhuro, canke amahera; kandi ntimutware imyambaro ibiri."
42009004	Kandi inzu yose muzokwinjiramwo, mube ari yo mugumamwo, kugeza aho muzovira aho hantu.
42009005	Aho bazokwanka kubakira bose, mukiva muri ico gisagara, muzokunkumure umukungugu wo mu birenge vyanyu, kibe ikimenyetso kibabere icabona. "
42009006	Baragenda, bagendagenda mu mihana, bavuga ubutumwa bwiza, bakiriza abarwaye hose.
42009007	Maze umwami Herode, yumvise ivyabaye vyose, arazazanirwa, kuko bamwe bavuga bati: " "Yohana yazutse mu bapfuye;"
42009008	abandi bati: "Ni Eliya yiseruye;" abandi bati: "Ni umwe mu bavugishwa n'Imana ba kera yazutse."
42009009	Herode aravuga ati: "Yohana ni jewe namwiciriye izosi; mbega uwo ni nde, numvako ibimeze bityo?" " Arondera uko yomubona.
42009010	Za ntumwa zigarutse zidondera Yesu ivyo zakoze vyose. Arabajana, abihererana mu gisagara citwa Betsayida.
42009011	Maze ishengero ribimenye riramukurikira. Arabakira, ababwira ivyo ubwami bw'Imana, kandi abagomba kuvurwa arabakiza.
42009012	Maze buhaye burira, bamwe icumi na babiri baramwegera bati: " "Sezera abantu, baje mu mihana no mu misozi impande zose bake indaro, baronke ivyo kurya, kuko hano turi mu gahinga."
42009013	Arababarira ati: "Ni mube ari mwebwe mubagaburira." Baramubwira bati: "Nta kindi dufise, atari udutsima dutanu n'udufi tubiri, kiretse tugiye gusumira aba bantu bose."
42009014	Kuko bari abagabo nk'ibihumbi bitanu. Abarira abigishwa biwe ati: "Ni mubicarike bari mu mirwi y'abantu nka mirongo itanitanu." "
42009015	Babigira batyo, barabicarika bose.
42009016	Yakira ya mitsima itanu na za fi zibiri, ararangamiza, araba mw'ijuru, arabihezagira, arabimanyagura, abiha abigishwa ngo babishire imbere y' abantu.
42009017	Bararya, barahaga bose, batororokanya utumanyagu tw'imisigazwa, twuzura ibiseke icumi na bibiri.
42009018	Maze yariko arasenga yiherereye, abigishwa biwe bari kumwe na we; arababaza ati: " "Abantu bagira ngo ndi nde?"
42009019	Baramwishura bati: "Bagira ngo uri Yohana Umubatizi; abandi ngo uri Eliya;" " abandi ngo uri umwe mu bavugishwa n'Imana ba kera yazutse."
42009020	Arababaza ati: "Ariko mweho mugira ngo ndi nde?" Petero aramwishura ati: "Uri Kristo w'Imana."
42009021	Arabihanikiriza, ababarira kutagira umuntu babwira ivyo
42009022	ati: "Umwana w'umuntu akwiye kuzobabazwa uburyo bwinshi, no kuzokwankwa n'abashingantahe n'abakuru b' baherezi n'abahinga b'ivyanditswe, no kuzokwicwa, no kuzozurwa ku musi ugira gatatu."
42009023	Abwira bose ati: "Umuntu ni yagomba kunkurikira, ni yiyanke, yikorere umusaraba wiwe uko bukeye, ankurikire."
42009024	Kuko ugomba gukiza ubugingo bwiwe azobubura; ariko uwuzoheba ubugingo bwiwe ku bwanje azobukiza.
42009025	Kandi umuntu vyomumarira iki gutunga ivyo mw'isi vyose ni yiyica canke akiyaka ubugingo ubwiwe?
42009026	Kuko umuntu wese bizotera isoni kunyemera no kwemera amajambo yanje, n'Umwana w'umuntu bizomutera isoni kumwemera, aho azozira afise ubwiza bwiwe n'ubwa Se n'ubwo abamarayika bera.
42009027	Ariko ndababwire ukuri: muri aba bahagaze hano, harimwo bamwe batazobona urupfu gushitsa aho bazobonera ubwami bw'Imana.
42009028	Hanyuma y'ayo majambo, hashize imisi nk' umunani, ajana Petero, Yohana na Yakobo aduga igisozi, aja gusenga.
42009029	Ariko arasenga, ishusho yo mu maso hiwe ihinduka ukundi, imyambaro yiwe yera derere, irakayangana.
42009030	Abagabo babiri bavugana na we, bari Mose na Eliya.
42009031	Baboneka bafise ubwiza, bavuga ivyo kurangiza kwiwe, yagira aheraheze i Yerusalemu.
42009032	Petero n'abari kumwe na we bari baremerewe n'itiro, bikanguye rwose babona ubwiza bwiwe na ba bagabo babiri bahagararanye na we.
42009033	Bagira batandukane na we, Petero abwira Yesu ati: "Mwigisha, bitubereye vyiza ko turi hano; nuko twubake amahema atatu, rimwe ribe iryoiwawe, irindi rya Mose, irindi rya Eliya." Ntiyari azi ico avuga.
42009034	Akibivuga, igicu c'igipfungu kiraza, kirabatwikira; ico gipfungu kikibashikako, baratinya.
42009035	Ijwi riva muri nya gicu riti: "Nguwu Umwana wanje natoranije, ni mumwumve." "
42009036	Iryo jwi rishize, Yesu aboneka ari umwe. Barabihora, ntihagira umuntu muri iyo misi babwira na kimwe mu vyo babonye.
42009037	Bukeye bw'aho bamanutse ico gisozi, ishengero ryinshi riramusanganira.
42009038	Kandi umugabo wo muri bo avuga n'ijwi rirenga ati: " "Mwigisha ndakwinginze, ndabira umwana, kuko namuvyaye ari ikinege,
42009039	kandi hari impwemu imufata, agatura akaborogo, ikamujegeza, akabimba ifuro, kandi ihejeje kumukungagura ikagora cane kumuvamwo."
42009040	Nanje ninginze abigishwa bawe kuyisenda, irabananira.
42009041	Yesu arishura ati: "Yemwe abo iki gihe mutizera b'ibigaba, nzogeza ryari kubana namwe no kubihanganira?" Zana hano umwana wawe.
42009042	ariko araza, dayimoni imutura hasi, iramujegeza cane; Yesu akankamira iyo mpwemu ihumanye, akiza uwo muhungu, amusubiza se.
42009043	Bose batangazwa n'icubahiro gihambaye c'Imana. Ariko bose bagitangarira ivyo yakoze vyose, abarira abigishwa biwe
42009044	ati: "Mushire aya majambo mu matwi yanyu. Umwana w'umuntu azoshirwa mu maboko y'abantu. "
42009045	Bayoberwa iryo jambo, kandi bararihishwa ngo ntibarimenye, batinya kurimubaza iryo ari ryo."
42009046	Kandi havyuka ibihari muri bo, vy'umukuru wabo uwo ari we.
42009047	Ariko Yesu abonye ivyo bihari vyo mu mitima yabo, yakira akana, agahagarika i ruhande yiwe,
42009048	arababwira ati: " "Uwuzokwakira aka kana mw'izina ryanje, azoba anyakiriye; kandi uwunyakiriye aba yakiriye uwantumye. Kuko umuto muri mwebwe hanyuma ya mwese ari we mukuru."
42009049	Yohana aramwishura ati: "Mwigisha, twabonye umuntu yirukana abadayimoni mw'izina ryawe, turamubuza, kuko atadukurikira."
42009050	Yesu aramubwira ati: "Ntimumubuze, kuko uwutari umwansi wanyu ari mu ruhande rwanyu."
42009051	Maze imisi yiwe yo kuduzwa mw'ijuru igira ishike, yerekeza i Yerusalemu amaramaje kujayo,
42009052	atuma integuza imbere yiwe. Ziragenda, zija mu mihana y'Abasamariya kumuteguriza.
42009053	Ntibamwakira, kuko yerekeje i Yerusalemu.
42009054	Abigishwa biwe Yakobo na Yohana, babibonye, baramubaza bati: "Mugenzi, ugomba ko tubarira umuriro ngo utibuke uve mw'ijuru, ubayigize, nk'uko Eliya yakoze?"
42009055	Maze arahindukira arabakankamira ati: "Erega ntimuzi umutima wanyu uko usa; kuko Umwana w'umuntu ataje guhonya ubugingo bw' abantu, ariko yaje kubukiza."
42009056	Nuko baja mu yindi mihana.
42009057	Bariko baragenda mu nzira, umuntu aramubwira ati: "Ndagukurikira aho uja hose."
42009058	Yesu aramubwira ati: "Imbwebwe ziri n'imyobo, n'ibiguruka mu kirere biri n'ivyari; ariko Umwana w'umuntu we ntagira aho arambika umusaya."
42009059	Maze abarira uwundi muntu ati: "Nkurikira." Na we ati: "Mugenzi, banza undekure ngende mpambe data."
42009060	Ariko Yesu aramubarira ati: "Reka abapfuye bahambe abapfuye babo, ariko weho genda, wamamaze ivyo ubwami bw'Imana."
42009061	Uwundi muntu aramubwira ati: "Mugenzi, ndagukurikira, ariko banza undekure, nje gusezera abo mu rugo i wanje."
42009062	Ariko Yesu aramubwira ati: "Nta muntu afashe isuka irimishwa n'inka, araba inyuma, abereye ubwami bw'Imana."
42010001	Mu nyuma y'ivyo, Umwami Yesu atoranya abandi mirongo irindwi, atuma babiribabiri, ngo babe baragenda mu gisagara vyose n'ahantu hose aho yagira ace.
42010002	Arababwira ati: "Ivyimburwa ni vyinshi, ariko abimbuzi ni bo bake. Nuko ni mwinginge nyene ivyimburwa, arungike abimbuzi mu vyimburwa vyiwe."
42010003	Ni mugende; raba ndabatumye muri nk'abana b'intama mu mabingira hagati.
42010004	Ntimujane umupfuko w'amahera, canke isaho, canke ibirato; kandi ntihagire n'uwo muramukanya mu nzira.
42010005	Inzu yose muzokwinjiramwo, muzobanze muvuge muti: "Amahoro abe muri iyi nzu."
42010006	Ni yaba irimwo umunyamahoro, amahoro yanyu azoba kuri we. Ni bitamera bityo, azobagarukako.
42010007	Kandi iyo nzu nyene muzoyigumemwo, murya munywa ivyo babahaye; kuko umukozi akwiye ingero yiwe. Ntimugende murararaguza.
42010008	Kandi igisagara cose mujamwo bakabakira, muzorye ivyo babahaye,
42010009	mukize abarwaye baho, mubabwire muti: 'Ubwami bw'Imana burabegereye.'
42010010	Ariko igisagara cose mujamwo ntibabakire, muzosohoke muje mu nzira zaco
42010011	muti: 'Ni umukungugu wo mu gisagara canyu, ufashe mu birenge vyacu, turawubakunkumuriye. Ariko mumenye iki, yuko ubwami bw'Imana buri hafi.'
42010012	Ndababwire, Kuri wa musi w'imanza, Sodomu hazogira agahengekezo kurusha nya gisagara.
42010013	Uzobona ibara, Korazini; uzobona ibara, Betsayida; kuko ibikomeye vyakorewe muri mwebwe iyo biba vyarakorewe muri Tiro n'i Sidoni, baba barihanye kera, bicaye bambaye amagunira, bisize umunyota.
42010014	Ariko muri Tiro n'i Sidoni hazogira agahengekezo ku musi w'imanza kurusha mwebwe.
42010015	Nawe, Kaperinawumu, mbega uzoshirwa hejuru, ushike kw'ijuru? Oya, uzocokezwa i kuzimu.
42010016	Uwubumviye ni jewe aba yumviye; uwubanse, ni jewe aba yanse; uwunyanse, aba yanse uwantumye.
42010017	Nuko bamwe mirongo irindwi bagarukana umunezero bati: "Mugenzi, abadayimoni na bo baratwumvira mw'izina ryawe."
42010018	Arababwira ati: "Nabonye Satani, avuye mw'ijuru, akoroka nk'umuravyo."
42010019	Ehe ndabahaye ububasha bwo gukandagira inzoka na sikorupiyo, n'ubwo kunesha ubushobozi bwa wa Mwansi bwose, kandi nta kintu kizogira ico kibagira na gatoya.
42010020	Ariko ntimunezerezwe n'uko izo mpwemu zibumvira, yamara munezerezwe n'uko amazina yanyu yanditswe mw'ijuru.
42010021	Uwo mwanya anezererwa cane muri Mpwemu Yera, aravuga ati: "Ndaguhimbaza Data, Mwami w'ijuru n'isi, kuko ivyo wabihishije abanyabwenge n'abahanga, ukabihishurira inzoya. Ego me Data, kuko washimye ko biba bityo imbere yawe.
42010022	Vyose nabihawe na Data; kandi nta wuzi Umwana uwo ari we, atari Data; na Data nta wumuzi uwo ari we atari Umwana, n'uwo Umwana agomba kumuhishurira."
42010023	Ahindukirira abigishwa, ababwira biherereye ati: "Harahiriwe amaso abona ivyo mubona.
42010024	Ndababwira yuko abavugishwa n'Imana benshi n'abami benshi bagomvye kubona ivyo mubona ntibabibona, no kwumva ivyo mwumva, ntibavyumva."
42010025	Maze umwe mu bigisha ivyagezwe ava hasi, aramugeza ati: "Mwigisha, nkore iki, ngo nzoragwe ubugingo budashira?"
42010026	Na we aramubaza ati: "Vyanditswe bite mu vyagezwe, kandi usoma iki?"
42010027	Aramwishura ati: "Mukundishe Uhoraho, Imana yanyu, imitima yanyu yose, n'ubugingo bwanyu bwose, n'inkomezi zanyu zose, n'ubwenge bwanyu bwose; kandi mukunde ababanyi banyu nk'uko mwikunda."
42010028	Aramubwira ati: "Wishuye neza, gira utyo, uzogira ubugingo."
42010029	Maze uwo agomvye kwiyerekana nk'uwugororotse, abaza Yesu ati: "Mbega umubanyi wanje ni nde?"
42010030	Yesu aramwishura ati: "Habaye umuntu yari avuye i Yerusalemu, ariko aramanuka aja i Yeriko, agwa mu bambuzi, baramukoba, baramukubita, barigira. Basiga asigaje gatoya agahwera."
42010031	Hariho n'umuherezi amanuka muri iyo nzira, amurengukako, amubonye aca i ruhande.
42010032	Kandi n'Umulewi ahashitse agira kuno, amubonye aca i ruhande.
42010033	Maze Umusamariya yari mu nzira ashika kuri we, amubonye amutera akagongwe.
42010034	Aramwegera, amupfuka inguma, amutimburisha amavuta ya elayo n'umuvinyu, amushira ku ndogoba yiwe, amujana mu ndaro y'abahita, aramurwaza.
42010035	Bukeye asokorora idenariyo zibiri, aziha nyene indaro ati: "Umurwaze, kandi ivyo uzotanga vyose birenze ivyo ni nagaruka nzobikwishura."
42010036	Muri abo batatu ugira ngo ni nde yabonetse ko ari umubanyi w'uwaguye mu bambuzi?
42010037	Aramwishura ati: "Ni uwamugiriye imbabazi." Yesu aramubarira ati: "Nawe genda ugire utyo."
42010038	Maze bariko baragenda bashika mu mihana. Umugore yitwa Marita aramwakira amushikiza mu nzu yiwe.
42010039	Uwo mugore yari afise mwene nyina yitwa Mariya, yicara imbere y'ibirenge vy'Umwami Yesu, yumva ijambo ryiwe.
42010040	Ariko Marita ahagarikira umutima kuzimana vyinshi; aramwegera, aramubwira ati: "Mugenzi, ntibikubabaje yuko mwene mama yantereranye ibikorwa?" Nuko mubarire amfashe.
42010041	Umwami Yesu aramwishura ati: "Marita, Marita, uriganyira wigora muri vyinshi.
42010042	Ariko igikwiye rwose ni kimwe; erega Mariya ahisemwo umugabane mwiza atazokwakwa."
42011001	Umusi umwe Yesu yari ahantu ariko arasenga. Ahejeje, umwe mu bigishwa biwe aramubwira ati: "Mugenzi, twigishe gusenga, nk'uko Yohana yigishije abigishwa biwe."
42011002	Arababarira ati: "Ni mwasenga, muvuge muti: 'Data, izina ryawe ni ryubahwe, ubwami bwawe ni buze;
42011003	imisi yose uduhe ivyo kurya bidukwiye.
42011004	Uduharire ivyaha vyacu, kuko natwe duhebera abari n'imyenda yacu bose; kandi ntutujane mu bitwosha nabi."
42011005	Arababwira ati: "Ni nde muri mwebwe afise umugenzi yoja i we mu gicugu, akamubwira ati: "Mugenzi wanje, ngurana udutsima dutatu,
42011006	kuko haje umugenzi wanje avuye ku rugendo, nanje ntagira ico ndamuzimana."
42011007	Uwo mu nzu yomwishura ati: "Sigaho kungora, namaze kwugara, kandi turi kumwe n'abana banje ku buriri, sinshoboye kuvyuka ngo ndayiguhe."
42011008	Ndababwire, Naho atovyurwa n'uko ari umugenzi wiwe ngo ayimuhe, ariko kuko atagize isoni zo kumugobera, aravyuka, akamuha ivyo agomba vyose.
42011009	Nanje ndababwire; Musabe muzohabwa; murondere muzoronka; muramutse muzokwugururirwa.
42011010	Kuko uwusaba wese ahabwa; uwurondera aronka; uwuramutsa yugururirwa.
42011011	Canke muri mwebwe hari umuvyeyi umwana wiwe yomusaba umutsima, akamuha ibuye; canke yomusaba ifi, akamuha inzoka;
42011012	canke yomusaba irigi, akamuha sikorupiyo?
42011013	None mwebwe, ko muzi guha abana banyu ingabire nziza muri babi, mbega So wo mw'ijuru ntazorushiriza rwose guha Mpwemu Yera abamumusavye?
42011014	Kandi yirukana mu muntu dayimoni itera uburagi. Iyo dayimoni imuvuyemwo, uno muntu w'ikiragi aravuga; ishengero riratangara.
42011015	Ariko bamwe muri bo baravuga bati: "Beyezebuli, umukuru w'abadayimoni, ni we amushoboza kwirukana abadayimoni."
42011016	Abandi bamuronderako ikimenyetso kiva mw'ijuru, bamugeza.
42011017	Na we amenye ivyo biyumvira, arababwira ati: "Ubwami bwose iyo bwitandukanije ubwabwo burahona, n'inzu, iyo yitandukanije, iragwa."
42011018	Na Satani, namba yitandukanije ubwiwe, ubwami bwiwe buzorama bute? Kuko muvuga yuko Beyezebuli ari we anshoboza kwirukana abadayimoni.
42011019	Ariko jewe namba Beyezebuli ari we anshoboza kwirukana abadayimoni, abana banyu bashobozwa na nde kubasenda? Ni co gituma ari bo bazobatsindisha.
42011020	Ariko urutoke rw'Imana ni rwaba ari rwo runshoboza kwirukana abadayimoni, noneho ubwami bw'Imana burabashikiriye. "
42011021	Umuntu w'inkomezi afise ibirwanisho iyo ateramiye urugo rwiwe, ibintu vyiwe biba amahoro;
42011022	ariko uwumurusha inkomezi iyo aramutse amuteye, akamunesha, amwaka ivyo arwanisha vyose yari yizigiye, akanyaga ibintu vyiwe, akabigaba.
42011023	Uwutamperereyeko aba ari umwansi wanje, kandi uwudafatanije nanje kwegeranya aba asanzaje.
42011024	Iyo impwemu ihumanye ivuye mu muntu, ica ahatagira amazi, irondera uburuhukiro, ikabubura, ikavuga iti: "Reka nsubire mu nzu yanje navuyemwo."
42011025	Ihashitse, igasanga ikubuye, iteguritse.
42011026	Igaca igenda, ikazana izindi mpwemu indwi ziyirusha ububi, zikinjira, zikahaba. Ivya nyuma vy'uwo muntu bikarusha ivya mbere ububi. "
42011027	Yesu akivugana n'Ishengero umugore umwe ashira ijwi hejuru aramubwira ati: "Irahiriwe inda yakuvyaye, n'amabere yakwonkeje."
42011028	Na we aramwishura ati: "Canecane hahiriwe abumva ijambo ry'Imana bakaribungabunga."
42011029	Ishengero rimaze kugwirirana atangura kubabwira ati: "Abo iki gihe ni abantu babi; barondera ikimenyetso, ariko nta kimenyetso bazohabwa, atari ikimenyetso ca Yona."
42011030	Nk'uko Yona yabaye ikimenyetso ku Banyaninewe, ni ko Umwana w'umuntu azoba ku b'iki gihe.
42011031	Umwamikazi w'igihugu c'i Sheba. Azovana hasi n'abagabo b'iki gihe ku musi w'imanza, azobatsindisha; kuko yavanywe ku mpera y'isi no kwumva ubwenge bwa Salomo; kandi raba, uwuruta Salomo ari hano.
42011032	Abagabo b'i Ninewe bazovana hasi n'abo iki gihe ku musi w'imanza, babatsindishe; kuko bihanye aho bumviye ubutumwa buvuzwe na Yona; kandi raba, uwuruta Yona ari hano.
42011033	Nta wodomeka itara ngo arishire mu mwobo, canke ngo aryubikeko igiseke, ariko arishira ku gitereko caryo, ngo abinjira basange habona.
42011034	Itara ry'umubiri wawe n'ijisho ryawe. Ijisho ryawe iyo ari ryiza, umubiri wawe wose uba uri n'umuco; ariko iyo rirwaye, umubiri wawe uba uri n'umwiza.
42011035	Nuko rero ugabe umuco uri muri wewe ntube umwiza.
42011036	Kandi umubiri wawe wose ni waba uri n'umuco, ata gice na kimwe gifise umwiza, wose uzoba uri n'umuco, nk'uko ukwaka kw'itara kukuboneshereza.
42011037	Akibivuga, Umufarisayo aramuhamagara ngo amuzimane. Arinjira, aricara ngo arye.
42011038	Wa Mufarisayo abonye atabanje gukaraba atararya biramutangaza.
42011039	Umwami Yesu aramubwira ati: "Erega mwebwe Abafarisayo mwoza inyuma y'igikombe n'inkoko, ariko imbere muri mwebwe mwuzuye ubwambuzi n'ububi."
42011040	Mwa bijuju mwe, iyaremye urukoba si yo yaremye n'imbere?
42011041	Ariko Muzotange ibiri imbere mu gikombe no mu nkoko mubitangishijwe n'ubuntu, kandi umve, vyose bizobabera ibiziruwe.
42011042	Ariko muzobona ibara, Bafarisayo, kuko mutanga icacumi c'imbwija, ico isogi n'ico imboga zose, ariko ubutungane n'ugukunda Imana mukavyirengagiza. Ivyo mwari mukwiye kubikora, vya bindi na vyo ntimubireke.
42011043	Muzobona ibara, Bafarisayo, kuko mukunda intebe z'icubahiro mu nsengero, no kugirwako bwakeye mu kibanza c'amakoraniro.
42011044	Muzobona ibara, kuko musa n'imva zitamenyekana, abantu bakazicako batabizi.
42011045	Umwe mu bigisha ivyagezwe aramwishura ati: "Mwigisha, ko uvuze utyo, natwe uradututse."
42011046	Na we ati: "Namwe abigisha ivyagezwe muzobona ibara, kuko mwikoreza abantu imitwaro itokwikorerwa, namwe ubwanyu iyo mitwaro ntimuyikozeko urutoke na rumwe."
42011047	Muzobona ibara, kuko mwubakira imva z'abavugishwa n'Imana, ba sogokuruza banyu ari bo babishe.
42011048	Uko ni ko mwiyagirije, kandi mwemeye ivyo ba sogokuruza banyu bakoze, kuko ari bo babishe, namwe mububakira imva.
42011049	Ni co catumye Imana ivugisha ubwenge bwayo iti: "Nzobatumako abo mvugisha n'intumwa, bamwe muri bo bazobica, abandi bazobahama,
42011050	ngo amaraso y'abavugishwa n' Imana bose yavishijwe, uhereye ku kuremwa kw'isi, aronderwe ku b'iki gihe,
42011051	uhereye ku maraso ya Abeli, ukageza ku maraso ya Zakariya yiciwe hagati y'igicaniro n'ahera h'urusengero: ni koko, ndababwire, azoronderwa ku b'iki gihe."
42011052	Muzobona ibara, abigisha ivyagezwe, kuko mwatwaye urupfunguruzo rw'ubwenge; ntimwinjiye ubwanyu, n'abagomba kwinjira mwarababujije.
42011053	Maze asohotse, abahinga b'ivyanditswe n'Abafarisayo batangura kumusugereza no kumwiyandagazako ngo bamuvugishe vyinshi,
42011054	bamutega ngo bafate ijambo bokwumva avuga ngo bamurege.
42012001	Muri ico gihe, ishengero ry'abantu ibihumbi vyinshi rikoranira kuri we, bakandagirana, ahera ku bigishwa biwe, arababarira ati: ""Mwirinde umwambiro w'Abafarisayo, ni wo buryarya."
42012002	Nta catwikiriwe kitazotwikururwa, canke icanyegejwe kitazomenyekana.
42012003	Nuko ivyo mwavugiye mu mwiza vyose bizokwumvikanira mu muco, n'ico mwongoreraniye mu mazu haruguru kizovugirwa ku mazu hejuru.
42012004	Kandi ndabwira mwebwe abakunzi banje; Ntimugatinye abica umubiri, hanyuma batagira ikindi bazobagira.
42012005	Ariko ndabereka iyo mukwiye gutinya; mutinye Iyiheza kwica umuntu, ikagira ububasha bwo kumukororera muri Gehinomu. Ni koko, ndababwire, ni mube ari yo mutinya.
42012006	Mbega utunyoni dutanu ntitugurwa amakuta abiri? Ariko kamwe muri two ntikibagirwa imbere y'Imana.
42012007	Ariko n'umushatsi wo ku mitwe yanyu wose waraharuwe. Ntimutinye; muruta utunyoni twinshi. "
42012008	Kandi ndababwire; Umuntu wese azonyaturira imbere y'abantu, Umwana w'umuntu azomwaturira imbere y'abamarayika b'Imana.
42012009	Ariko uwunyihakanira imbere y'abantu, azokwihakanirwa imbere y'abamarayika b'Imana.
42012010	Kandi umuntu wese azodedemba ku Mwana w'umuntu, azobiharirwa; ariko uwuzodedemba kuri Mpwemu Yera ntazobiharirwa.
42012011	Kandi ni babajana mu nsengero z'Abayuda bakabashira abakuru n'abaganza, ntimuzohagarikishwe imitima n'ico muzokwireguza n'ingene muzokwiregura canke n'ico muvuga.
42012012	Kuko muri ako kanya nyene, Mpwemu Yera ababwiriza ivyo mukwiye kuvuga.
42012013	Maze umuntu wo mw'ishengero ryari rikoraniye aho aramubwira ati: "Mwigisha, mbaririra mwene mama tugabure umwandu."
42012014	Aramubaza ati: "Mbega wa mugabo, ni nde yanshizeho kuba umucamanza wanyu, canke kubagaburira ivyanyu?"
42012015	Kandi arababarira ati: "Murumva, mwirinde ukwifuza kwose, kuko ubugingo bw'umuntu butava mu bihinda vy'ibintu atunze."
42012016	Kandi abacira umugani ati: "Habaye umuntu w'umutunzi yarafise itongo rimera cane."
42012017	Yiyumvira mu mutima wiwe ati: "Ndagira nte, ko ntagira aho nimburira imirima yanje?"
42012018	Ati: "Ndabigenza gutya: ndasambura ibigega vyanje, nubake ibindi bininibinini, abe ari ho nimburira imirima yanje yose n'ibintu vyanje vyose."
42012019	Mpeze mbwire umutima wanje nti: "Mutima, ufise ibintu vyinshi bizohitira imyaka myinshi, ruhuka, urye, unywe, unezerwe."
42012020	Maze Imana iramubwira iti: "Wa gipfu we muri iri joro barakwaka ubugingo bwawe; none ivyo woziganije bizoba ivya nde?"
42012021	Umuntu yishingurira ni ko amera, atari umutunzi mu vy'Imana.
42012022	Abwira abigishwa biwe ati: "Ni co gitumye ndababarira nti: 'Ntimukaganyire amagara yanyu ku vyo muzorya, canke umubiri wanyu ku vyo muzokwambara.'
42012023	Kuko amagara aruta ivyo kurya, n'umubiri uruta imyambaro.
42012024	Ni mwitegereze ibikona, ingene bitabiba, ntibishwabure, ntibigire ububiko canke ikigega, kandi Imana irabitunga. Erega mwebwe muruta ibisiga cane.
42012025	Ni nde muri mwebwe ku bwo amaganya yiwe yoshobora kwiyongerako n'akangana n'ukuboko kumwe?
42012026	Nuko ko mudashobora gukora gito rwose ni iki gituma mwiganyira ibindi?
42012027	Ni mwitegereze amashurwe, ingene akura; ntiyirirwa araruha, ntajisha impuzu; ariko ndababwire na Salomo mu bwiza bwiwe bwose ntiyari ashajije nka rimwe muri ayo.
42012028	None Imana ko yambika ivyatsi vyo ku misozi ityo, biriho uwu musi, ariko nk'ejo bigatererwa mu ziko, mbega ntizorushiriza kubambika, mwebwe abo ukwizera guke mwe?
42012029	Kandi ntimukitwaririke ivyo murya n'ivyo munywa, ntimukiganyire.
42012030	Kuko ivyo vyose abanyamahanga bo mw'isi ari vyo bitwaririka, ariko So arazi ko mubikena ivyo.
42012031	Ariko mwitwaririke ubwami bwiwe, ni ho ivyo muzovyongerwa.
42012032	Yemwe mwa busho buto, ntimutinye; kuko So bimuhimbara kubaha ubwami.
42012033	Mugurishe ivyo mufise, Muzotange ibiguzi vyavyo ku bwo ubuntu; mwibaririre imipfuko idashira, ubutunzi budashira buri mw'ijuru, ahategerwa n'igisuma, ata n'inyenzi zonona;
42012034	kuko aho ubutunzi bwanyu buri ari ho imitima yanyu izoba.
42012035	Mwame mukenyeye, kandi amatara yanyu yame yaka.
42012036	Ni mube nk'abantu barorereye shebuja, igihe agarukira ava mu bukwe, ngo ni yaza, akaramutsa, bace bamwugururira.
42012037	Harahiriwe abo bashumba, abo shebuja azoza agasanga bari maso. Ndababwire ukuri; azokenyera, abicarike, aze, abagaburire.
42012038	Ni yaza mu gicugu canke mu nkoko, akabasanga atyo, bazoba abahirwe.
42012039	Kandi mumenye iki, yuko iyaba nyene urugo yari asanzwe azi igihe igisuma kiziramwo, yogavye, ntiyokunze ko inzu yiwe yimbwa.
42012040	Namwe mwame mwiteguye, kuko Umwana w'umuntu azoza mu gihe mutiyumviriye.
42012041	Petero aramubaza ati: "Mbega Mugenzi, uwo mugani ni twebwe twenyene uwuciriye, canke uwuciriye n'abandi bose?"
42012042	Umwami Yesu na we aramubaza ati: "Ni nde munyabigega wo kwizigirwa w'ubwenge, shebuja yosigarana abo mu rugo rwiwe, ngo abagaburire ku ngero yabo igihe kigeze?"
42012043	Harahiriwe uwo mushumba shebuja agarutse azosanga akora atyo.
42012044	Ndababwira ukuri yuko azomuha kugaba ivyo afise vyose.
42012045	Ariko uwo mushumba ni yibwira mu mutima wiwe ati: "Databuja aracatevye kuza; maze agatangura gukubita abashumba n'incoreke, akaja mu vyo kwirira no kwinywera akaborerwa,
42012046	shebuja w'uwo mushumba azoza ku musi atamwiteze, no mu gihe atazi, azomuhana vy'akarorero, amusangize umugabane wiwe n'abatizera.
42012047	Kandi uwo mushumba yari azi ivyo shebuja agomba, ntiyitegure, ntakore ivyo agomba, azokubitwa nyinshi.
42012048	Ariko uwutari abizi, agakora ibikwiye kumukubitisha, azokubitwa nkeya. Uwahawe vyinshi wese azobazwa vyinshi; uwabikijwe vyinshi ni we bazorushiriza kwaka vyinshi.
42012049	Naje guta umuriro mw'isi, none iyaba wari umaze gufatwa, nta kindi mba nkigomba?
42012050	Hariho umubatizo nkwiye kubatizwa. Umubabaro mfise mu mutima ntuzohera ntarawubatizwa.
42012051	Mbega mwiyumvira ko naje kuzana amahoro mw'isi?
42012052	Ndababwire, si ko biri, ariko naje kubaryanisha. Kuko uhereye ubu, ahazoba batanu mu nzu imwe bazokwicamwo ibice, batatu barwanye babiri na babiri barwanye batatu.
42012053	Umwana azotandukana na se, na se n'umwana ni uko; umukobwa azotandukana na nyina, na nyina n'umukobwa ni uko; inabukwe azotandukana n'umukazana wiwe, n'umukazana na inabukwe ni uko.
42012054	Kandi abwira ishengero ati: "Iyo mubonye igicu kivuye mu burengero, muca mugira ngo imvura iraguye; kandi ni ko biba."
42012055	Iyo mubonye umuyaga uturutse mu bumanuko mugira ngo Haraba indugumba, kandi ni ko biba.
42012056	Mwa ndyarya mwe, murazi kugenzura isi n'ijuru, ni iki kibabuza kugendeza iki gihe?
42012057	Kandi namwe ubwanyu ni iki kibabuza kugenzura ivyo kugororoka?
42012058	Ni wajana n'uwukurega muja ku mushingantahe, mukiri mu nzira ushishikare kuringaniza na we, ngo ntagukwegere ku mucamanza, umucamanza akaguha umusoda, akagushira mw'ibohero.
42012059	Ndakubwire, Ntuzohava na gatoya, utishuye n'ihera rya nyuma.
42013001	Ico gihe abantu bari aho bamwiganira ivyo Abanyagalilaya Pilato yishe akavanga amaraso yabo n'ayo ibitungwa bariko barashikana.
42013002	Arababaza ati: "Mbega mwiyumvira yuko abo Banyagalilaya barusha abandi Banyagalilaya kuba abanyavyaha, kuko bagizwe batyo?"
42013003	Ndababwire, si ko biri; ariko ni mutihana, namwe muzohona mutyo mwese.
42013004	Canke ba bandi icumi n'umunani, bamwe umunara muremure w'amatafari w'i Silowamu wahomvokeyeko, ukabica, mwiyumvira yuko barusha abandi b'i Yerusalemu bose kuba abanyabicumuro?
42013005	Oya na mba! Si ko biri. Na mwebwe ni mutihana muzohona mutyo mwese.
42013006	Kandi abacira uwu mugani ati: "Habaye umuntu yari afise igiti c'umusukoni catewe mu murima wiwe w'umuzabibu akironderako ivyamwa arabibura."
42013007	Abwira umukozi w'uwo murima w'inzabibu ati: "Raba, ubu haheze imyaka itatu nza kurondera ivyamwa ku giti c'umusukoni, sindabibone; ni uwuce, kigasarira iki aha hantu?"
42013008	Na we aramwishura ati: "Ehe databuja, kireke uwu mwaka na wo, ndacorohereze, ndagitabirire.
42013009	Hanyuma ni cama insukoni bizoba ari vyiza; ariko ni yo kitama, uzogica.
42013010	Ku musi w'isabato Yesu yariko yigishiriza mu rusengero rumwe rw'Abayuda.
42013011	Hari umugore yinjiwemwo n'impwemu itera ubumuga, yari amaze imyaka icumi n'umunani ahetamye, adashobora kwunamuka na gatoya.
42013012	Yesu amubonye aramuhamagara, aramubwira ati: "Nyina wanje, urabohowe ubumuga bwawe."
42013013	Amurambikako ibiganza, uwo mwanya aragororoka, ahimbaza Imana.
42013014	Ariko umukuru w'isengero ry'Abayuda yitonganiriza ivyo uko Yesu akijije umuntu kw'isabato, abwira abantu ati: "Hariho imisi itandatu, ikwiye gukorwako ibikorwa; mube ari yo muzako mukizwe, ariko atari ku musi w'isabato.
42013015	Umwami Yesu aramwishura ati: "Mwa ndyarya mwe, mbega umuntu wese muri mwebwe ntazitura inka yiwe canke indogoba yiwe mu ruhongore kw'isabato, akayijana, akayishora ku mugezi?"
42013016	None uwu ko ari umukobwa wa Aburahamu, yaboshwe na Satani iyo myaka icumi n'umunani yose, ntakwiye kubohorwa iyo ngoyi ku musi w'isabato?
42013017	Akivuga ivyo, abamurwanya bose baramaramara, ishengero ryose rinezererwa ivyiza vy'agahebuza yakora vyose.
42013018	Kandi aravuga ati: "Ubwami bw'Imana busa n'iki, kandi ndabushushanye ni igiki?"
42013019	Busa n'akabuto k'umukaratusi, umuntu yakiriye, akagatera mu ntabire yiwe, kagakura, kakaba igiti, inyoni zo mu kirere zikarika mu mashami yaryo.
42013020	Yongera kuvuga ati: "Ubwami bw'Imana ndabushushanye ni igiki?"
42013021	Busa n'umwambiro umugore yakiriye akawuvanga n'ingero zitatu z'ifu, gushitsa aho bikakamye yose.
42013022	Ari mu nzira, ahita mu bisagara no mu mihana, yigisha, ari ku rugendo aja i Yerusalemu.
42013023	Umuntu aramubaza ati: "Mugenzi, mbega abakizwa ni bake?" Na we arababarira
42013024	ati: "Mushishikare guca mw'irembo ripfunganye. Ndababwira yuko benshi bazogomba kuricamwo, ntibabishobore."
42013025	Nyene inzu ni yaheza guhaguruka, akugara urugi, mugatangura gukomanga muhagaze hanze, mukavuga ko umupfasoni abugururira. Ni ho azovuga ko atabazi, atazi n'iyo muvuye.
42013026	Ni ho muzotangura kuvuga ko mwarira, mwanywera imbere yiwe kandi yigishiriza mu nzira z'i wanyu.
42013027	Azobabwira ati: "Ndababwire, sinzi iyo muvuye; mviraho, mwebwe mwese mwabakora ibizira mwe."
42013028	Aho ni ho hazoba amarira no kuryanya insya z'amenyo, aho muzobonera Aburahamu, Isaka, Yakobo n'abavugishwa n'Imana bose bari mu bwami bw'Imana, namwe muhindiwe hanze.
42013029	Hazoza abava mu buseruko, mu burengero, mu buraruko no mu bumanuko, bazokwicara mu bwami bw'Imana.
42013030	Kandi hari abo inyuma bazoba abo imbere, n'abo imbere bazoba abo inyuma.
42013031	Uwo mwanya haza Abafarisayo bamwe, baramubarira bati: "Ni uve hano ugende, kuko Herode agomba kukwica."
42013032	Arababarira ati: "Ni mugende mubwire iyo mbwebwe ko nirukana abadayimoni, nkiza abantu uwu musi n'ejo, ku musi ugira gatatu nzotunganywa rwose."
42013033	Ariko nkwiye kugenda uwu musi n'ejo na hirya y'ejo, kuko bidashoboka ko uwuvugishwa n'Imana yicwa, atari i Yerusalemu.
42013034	Ewe Yerusalemu, ewe Yerusalemu, wica abavugishwa n'Imana, ugatera amabuye abagutumweko! Ni kangahe nagomvye gukorany'abana bawe, nk'uko inkoko ikoranya imiswi yayo iyibundikira mu vyubi vyayo, ntimwakunda.
42013035	Raba, inzu yanyu murayitanywe izocika umusaka. Kandi ndababwire, Ntimukimbona kugeza aho muzovugira muti: 'Hashemezwe uwuje mw'izina ry'Uhoraho.'"
42014001	Yinjiye mu nzu y'umwe mu bakuru b'Abafarisayo kw'isabato kurya, baramugenza.
42014002	Imbere yiwe hari umuntu arwaye urusina.
42014003	Yesu abaza abigisha ivyagezwe n'Abafarisayo ati: "Mbega biremerwa gukiza umuntu kw'isabato, canke ntivyemerwa?"
42014004	Maze barihorera. Aramufata, aramukiza, aramusezera.
42014005	Kandi arababaza ati: "Ni nde muri mwebwe afise umwana canke inka, hogira igikorokera mw'iriba, ntiyoca agikurayo kw'isabato?"
42014006	Ntibashobora kumwishura muri ivyo.
42014007	Kandi acira umugani abatumiwe, abonye ingene batanguranwa ivyicaro vy'icubahiro;
42014008	arababwira ati: "Umuntu ni yagutorera ubukwe, ntuzokwicare mu cicaro c'abakuru; ngo kumbure ntihabeho umuntu akurusha icubahiro yatowe,
42014009	kandi uwabatoye mwempi akaza akakubwira ati: "Ni ubise uwu ahicare. Ni ho uzomaramara, ukagenda, ukicara inyuma y'abandi bose.
42014010	Ariko ni watumirwa, ugende, wicare inyuma y'abandi bose, kugira ngo uwagutoye aje, akubwire ati: "Igira ino haruguru mugenzi; ni ho uzobona icubahiro imbere y'abo mwicaranye musangira bose."
42014011	Kuko umuntu wese yishira hejuru azocishwa bugufi, kandi uwicisha bugufi azoshirwa hejuru.
42014012	Kandi abwira uwamutumiye ati: "Ni wategura inzimano ku murango canke mw'ijoro, ntuzotumire abagenzi bawe canke abo muvukana canke incuti zawe canke ababanyi bawe b'abatunzi; kuko kumbure na bo bogutumira, bakagusubiriza.
42014013	Ariko ni wategura inzimano, upfume utumira aboro, ibirema, abacumbagira n'impumyi: ni ho uzoba uhiriwe;
42014014	kuko badafise ivyo kukwishura, ariko uzokwishurwa mw'izuka ry'abagororotsi.
42014015	Maze umwe mu bicaranye na we avyumvise, aramubwira ati: "Harahiriwe uwuzorira mu bwami bw'Imana."
42014016	Na we aramubwira ati: "Habaye umuntu yarondeje amazimano menshi, atumira benshi.
42014017	Igihe co kurya gishitse, atuma umushumba wiwe kubarira abatowe, ngo baze, kuko bihejeje gutegurwa."
42014018	Bose bahuriza hamwe umutima wo kwidohora, baramwisaba. Uwa mbere ati: "Naguze itongo, nkwiye kuja kuriraba; ndakwinginze, uramvugira antunge."
42014019	Uwundi ati: "Naguze inka icumi, ngiye kuzirimisha ngo ndabe; ndakwinginze, uramvugira antunge."
42014020	Uwundi ati: "Narongoye, ni co kimbujije kuza."
42014021	Maze wa mushumba agarutse, abwira shebuja uko vyagenze. Nyene urugo araraka, abarira umushumba wiwe ati: "Genda ningoga, uje mu nzira zagutse no mu nzira ntonto zo mu gisagara, uzane hano aboro n'ibirema n'impumyi n'abacumbagira."
42014022	Umushumba wiwe ati: "Mugenzi, ico umbariye ndagikoze, ariko imyanya iracasigaye."
42014023	Shebuja abarira uno mushumba wiwe ati: "Genda uje mu nzira zagutse no mu mihora, ubagobere baze, kugira ngo inzu yanje yuzure."
42014024	Ndababwira yuko ata muntu n'umwe wo muri abo natumiye aza kugira ico atamira mu vyo nabateguriye.
42014025	Kandi ishengero ryinshi ryari rijanye na we. Arahindukira, arababwira
42014026	ati: "Umuntu ni yazako, ntiyanke se, nyina, umugore wiwe, abana biwe, abavukanyi biwe, bashiki biwe, mbere n'amagara yiwe na yo, ntashobora kuba umwigishwa wanje."
42014027	Uwutikorera umusaraba wiwe ngo ankurikire, ntashobora kuba umwigishwa wanje.
42014028	Ni nde muri mwebwe agomba kwubaka umunara w'amatafari muremure, ntiyobanza kwicara, akarimbura igitigiri c'amahera yowubaka, ngo amenye yuko afise ayowuheraheza?
42014029	Ngo kumbure yoba ahejeje kwubaka amatafari y'intango, ntashobore kuwuzuza; ababibonye bose bagatangura kumutwenga
42014030	bavuga ko uwu yatanguye kwubaka, ntashobora kwuzuza. "
42014031	Canke hari umwami yoba agiye guhura n'uwundi ngo barwane, ntiyobanza kwicara, akaja inama, ko yoshobora kujana ingabo ibihumbi icumi guhwana ni uwumuteye ari n'ingabo ibihumbi mirongo ibiri?
42014032	Bisanzwe atari ko biri, wa wundi akiri kure cane, amutumako intumwa, akamubaza indishi yomuha ngo babane amahoro.
42014033	Ni ko biri, umuntu wese muri mwebwe adaheba ivyo afise vyose ntashobora kuba umwigishwa wanje.
42014034	Umunyu ni mwiza; ariko umunyu wo, woshira uburyohe, woba ukiryoshwa ni igiki?
42014035	Nta co umaze mu murima canke mw'icukiro; bapfa kuwuta. Uwuri n'amatwi yumva ni yumve. "
42015001	Abatozakori bose n'abanyavyaha bariko baramwegera, ngo bamwumve.
42015002	Abafarisayo n'abahinga b'ivyanditswe baridodomba bati: "Uwo yiyegereza abanyavyaha, agasangira na bo."
42015003	Abacira uwu mugani
42015004	ati: "Hogira umuntu muri mwebwe afise intama ijana, yozimiza imwe muri zo, ntiyosiga izindi mirongo icenda n'icenda mu gahinga, akaja kurondera iyazimiye, kugeza aho ayibonera?"
42015005	Iyo ayibonye, ayiterera ku bitugu anezerewe;
42015006	yashika mu rugo, agahamagara incuti ziwe n'ababanyi biwe, akababwira ati: "Tunezeranwe, kuko ndabonye intama yanje yari yazimiye."
42015007	Ndababwira yuko mw'ijuru bazonezererwa batyo umunyavyaha umwe yihanye, bakamurutisha abagororotsi mirongo icenda n'icenda batarinda kwihana.
42015008	Canke umugore yogira amahera icumi, akabura rimwe, ntiyodomeka itara, agakubura inzu, akarondera ashishikaye kugeza aho aribonera?
42015009	Iyo aribonye, ahamagara incuti ziwe n'ababanyi biwe, akababwira ko anezewe, kuko abonye ihera yari yazimije.
42015010	Ndababwire, Uko ni ko haba umunezero imbere y'abamarayika b'Imana ku bwo umunyavyaha umwe yihanye.
42015011	Kandi arababwira ati: "Habaye umuntu yari afise abahungu babiri."
42015012	Umuhererezi abwira se ati: "Data ni umpe umugabane w'ibintu notwaye." Abagaburira itunga ryiwe.
42015013	Imisi mike ishize, umuhererezi akoranya ibintu vyiwe vyose, aragenda, aja mu kindi gihugu ca kure; ashitseyo asesagurira ibintu vyiwe mu buhumbu.
42015014	Abimaze vyose, ikigoyi gikomeye gitera muri ico gihugu, atangura gufutana.
42015015	Aragenda, ashumba ku muntu wo muri ico gihugu, amurungika ku gasozi kiwe kuragira ingurube.
42015016	Yifuza guhazwa n'ibishishwa ingurube zarya, ntihagira uwubimunutsa.
42015017	Yisubiyemwo, aribwira ati: "Abacangero ba data bangana kuriya, kandi bahazwa n'ivyo kurya bakabisigaza, nayo jeho inzara iriko iranyicira hano."
42015018	Reka mve hasi, nje kwa data, ndamubwire nti: "Data, nacumuye ku Yo mw'ijuru no mu maso yawe,
42015019	singikwiye kwitwa umwana wawe. Pfuma ungira umucangero wawe."
42015020	Ava hasi, aja kwa se. Se amubona akiri kure, amutera akagongwe, arirukanga, amugwa mu nda, aramugumbira.
42015021	Wa muhungu aramubwira ati: "Data, nacumuye ku Yo mw'ijuru no mu maso yawe, singikwiye kwitwa umwana wawe."
42015022	Maze se abarira abashumba biwe ati: "Ni muzane ningoga ikanzu iruta izindi, muyimwambike, mumwambike n'impeta ku rutoke n'ibirato mu birenge.
42015023	Muzane ya nka ivyibushe inuze, muyibage, turye tunezerwe.
42015024	Kuko uwu mwana wanje yari yarapfuye, none arazutse; yari yarazimiye none arabonetse." Nuko batangura kunezerwa.
42015025	Ariko umwana wiwe w'imfura yari mu murima; ariko araza, agira ashike ku nzu, yumva inanga n'intambo.
42015026	Ahamagara umwe mu bashumba, amubaza ibibaye ivyo ari vyo.
42015027	Aramwishura ati: "Murumunawe yaje, so yamubagiye ya nka ivyibushe inuze, kuko amubonye agikomeye."
42015028	Araraka, yanka kwinjira. Se arasohoka, aramwinginga.
42015029	Maze abwira se ati: "Raba iyi myaka ingana itya ndagukorera, nta ho nigeze kwanka ico wangezeko, nanje nta ho wigeze kumpa n'agasuguru, ngo nezeranwe n'abagenzi."
42015030	Maze uwo mwana wawe aje, yamaze ivyawe abisambanisha, umubagira ishuri inuze.
42015031	Na we aramubwira ati: "Mwana wanje, tubana imisi yose, kandi ivyanje vyose ni ivyawe.
42015032	Ariko akanyamuneza no guhimbarwa biratubereye. Kuko uwu murumunawe yari yapfuye, none arazutse; yari yarazimiye none arabonetse."
42016001	Maze abwira abigishwa biwe ati: "Habaye umuntu w'umutunzi yari afise umukuru w'abakozi bo mu rugo rwiwe, bamumuregako ko asesagura ibintu vyiwe."
42016002	Aramuhamagaza, aramubaza ati: "Ivyo ndakwumvako ni ibiki?" Harura igitigiri c'ivyo wabikijwe, kuko utagikwiye kuba umukuru w'abakozi bo mu rugo rwanje.
42016003	Uwo mukuru w'abakozi bo mu rugo aribaza ati: "Mbe ndabigire gute, ko databuja agira ansohore mu bubwiriza bwanje?" Sinshobora kurima, binteye isoni ko nosegerereza.
42016004	Ndazi ico nkora, ngo ni nasohorwa mu bubwiriza bazontunge mbe mu ngo zabo.
42016005	Ahamagara abari n'imyenda ya shebuja bose umwumwe, abaza uwa mbere ati: "Harya databuja umufitiye ibingana iki?"
42016006	Aramwishura ati: "Ingero ijana z'amavuta ya elayo." Na we ati: "Akira ikete ryawe, wicare ningoga, wandike mirongo itanu."
42016007	Kandi abaza uwundi ati: "Harya weho umufitiye ibingana iki?" Aramwishura ati: "Ingero ijana z'ingano." Aramubarira ati: "Akira ikete ryawe, wandike mirongo umunani."
42016008	Nuko shebuja ashima uwo munyabigega agabitanya, kuko yakoze ivyo ubwenge; kuko abana b'iki gihe bagira ubwenge mu vy'ubu bugingo kurusha abana b'umuco.
42016009	Nanje ndababwire, Itunga ribi muryironkeshereze incuti, ngo ni ryabura bazobatunge mube muri za ngo zitazoshira.
42016010	Uwukora ivyo yizigiweko ku coroshe cane, agira atyo no ku gikomeye. Uwugabitanya ku coroshe cane, agabitanya no ku gikomeye.
42016011	Namba mutabaye abizigirwa kw'itunga ribi mubikijwe, ni nde azobabitsa itunga nyaryo?
42016012	Kandi namba mudakora ivyo mwizigiweko ku vy' abandi mwabikijwe, ni nde azobaha ivyo mwokwiganzira?
42016013	Nta muntu asaba abami babiri; yokwanka umwe, agakunda uwundi, canke yoguma kuri umwe, akagaya wa wundi. Ntimushobora gusaba Imana n'Itunga.
42016014	Abafarisayo, bari abantu bakunda itunga, bumvise ivyo vyose, baramutwenga cane.
42016015	Arababwira ati: "Mwebwe mugomba kwiyerekana nk'abagororotse mu maso y'abantu, ariko Imana irazi imitima yanyu; kuko igishizwe hejuru mu bantu ari igisesema mu maso y'Imana."
42016016	Ivyagezwe, bo n'amajambo y'abavugishwa n'Imana, vyabayeho gushitsa igihe ca Yohana. Uhereye ico gihe ubutumwa bwiza bw'ubwami bw'Imana ni ho bwavugiwe, umuntu wese akabutanguranirwa.
42016017	Icoroshe ni uko ijuru n'isi vyovaho, hako akazatsa na kamwe kova ku rudome rumwe rwo mu vyagezwe.
42016018	Umuntu wese yirukana umugore wiwe, akarongora uwundi, aba asambanye; kandi n'uwurongora umugore yahukanye n'umugabo wiwe aba asambanye.
42016019	Habaye umuntu w'umutunzi yambara impuzu zitukura z'igiciro kinini n'izera nziza, yama adibamye mu vyiza imisi yose.
42016020	Kandi hariho n'umworo yitwa Lazaro, yatembagara kw'irembo ryiwe yatonyanga ibisebe.
42016021	Yifuza guhazwa n'udukorokera musi y'imeza y'uno mutunzi; kandi imbwa na zo zaraza zikamurigata ibisebe.
42016022	Hanyuma rero wa mworo arapfa, abamarayika bamujana mu gikiriza ca Aburahamu. Na nya mutunzi arapfa, arahambwa.
42016023	Ari i kuzimu, ararangamiza, ababazwa cane, abona Aburahamu ari kure, na Lazaro ari mu gikiriza ciwe.
42016024	Aratabaza ati: "Aburahamu muvyeyi, ngirira ikigongwe, rungika Lazaro, akoze isonga y'urutoke mu mazi, ampfuvye ururimi, kuko nsesererejwe muri uru rubeya."
42016025	Aburahamu aramubwira ati: "Mwana wanje, ibuka yuko wahawe ivyiza vyawe ukiriho, Lazaro na we yahawe ibibi. None amariwe imibabaro hano, nawe uraseserezwa."
42016026	Mbere ukuye n'ivyo, hagati yacu namwe hariho imanga ihambaye yashizweho kugira ngo ni hagira abagomba kuva ino bakaja aho muri ntibabishobore, kandi ngo ntibave iyo ngo bashike aho turi.
42016027	Na we ati: "Ndakwingize se muvyeyi, umurungike mu rugo kwa data,
42016028	kuko mfise bene mama batanu; ababwire uko bimeze, ngo na bo ntibazoze hano hantu ho kubabarizwa."
42016029	Aburahamu aramubwira ati: "Bafise ivya Mose n'ivyo abavugishwa n'Imana, ni babumvire."
42016030	Na we ati: "Oyaye, Aburahamu muvyeyi, ariko ni hajayo uwuvuye mu bapfuye, bazokwihana."
42016031	Aramubwira ati: "Ni batumvira Mose n'abavugishwa n'Imana, ntibokwemera naho umuntu yozuka mu bapfuye."
42017001	Kandi abwira abigishwa biwe ati: "Ibitsitaza abantu ntibizobura kuza, ariko uwubizana azobona ibara."
42017002	Ivyoba vyiza ni uko yohambirirwa urusyo ruremereye kw'izosi, agatererwa mu kiyaga, hako atsitaza n'umwe muri aba bato.
42017003	Mwirinde; mugenzawe musangiye ukwizera ni yakora icaha, umuhanure; ni yihana, umuharire.
42017004	Kandi ni yakugirira nabi indwi ku musi umwe, agahindukira incuro indwi, akubwira ko yihanye uzobimuharire.
42017005	Kandi za ntumwa zibwira Umwami Yesu ziti: "Ni utwongere ukwizera."
42017006	Umwami arabishura ati: "Namba mufise ukwizera kungana n'akabuto k'umukaratusi, mwobarira iki giti c'umusukamino muti: 'Randuka, ubadikwe mu kiyaga,' kandi cobumvira.
42017007	Ariko ni nde muri mwebwe afise umushumba amurimira canke amuragirira intama, iyo yinjiye avuye ku kivi canke kuragira, mbega yomubarira ko aza ningoga akicara akarya?
42017008	Ariko ntiyomubarira ko yarura ivyo kurya vyiwe, agakenyera akamugaburira, gushika aho ahejeje kurya no kunywa na we hanyuma abone kurya no kunywa?
42017009	Mbega akengurukira uwo mugurano kuko yakoze ivyo yamugezeko?
42017010	Mube ari ko namwe mugira, ni mwaheza gukora ivyo mwagezweko vyose, muvuge ko muri abaja gusa, mwakoze ivyo mwategerezwa gukora vyonyene.
42017011	Maze bari mu nzira baja Yerusalemu, aca hagati y'i Samariya n'i Galilaya.
42017012	Ashitse mu mihana, asanganirwa n'abanyamibembe icumi, bahagarara kure,
42017013	baratabaza cane bati: "Yesu, Mwigisha, tugirire imbabazi."
42017014	Ababonye arababwira ati: "Ni mugende, mwiyereke abaherezi." Bariko baragenda barakira, barahumanuka.
42017015	Umwe muri bo, abonye akize, agaruka ahimbaza Imana n'ijwi rirenga.
42017016	Yikubita imbere y'ibirenge vyiwe, aramushima; kandi uwo yari Umusamariya.
42017017	Yesu arabaza ati: "Ntibahumanutse bose uko ari icumi?" Abandi icenda bari hehe?
42017018	Nta bandi babonetse ngo bagaruke guhimbaza Imana, atari uwu munyamahanga?
42017019	Kandi aramubarira ati: "Va hasi, ugende; ukwizera kwawe kuragukijije."
42017020	Abafarisayo bamubajije igihe ubwami bw'Imana buzozira, arabishura ati: "Ubwami bw'Imana ntibuzoza bwerekanwa,
42017021	kandi ntibazovuga bati: 'Ehe ngubu; canke nguburiya; kuko ubwami bw'Imana buri muri mwebwe."
42017022	Abwira abigishwa biwe ati: "Hazoza imisi muzokwifurizamwo kubona umusi umwe musa w' Umwana w'umuntu, ntimuzowubona."
42017023	Kandi bazobabwira ngo nguriya; canke ngo nguwu. Ntimuzojeyo, kandi ntimubakurikire.
42017024	Kuko nk'uko umuravyo urabiriza mu ruhande rumwe rw'ijuru, ukarabagiranira mu rundi, uko ni ko Umwana w'umuntu azoba ku musi wiwe.
42017025	Ariko akwiye kuzobanza kubabazwa uburyo bwinshi no kwankwa n'abo iki gihe.
42017026	Kandi uko vyari biri mu misi ya Nowa, ni ko bizoba mu misi y'Umwana w'umuntu:
42017027	bararya, baranywa, bararongora, barashingira, bageza kuri wa musi Nowa yinjiye muri bwa bwato, umwuzure ukaza ukabahonya bose.
42017028	No mu misi ya Loti vyabaye bityo: bararya, baranywa, baradandaza, baragura, baratera, barubaka.
42017029	Maze umusi Loti yaviriye i Sodomu, umuriro n'ibizuku biratibuka bivuye mw'ijuru, birabahonya bose.
42017030	Ni ko bizoba, umusi Umwana w'umuntu azoserukirako.
42017031	Uwo musi, uzoba ari hejuru ku nzu, ibintu vyiwe biri mu nzu, ntazokwururutswe no kubisahura, n'uwuri mu mirima ni uko, ntazosubire inyuma.
42017032	Mwibuke muka Loti.
42017033	Uwuzogerageza gukiza ubugingo bwiwe azobubura; ariko uwuzoheba ubugingo bwiwe azoburokora.
42017034	Ndababwire, muri iryo joro abantu babiri bazoba ku buriri bumwe, umwe azojanwa, uwundi arekwe;
42017035	aho abagore babiri bazoba bariko barasera hamwe, umwe azojanwa, uwundi arekwe; [
42017036	aho babiri bazoba mu mirima, umwe azojanwa, uwundi arekwe. ]
42017037	Baramubaza bati: "Bizoba hehe ga Mushingantahe?" Arabishura ati: " aho umuvyimba uri hose, ni ho ibikona bizokoranira."
42018001	Abacira umugani wo kubigisha ko bakwiye guhora basenga, ntibarambirwe.
42018002	Arababwira ati: "Mu gisagara habaye umucamanza, adatinya Imana, ntagire udusoni ku bantu."
42018003	Muri ico gisagara hari umupfakazi, aza kuri we kenshi, aramusaba ko amucira urubanza rumukiza umwansi wiwe.
42018004	Amara imisi atemera, ariko hanyuma aribwira ati: "Naho ntatinya Imana, kandi singire isoni z'abantu,
42018005	ariko kuko uwo mupfakazi angoye, ndamucira urubanza rumukiza, ngo ntiyame aza imisi yose, akanzigiriza."
42018006	Kandi Umwami Yesu aravuga ati: "Ni mwumve ivyo uwo mucamanza agabitanya yavuze."
42018007	None mbega Imana ntizocira urubanza rukiza abo yatoranije, bayiborogera ku murango no mw'ijoro, naho ibatevya?
42018008	Ndababwira yuko izorubacira vuba. Ariko Umwana w'umuntu ni yaza, mbega azosanga ukwizera mw'isi?
42018009	Uwu mugani na wo awucira abiyizigira ubwabo ko bagororotse, bagakengera abandi bose
42018010	Ati: "Abantu babiri baduze baja mu rusengero gusenga, umwe yari Umufarisayo, uwundi yari umutozakori."
42018011	Umufarisayo ahagaze asengera ku mutima wiwe ati: "Mana, ndagushimye yuko ntameze nk'abandi bose, abasahura, abagabitanya, abasambanyi canke n'abameze nk'urya mutozakori."
42018012	Mu misi indwi yose nisonzesha kabiri, ntanga icacumi c'ivyo ndonka vyose.
42018013	Ariko wa mutozakori, ahagaze kure, ntiyagomba no kurangamiza ngo arabe mw'ijuru, ariko arishishitira ati: "Mana, ngirira ikigongwe, ndi umunyavyaha."
42018014	Ndababwire, Uwo muntu yamanutse aja i we, atsindanishirijwe kuruta wa wundi; kuko uwishira hejuru wese azocishwa bugufi, ariko uwicisha bugufi azoshirwa hejuru.
42018015	Maze bamuzanira abana babo b'inzoya ngo abakoreko. Abigishwa babibonye barabakankamira.
42018016	Maze Yesu arabahamagara ati: "Ni mureke abana bato baze aho ndi, ntimubabuze; kuko ubwami bw'Imana ari ubwo abameze batyo."
42018017	Ndababwire ukuri; Uwutazokwakira ubwami bw'Imana nk'umwana muto ntazobwinjiramwo na gatoya.
42018018	Umukuru w'isengero ry'Abayuda aramubaza ati: "Mwigisha mwiza, nkore iki, ngo nzoragwe ubugingo budashira?"
42018019	Yesu aramubaza ati: "Unyitira iki mwiza?" Nta mwiza atari umwe, ni we Mana.
42018020	Urazi ivyagezwe, ngo Ntugasambane, ntukice, ntukibe, ntukagirize abandi ibinyoma, wubahe so na nyoko.
42018021	Aramubwira ati: "Ivyo vyose naravyitondeye, mpereye mu buto bwanje."
42018022	Yesu avyumvise aramubwira ati: "N'ubu uracahajije kimwe; shora ivyo ufise vyose, ugabire aboro, ni ho uzogira itunga mw'ijuru, uteko uze, unkurikire."
42018023	Maze yumvise ivyo, arababara cane, kuko yari atunze vyinshi.
42018024	Yesu amwitegereje aravuga ati: "Erega biragoye ko aba vyinshi binjira mu bwami bw'Imana !"
42018025	Kuko icoroshe ari uko ingamiya yoca mw'izuru ry'urushinge hako umutunzi yinjira mu bwami bw'Imana.
42018026	Abavyumvise baravuga bati: "Ubu rero, ni nde ashobora gukizwa?"
42018027	Maze arababwira ati: "Ibidashobokera abantu bishobokera Imana."
42018028	Petero aravuga ati: "Raba, twebwe twaretse ivyacu, turagukurikira."
42018029	Arababwira ati: "Ndababwire ukuri, Nta waretse inzu, canke umugore, canke abavukanyi biwe, canke abavyeyi, canke abana, ku bwo ubwami bw'Imana,
42018030	atazobishumbushwa umurengera muri iki gihe, no mu gihe kizoza atazohabwa ubugingo budashira."
42018031	Yihereranya bamwe icumi na babiri, arababwira ati: "Ehe turaduze i Yerusalemu, kandi ivyanditswe n'abavugishwa n'Imana vyose bizoshika ku Mwana w'umuntu."
42018032	Azoshirwa mu maboko y'abanyamahanga, acokorwe, ateterezwe, avumwe amate;
42018033	kandi bazomushishagura, bamwice, ku musi ugira gatatu azozuka. "
42018034	Ntibagira ico batahura muri ivyo, kandi iryo jambo bari barihishijwe, ntibamenya ivyo babwiwe.
42018035	Ageze hafi y'i Yeriko, hari impumyi yicaye i ruhande y'inzira, isegerereza.
42018036	Yumvise ishengero rihita, ibaza ivyo ari vyo.
42018037	Barayibwira bati: " "Ni Yesu Umunyanazareti ahita."
42018038	Irasemerera iti: "Yesu, mwana wa Dawidi, ngirira imbabazi."
42018039	Abagiye imbere barayizibiranya ngo ihore. Ariko irushiriza cane gutakamba iti: "Mwana wa Dawidi, ngirira imbabazi."
42018040	Yesu arahagarara, avuga ko bayimuzanira; ishitse hafi, arayibaza
42018041	ati: "Ugomba ko ndagukorera iki?" Iramwishura iti: "Ndagomba guhumuka, Mwami wanje."
42018042	Yesu arayibwira ati: "Humuka, ukwizera kwawe kuragukijije."
42018043	Aca ahumuka buno nyene, amukurikira ahimbaza Imana; abantu bose babibonye bashima Imana.
42019001	Ashika i Yeriko, ariko arahaca.
42019002	Hari umuntu yitwa Zakayo, yari umutozakori mukuru, kandi yari umutunzi.
42019003	Ageza kuraba Yesu, ngo amenye uko asa, bimwankira ku bwo ishengero, kuko yari mugufi.
42019004	Arirukanga, aja imbere, yurira igiti citwa umusukomora ngo amurabe, kuko yagira ace muri iyo nzira.
42019005	Yesu ahashitse, ararangamiza, aramubarira ati: "Zakayo, ururuka vuba, kuko uwu musi nkwiye kurara i wawe."
42019006	Yururuka vuba, amwakirana akanyamuneza.
42019007	Babibonye, bose baridodomba bati: "Ko yinjiye kurarira umuntu w'umunyavyaha!"
42019008	Zakayo arahagarara, abwira Umwami Yesu ati: "Raba Mugenzi, umugabane w'itunga ryanje ngira ndawuhe aboro; kandi umuntu wese nagunze ndabimurihe kane."
42019009	Yesu amuvugako ati: "Uwu musi agakiza gashitse muri iyi nzu, kuko uwu na we ari umwana wa Aburahamu."
42019010	Kandi Umwana w'umuntu yazanywe no kurondera no gukiza icari cazimiye.
42019011	Bakiriko barumva ivyo, avyongerako umugani, kuko yari hafi y'i Yerusalemu, kandi kuko biyumvira yuko ubwami bw'Imana bugira buboneke uwo mwanya;
42019012	nuko aravuga ati: "Habaye umuganwa yagiye mu gihugu ca kure kwimikirwayo, ngo agaruke."
42019013	Ahamagara icumi bo mu bishikira biwe, abaha ibingorongoro icumi vy'izahabu, arababarira ati: "Muyacuruze, gushika aho nzozira."
42019014	Ariko abantu biwe baramwanka, bamukurikiza intumwa bati: "Uwo ntitugomba ko atuganza."
42019015	Agarutse, amaze kwimikwa, ahamagaza ba bishikira yasigaranye ya mahera, ngo amenye inyungu umuntu wese yungutsemwo mu kuyacuruza.
42019016	Uwa mbere arengutse, aravuga ati: "Mugenzi, ibingorongoro cawe cungutsemwo ibindi bingorongoro vy'inzahabu icumi."
42019017	Aramubwira ati: "Wagize neza, muntu wanje mwiza, ko wabaye umwizigirwa no kuri gito cane, ni ube umutware w'ibisagara icumi."
42019018	Uwa kabiri arengutse, aravuga ati: "Mugenzi, ibingorongoro cawe cungutsemwo ibindi bingorongoro bitanu."
42019019	Uwo na we aramubarira ati: "Nawe twara ibisagara bitanu."
42019020	Uwundi arengutse, aravuga ati: "Mugenzi, ngiki kingorongoro cawe, nabitse kitekeye mu kiremo;
42019021	kuko nagutinye ko uri umuntu w'umuhambazi, uterura ivyo utahateretse, wimbura ivyo utarimye."
42019022	Aramubwira ati: "Ndagucira urubanza ku vyakuvuye mu kanwa, wa muntu wanje mubi we. Ko wari uzi yuko ndi umuntu w'umuhambazi, nterura ivyo ntahateretse, nimbura ivyo ntarimye;
42019023	none se cakubujije guha abacuruza amahera yanje, nanje nagaruka nkayakwaka n'inyungu yayo?"
42019024	Abarira abahagazeho ati: "Ni mumwake ca kingorongoro, mugihe uwufise ibingorongoro icumi."
42019025	Baramubwira bati: "Mugenzi, mbega ko afise icumi !"
42019026	Ndababwire, Uwufise wese azohabwa, ariko uwudafise azokwakwa n'ico yarafise.
42019027	Ariko abo bansi banje batakunze ko ndabaganza ni mubazane hano, mubicire imbere yanje.
42019028	Yesu ahejeje kuvuga ivyo, aja imbere, aduga aja i Yerusalemu.
42019029	Ageze hafi y'i Betifage n'i Betaniya, ku musozi witwa Elayono, atuma babiri bo mu bigishwa,
42019030	arababarira ati: "Nimuje muri iriya mihana iri imbere yanyu, ni mwayishikamwo, murabona inyana y'indogoba iziritse, ata muntu yigeze kuyigenderako; muyiziture muyizane.
42019031	Kandi ni hagira uwubabaza igitumye muyizitura? mumwishure ko Sobuja ari we ayigomba."
42019032	Abatumwe baragenda, babisanga uko yabibabwiye.
42019033	Bariko barazitura ya nyana y'indogoba, bene yo barababaza bati: "Ko muzitura iyo nyana ni ibiki?"
42019034	Barabishura bati: "Databuja ni we ayigomba."
42019035	Bayizanira Yesu, bayishirako impuzu zabo, bayiterekako Yesu.
42019036	Ariko aragenda, basasa impuzu zabo mu nzira.
42019037	Agira ashike, ageze ku kamanuko k'umusozi wa Elayono, ishengero ryose ry'abigishwa ritangura kunezerwa no guhimbaza Imana n'ijwi rirenga, bayishimira ibitangaza babonye vyose
42019038	bati: "Nihashemezwe Umwami, aje mw'izina ry'Uhoraho, Amahoro abe mw'ijuru, Icubahiro ni kibe mw'ijuru ahasumba vyose."
42019039	Abafarisayo bamwe bo mw'ishengero baramubarira bati: "Mwigisha, zibiza abigishwa bawe."
42019040	Arabishura ati: "Ndababwire, Aba ni bahora, amabuye arasemerera."
42019041	Ashitse hafi, abona igisagara, arakiririra
42019042	ati: "Uwu musi iyo umenya ivyo amahoro! Ariko ubu bihishijwe amaso yawe."
42019043	Kuko imisi izokuzako, aho abansi bawe bazokurundira ikirundo c'ivu kigukikije, na bo ubwabo bakagukikiza, bakakwugariza impande zose,
42019044	bakagukekana n'abana bawe bo muri wewe; kandi ntibazogusigariza ibuye na rimwe rigeretse ku rindi, kuko utamenye igihe wagendewemwo.
42019045	Yinjira mu rusengero, atangura guhindira hanze abarudandarizamwo,
42019046	arababwira ati: "Vyanditswe, ngo ingoro yanje izoba inzu yo gusengeramwo; ariko mwebwe mwayihinduye nk'isenga ry'abambuzi."
42019047	Kandi yigishiriza mu rusengero imisi yose. Ariko abaherezi bakuru n'abahinga b'ivyanditswe n'abantu bakurubakuru bo muri ubwo bwoko barondera ingene bomwica,
42019048	babura uko bamugira; kuko abantu bose bari bamurundanyeko, batamariwe.
42020001	Umusi umwe, yigishiriza abantu mu rusengero, avuga ubutumwa bwiza, abaherezi bakuru, abahinga b'ivyanditswe n'abashingantahe baza aho ari.
42020002	Baramubaza bati: "Tubwire ububasha bugutera gukora ivyo. Canke ubwo, ni nde yabuguhaye?"
42020003	Arabishura ati: "Nanje hinge ndababaze ijambo, mumbwire:
42020004	none ukubatiza kwa Yohana kwaturutse mw'ijuru, canke mu bantu?
42020005	Baravugana bati: "Ni twavuga ko ari mw'ijuru; ahava atubaza icatubujije kumwemera?
42020006	Ariko ni twavuga ko ari mu bantu, abantu bose baradutera amabuye, kuko bemeye badakekeranya yuko Yohana yavugishwa n'Imana."
42020007	Bamwishura yuko batazi aho kwavuye.
42020008	Yesu arababwira ati: "Nuko rero nanje sindababwira ububasha bunkoresha ivyo."
42020009	Atangura gucira abantu uwu mugani ati: "Habaye umuntu yateye umurima w'inzabibu, arusigarana abarimyi, aja mu mahanga, amarayo igihe kirekire.
42020010	Igihe c'iyera kigeze, atuma umukozi kuri ba barimyi, ngo bamwamurire ivyamwa vy'umurima w'inzabibu. Abo barimyi baramushishagura, bamurungika imbokoboko.
42020011	Yongera gutuma uwundi mukozi; uwo na we baramushishagura, baramutetereza, bamurungika gusa.
42020012	Atuma n'uwa gatatu; uwo na we baramukomeretsa, baramuhinda."
42020013	Nyene umurima w'inzabibu aribaza ati: "Ndabigire gute? Ndatuma umwana wanje nkunda, kumbure bazomusonera."
42020014	Ariko abo barimyi bamubonye baja inama bati: "Urya ni we samuragwa; ingo tumwice, kugira ngo umwandu uzobe uwacu."
42020015	Bamuhindira inyuma y'umurima w'imizabibu, baramwica. None nyene umurima w'inzabibu azobagira ate?
42020016	Azoza yice rubi abo barimyi, umurima w'inzabibu arusigarane abandi. Bavyumvise baravuga bati: "Biragahera."
42020017	Arabitegereza, arababaza ati: "None rero aya majambo yanditswe ni amaki, ngo ibuye abubatsi bagaye, Ni ryo ryahindutse irigumya imfuruka?"
42020018	Uwuzogwa kuri iryo buye wese azovunagurika, ariko uwo rizogwako wese rizomuvungura. "
42020019	Abahinga b'ivyanditswe bo n'abaherezi bakuru ako kanya barondera ingene bomushorerako ako kanya amaboko, ariko batinya abantu; kuko bamenye yuko ari bo yaciyeko uwo mugani.
42020020	Baramugenza, batuma abo kumudaha amajambo bigira intungane, ngo bakure urwitwazo mu vyo avuga, bamushire segaba nyene ububasha, ari we cegera ca Kayisari.
42020021	Baramubaza bati: " "Mwigisha, turazi yuko uvuga kandi wigisha neza, kandi k'uwudatinya ijunja ry' abantu, ariko ko wigisha inzira y'Imana vy'ukuri;
42020022	mbega biremerwa ko dutanga ikori rya Kayisari, canke ntivyemerwa?"
42020023	Maze amenya uguhendana kwabo, arababwira
42020024	ati: "Ni munyereke ihera; igishushanyo n'ivyanditswe kuri ryo ni ivya nde?" Bati: "Ni ivya Kayisari."
42020025	Arababarira ati: "Nuko rero ivya Kayisari ni mubihe Kayisari, ivyo Imana mubihe Imana."
42020026	Ntibashobora gukura urwitwazo muri ayo majambo imbere y'abantu, batangazwa n'ivyo abishuye, barahora.
42020027	Abasadukayo bamwe baza kuri we, ni bo bahakana yuko ata kuzuka kuriho, baramubaza
42020028	bati: "Mwigisha, Mose yatwandikiye yuko mwene nyina w'umuntu ni yapfa adasize agahungu, agasiga umugore, mwene nyina akwiye gucura uwo mugore, ngo avyure umuryango wa mwene nyina."
42020029	Nuko rero habaye abavukana indwi; uwa mbere arongora umugore, apfa adasize agahungu;
42020030	uwa kabiri aramucura,
42020031	n'uwa gatatu nyene, ni uko bose uko ari indwi baramucura, bapfa badasize impfuvyi.
42020032	Hanyuma na wa mugore arapfa.
42020033	None mw'izuka azoba muka nde muri bo? Ko bari bamufise bose uko ari indwi!
42020034	Yesu arabishura ati: "Abo iyi si bararongora, kandi barashingirwa,
42020035	ariko abemerewe gushika muri ya yindi no kuzuka mu bapfuye ntibarongora kandi ntibashingirwa;
42020036	kandi ntibaba bagishobora gupfa, kuko baringaniye n'abamarayika, kandi ari abana b'Imana, kuko ari abana b'ukuzuka."
42020037	Ariko ivyo abapfuye ko bazuka, na Mose yabimenyekanishije hamwe havuga ivyo Igisaka c'amahwa, aho yita Uhoraho Imana ya Aburahamu, Imana ya Isaka n'Imana ya Yakobo.
42020038	Erega Imana si iyo abapfuye, ariko ni iyo abariho; kuko kuri yo bose bariho.
42020039	Bamwe mu banyabwenge b'ivyanditswe baramwishura bati: "Mwigisha, uvuze neza."
42020040	Ntibaba bacubahuka kumubaza irindi jambo.
42020041	Arababaza ati: "Bavuga bate yuko Kristo ari umwana wa Dawidi?
42020042	Ko Dawidi ubwiwe avuga mu gitabo ca Zaburi ati: 'Uhoraho yabariye Umwami wanje Ati: ' Icara i buryo bwanje,'
42020043	Ushitse aho nzohindurira abansi bawe indava yo musi y'ibirenge vyawe.'
42020044	Dawidi ko yamwise Umwami, none ashobora ate kuba umwana wiwe?"
42020045	Maze abarira abigishwa biwe, abantu bose bumva
42020046	ati: "Mwirinde abahinga b'ivyanditswe, bakunda kugenda bambaye imvune, bagakunda kugirwako bwakeye mu tuguriro, no kwicara ku ntebe z'icubahiro mu nsengero z'Abayuda, n'ivyicaro vyo haruguru aho batumiwe."
42020047	Barya ingo z'abapfakazi, kandi basengesha menshi bahumba; abo bazocirwa urubanza ruruta izindi.
42021001	Yunamura amaso, abona abatunzi bashikana, baterera ibimazi vyabo mu masandugu y'amahera.
42021002	Abona umupfakazi w'umworo ateramwo amasenge abiri.
42021003	Arababwira ati: "Ndababwire ukuri, uwu mupfakazi w'umworo ashikanye ibirengeye ivyo abandi bose:
42021004	kuko abo bose batereye mu mashikanwa ku bibasagutse, ariko we ku bworo bwiwe ashikanye ibimutunze vyose."
42021005	Mu gihe bamwe bariko baravuga ingene urusengero rwasharijwe n'amabuye meza hamwe n'amashikanwa; Yesu arabakurira inkoni ku gishitsi
42021006	ati: "Ivyo vyose mubona, mu misi izoza ntihazosigara ibuye rigeretse ku rindi ridasamburiwe hasi."
42021007	Baramubaza bati: "Mwigisha, none ivyo bizobaho ryari?" Ikimenyetso kizoba iki c'igihe ivyo bizoba bigira bishike?
42021008	Arababarira ati: "Mwirinde ntimuzimizwe; kuko benshi bazoza mw'izina ryanje bati: 'Ndi we; kandi igihe kiri hafi;' ntimuzobakurikire.
42021009	Kandi ni mwumva intambara n'imivurungano, ntimuzocike ivutu; kuko ivyo bitazobura kubanza kubaho, ariko umuhero ntuzoca ushika."
42021010	Maze arababwira ati: "Ihanga rizotera irindi hanga, n'ubwami buzotera ubundi bwami.
42021011	Kandi isi izonyiganyiga cane henshi, kandi hamwehamwe hazotera amapfa, hatere ni ikiza, habeho n'ibiteye ubwoba n'ibimenyetso bihambaye biva mw'ijuru.
42021012	Ariko ivyo vyose bitarabaho bazobafata amaboko, babahame, babashengerane mu nsengero z'Abayuda, babashirishe mu mabohero, babashengeze ku bami no ku baganza, babahora izina ryanje;
42021013	bicike ikimenyetso kibere mwebwe icabona."
42021014	Nuko ibi mubishireko imitima, yuko mudakwiye kubanza kwiyumvira ivyo muzokwireguza.
42021015	Kuko ari jewe nzobaha ururimi n'ubwenge, ivyo ababarwanya bose batazoshobora gutsinda canke gutururuza.
42021016	Ariko muzoshengezwa n'abavyeyi banyu na bo, n'abavukanyi bawe n'incuti n'abakunzi, bamwe muri mwebwe bazobicisha.
42021017	Muzoba mwanswe na bose babahora izina ryanje.
42021018	Kandi ntihazohara agashatsi na kamwe ko mu mitwe yanyu.
42021019	Ukwihangana kwanyu ni kwo kuzotuma mukiza ubugingo bwanyu.
42021020	Ariko ni mwabona i Yerusalemu hakikijwe n'ibitero, muzomenye yuko hagire hasenyagurike.
42021021	Ico gihe abazoba bari i Yudaya bazohungire ku misozi miremire, kandi abazoba bari hagati muri Yerusalemu bazohasokoroke, kandi abazoba bari mu misozi ntibazoje i Yerusalemu.
42021022	Kuko iyo misi izoba iyo guhora, kugira ngo ivyanditswe vyose bishike.
42021023	Muri iyo misi abazoba batwaye inda n'abonsa bazobona amahano; kuko hazoba umubabaro mwinshi mu gihugu, kandi ishavu buzoba kuri ubu bwoko.
42021024	Bazokwicwa n'ubugi bw'inkota, bazojanwa mu mahanga yose ari imbohe. Kandi i Yerusalemu hazosiribangwa n'abanyamahanga, kugeza aho ibihe vy'abanyamahanga bizoshirira.
42021025	Kandi hazoba ibitangaza ku zuba, ku kwezi no ku nyenyeri. Mw'isi naho hazoba umubabaro mu mahanga yose babure uko babigenza kubwo ukwasiranya kw'imipfunda y'ikiyaga.
42021026	Kandi abantu bazogwishwa igihumura n'ubwoba no kwitega ibigira bibe mw'isi; kuko ivyo inkomezi vyo mw'ijuru bizonyiganyizwa.
42021027	Ni ho bazobona Umwana w'umuntu aje mu gicu, afise ububasha n'ubwiza bwinshi.
42021028	Ariko ivyo ni vyatangura kubaho, muzohagarare murangamize kuko gucungurwa kwanyu kuzoba kugira gushike."
42021029	Kandi abacira umugani ati: "Ni murabe umusukoni n'ibiti vyose.
42021030	Iyo bitoshe, murabibona, mukamenya ubwanyu yuko agatasi kari hafi.
42021031	Nuko namwe ni mwabona ivyo bibaye, muzomenye yuko ubwami bw'Imana buri hafi.
42021032	Ndababwire ukuri, abo iki gihe ntibazorangira, ivyo vyose bitarashika.
42021033	Ijuru n'isi bizorangira, ariko amajambo yanje nta co azoba.
42021034	Ariko mwirinde, kugira ngo imitima yanyu ntiremerwe no kudandahirwa no kuborerwa n'umwitwaririko w'ivyo ubu bugingo, ngo uwo musi ntubazeko giturumbuka, nk'umutego;
42021035	kuko ari ko uzoshika ku bantu bose bacumbitse mw'isi yose.
42021036	Mwame mugavye, musenge mu bihe vyose, kugira ngo muzoshobore guhunga ivyo vyose bigira bibeho, ngo muhagarare imbere y'Umwana w'umuntu.
42021037	Imisi yose Yesu yirirwa mu rusengero yigisha, ariko bwira, agasohoka, akaja kurara ku musozi witwa Elayono.
42021038	Abantu bose bakazindukira kuri we mu rusengero kumwumva.
42022001	Imisi mikuru y'ukurya imitsima itambiwe yitwa Pasika yagira ishike.
42022002	Abaherezi bakuru n'abahinga b'ivyanditswe barondera uburyo bwo kumwica, kuko batinya abantu.
42022003	Satani yinjira muri Yuda ari we Isikaryota, yari mu gitigiri ca bamwe icumi na babiri.
42022004	Aragenda, aja inama n'abaherezi bakuru n'abakuru b'abacungera irembo ry'urusengero, y'uburyo bwo kumubaronkera.
42022005	Baranezerwa, basezerana kumuha amahera y'ifeza.
42022006	Na we aremera, arondera uburyo bwo kumubaronkera, ishengero ritariho.
42022007	Umusi w'ukurya imitsima itambiwe urashika, uwo bakwiye kubagako umwagazi w'intama wa Pasika.
42022008	Atuma Petero na Yohana, arababarira ati: " "Ni mugende, mudutegurire ivya Pasika, kugira ngo turye."
42022009	Baramubaza bati: "Ugomba ko tubitegurira hehe?"
42022010	Arabishura ati: "Umve, mumaze gushika mu gisagara, murahura n'umugabo yikoreye umubindi w'amazi; mumukurikire mu rugo ajamwo."
42022011	Mubwire nyene urugo ko umwigisha abaza aho indaro iri, aho asangirira ivya Pasika n'abigishwa biwe?
42022012	Na we arabereka icumba kinini co mw'igorofa gitunganijwe; mube ari co muteguriramwo.
42022013	Baragenda, babisanga uko yabibabariye, bategura ivya Pasika.
42022014	Igihe gishitse, aricara ngo arye, kandi intumwa na zo zicarana na we.
42022015	Arababwira ati: "Nari navyipfuje cane gusangira namwe ivyo iyi Pasika, ntarababazwa.
42022016	Ndababwire, Sinzokwongera kuyiryako, kugeza aho izoshikira mu bwami bw'Imana."
42022017	Yakira igikombe, agishimira Imana, arababarira ati: "Nimucakire, mugisangire;
42022018	kuko ndababwira yuko uhereye ubu ntazokwongera kunywa ku nzabibu, kugeza aho ubwami bw'Imana buzozira."
42022019	Yakira umutsima, awushimira Imana, arawumanyagura, arawubaha, arababwira ati: "Uwu ni umubiri wanje ubatangiwe; murakore mutya kugira ngo kibe icibutso canje."
42022020	N'igikombe akigenza atyo bahejeje kurya, arababwira ati: "Iki gikombe n'isezerano rishasha ryo mu maraso yanje, abaviriye."
42022021	Kandi raba, ukuboko kw'uwungura kuri kumwe nanje ku meza.
42022022	Ni ukuri, Umwana w'umuntu aragenda, nk'uko vyashinzwe; ariko uwo muntu amugurisha azobona ibara.
42022023	Batangura kubazanya, ngo ni nde muri bo agira akore ico kintu. Abigishwa baja Impari z'ivyo ubukuru
42022024	Maze havyuka impari muri bo, z'uwuzoba umukuru uwo ari we.
42022025	Arababwira ati: "Abami b'amahanga bayatwaza amanyama, n'abafise ububasha bwo kuyaganza bitwa ba rutungaboro."
42022026	Ariko mwebwe si uko; mugabo umukuru muri mwebwe abe nk'umuto, n'uwuganza abe nk'uwubakorera.
42022027	Umukuru ni nde, ni uwukorerwa, canke ni uwumukorera? Mbega si uwukorerwa ariko jeho ndi hagati muri mwebwe meze nk'uwubakorera.
42022028	Ni mwebwe mwamanye nanje mu vyo nageragejwe.
42022029	Nanje ndababikiye ubwami, nk'uko Data ya bumbikiye,
42022030	ngo muzorire, munywere ku meza yanje mu bwami bwanje; kandi muzokwicara ku ntebe z'icubahiro mucire imanza imiryango y'Abisirayeli, uko ari icumi n'ibiri.
42022031	Aravuga ati: "Simoni, Simoni, raba Satani yabasavye ngo abagosore nk'ingano;
42022032	ariko wewe nagusengeye ngo ukwizera kwawe ntiguhere." Nawe ni wamara guhinduka, uzoremeshe incuti zawe."
42022033	Aramubwira ati: "Mugenzi, niteguye kujana nawe no mw'ibohero no mu rupfu."
42022034	Aramubwira ati: "Petero, ndakubwire, Inkoko itarabika uwu musi, uhava unyihakana gatatu ngo ntunzi."
42022035	Kandi arababaza ati: "Hamwe nabatuma mudafise umupfuko w' amahera canke isaho canke ibirato, hari ico mwabuze?" Baramwishura bati: "Nta co twabuze."
42022036	Arababwira ati: "Ariko noneho, uwufise umupfuko w'amahera awujane, n'uwufise isaho ayijane; kandi uwudafise inkota, ashore impuzu yiwe ayigure."
42022037	Ndababwire, Ibi vyanditswe bikwiye kunshikako, ngo Yaharuranywe n'abanyabicumuro. Kuko ivyanje bigira bishike.
42022038	Baramubwira bati: "Mushingantahe, ehe, ngizi inkota zibiri." Arababwira ati: "Ziramaze."
42022039	Arasohoka, aja ku musozi wa Elayono, nk'uko yamenyereye; abigishwa biwe na bo baramukurikira.
42022040	Ashitse aho hantu, arababarira ati: "Ni musenge, kugira ngo ntimuje mu mosha mabi."
42022041	Atandukana na bo, ashika nk' ahoterwa ibuye, arapfukama, arasenga
42022042	ati: "Data, asangwa ubigomba, kura iki gikombe, kindengane: ariko ntibibe uko jewe ngomba, yamara bibe uko wewe ugomba."
42022043	Umumarayika aramwiyereka, avuye mw'ijuru, amutera intege.
42022044	Arushirije kwicwa n'umubabaro, ashishikara gusenga cane, icuya ciwe kiba nk'ibitonyanga binini vy'amaraso bitonyanga hasi.
42022045	Amaze gusenga, ava hasi aja aho abigishwa bari, asanga basinzirijwe n'umubabaro.
42022046	Arababaza ati: "Ni igiki gitumye musinzira? Ni muvyuke, musenge, ntimuje mu mosha mabi."
42022047	Akivuga, haza igitero kizanywe n'uwitwa Yuda, umwe muri bamwe icumi na babiri, abagiye imbere; yegera Yesu, ngo amusome.
42022048	Yesu aramubaza ati: "Yuda, mbega utangisha Umwana w'umuntu kumusoma?"
42022049	Abari kumwe na we babonye ibigira bibeho, baramubaza bati: "Mugenzi, tubakubite inkota?"
42022050	Umwe muri bo ayikubita umusavyi w'umuherezi mukuru, amuca ugutwi kw'i buryo.
42022051	Yesu arababarira ati: "Geza aho." Akora ku gutwi kwiwe, aramukiza.
42022052	Yesu abaza abaherezi bakuru n'abakuru b'abacungera irembo b'urusengero n'abashingantahe bamuziriye ati: "Mbega munziriye nk'umwambuzi, muzanye inkota n'amahiri?
42022053	Imisi yose namana namwe mu rusengero ko mutaramvuye amaboko ngo mumfate; ariko iki n'igihe canyu n'ico ububasha bw'umwiza."
42022054	Baramufata, baramujana, bamwinjiza mu nzu y'umuherezi mukuru, ariko Petero amuja inyuma barenga arenguka.
42022055	Bacanye umuriro mu rugo hagati, bicaye hamwe, Petero yicara hagati muri bo.
42022056	Incoreke imubona yicaye ahabona, imwitegereje iravuga iti: "N'uwu yari kumwe na we."
42022057	Na we arabihakana ati: "Eka nyina wanje, sindanamuzi."
42022058	Hashize akanya gato, uwundi aramubona, aramubwira ati: "Nawe nyene uri uwo muri bo." Petero aramwishura ati: "Eka wa muntu, si jewe."
42022059	Hashize umwanya nk'isaha imwe, uwundi abivuga ashimitse ati: "Ni ivyo ukuri, uwu yari kumwe na we, bitayeko n'Umunyagalilaya."
42022060	Petero aramubwira ati: "Eka wa muntu, sinzi n'ivyo uvuze." Akivuga, uwo mwanya inkoko irabika.
42022061	Umwami Yesu arakebuka, yitegereza Petero. Petero yibuka rya jambo ry'Umwami, ingene yamubwiye ati: "Uwu musi inkoko itarabika, uja kunyihakana gatatu." "
42022062	Arenga irembo, araturika ararira.
42022063	Abagabo bari bafashe Yesu baramushinyagurira, baramushishagura,
42022064	bamupfuka mu maso, baramubaza bati: " "Pfindura: ni nde agukubise?" "
42022065	N'ibindi vyinshi babimuvuga bamutuka.
42022066	Iryo joro rikeye, hakorana abashingantahe b'ubwo bwoko, ni bo baherezi bakuru n'abahinga b'ivyanditswe, bamujana mw'ikoraniro ry'abashingantahe ryabo, baramubaza
42022067	bati: " "Namba uri Kristo, tubwire." Arababwira ati: "N'iyo nobabwira, ntimwovyemera;
42022068	n'iyo nobabaza, ntimwonyishura."
42022069	Ariko uhereye ubu Umwana w'umuntu azoba yicaye i buryo bw'ububasha bw'Imana.
42022070	Bose baramubaza bati: "None rero uri Umwana w' Imana?" Arabishura ati: "Muravyivugiye ko ndi we."
42022071	Bati: "Turacaronderera iki ivyabona? Kuko ubwacu tuvyiyumviye ibivuye mu kanwa kiwe.
42023001	Iryo koraniro ryose riva hasi, bamujana kwa Pilato.
42023002	Batangura kumwagiriza bati: "Uwu twamubonye agumura ubwoko bwacu, ababuza gutanga ikori rya Kayisari, yivuga ngo ni Kristo, Umwami."
42023003	Pilato aramubaza ati: "Ni wewe Mwami w'Abayuda?" Na we aramwishura ati: "Uravyivugiye."
42023004	Pilato abwira abaherezi bakuru n'ishengero ati: "Nta kibi mbona kuri uwo muntu."
42023005	Na bo barashimika bati: "Asibanganya igihugu, yigisha i Yudaya hose; yahereye i Galilaya none ageza n'ino." "
42023006	Pilato avyumvise, abaza yuko uwo muntu ari Umunyagalilaya.
42023007	Amenye yuko ari uwo mu gihugu ca Herode, amurungika kwa Herode, kuko na we yari i Yerusalemu muri iyo misi.
42023008	Herode abonye Yesu aranezerwa cane, kuko yahereye kera yipfuza kumuraba, kuko yahora yumva ivyiwe, kandi yaziga ko yobona ikimenyetso yokora.
42023009	Amubaza amajambo menshi, ntiyamwishura na rimwe.
42023010	Abaherezi bakuru n'abahinga b'ivyanditswe barahagarara, bakovya kumwagiriza cane.
42023011	Herode aramutitura, hamwe n'abasoda biwe, aramushinyagurira, maze amwambika impuzu itukura y'agaciro, amusubiza kwa Pilato.
42023012	Uwo musi nyene Herode na Pilato baca barakundana kandi bari basanzwe bankana.
42023013	Pilato akoranya abaherezi bakuru n'abashingantahe n'abantu,
42023014	arababwira ati: " "Mwanzaniye uwu muntu ngo agumure abantu; none jewe namusambishije imbere yanyu, nta caha mbona kuri we ku vyo mwamureze."
42023015	Na Herode ni uko, kuko yamudushubije; kandi raba nta co yakoze gikwiye kumwicisha.
42023016	Nuko ndamukubita, ndamurekure. [
42023017	Kuko yari akwiye kubarekurira imbohe imwe muri iyo misi mikuru. ]
42023018	Ariko bose basemererera icarimwe bati: "Kuraho uwo, uturekurire Baraba."
42023019	Uwo yari yashizwe mw'ibohero bamuhoye ukugarariza kwabaye muri ico gisagara, bo n'ubwicanyi.
42023020	Pilato yongera kubabwira, kuko agomba kurekura Yesu.
42023021	Ariko bo barayogora bati: "Mubambe, mubambe."
42023022	Ababaza ubugira gatatu ati: "Ku ki? uwu yakoze ikibi giki? Sindamubonako igikwiye kumwicisha; nuko ndamukubita, ndamurekure."
42023023	Ariko bakovya kuyogora bavuga n'amajwi arenga, bamusaba ko abambwa, amajwi yabo aramunesha.
42023024	Nuko Pilato aca urubanza nk'uko bamusavye.
42023025	Arekura uwashizwe mw'ibohero bamuhoye ubugarariji n'ubwicanyi, uwo basavye; maze atanga Yesu ngo agirwe uko bagomba.
42023026	Bakimujana, bafata umuntu yitwa Simoni Umunyakurene, avuye mu mihana, bamukorera umusaraba, ngo awikorere akurikiye Yesu.
42023027	Ishengero ry'abantu ryinshi riramukurikira, ririmwo n'abagore bamuborogera, bamuborogera.
42023028	Yesu arakebuka ati: "Yemwe bakobwa b'i Yerusalemu, ntimundirire, ariko mwiririre n'abana banyu,
42023029	kuko imisi izoza bazovuga bati: 'Garahiriwe abagumbashe n'inda zitigeze kuvyara n'amabere atigeze kwonsa.'"
42023030	Ni ho bazotangura kubarira imisozi bati: "Ni mutugweko;" n'imirambi bati: "Ni mudupfuke."
42023031	Ko bagirira batyo igiti kibisi, none icumye kizogirirwa gite?
42023032	Bamujanana n'inkozi z'ikibi zibiri ngo zicanwe na we.
42023033	Bashitse ahantu hitwa Nyagihanga, bamubambanaho na za nkozi z'ibibi, umwe i buryo bwiwe, uwundi mu bubamfu.
42023034	Yesu aravuga ati: "Data, n'ubaharire, kuko batazi ico bakora." Bagabura impuzu ziwe, bakoresheje ubupfindo.
42023035	Abantu bahagarara baraba. Abashingantahe na bo bamutwengera mw'ijigo bati: "Yakijije abandi, ni yikize, namba ari Kristo w'Imana, uwatoranijwe na yo."
42023036	N'abasoda baramucurira, baramwegera, bamuha inkarisha,
42023037	baramubarira bati: "Ni waba uri Umwami w'Abayuda, ni wikize."
42023038	Hejuru yiwe kandi hari icandiko canditswe, ngo uwu NI UMWAMI W'ABAYUDA.
42023039	Umwe mu nkozi z'ibibi zibambwe aramutuka ati: "Si wewe Kristo? Ni wikize, natwe udukize."
42023040	Ariko uwa kabiri amwishura amuhana ati: "No kwubaha Imana ntuyubaha, kandi uciriwe urubanza rumwe n'urwiwe?"
42023041	Tweho turishuye, kuko tugiriwe ibihwanye n'ivyo twakoze; ariko uwu nta kibi yakoze.
42023042	Kandi aravuga ati: "Urahava uzonyibuke Yesu, aho uzozira mu bwami bwawe."
42023043	Aramwishura ati: "Ndakubwire ukuri, uwu musi urabana nanje muri Paradiso."
42023044	Kandi hari nk'isaha zitandatu, ubwirakabiri bukorana mu gihugu cose, bushitsa kw'isaha y'icenda
42023045	izuba ryazimanganye. Igihuzu gikingiriza ahera cane h'urusengero gitabukamwo kubiri.
42023046	Yesu amaze gusemerera n'ijwi rirenga, aravuga ati: "Data, nshize ubugingo bwanje mu maboko yawe." Ahejeje kuvuga atyo aracikana.
42023047	Intwazangabo z'abasoda ijana abonye ibibaye, ahimbaza Imana ati: "Ni ukuri uwu muntu yari umugororotsi."
42023048	Ishengero ryose ryari ribikungereye, babonye ibibaye basubira inyuma bamuborogera.
42023049	Abazinanyi na Yesu bose n'abagore bari bavanye i Galilaya na we bari bahagaze kure babiraba.
42023050	Maze hari umuntu yitwa Yosefu, yari umushingantahe mu nama nkuru, kandi Yari umunyangeso nziza agororotse.
42023051	Uwo ntiyari yafatanije inama n'abandi n'ivyo bakoze; yari Umunyarimataya, igisagara c'Abayuda, yari areretse ubwami bw'Imana.
42023052	Uwo aja kwa Pilato, asaba ikiziga ca Yesu.
42023053	Arakibambura, akizingira mu mpuzu yera, agishira mu mva yimbwe mu bitandara, itarahambwamwo umuntu.
42023054	Wari umusi wo Kwitegura, isabato igira ishike.
42023055	Abagore bari bavanye na Yesu i Galilaya bakurikira Yosefu, babona iyo mva, n'ingene ikiziga ciwe gishizwemwo.
42023056	Basubira inyuma, bategura ibimota neza n'amavuta amota cane. Kandi kw'isabato bararuhuka, nk'uko vyagezwe.
42024001	Ku wa mbere w'indwi kare mu mutwenzi baja kuri ya mva, bajanye vya bimota neza bateguye.
42024002	Basanga ikibuye gitembagajwe kivuye ku mva;
42024003	binjirayo ntibasangamwo ikiziga c'Umwami Yesu.
42024004	Ivyo bikibazazaniye, abagabo babiri bahagarara i ruhande yabo, bambaye impuzu zikayangana.
42024005	Bagitinye, bunamitse amaso hasi, barababaza bati: "Ni igiki gitumye muronderera uwuriho, ahantu h'abapfuye?"
42024006	Ntari hano, ariko yazutse. Mwibuke uko yababwiye, akiri i Galilaya
42024007	ati: "Umwana w'umuntu akwiye gushirwa mu maboko y'abanyavyaha, no kubambwa, no kuzuka ku musi ugira gatatu." "
42024008	Bibuka ya majambo yiwe.
42024009	Bava mu mva, basubira inyuma, ivyo vyose babibarira bamwe icumi n'umwe n'abandi bose.
42024010	Abo bagore ni Mariya Magadalene, Yowana na Mariya nyina wa Yakobo; kandi n'abandi bagore bari kumwe na bo, babarira intumwa ivyo.
42024011	Ayo majambo ababera nk'umuyaga, ntibabemera.
42024012	Ariko Petero ava hasi, yirukira ku mva, arunama, arungurukamwo, abona impuzu zera ziri zonyene; asubira i we, atangajwe n'ibibaye.
42024013	Uwo musi nyene babiri muri bo bari mu nzira baja mu mihana ahitwa Emawusi, ni nko ku birometero icumi na kimwe uvuye i Yerusalemu,
42024014	bavugana ivyabaye vyose.
42024015	Bakivugana babazanya, Yesu ubwiwe arabegera, ajana na bo.
42024016	Ariko amaso yabo atabwamwo uruhuni ngo ntibamumenye.
42024017	Arababaza ati: " "Mbega ivyo mugenda murabazanya ni ibiki?" Barahagarara, bijiriwe.
42024018	Umwe muri bo yitwa Kileyopa aramwishura ati: "Mbega ni wewe gusa watse indaro i Yerusalemu, utazi ivyabayeyo muri iyi misi?"
42024019	Arababaza ati: "Ni ibiki?" Baramwishura bati: "Ni ivya Yesu Umunyanazareti, yari umuntu avugishwa n'Imana, akaba umunyabushobozi bwinshi mu vyo yakora no mu vyo yavuga, imbere y'Imana n'imbere y'abantu bose:
42024020	n'ivyo uko abaherezi bakuru n'abashingantahe bacu bamutanze ngo acirwe urubanza rwo gupfa, bakamubamba."
42024021	Kandi twari twishimiye yuko ari we azocungura Abisirayeli. Kandi ikigeretseko, uwu ni umusi ugira gatatu uhereye aho ivyo vyabereye.
42024022	Kandi n'abagore bo muri twebwe badutangaje, bazindutse baja ku mva;
42024023	babuze ikiziga ciwe, baraza batubarira yuko abamarayika babiyeretse bavuga yuko ariho.
42024024	Kandi na bamwe mu bari kumwe natwe bagiye ku mva basanga ari ko biri, uko abo bagore batubariye; ariko we ntibamubona.
42024025	Arababwira ati: "Yemwe mwa mburabwenge, imitima yanyu itevye cane kwizera ivyo abavugishwa n'Imana bavuze vyose !"
42024026	Mbega Kristo ntiyari akwiye kubabazwa atyo ngo abone kuja mu bwiza bwiwe?
42024027	Atangurira kuri Mose no ku bavugishwa n'Imana bose, abasobanurira mu vyanditswe vyose ivyamwanditsweko.
42024028	Bashitse hafi y'umuhana bajako, amera nk'uwugomba kuwurengana.
42024029	Baramugobera bati: "Gumana natwe, kuko bugira bwire kandi umusi ukuze cane. Arinjira ngo agumane na bo."
42024030	Yicaye ngo asangire na bo, yakira umutsima, arawuhezagira, arawumanyagura, arawubaha.
42024031	Uruhuni rubava ku maso, baramumenya: maze arakamangana, ntibaba bakimubona.
42024032	Baravugana bati: "Mbega imitima yacu ntiyari iriko irasimbagurika, aho yariko aravugana natwe mu nzira, aduhishurira ivyanditswe!"
42024033	Ako kanya nyene, basubira i Yerusalemu, basanga bamwe icumi n'umwe bakoranye, bo n'abari kumwe na bo,
42024034	kandi bavuga bati: "Ni ukuri Umwami Yesu yazutse, kandi yabonywe na Simoni."
42024035	Na bo babadondera vya bindi vyo mu nzira, kandi yuko bamumenyeshejwe n'uko yamanyaguye umutsima.
42024036	Bariko baravuga ivyo, Yesu ubwiwe ahagarara hagati muri bo, arababwira ati: "Amahoro abe muri mwebwe."
42024037	Ariko bafatwa n'ubwoba bacika ivutu, bagira ngo n'umuzimu babonye.
42024038	Arababaza ati: "Ni igiki kibahagaritse imitima? Kandi mwibaza iki mu mitima yanyu?"
42024039	Ni murabe ibiganza vyanje n'ibirenge vyanje, mumenye ko ari jewe ubwanje. Ni munkorakore, murabe, kuko umuzimu utagira inyama n'amagufa, nk'ivyo mumbonana.
42024040	Avuze ivyo, abereka ibiganza vyiwe n'ibirenge.
42024041	Akanyamuneza kakibabujije kuvyemera, bariko baratangara, arababaza ati: "Hari utwo kurya mufise hano?"
42024042	Bamuha igice c'ifi yokeje,
42024043	aracakira, akirira imbere yabo.
42024044	Arababwira ati: "Aya ni amajambo yanje nababwira nkiri kumwe namwe, y'ingene ivyanditswe kuri jewe vyose mu vyagezwe vya Mose no mu majambo y'abavugishwa n'Imana no muri Zaburi bikwiye gushika."
42024045	Maze abungura ubwenge ngo batahure ivyanditswe.
42024046	Arababwira ati: "Ni ko vyanditswe yuko Kristo akwiye kubabazwa no kuzuka mu bapfuye ku musi ugira gatatu,
42024047	kandi yuko ukwihana n'uguharirwa ivyaha bikwiye kuvugwa mw'izina ryiwe mu mahanga yose, uhereye i Yerusalemu.
42024048	Namwe muri ivyabona vyo kuvuga ivyo.
42024049	Umve, ngira ndabarungikire ico Data yasezeranye; ariko mugume mu gisagara, kugeza aho muzokwambikirwa ubushobozi buvuye mw'ijuru.
42024050	Abavanaho, abashitsa aharabana n'i Betaniya, aterura amaboko, arabahezagira.
42024051	Akibahezagira, atandukanywa na bo, aduzwa mw'ijuru.
42024052	Na bo baramusenga, basubira i Yerusalemu bafise akanyamuneza kenshi.
42024053	Bama mu rusengero ubudasiba bashima Imana.
43001001	Mu ntango Jambo yariho, kandi Jambo yahoranye n'Imana, kandi uwo Jambo yari Imana.
43001002	Uwo yahoranye n'Imana mu ntango;
43001003	vyose vyaremwe na we, mu vyaremwe vyose nta kintu na kimwe kitaremwe na we.
43001004	Muri we harimwo ubugingo, kandi ubwo bugingo bwari umuco w'abantu.
43001005	Uwo muco wakira mu mwiza, ariko umwiza ntiwawakiriye.
43001006	Haje umuntu yatumwe n' Imana, izina ryiwe ni Yohana;
43001007	ni we yazanywe no kuba icabona, ngo ashingire intahe umuco, kugira ngo bose bizere kubwiwe.
43001008	Si we yari wa muco, ariko kwari ugushingira intahe umuco.
43001009	Umuco w'ukuri, wakira umuntu wese, wariko uraza muri iyi si.
43001010	Yari mw'isi, kandi isi yaremwe na we, ariko'isi ntiyamumenya;
43001011	yaje mu vyiwe, ariko abiwe ntibamwakiriye.
43001012	Ariko abamwakiriye bose bakamwizera yabahaye ububasha bwo gucika abana b'Imana.
43001013	Abo ntibavyawe n'amaraso, canke n'ukwifuza kw'umubiri, canke n'ukwifuza kw'umugabo, ariko bavyawe n'Imana.
43001014	Kandi uwo Jambo yihaye umubiri, abana natwe, twitegereza ubwiza bwiwe, n'ubwiza bumeze nk'ubwo Umwana w'ikinege ava kwa Se, yuzuye ubuntu n'ukuri.
43001015	Yohana amushingira intahe, arasemerera ati: "Uwo ni we navuze ko uwuza inyuma yanje ni we yari uwa mbere kuri jewe, kuko yariho ntarabaho." "
43001016	Kandi twese twahawe ku vyuzuye muri we, tugirirwa ubuntu bugerekeranye n'ubundi.
43001017	Kuko ivyagezwe vyazanywe na Mose, ubuntu ni ukuri vyazanywe na Yesu Kristo.
43001018	Nta muntu yigeze kubona Imana na rimwe; Umwana w'ikinege aba mu gikiriza ca Se ni we yayimenyekanishije.
43001019	Uku ni ko Yohana yashinze intahe igihe Abayuda bamutumako abaherezi n'Abalewi bavuye i Yerusalemu ngo bamubaze bati: " "Uri nde?"
43001020	Na we aravyatura, ntiyahisha ukuri, aravyatura ati: "Si jewe Kristo."
43001021	Baramubaza bati: "None se bimeze bite? Uri Eliya?" Ati: "Sindi we." Bati: "Uri wa muntu avugishwa n'Imana?" Ati: "Oya."
43001022	Baramubaza bati: "None uri nde, ngo tuje kwishura abadutumye? Kuri wewe wivuga ute?"
43001023	Ati: "Ndi ijwi ry'uwusemererera mu bugaragwa rivuga ko mugorora inzira y'Uhoraho, nk'uko uwavugishwa n'Imana Yesaya yavuze."
43001024	Kandi abo batumwe bari Abafarisayo;
43001025	baramubaza bati: "None ubatiriza iki, ko utari Kristo, ntube Eliya canke wa muntu avugishwa n'Imana?"
43001026	Yohana arabishura ati: "Jeho mbatiza mu mazi; hagati muri mwebwe hahagaze uwo mutazi,
43001027	ni we aza inyuma yanje, kandi jewe ntibimbereye gupfundurura akagozi k'ibirato vyiwe." "
43001028	Ivyo vyabereye i Betaniya, hakurya ya Yorodani aho Yohana yabatiriza.
43001029	Bukeye bw'aho abona Yesu aza kuri we, aravuga ati: " "Nguwu Umwagazi w'intama w'Imana ukuraho icaha c'abari mw'isi."
43001030	Uwo ni we navuze nti: "Inyuma yanje hazoza umuntu yari uwo imbere kuri jewe, kuko yariho ntarabaho.
43001031	Nanje sinaribwamumenye, ariko kugira ngo yerekwe Abisirayeli, ni co catumye nanje nza mbatiza mu mazi."
43001032	Kandi Yohana ashinga intahe ati: "Nabonye Mpwemu amanuka ava mw'ijuru asa n'inuma, aguma kuri we;
43001033	kandi jewe sinaribwamubone, ariko Uwantumye kubatiza mu mazi, ni we yambariye ko uwo nzobona Mpwemu amanuka amujeko, akamugumako, ni we abatiza muri Mpwemu Yera.
43001034	Nanje narabibonye, narabishingiye intahe yuko uwo ari Umwana w'Imana."
43001035	Bukeye bw'aho, Yohana yongeye guhagararana na babiri mu bigishwa biwe,
43001036	yitegereza Yesu agendagenda, aravuga ati: "Nguwu Umwagazi w'intama w' Imana."
43001037	Abo bigishwa babiri bumvise uko avuga, bakurikira Yesu.
43001038	Yesu akebutse, abona bamukurikiye, arababaza ati: "Murondera iki?" Baramubwira bati: "Rabi" (risobanurwa ngo Mwigisha), " usembereye hehe?"
43001039	Arababwira ati: "Ni muze muharabe." Nuko baragenda, babona aho yatse indaro, basibira aho ari uwo musi, hari nk'isaha icumi.
43001040	Andereya mwene nyina wa Simoni Petero, yari umwe muri abo babiri bumvise Yohana, bagakurikira Yesu.
43001041	Uwo abanza kurondera mwene nyina Simoni, aramubwira ati: "Twabonye Mesiya." (risobanurwa ngo Kristo).
43001042	Amujana kuri Yesu. Yesu aramwitegereza, aramubwira ati: "Uri Simoni umwana wa Yohana; uzokwitwa Kefa " "(risobanurwa ngo Petero).
43001043	Bukeye bw'aho Yesu agomba kuvayo ngo aje i Galilaya, abona Filipo, aramubarira ati: " "Nkurikira."
43001044	Kandi uwo Filipo, i wabo ni i Betsayida, igisagara c'i wabo wa Andereya na Petero.
43001045	Filipo abona Natanayeli, aramubwira ati: "Uwo Mose yanditse mu vyagezwe, n'abavugishwa n'Imana bakamwandika, twamubonye, ni Yesu w'i Nazareti, umwana wa Yosefu."
43001046	Natanayeli aramubaza ati: "Mbega i Nazareti hova iciza?" Filipo aramubwira ati: "Ni uze urabe."
43001047	Yesu abona Natanayeli aza kuri we, amuvugako ati: "Ehe Umwisirayeli vy'ukuri, atarimwo uburyarya."
43001048	Natanayeli aramubaza ati: "Wamenyeye hehe?" Yesu aramwishura ati: "Filipo ataraguhamagara, aho wari musi y'umusukoni, nakubonye."
43001049	Natanayeli na we aramwishura ati: "Mwigisha, uri Umwana w'Imana, ni wewe Mwami w'Abisirayeli."
43001050	Yesu aramwishura ati: "Wijejwe n'uko ndakubwiye ko nakubonye uri musi y'umusukoni? Uzobona ibiruta ivyo."
43001051	Arongera aramubwira ati: "Ni ukuri ndababwira koko yuko muzobona ijuru rikingurutse, kandi abamarayika b'Imana baduga bamanuka ku Mwana w'umuntu."
43002001	Kw'igenekerezo rya gatatu haba ubukwe i Kana i Galilaya, kandi nyina wa Yesu ni ho yari ari.
43002002	Yesu na we atorerwa ubukwe, bo n'abigishwa biwe.
43002003	Maze umuvinyu ukamye, nyina wa Yesu aramubarira ati: "Nta muvinyu bafise."
43002004	Yesu aramwishura ati: "Duhuriye hehe ga nyina wanje? Igihe canje ntikiragera."
43002005	Nyina abwira abakozi ati: "Ico ababwira cose mugikore."
43002006	Hariho impange z'intango zitandatu z'amazi zabajwe mu mabuye, zateretsweho kubwo ukwihumanura nk'uko umugenzo w'Abayuda wari uri, imwimwe yuzuzwa n'ibibindi bibiri canke bitatu.
43002007	Yesu arababarira ati: "Ni mwuzuze izo ntango amazi." Bazuzuza kugeza ku mbiga.
43002008	Arababarira ati: "Mudahe ubu nyene, mushire umuteretsi mukuru." Baramushira.
43002009	Umuteretsi yumvirije amazi yahindutse umuvinyu, ntiyamenye iyo ivuye, ariko abakozi badashe amazi bari babizi; uwo muteretsi ahamagara umukwe,
43002010	aramubwira ati: "Umuntu wese ahora abanza gutereka umuvinyu uryoshe, maze bahimba akabaha izitaryoshe; ariko weho iziryoshe ni zo wabitse gushitsa ubu."
43002011	Iryo ni ryo tanguriro ry'ibimenyetso Yesu yakoze ari i Kana i Galilaya, yerekana ubwiza bwiwe; kandi abigishwa biwe baramwizera. "
43002012	Hanyuma y'ivyo amanuka i Kaperinawumu, bo na nyina n'abavukanyi biwe n'abigishwa biwe, amarayo imisi itari myinshi.
43002013	Kandi Pasika y'Abayuda yari hafi; Yesu aduga i Yerusalemu. "
43002014	Asanga mu rusengero abadandarizaho inka, intama, inuma n'abavunja amahera bicaye.
43002015	Atsiba imigozi ayigira nk'ikimoko, abahinda mu rusengero bose, n'intama n'inka, asesa amahera y'abariko baravunja, ahenura imeza zabo.
43002016	Abarira abadandaza inuma ati: "Ni mukureho ivyo, nta co muhindura inzu ya Data kuba inzu y'isoko."
43002017	Abigishwa biwe bibuka ko handitswe, ngo ishaka ry'inzu yawe rizondya.
43002018	Abayuda baramubaza bati: "Utwereka ikimenyetso ki, gituma ukora ivyo?"
43002019	Yesu arabishura ati: "Ni musambure uru rusengero, nanje nzoruhagarika mu misi itatu."
43002020	Maze Abayuda bati: "Uru rusengero rwubatswe imyaka mirongo ine n'itandatu; none wewe uzoruhagarika mu misi itatu?" "
43002021	Ariko we yavuga urusengero rw'umubiri wiwe.
43002022	Nuko amaze kuzuka mu bapfuye, abigishwa biwe bibuka yuko yari yaravuze ivyo, bemera icanditswe, na rya jambo Yesu yavuze.
43002023	Kandi yari i Yerusalemu mu misi mikuru ya Pasika, benshi bizera izina ryiwe, babonye ibimenyetso akora.
43002024	Ariko Yesu we ntiyabishimira, kuko yari azi abantu bose,
43002025	ntiyarinda ko hogira uwushingira intahe ivyo umuntu kuko ubwiwe yari azi ibiri mu muntu."
43003001	Hari umuntu mu Bafarisayo, yitwa Nikodemu, yari umukuru wo mu Bayuda;
43003002	Uwo aza kuri we mw'ijoro, aramubwira ati: "Mwigisha, turazi yuko uri umwigisha yavuye ku Mana, kuko ata muntu ashobora gukora ibimenyetso nk'ivyo ukora, kiretse Imana iri kumwe na we."
43003003	Yesu aramwishura ati: "Ni ukuri ndakubwire koko. Iyo umuntu atavyawe ubwa kabiri, ntashobora kubona ubwami bw'Imana."
43003004	Nikodemu aramubaza ati: "Umuntu ashobora ate kuvyarwa ashaje? Mbega yoshobora gusubira mu nda ya nyina akavuka?"
43003005	Yesu aramwishura ati: "Ni ukuri ndakubwire koko. Iyo umuntu atavyawe n'amazi na Mpwemu, ntashobora kwinjira mu bwami bw' Imana.
43003006	Ikivyawe n'umubiri na co ni umubiri; ikivyawe na Mpwemu na co ni impwemu."
43003007	Ntutangazwe n'uko ndakubwiye nti: "Murakwiye kuvyarwa ubwa kabiri.
43003008	Umuyaga uhuhuta aho ugomba, nawe ukumva igihuhuta cawo, ariko ntumenye aho uva, n'aho uja; uko ni ko amera, uwuvyawe na Mpwemu wese."
43003009	Nikodemu aramubaza ati: "Ivyo bishoboka bite?"
43003010	Yesu aramwishura ati: "Ni wewe mwigisha w'Abisirayeli, kandi ntutahura ivyo?"
43003011	Ni ukuri ndakubwire koko: twebwe tuvuga ico tuzi, kandi dushingira intahe ico twabonye; ariko ntimwemera igishingantahe cacu.
43003012	Ko nababwiye ivyo isi ntimwemere, none muzokwemera mute ni nababwira ivyo ijuru?
43003013	Nta waduze mw'ijuru, atari uwamanutse ava mw'ijuru, ni we Mwana w'umuntu wo mw'ijuru.
43003014	Kandi uko Mose yamanitse inzoka mu bugaragwa, ni ko Umwana w'umuntu akwiye kumanikwa,
43003015	ngo uwumwizera wese ahabwe ubugingo budashira."
43003016	Kuko Imana yakunze urukundo abari mw'isi ari rwo rwatumye itanga umwana wayo w'ikinege, ngo uwumwizera wese ntazopfe rubi, ariko ahabwe ubugingo budashira.
43003017	Kuko Imana itatumye Umwana wayo gucira urubanza abari mw'isi, ariko yamutumye ngo abari mw'isi bakizwe na we.
43003018	Uwumwizeye ntazotsindwa n'urubanza, ariko uwutamwizeye aramaze gutsindwa, kuko atizeye izina ry'Umwana w' Imana w'ikinege.
43003019	Uku ni kwo gutsindwa, kuko umuco waje mw'isi, ariko abantu bagakunda umwiza kuruta umuco, kuko ibikorwa vyabo ari bibi.
43003020	Kuko uwukora ibibi wese yanka umuco, kandi ntaza ku muco, kugira ngo ibikorwa vyiwe ntibihanwe.
43003021	Ariko uwukora ivyo ukuri aza ku muco, kugira ngo ibikorwa vyiwe biseruke ko vyakorewe mu Mana.
43003022	Hanyuma y'ivyo Yesu ajana n'abigishwa biwe mu gihugu c'i Yudaya, atebanayo na bo, abatiza.
43003023	Kandi Yohana na we yabatiriza ahitwa Ayinoni, hafi y'i Salimu, kuko aho hari amazi menshi, abantu baraza bakabatizwa,
43003024	kuko Yohana ataribwashirwe mw'ibohero.
43003025	Havyuka ibihari ku bigishwa ba Yohana n'Umuyuda ku vyo kwihumanura.
43003026	Baza aho Yohana ari, baramubwira bati: "Mwigisha, uwo mwari kumwe hakurya ya Yorodani, umwe washingira intahe, erega na we ariko arabatiza, kandi bose baza kuri we."
43003027	Yohana arabishura ati: "Nta co umuntu ashobora kwironsa ubwiwe, atagihawe kivuye mw'ijuru."
43003028	Ni mwebwe ubwanyu munshingira intahe yuko navuze nti: "Si jewe Kristo, ariko natumwe kumwitangira imbere."
43003029	Uwuhawe umugeni ni we mukwe, ariko umugenzi w'uno mukwe amuhagaraye i ruhande amwumva, anezerwa cane n'ijwi ry'umukwe; nuko ako kanyamuneza kanje karashitse.
43003030	Urya akwiye gukuzwa, nanje ngirwe muto.
43003031	Uwavuye hejuru ni we asumba bose, uwo mw'isi aba ari uwo mw'isi nyene, avuga ivyo isi; uwavuye mw'ijuru ni we asumba bose.
43003032	Ico yabonye, kandi yumvise, ni co ashingira intahe, ariko ugushinga intahe kwiwe nta wukwemera.
43003033	Uwemeye ugushinga intahe kwiwe aba ateye igikumu ngo Imana ni iyo ukuri.
43003034	Uwo Imana yatumye, ni we avuga amajambo y'Imana, kuko idatanga Mpwemu ku ngero.
43003035	Se arakunda Umwana, kandi yamuhaye vyose, abishira mu kuboko kwiwe.
43003036	Uwizeye Umwana arafise ubugingo budashira, ariko uwutumvira Umwana ntazobona ubugingo, ariko ishavu ry'Imana riguma kuri we.
43004001	Umwami Yesu amenye ko Abafarisayo bumvise yuko aronka abigishwa benshi, kandi abatiza benshi, arusha Yohana,
43004002	(ariko Yesu ubwiwe si we yabatiza, bari abigishwa biwe),
43004003	ava i Yudaya, asubira i Galilaya.
43004004	Yumva akwiye guca i Samariya.
43004005	Nuko ashika ku gisagara c'i Samariya citwa Sukara, hafi y'umusozi Yakobo yahaye Yosefu, umuhungu wiwe,
43004006	kandi aho hari iriba rya Yakobo. Yesu ananijwe n'urugendo apfa kwicara kw'iriba, hari nk'isaha zitandatu.
43004007	Haza umugore w'Umusamariyakazi kuvoma; Yesu aramubwira ati: "Ni umpe utwo kunywa."
43004008	Kuko abigishwa biwe bari bagiye mu gisagara kugura indya.
43004009	Uno Musamariyakazi aramubaza ati: "Wewe uri Umuyuda, none unsaba amazi ute, jewe ndi Umusamariyakazi ?" Ni kuko Abayuda n'Abasamariya banenana. )
43004010	Yesu aramwishura ati: "Iyo uba wari uzi ingabire y'Imana, ukamenya n'uwugusavye ngo Mpa utwo kunywa uwo ari we, nawe uba umusavye, na we akaguha amazi y'ubugingo."
43004011	Wa mugore aramwishura ati: "Mugenzi, ko ata co kuvomesha ufise, kandi iriba rikaba ari rirerire, ubwo ayo mazi y'ubugingo uyakura hehe?"
43004012	Mbega uruta sogokuruza wacu Yakobo, yaduhaye iri riba, yanywa amazi yaryo, ubwiwe n'abana biwe, n'amasho yiwe?"
43004013	Yesu aramwishura ati: "Uwunywa kuri ayo mazi wese azosubira kugira inyota;
43004014	ariko uwunywa amazi nzomuha, ntazoba akigira inyota na mba gushitsa ibihe vyose, ariko amazi nzomuha azohinduka muri we imbizi y'amazi yiburuka azana ubugingo budashira."
43004015	Uwo mugore aramubwira ati: "Mugenzi, mpa rero ayo mazi, sinzogire inyota, kandi sinzogaruka kuvoma ino hose."
43004016	Yesu aramubwira ati: "Genda uhamagare umugabo wawe, uheze ugaruke ino."
43004017	Uwo mugore aramwishura ati: "Nta mugabo mfise." Yesu aramubwira ati: "Uvuze ko, ko ugize ngo nta mugabo ufise,
43004018	kuko wari ufise abagabo batanu, ariko uwo ufise ubu si umugabo wawe; ivyo ubivuze ukuri."
43004019	Uno mugore aramubwira ati: "Mugenzi, ndabona ko uri umuntu avugishwa n'Imana.
43004020	Ba sogokuruza bacu basengera kuri uwo musozi, ariko mweho mugira ngo i Yerusalemu ni ho hantu hakwiye gusengerwa.
43004021	Yesu aramubwira ati: "Nyizera nyina wanje; igihe kija kuza, si kuri uwo musozi canke i Yerusalemu muzosengera Data.
43004022	Mwebwe musenga ico mutazi; tweho dusenga ico tuzi, kuko agakiza gaturuka mu Bayuda.
43004023	Ariko igihe kiza, kandi kirashitse, ni ho abasenga b'ukuri bazosengera Data mu mpwemu no mu kuri, kuko Data arondera abamusenga bameze batyo.
43004024	Imana ni Mpwemu, kandi abayisenga bakwiye kuyisenga mu mpwemu no mu kuri."
43004025	Nya mugore aramubwira ati: "Ndazi ko Mesiya azoza yitwa Kristo; uwo aho azozira ni we azoduserurira vyose."
43004026	Yesu aramubwira ati: "Ni jewe nyene turiko turavugana."
43004027	Buno abigishwa biwe barashika, batangazwa n'uko avugana n'umugore; ariko nta wavuze ati: "Urondera iki? Canke ngo Muvuganira na we iki?"
43004028	Maze uno mugore asiga umubindi wiwe hano, asubira mu gisagara, abwira abantu
43004029	ati: "Ni muze murabe umuntu ambariye ivyo nakoze vyose; namba ari we Kristo?"
43004030	Bava mu gisagara ngo bamusange iyo ari.
43004031	Batarashika, abigishwa baramwinginga bati: "Mwigisha, ehe fungura."
43004032	Arabishura ati: "Jewe mfise ivyo kurya mwebwe mutazi."
43004033	Abigishwa barabazanya bati: "Mbega hari uwamuzaniye ivyo kurya?"
43004034	Yesu arababwira ati: "Indya zanje ni ugukora ico uwantumye agomba, no guheraheza igikorwa ciwe."
43004035	Mbega mwebwe ntimuvuga ngo hasigaye amezi ane iyimbura rikagera? Ehe ndababwire, ni mwunamure amaso yanyu murabe imirima ireze igeze kwimbura.
43004036	Umwimbuzi aragererwa, yegeraniriza ivyimburwa mu bugingo budashira; kugira ngo uwubiba n'uwimbura banezeranwe.
43004037	Kuko muri ivyo ari ho iri jambo rimenyekanira ko ari iryo ukuri, ngo Habiba umwe, hakimbura uwundi.
43004038	Nabatumye kwimbura ibitabatamije; abandi baratamye, namwe mwashikiye mu vy'ubutame bwabo.
43004039	Benshi mu Basamariya bo muri ico gisagara bamwizera ku bwo amajambo ya wa mugore, yavuze ashinga intahe ati: "Ambariye ivyo nakoze vyose."
43004040	Maze Abasamariya baje aho ari, baramwinginga ngo agume i wabo; asibirayo kabiri.
43004041	Hizera abandi benshi baruta aba mbere, kuko biyumviye ijambo ryiwe;
43004042	maze babwira uwo mugore bati: "Ubu ho ntitwizeye ku bwo amajambo yawe gusa, kuko natwe twiyumviye kandi tumenye ko uwu ari Umukiza w'isi vy'ukuri."
43004043	Iyo misi ibiri ishize, avayo aja i Galilaya.
43004044	Kandi Yesu ubwiwe yashinze intahe yuko umuntu avugishwa n'Imana atagira icubahiro mu ntara y'i wabo.
43004045	Ashitse i Galilaya, Abanyagalilaya baramwakira, kuko babonye ivyo yakoreye i Yerusalemu vyose muri ya misi mikuru, kuko na bo bari bagiyeyo mu misi mikuru.
43004046	Maze asubira kuja i Kana i Galilaya, hamwe yahindurira amazi agacika umuvinyu. Hari umutware atwarira umwami, umwana wiwe w'umuhungu yari arwariye i Kaperinawumu;
43004047	uwo yumvise ko Yesu avuye i Yudaya ashitse i Galilaya, aza kuri we, aramwinginga ngo amanuke gukiza umwana wiwe, kuko yari ku mpfiro.
43004048	Yesu aramubwira ati: "Iyo mutabonye ibimenyetso n'ibitangaza nta ho mwizera na mba."
43004049	Uwo mutware ati: "Mugenzi, ngwino se umanuke umwana wanje atarapfa."
43004050	Yesu aramubarira ati: "Ni wigire, umwana wawe ni muzima." Uwo muntu yizera ijambo Yesu amubwiye, aragenda.
43004051	Ariko aramanuka abantu biwe baramusanganira bati: "Umwana wawe ni muzima."
43004052	Abasiguza cane igihe yatanguye kworoherwa. Baramubwira bati: "Ejo, kw'isaha indwi, ni ho umururumbo wamuvuyeko."
43004053	Maze se aca amenya ko hari muri nya saha nyene Yesu yamubwiriyemwo ati: "Umwana wawe ni muzima." Arizera ubwiwe n'abo mu rugo rwiwe bose.
43004054	Ico ni co kimenyetso ca kabiri Yesu yakoze, avuye i Yudaya ashitse i Galilaya.
43005001	Hanyuma y'ivyo haba imisi mikuru y'Abayuda; Yesu aduga i Yerusalemu.
43005002	Kandi i Yerusalemu hafi y'irembo ry'intama, hari ikidengeri, mu Giheburayo citwa Betesida, cariko amabaraza atanu.
43005003	Muri yo hari haryamye abantu benshi barwaye, n'impumyi, n'abacumbagira, n'abanyunyutse. [Bari barorereye ko amazi azikuruka.
43005004	Kuko rimwerimwe umumarayika yamanuka aja muri kino kidengeri, akazikurura amazi. Maze uwitangiye gutambukiramwo, amazi azikurutse, ni we yakira indwara yamufashe iyo ari yo yose. ]
43005005	Hariho umuntu yarafise indwara ayimaranye imyaka mirongo itatu n'umunani.
43005006	Yesu amubonye aryamyeho, kandi amenye ko amaze igihe kirekire, aramubaza ati: "Wumva ugomba gukira?"
43005007	Uno arwaye aramwishura ati: "Mugenzi, nta muntu mfise wo kunyinikira mu kidengeri iyo amazi azikurutse; kuko ngira ngo ndaza uwundi akantanga gushungurukiramwo."
43005008	Yesu aramubwira ati: "Va hasi, ikorere ikirago cawe, ugende."
43005009	Buno nyene uwo muntu arakira, yikorera ikirago ciwe, aragenda. Ariko uwo musi hari kw'isabato.
43005010	Nuko Abayuda babwira uwakijijwe bati: "Erega ni kw'isabato, ntivyemerwa ko wikorera ikirago cawe."
43005011	Na we arabishura ati: "Uwankijije ni we yambariye ati: 'Ikorere ikirago cawe, ugende.'"
43005012	Baramubaza bati: "Uwo muntu ni nde yakubariye ngo ikorere ugende?" "
43005013	Ariko uwakijijwe ntiyari azi uwo ari we, kuko Yesu yaciye yigira, kuko aho hantu hari abantu benshi.
43005014	Hanyuma y'ivyo Yesu amubona mu rusengero, aramubwira ati: " "Raba wakize; ntugasubire gukora icaha, kugira ngo ntuzobone ibiruta ivya mbere."
43005015	Uno muntu aragenda, abwira Abayuda ko ari Yesu yamukijije.
43005016	Ni co catumye Abayuda bahama Yesu, kuko yakoze ivyo kw'isabato.
43005017	Yesu arababwira ati: "Data arakora kugeza n'ubu, nanje ndakora."
43005018	Ni co catumye Abayuda barushiriza kurondera ingene bomwica, kuko atakengereye isabato gusa, ariko agatako akita Imana ko ari Se bwite, akiringaniza n'Imana.
43005019	Nuko Yesu asubira kubabwira ati: "Ni ukuri, ni ukuri ndababwire. Nta co Umwana ashobora kwigenera, atabonye Se agikora, kuko ivyo Se akora vyose n'Umwana aca abikora kuno.
43005020	Kuko Se akunda Umwana, akamwereka ivyo akora vyose ubwiwe, kandi azomwereka ibikorwa biruta ivyo, kugira ngo mwebwe mutangare.
43005021	Nk'uko Se azura abapfuye akabaha ubugingo, ni ko n'Umwana aha ubugingo abo agomba.
43005022	Kuko Se ata n'umwe acira urubanza, ariko imanza zose yazishikirije Umwana,
43005023	ngo bose bubahe Umwana nk'uko bubaha Se; uwutubaha Umwana ntaba yubaha Se yamutumye."
43005024	Ni ukuri ndakubwire koko, Uwumva ijambo ryanje, akizera uwantumye, ni we afise ubugingo budashira, kandi ntazoshirwa mu rubanza, ariko aba avuye mu rupfu, ashitse mu bugingo.
43005025	Ni ukuri ndakubwire koko. Igihe kiza, kandi kirashitse, aho abapfuye bazokwumvira ijwi ry'Umwana w'Imana, kandi abazoryumva bazoba bazima.
43005026	Nk'uko Se ari n'ubugingo muri we, ni ko yahaye Umwana kugira ubugingo muri we na we.
43005027	Yamuhaye ububasha bwo guca imanza, kuko ari Umwana w'umuntu.
43005028	Ntimutangazwe n'ico; kuko igihe kija kuza, aho abari mu mva bose bazokwumvira ijwi ryiwe,
43005029	bakazivamwo; abakoze ivyiza bakazukira ubugingo, abakoze ibibi bakazukira gutsindwa n'urubanza.
43005030	Nta co nshobora gukora nigeneye; uko numvise ni ko nca urubanza, kandi urubanza nca rurabereye, kuko ntarondera ivyo nigombera, ariko ndondera ivyo uwantumye agomba.
43005031	Asangwa nishingira intahe, intahe yanje ntizoba ari iyo ukuri;
43005032	ariko hari Uwundi anshingira intahe, nanje nzi yuko intahe yiwe anshingira ari iyo ukuri.
43005033	Mwebwe mwatumye kuri Yohana, ashingira ukuri intahe,
43005034	mugabo jewe sindinda gushingirwa intahe n'umuntu; ariko ico mvugiye ivyo ni ukugira ngo mukizwe.
43005035	Uwo yari itara ryaka rikabonesha, kandi namwe mwamaze igihe muhimbawe n'ukwaka kwiwe.
43005036	Ariko jewe mfise ikinshingira intahe kuruta Yohana, kuko ibikorwa Data yampaye ngo ndabiheraheze, ivyo bikorwa nyene nkora ni vyo binshingira intahe yuko Data ari we yantumye.
43005037	Kandi Data yantumye ni we anshingira intahe. Nta ho murumva ijwi ryiwe, kandi ntimurabona ishusho yiwe,
43005038	bitayeko ntimufise ijambo ryiwe riguma muri mwebwe, kuko uwo yatumye mutamwizeye.
43005039	Mwebwe murasoma mwitonze mu vyanditswe, kuko mugira ngo muri vyo ni ho mufise ubugingo budashira, kandi ari vyo binshingira intahe,
43005040	ariko mukanka kuza kuri jewe ngo muronke ubugingo.
43005041	Singomba gushimwa n'abantu,
43005042	ariko mwebwe ndabazi yuko mutagira urukundo rw'Imana mu mitima yanyu.
43005043	Jewe naje mw'izina rya Data, ntimwanyakira, ni hagira uwundi aza mw'izina ryiwe ubwiwe, we muzomwakira.
43005044	Mwoshobora kwizera mute, ari mwebwe mwubahana, ariko icubahiro kiva ku Mana imwe nsa mutakirondera?
43005045	Ntimugire ngo nzobarega kuri Data; hariho uwubarega, ni Mose uwo mwishimiye.
43005046	Iyo mwizera Mose, nanje muba munyizeye, kuko ari ivyanje yanditse.
43005047	Ariko ni mutizera ivyo uwo yanditse, amajambo yanje muzoyizera mute?
43006001	Hanyuma y'ivyo Yesu avayo, yigira hakurya y'ikiyaga c'i Galilaya citwa Tiberiya.
43006002	Ishengero ryinshi riramukurikira kuko ribonye ibimenyetso akora ku barwaye.
43006003	Yesu aduga umusozi, yicaranayo n'abigishwa biwe.
43006004	Kandi imisi mikuru ya Pasika y'Abayuda yari hafi.
43006005	Yesu yunamutse, abona ishengero ryinshi riza kuri we, abaza Filipo ati: "Tugurira hehe imitsima, ngo barye bose?"
43006006	Icatumye avuga atyo kwari ukumugeza, kuko ubwiwe yari azi ico agira akore.
43006007	Filipo aramwishura ati: "Imitsima y'idenariyo amajana abiri ntiyobakwira, naho umuntu wese yohabwa gatoya."
43006008	Umwe mu bigishwa biwe, ni Andereya mwene nyina wa Simoni Petero, aramubwira
43006009	ati: "Hano hari umuhungu ari n'udutsima dutanu twa sayiri, n'udufi tubiri, ariko tumaze iki mu bantu bangana uko?"
43006010	Yesu aravuga ati: "Ni mwicarike abantu." Kandi aho hantu hari ivyatsi vyinshi; nuko abantu baricara, igitigiri cabo cari nk'ibihumbi bitanu.
43006011	Maze Yesu yakira ya mitsima, arayihezagira, ayigaburira abicaye, n'ifi na zo nk'uko bagomba.
43006012	Bamaze guhaga, abwira abigishwa biwe ati: "Ni mwegeranye utumanyagu tw'imisigazwa, ntihagire igipfa ubusa."
43006013	Baratwegeranya, buzuza ibiseke icumi na bibiri vy'utumanyagu twa ya mitsima itanu ya sayiri, utwo abariye bashigaje.
43006014	Bano bantu babonye ikimenyetso akoze, baravuga bati: "Ni ukuri uwu ni wa muntu avugishwa n'Imana yari akwiye kuza mw'isi."
43006015	Yesu amenye ko bagira baze kumufata ngo bamwimike, asubira ku musozi ari wenyene gusa.
43006016	Buhwibiriye, abigishwa biwe bamanuka ku kiyaga,
43006017	batambukira mu bwato, bajabuka baja hakurya y'ikiyaga i Kaperinawumu. Bwateranye Yesu atarabashikira;
43006018	ikiyaga gitangura kuzungazunga, kuko umuyaga mwinshi uhuhuta.
43006019	Bamaze gusoza nka stadiyo mirongo ibiri na zitanu canke mirongo itatu, babona Yesu agendesha amaguru hejuru ku kiyaga, ariko aregera ubwato, na bo baratinya.
43006020	Maze arababwira ati: "Ni jewe, nta co mutinya." "
43006021	Bumva bakunze kumushira mu bwato, buno nyene buca bushika i musozi aho baja.
43006022	Bukeye bw'aho, rya shengero ryari rihagaze hakurya y'ikiyaga, rimenye ko ata bundi bwato bwariho atari bumwe, kandi yuko na Yesu atajanye n'abigishwa biwe mu bwato, ariko abigishwa biwe ni bo bari bijanye;
43006023	(mugabo hari amato ajabuka ava i Tiberiya, afata hafi ya ha hantu baririye imitsima ihezagiwe n'Umwami Yesu).
43006024	Nuko iryo shengero ribonye ko Yesu atari ho ari, n'abigishwa biwe na bo ari uko, rija muri ubwo bwato na bwo, rijabuka i Kaperinawumu rirondera Yesu."
43006025	Bamubonye hakurya y'ikiyaga baramubaza bati: "Mwigisha, waje ino ryari?"
43006026	Yesu arabishura ati: "Ni ukuri ni ukuri ndababwire. Ntimundondera kuko mwabonye ibimenyetso, ariko ni uko mwariye kuri ya mitsima, mugahaga.
43006027	Ntimukorere ivyo kurya biyoka, ariko mukorere ivyo kurya bihoraho bizana ubugingo budashira, ni vyo Umwana w'umuntu azobaha, kuko ari we Imana Data yashizeko ikimenyetso.
43006028	Baramubaza bati: "Tugire dute ngo dukore ibikorwa vy'Imana?"
43006029	Yesu na we arabishura ati: "Igikorwa c'Imana ngiki: ni uko mwizera uwo yatumye."
43006030	Nuko baramubaza bati: "None ukora ikimenyetso ki, ngo tukirabe tukwizere? Ukora ikimeze gite?
43006031	Ba sogokuruza bacu barira manu mu bugaragwa, nk'uko vyanditswe ngo Yabahaye umutsima wo kurya uvuye mw'ijuru."
43006032	Yesu arababwira ati: "Ni ukuri ni ukuri ndababwire; Si Mose yabahaye umutsima uvuye mw'ijuru; Data ni we abaha umutsima w'ukuri uvuye mw'ijuru.
43006033	Kuko umutsima w'Imana ari uwumanuka uva mw'ijuru, ugaha abari mw'isi ubugingo.
43006034	Baramubwira bati: "Mugenzi, na ntaryo uzohore uduha uwo mutsima."
43006035	Yesu arababwira ati: "Ni jewe mutsima w'ubugingo, uwuza kuri jewe ntazosonza na mba, kandi uwunyizera nta ho azogira inyota na mba.
43006036	Ariko narababwiye yuko mwambonye, muraheza ntimwizera.
43006037	Ico Data ampa cose kiranshikira, kandi uwoza kuri jewe sinomuhinda na gatoya.
43006038	Kuko ntakuwe mw'ijuru no gukora ivyo nigombera, ariko nazanywe no gukora ivyo uwantumye agomba.
43006039	Kandi ico uwantumye agomba ngiki; agomba yuko mu vyo yampaye vyose hatagira na kimwe kinzimirana, ariko ngo nzokizure ku musi w'iherezo.
43006040	Kuko iki ari co Data agomba, agomba yuko uwubona Umwana wese akamwizera, agira ubugingo budashira, nanje nkazomuzura ku musi w'iherezo.
43006041	Buno Abayuda baramwidodombera, kuko yavuze ati: "Ni jewe mutsima wamanutse uva mw'ijuru."
43006042	Bati: "Uwu si we Yesu umwana wa Yosefu? Na se na nyina turabazi; none avuga ate ngo Namanutse mva mw'ijuru?"
43006043	Yesu arabishura ati: "Nta co mugira imyidodombo muri mwebwe.
43006044	Nta n'umwe ashobora kuza kuri jewe Data yantumye atamukwegakweze; nanje nzomuzura ku musi w'iherezo."
43006045	Mu majambo y'abavugishwa n'Imana handitswe ko bose bazoba abigishijwe n'Imana. Uwumvise ivya Data wese akavyiga, aza kuri jewe.
43006046	Si ukugira ngo hari uwabonye Data, atari uwavuye ku Mana: uwo ni we yabonye Data.
43006047	Ni ukuri ndakubwire koko; Uwizera afise ubugingo budashira.
43006048	Ni jewe mutsima w'ubugingo.
43006049	Ba sogokuruza banyu barira manu mu bugaragwa, barapfa,
43006050	uwu ni wo mutsima umanuka uva mw'ijuru, ngo umuntu awuryako ntapfe.
43006051	Ni jewe mutsima w'ubugingo wamanutse uvuye mw'ijuru; ni hagira uwurya kuri uwo mutsima azohoraho ibihe bidashira, kandi umutsima nzobaha n'umubiri wanje, utangirwa abari mw'isi ngo bagire ubugingo.
43006052	Abayuda batanako ibirake bati: "Uwu ashobora ate kuduha umubiri wiwe ngo tuwurye?"
43006053	Yesu arababwira ati: "Ni ukuri ni ukuri ndababwire; Ni mutarya umubiri w'Umwana w'umuntu, ngo munywe amaraso yiwe, nta bugingo mwogira muri mwebwe."
43006054	Uwurya umubiri wanje akanywa amaraso yanje, ni we afise ubugingo budashira, nanje nzomuzura ku musi w'iherezo.
43006055	Kuko umubiri wanje ari ico kurya c'ukuri, n'amaraso yanje ari ico kunywa c'ukuri.
43006056	Uwurya umubiri wanje akanywa amaraso yanje, aguma muri jewe, nanje nkaguma muri we.
43006057	Nk'uko Data w'ubugingo yantumye, nanje ndiho kubwa Data, ni ko uwundya na we azobaho kubwanje.
43006058	Uwo ni wo mutsima wamanutse uvuye mw'ijuru, si nk'uwo ba sogokuruza banyu bariye, ariko bagapfa; uwurya uwo mutsima azohoraho ibihe bidashira.
43006059	Ivyo yabivugiye mu rusengero rw'Abayuda yigisha i Kaperinawumu.
43006060	Nuko benshi mu bigishwa biwe bavyumvise, baravuga bati: "Iryo jambo riragoye, hari uworyumva akarishobora?"
43006061	Yesu amenye mu mutima ko abigishwa biwe bidodombera ivyo, arababaza ati: "Mbega ivyo birabatsitaje?"
43006062	None bizomera bite ni mwabona Umwana w'umuntu aduga aja iyo yahora ubwa mbere?
43006063	Impwemu ni zo zitera ubugingo, umubiri nta co umaze; amajambo ndababwiye ni impwemu n'ubugingo.
43006064	Ariko muri mwebwe hariho bamwe batizera. Kuko Yesu yahereye ubwa mbere azi abatizera abo ari bo, n'uwuzomugura uwo ari we.
43006065	Kandi aravuga ati: "Ni co catumye ndababwira ko ata wushobora kuza kuri jewe atabihawe na Data."
43006066	Kuva ico gihe benshi mu bigishwa biwe bamuva inyuma, ntibaba bakijana na we.
43006067	Yesu abaza bamwe icumi na babiri ati: "Mbega namwe muragomba kwigira?"
43006068	Simoni Petero aramwishura ati: "Tuje kwa nde ga Mwigisha? Ko ari wewe ufise amajambo y'ubugingo budashira,
43006069	natwe twarizeye, tumenya yuko wewe uri Uwera w'Imana."
43006070	Yesu aramwishura ati: "Mbega si jewe nabatoranije uko muri icumi na babiri?"Ariko umwe muri mwebwe ni umwansi."
43006071	Yavuga Yuda Isikaryota, umwana wa Simoni, kuko ari we yagira azomugure, yari uwo muri bamwe icumi na babiri.
43007001	Hanyuma y'ivyo Yesu agendagenda i Galilaya; ntiyashaka kugendagenda i Yudaya kuko Abayuda barondera ingene bomwica.
43007002	Imisi mikuru y'Abayuda yitwa iyo Amahema yariko irashika.
43007003	Nuko abavukanyi biwe baramubwira bati: "Ni uve ino, uje i Yudaya, abigishwa bawe na bo barabe ibikorwa ukora;
43007004	kuko ata wogira ico akora mu mpisho, na we ngo arondere kumenyekana. Ko ukora ivyo, ni wiserure mu b'isi."
43007005	Kuko n'abavukanyi biwe na bo batamwizera.
43007006	Maze Yesu arabishura ati: "Igihe canje ntikiragera, ariko igihe canyu co, cama kiriho.
43007007	Abo isi ntibabanka, ariko jewe baranyanka, kuko ndabavugira ibikorwa vyabo ko ari bibi.
43007008	Mwebwe ni muduge kumara iyo misi mikuru, ariko jeho sindayidugako, kuko igihe canje kitaragera.
43007009	Ababwiye ivyo, aguma i Galilaya.
43007010	Abavukanyi biwe bamaze kuduga i Yerusalemu kumara iyo misi mikuru, na we araduga, ntiyiyerekana, ariko agenda mu mpisho.
43007011	Maze Abayuda bamurondera muri iyo misi mikuru bati: "Mbega wa wundi ari hehe?"
43007012	Haba ivyongoshwe vyinshi mw'ishengero bamuvuga, bamwe bati: "Ni umuntu mwiza," abandi bati: "'Oya, arazimiza abantu.'"
43007013	Ariko nta n'umwe yamuvuze atobora, kuko batinya Abayuda.
43007014	Ya misi mikuru igeze hagati, Yesu aduga mu rusengero, arigisha.
43007015	Abayuda baratangara bati: "Mbega uwu yakuye ubwenge hehe, atigishijwe?"
43007016	Maze Yesu arabishura ati: "Izi nyigisho zanje si izanje, ni izo uwantumye.
43007017	Ni haba hari uwugomba gukora ivyo uwo akunda, azomenya izi nyigisho, ko zavuye ku Mana, canke ko ndabivuga ndavyigeneye.
43007018	Uwuvuga ivyo yigeneye aba yironderera icubahiro; ariko uwurondera icubahiro c'uwamutumye, ni we w'ukuri, kandi nta kugabitanya kuba kuri muri we.
43007019	Mbega Mose si we yabahaye ivyagezwe? Ariko muri mwebwe nta n'umwe yitondera ivyo vyagezwe. Muronderera iki kunyica?"
43007020	Ishengero riramwishura riti: "Urimwo dayimoni! Ni nde ashaka kukwica?"
43007021	Yesu arabishura ati: "Nakoze igikorwa kimwe, mwese muratangara."
43007022	Mose yabahaye guhimbura igikoba c'ubugabo mugabo ntikwavuye kuri Mose, ni kuri ba sogokuruza banyu kandi muhimbura igikoba c'ubugabo umuntu kw'isabato.
43007023	None se, ko umuntu ahimburwa igikoba c'ubugabo kw'isabato, kugira ngo icagezwe ca Mose ntimukirenge, none jewe mumpora iki ko kw'isabato nakijije umuntu akwiye?
43007024	Ntimupfe guca imanza ku biboneka, ariko muce imanza z'ukuri.
43007025	Bamwe mu b'i Yerusalemu baravuga bati: "Mbega uwo Si we bashaka kwica?"
43007026	Ehe avuga akararamango, nta co baruha bamubwira. Mbega harya abakuru bemeye vy'ukuri ko uyo ari we Kristo?
43007027	Uwo ko tuzi aho yaturutse, ariko Kristo aho azozira, nta wuzi aho azoturuka.
43007028	Nuko Yesu arasemerera yigisha mu rusengero ati: "Jewe muranzi, n'aho naturutse murahazi, kandi sinaje nitumye, ariko uwantumye n'uwo ukuri, mwebwe ntimumuzi;
43007029	jeho ndamuzi, kuko navuye kuri we, kandi ari we yantumye."
43007030	Buno barondera ingene bomufata, ariko ntihagira uwumukozako n'intoke, kuko igihe ciwe kitaribwagere.
43007031	Benshi mw'ishengero baramwizera baravuga bati: "Kristo ni yaza, mugira ngo azokora ibitangaza vyinshi birengeye ivyo uwu akora?"
43007032	Abafarisayo bumvise ko ishengero rimuvugavuganako ivyo mu twongoshwe, abaherezi bakuru n'Abafarisayo batuma abagendanyi kumufata.
43007033	Maze Yesu aravuga ati: "Hasigaye igihe gito nkiri kumwe namwe, hanyuma nkaja ku wantumye.
43007034	Muzondondera, ariko ntimuzombona, kandi iyo nzoba ndi ntimuzoshobora gushikayo."
43007035	Maze Abayuda baravugana bati: "Mbega uwo agira aje hehe, aho twebwe tutazoshobora kumubona? Agira aje mu basabagiriye mu Bagiriki, ngo azokwigishe Abagiriki?
43007036	Mbega iryo jambo atubwiye ni iriki, ngo Muzondondera, ariko ntimuzombona, kandi ngo iyo nzoba ndi mwebwe ntimuzoshobora gushikayo?"
43007037	Nuko ku musi uherukira ya misi mikuru, ni wo musi uruta iyindi, Yesu arahagarara, arasemerera ati: "Namba hari uwufise inyota, ni aze kuri jewe, anywe.
43007038	Uwunyizera, inzuzi z'amazi y'ubugingo zizotemba ziva mu nda yiwe, nk'uko ivyanditswe bivuga."
43007039	Ariko ivyo yabivuze kuri Mpwemu, uwo abamwizera bagira bahabwe; kuko Mpwemu ataribwatangwe, kuko Yesu ataribwashike mu bwiza bwiwe.
43007040	Bamwe mw'ishengero bumvise ayo majambo bati: "Ni ukuri uwu ni wa muntu avugishwa n'Imana."
43007041	Abandi bati: "Uwu ni we Kristo. Abandi bati: "Oya, mbega Kristo yova i Galilaya?
43007042	Mbega icanditswe ntikivuga ko Kristo azova mu ruvyaro rwa Dawidi, i Betelehemu, wa musozi Dawidi yabako?"
43007043	Ishengero riramupfa,
43007044	bamwe muri bo bashaka kumufata, ariko ntihagira n'umwe amukozako n'intoke.
43007045	Nuko ba bagendanyi basubira ku baherezi bakuru n'Abafarisayo, na bo barababaza bati: "Ko mutamuzanye?"
43007046	Abagendanyi barabishura bati: "Erega ntihigeze kuboneka umuntu avuga nka we."
43007047	Abafarisayo barababaza bati: "Mbega namwe mwajimijwe?
43007048	Hari umukuru n'umwe yamwizeye, canke Umufarisayo?"
43007049	Ariko abo bantu batazi ivyagezwe ni ibivume.
43007050	Nikodemu, umwe yaza kuri we mbere, yari umwe muri bo, arababaza
43007051	ati: "Mbega ivyagezwe vyacu biratsindisha umuntu batabanje kumwumva no kumenya ico yakoze?"
43007052	Baramwishura bati: "Mbega nawe uri uwo i Galilaya? Soma witonze urabe yuko hari uwuvugishwa n'Imana yova i Galilaya." [
43007053	Bose baca baritahira.
43008001	Yesu aja ku musozi wa Elayono.
43008002	Mu gaturuturu asubira mu rusengero, abantu bose baza aho ari, aricara arabigisha.
43008003	Abahinga b'ivyanditswe bo n'Abafarisayo bamuzanira umugore, afashwe asambana, bamushira hagati,
43008004	baramubwira bati: "Mwigisha, uwu mugore bamuturumbukiyeko ariko arasambana.
43008005	Kandi Mose mu vyagezwe yatugeze kwicisha amabuye bene abo. None weho uvuga iki?"
43008006	Ariko ivyo babivuga ari ukumugeza, ngo bamukureko urwitwazo rwo kumurega. Ariko Yesu arunama, yandikisha urutoke hasi.
43008007	Maze bakobeje kumubaza, arunamuka, arababwira ati: "Uwutagira icaha muri mwebwe ni abe ari we abanza kumutera ibuye."
43008008	Asubira kwunama yandika hasi.
43008009	Na bo bavyumvise basohoka isorosoro, uhereye k'uwukuze ugashitsa ku muto, Yesu asigara wenyene, bo na wa mugore yari ahagaze hagati.
43008010	Yesu yunamutse aramubaza ati: "Yewe mugore, bamwe bakureze bari hehe? Nta n'umwe aguciriye urubanza?"
43008011	Na we ati: "Nta n'umwe, Mugenzi." Yesu aramubwira ati: "Nanje singucira urubanza." Ni wigire, guhera ubu ntuzosubire gukora icaha. ]
43008012	Yesu yongera kubabwira ati: "Jewe ndi umuco w'isi, uwunkurikira nta ho azogenda mu mwiza, ariko azogira umuco w'ubugingo."
43008013	Abafarisayo baramubwira bati: "Erega urishingira intahe, intahe yawe si iyo ukuri."
43008014	Yesu arabishura ati: "Naho jewe nishingira intahe, intahe yanje ni iyo ukuri, kuko nzi iyo navuye, n'iyo nja, ariko mweho ntimuzi iyo navuye canke iyo nja.
43008015	Mwebwe muca urubanza nk'abantu, jeho nta n'umwe ncira urubanza.
43008016	Kandi naho jewe noca urubanza, urubanza rwanje rwoba urwo ukuri, kuko ntari jenyene, ndi kumwe na Data yantumye.
43008017	Kandi no mu vyagezwe vyanyu handitswe ko intahe ishinzwe n'abantu babiri ari iyo ukuri.
43008018	Jewe ndi uwishingira intahe, kandi na Data yantumye aranshingira intahe na we."
43008019	Na bo baramubaza bati: "So ari hehe?" Yesu arabishura ati: "Nta jewe, nta Data, nta we muzi; iyo muba munzi, na Data muba mumuzi."
43008020	Ayo majambo yayavugiye mw'iyakiriro ry'amashikanwa, ariko arigisha mu rusengero; kandi nta n'umwe yamufashe, kuko igihe ciwe kitaribwashike.
43008021	Nuko yongera kubabwira ati: "Jewe ndi mu kuhava, namwe muzondondera, kandi muzopfira mu vyaha vyanyu; jewe iyo nja mwebwe ntimuzoshobora gushikayo."
43008022	Abayuda barabazanya bati: "Mbega azokwiyahura, ko agize ngo iyo aja ntituzoshobora gushikayo?"
43008023	Na we arababwira ati: "Mwebwe mwamutse hasi, jeho namutse iyo hejuru; mwebwe muri abo iyi si, jeho sindi uwo iyi Si.
43008024	Ico ni co gitumye ndababwira ko muzopfira mu vyaha vyanyu; kuko ni mutizera ko ndi We, muzopfira mu vyaha vyanyu."
43008025	Nuko baramubaza bati: "Uri nde, wewe?" Yesu arabishura ati: "Ndi ico nababwiye uhereye ubwa mbere.
43008026	Ndafise ivyo kubabarira vyinshi, no kubacira urubanza. Kandi uwantumye ni uwo ukuri; ivyo namwumvanye ni vyo mvuga mw'isi."
43008027	Ariko bo ntibamenya yuko ababwiye Se.
43008028	Nuko Yesu arababwira ati: "Aho muzomanikira Umwana w'umuntu, ni ho muzomenya ko ndi We, kandi ko ata co nkora nigeneye; uko Data yanyigishije, ni ko ndabivuga.
43008029	Kandi uwantumye turi kumwe na we, ntiyansize jenyene, kuko jewe na ntaryo nama nkora ibimuhimbara."
43008030	Avuze ivyo, benshi baramwizera.
43008031	Nuko Yesu abwira Abayuda bari bamwemeye ati: "Ni mwaguma mw'ijambo ryanje, muri abigishwa banje vy'ukuri;
43008032	kandi muzomenya ukuri, kandi ukuri kuzobaha kwidegemvya."
43008033	Baramwishura bati: "Turi uruvyaro rwa Aburahamu, nta ho twigeze kujakarira umuntu n'umwe; none uvuga ute ngo tuzohabwa kwidegemvya?"
43008034	Yesu arabishura ati: "Ni ukuri ni ukuri ndababwire, uwukora icaha wese ni umuja w'icaha.
43008035	Umushumba ntiyama ahangamye mu muryango, ariko umwana we yama ahangamye.
43008036	Umwana ni yabaha kwidegemvya, muzoba abidegemvya nyakuri.
43008037	Ndazi ko muri uruvyaro rwa Aburahamu, yamara murondera ingene mwonyica, kuko ijambo ryanje ritagira ikibanza muri mwebwe.
43008038	Jewe mvuga ivyo nabonye kuri Data; namwe mukora ivyo mwumvise kuri so."
43008039	Baramwishura bati: "Aburahamu ni we data." Yesu arabishura ati: "Iyo muba mu bana ba Aburahamu, muba mukora ibikorwa nk'ivya Aburahamu.
43008040	Ariko none murondera ingene mwonyica, umuntu yababariye ivyo ukuri, ivyo numvise ku Mana; Aburahamu ntiyagize atyo.
43008041	Mukora ibikorwa nk'ivya so. Baramubwira bati: "Twebwe ntituri ibivyarwa, dufise Data umwe, ni Imana."
43008042	Yesu arababwira ati: "Iyo Imana iba ari So, muba munkunda, kuko jewe naje mvuye ku Mana; sinaje nitumye, ariko ni yo yantumye.
43008043	Ni igiki gituma mutamenya imvugo yanje? Ni uko mudashobora kwumva ijambo ryanje.
43008044	Mwebwe muri aba so wa mugarariji, kandi ivyo so yifuza ni vyo mushaka gukora. Uwo yahereye mu ntango ari umwicanyi, kandi ntiyahagaze mu kuri, kuko ata kuri kuri muri we. Iyo avuga ibinyoma, avuga ivyiwe, kuko ari umunyabinyoma, kandi ari we se wavyo.
43008045	Ariko jeho, kuko mvuga ivyo ukuri, ntimunyemera.
43008046	Ni nde muri mwebwe yonyagiriza icaha nakoze? Ko mvuga ukuri, ni igiki gituma mutanyemera?
43008047	Uwo Imana yumva amajambo y'Imana; mwebwe igituma mutumva, ni uko mutari abo Imana."
43008048	Abayuda baramwishura bati: "None se ntitwavuze ukuri ko uri Umusamariya, kandi ko urimwo dayimoni?"
43008049	Yesu arabishura ati: "Jewe sindimwo dayimoni, ariko nubaha Data, namwe ntimunyubaha.
43008050	Jewe sinironderera icubahiro, hariho uwukindonderera, kandi ni we Gahinyuza.
43008051	Ni ukuri ndakubwire koko, ni hagira uwitondera ijambo ryanje, ntazobona urupfu gushitsa ibihe bidashira."
43008052	Abayuda baramubwira bati: "Noneho turamenye ko urimwo dayimoni." Aburahamu yarapfuye, n'abavugishwa n' Imana ni uko, ariko wewe uvuze uti: "Ni hagira uwitondera ijambo ryanje, nta ho azokwumviriza ku rupfu."
43008053	Mbega uruta sogokuruza wacu Aburahamu? We ko yapfuye, n'abavugishwa ni Imana na bo bakaba barapfuye, wiyita nde?"
43008054	Yesu arabishura ati: "Ni naba niha icubahiro, icubahiro canje kizoba ari ico ubusa; uwumpa icubahiro ni Data, uwo muvuga ngo n'Imana yanyu,
43008055	yamara ntimumuzi, ariko jewe ndamuzi. Kandi ni navuga ngo sindamuzi, nzoba mbaye umunyabinyoma nkamwe; ariko ndamuzi, kandi nitondera ijambo ryiwe."
43008056	Aburahamu sogokuruza wanyu yari yarahahamiye kubona umusi wanje, kandi yarawubonye, aranezerwa."
43008057	Nuko rero Abayuda baramubwira bati: "Ube utaramara imyaka mirongo itanu, ngo warabonye Aburahamu?"
43008058	Yesu arababwira ati: "Ni ukuri ni ukuri ndababwire, Aburahamu ataravuka, jewe namye ndiho."
43008059	Baca batora amabuye yo kumutera, maze Yesu arihisha, ava mu rusengero.
43009001	Ariko arahita, abona umuntu yavutse ari impumyi.
43009002	Abigishwa biwe baramubaza bati: "Mwigisha, ni nde yakoze icaha, ni uwo, canke ni abavyeyi biwe, ko yavutse ari impumyi?"
43009003	Yesu arabishura ati: "Uwu ntiyakoze icaha, kandi si abavyeyi biwe, ariko ni ukugira ngo ibikorwa vy'Imana bibonekere kuri we."
43009004	Twebwe dukwiye gukora ibikorwa vy'uwantumye hakibona; buhava bwira, ata wugishobora gukora.
43009005	Nkiri mw'isi, ndi umuco w'isi."
43009006	Avuze ivyo, acira amate hasi, avurungisha amate utwondo, araheza amusiga utwo twondo ku maso;
43009007	aramubarira ati: "Genda wiyuhagire mu kidengeri Silowamu; (Silowamu risobanurwa ngo Mutumwa). Nuko aragenda ariyuhagira, agaruka abona.
43009008	Nuko ababanyi biwe, n'abahora bamubona ko ari umusezi, barabazanya bati: "Mbega uwu si we yahora yicaye asegerereza?"
43009009	Abandi bati: "Ni we;" abandi bati: "Oya, ni uwo basa." Na we arababwira ati: "Ni jewe."
43009010	Nuko baramubaza bati: "Mbega none amaso yawe yahumutse ate?"
43009011	Na we arabishura ati: "Wa muntu yitwa Yesu yavurunze utwondo, atunsiga ku maso, arambwira ko nja kuri Silowamu kwiyuhagira; nuko ndagenda, ndiyuhagira, ndahumuka."
43009012	Baramubaza bati: "Ari hehe?" Ati: "Sindahazi."
43009013	Umwe yahora ari impumyi bamujana ku Bafarisayo.
43009014	Kandi uwo musi wari isabato, Yesu yavurunzeko utwondo, agahumura amaso yiwe.
43009015	Abafarisayo basubira kumubaza ingene yahumutse, na we arababwira ati: "Yansize utwondo ku maso, ndiyuhagira, ndahumuka."
43009016	Bamwe mu Bafarisayo baravuga bati: "Uwo muntu ntava ku Mana, kuko ataziririza isabato." Abandi bati: "Mbega umuntu w'umunyavyaha yoshobora ate gukora ibimenyetso bingana bityo?" Baramupfa.
43009017	Basubira kubaza umwe yahora ari impumyi bati: "Weho uvuga ko ari iki, kuko yaguhumuye amaso?" Na we ati: "Ni uwuvugishwa n'Imana."
43009018	Maze Abayuda ntibemera ivyo uwo, yuko yamye ari impumyi, agaheza agahumuka, kugeza aho bahamagariye abavyeyi b'uwahumutse,
43009019	barababaza bati: "Mbega uwu ni umwana wanyu, mwebwe muvuga ko yavutse ari impumyi? None yahumutse ate?"
43009020	Abavyeyi biwe barabishura bati: "Uwu turazi ko ari umwana wacu, kandi ko yavutse ari impumyi;
43009021	ariko icatumye abona ubu, ntitukizi, kandi n'uwamuhumuye, tweho ntitumuzi. Mumwibarize, ni umugabo, arivugira."
43009022	Abavyeyi biwe bavugiye ivyo, kuko batinya Abayuda, kuko Abayuda bari bamaze kuja ingingo, ngo umuntu wese azokwatura Yesu ko ari Kristo acibwe mu rusengero rwabo.
43009023	Ni co catumye abavyeyi biwe bavuga bati: "Ni umugabo, ni mumwibarize."
43009024	Maze bahamagara ubugira kabiri wa muntu yahora ari impumyi, baramubwira bati: "Ni wubahe Imana, twebwe tuzi yuko uwo muntu ari umunyavyaha."
43009025	Na we arabishura ati: "Namba ari umunyavyaha sindabizi: ico nzi ni kimwe, ni uko nari impumyi, none nkaba mbona."
43009026	Baramubaza bati: "Yakugiriye ate? Yahumuye amaso yawe ate?"
43009027	Arabishura ati: "Namaze kubibabwira ariko ntimwavyumvise. Mugombera iki gusubira kuvyumva? Mbega namwe mugomba kuba abigishwa biwe?"
43009028	Baramutuka bati: "Ni wewe wenyene uri umwigishwa wiwe, nayo tweho turi abigishwa ba Mose.
43009029	Twebwe tuzi yuko Imana yavuganye na Mose, ariko uwo ntituzi aho aturuka."
43009030	Wa muntu arabishura ati: "Erega biratangaje kwumva ko mutazi aho aturuka, kandi ari we yahumuye amaso yanje.
43009031	Turazi ko Imana itumviriza abanyavyaha, ariko uwuyubaha, agakora ivyo igomba, uwo ni we yumviriza.
43009032	Uhereye kera hose ntihumvikanye ko hari umuntu yahumuye amaso y'uwavutse ari impumyi.
43009033	Iyaba uwo atavuye ku Mana, nta co yoshoboye gukora."
43009034	Baramwishura bati: "Wewe wavukiye mu vyaha gusa gusa, ni wewe utwigisha?" Bamuhindira hanze.
43009035	Yesu yumvise ko bamuhindiye hanze, aja kumuraba, aramubaza ati: "Mbega wizeye Umwana w'Imana?"
43009036	Na we aramwishura ati: "Ni nde ga Mugenzi, nkamwizera?"
43009037	Yesu aramubwira ati: "Wamubonye, kandi ni we muriko muravugana."
43009038	Na we ati: "Ndizeye, Mwami." Araheza aramupfukamira.
43009039	Yesu aravuga ati: "Naje muri iyi si kuba agahinyuza, ngo abatabona babone, n'ababona babe impumyi."
43009040	Bamwe mu Bafarisayo bari kumwe na we bumvise ivyo bati: "Mbega natwe turi impumyi?"
43009041	Yesu arababwira ati: "Iyo muba mwari impumyi, nta caha muba mufise, ariko noneho muvuga muti: 'Turabona, icaha canyu camaho."
43010001	Ni ukuri ni ukuri ndababwire, uwudaca mw'irembo ry'urugo rw'intama, ariko akuririra ahandi, uwo aba ari igisuma n'umwambuzi.
43010002	Ariko uwuca mw'irembo ni we mwungere w'intama.
43010003	Umurarizi w'irembo aramwugururira, kandi intama zumva ijwi ryiwe; ahamagara intama ziwe mu mazina yazo, akaziturutsa.
43010004	Kandi iyo amaze guturutsa iziwe zose, azija imbere, zikamukurikira kuko zizi ijwi ryiwe.
43010005	Ariko uwo zitazi ntizomukurikira na mba, zomuhunga, kuko zitazi amajwi y'abandi.
43010006	Yesu abacira uwo mugani, ariko bo ntibatahura ivyo ababwira ivyo ari vyo.
43010007	Nuko Yesu yongera kubabwira ati: "Ni ukuri ni ukuri ndababwire, ni jewe rembo ry'intama."
43010008	Abanyitangiye imbere bose bari ibisuma n'abambuzi, ariko intama ntizabumviye.
43010009	Ni jewe rembo, kandi uwushika mu rugo wese aciye muri jewe arakizwa; agataha, agaturuka, akaronka ubwatsi butotahaye.
43010010	Igisuma ntikizanwa n'ikindi, atari ukwiba, ukwica n'ugutikiza; nayo jeho nazanywe no kugira ngo zironke ubugingo, kandi ngo ziburonke busagutse.
43010011	Ni jewe mwungere mwiza; umwungere mwiza yigura intama ziwe.
43010012	Ariko umucangero, atari umwungere bwite, n'intama ntizibe iziwe, iyo abonye ibingira rije, ata intama, agahunga, ibingira rikazisahura, rikazishwiragiza.
43010013	Arahunga, kuko ari umucangero, atababaye intama.
43010014	Ni jewe mwungere mwiza, ndazi izanje, n'izanje ziranzi,
43010015	nk'uko Data anzi, nanje nkamumenya; kandi ndigura intama zanje.
43010016	Kandi mfise n'izindi ntama zitari izo muri uru rugo, na zo nyene birankwiye kuzija imbere, zizokwumva ijwi ryanje, hazoba umukuku umwe n'umwungere umwe.
43010017	Igituma Data ankunda, ni uko ndekura ubugingo bwanje, ngo mpeze nsubire kubwakira.
43010018	Nta n'umwe abunyaka, kuko ndaburekura kubwanje; mfise ububasha bwo kuburekura, mfise n'ububasha bwo gusubira kubwakira. Ico ni co cagezwe nahawe na Data."
43010019	Abayuda bongera kumupfa kubwo ayo majambo,
43010020	benshi muri bo bati: "Arimwo dayimoni, kandi yasaze; mumwumviririza iki?"
43010021	Abandi bati: "Erega ayo majambo si nk' ayo uwuhagazweko na dayimoni; mbega dayimoni arashobora guhumura amaso y'impumyi?"
43010022	Maze haza imisi mikuru yo kwibuka uguhumanurwa kw'urusengero i Yerusalemu, hari mu rushana.
43010023	Yesu agendagenda mu rusengero mw'ibaraza rya Salomo.
43010024	Abayuda baramukikiza, baramubaza bati: "Mbega uzotujuragiza kugeza ryari?" Asangwa uri Kristo bidufoborere.
43010025	Yesu arabishura ati: "Narababwiye, ariko ntimwizera. Ibikorwa nkora mw'izina rya Data, ni vyo binshingira intahe.
43010026	Ariko ntimwizera, kuko mutari abo mu ntama zanje.
43010027	Ababaye intama zanje bumva ijwi ryanje, nanje ndabazi, na bo barankurikira,
43010028	kandi nanje ndabaha ubugingo budashira, nta ho bazokwigera bapfa rubi gushitsa ibihe bidashira, kandi nta wushobora kubanshikura mu kuboko kwanje.
43010029	Data yabampaye ni we aruta bose; nta wushobora kubashikura mu kuboko kwa Data.
43010030	Jewe na Data turi umwe."
43010031	Buno Abayuda bongera gutora amabuye, ngo bayamutere.
43010032	Yesu arababwira ati: "Naberetse ibikorwa vyiza vyinshi bivuye kuri Data, ikibatuma kuntera amabuye muri ivyo bikorwa ni ikihe?"
43010033	Abayuda baramwishura bati: "Ntituguterera amabuye ku bwo igikorwa ciza, ariko ni kuko watyojeje Imana; kuko wewe uri umuntu ukigira Imana."
43010034	Yesu arabishura ati: "Mbega ntihanditswe mu vyagezwe vyanyu, ko navuze nko muri imana?"
43010035	None ko yabise imana, bamwe ijambo ry'Imana ryashitseko (kandi ivyanditswe ntibishobora guhinduka),
43010036	mwebwe mubwira mute uwo Data yejeje, akamutuma mw'isi, ko atyojeje Imana, kuko navuze nti: "Ndi Umwana w' Imana?
43010037	Asangwa ntakora ibikorwa vya Data, ntimunyemere;
43010038	ariko ni nabikora, naho jewe mutanyemera, mupfe kwemera ibikorwa, kugira ngo mumenye, mutahure, yuko Data ari muri jewe, nanje nkaba muri Data.
43010039	Nuko bongera kurondera ingene bomufata, abava mu maboko.
43010040	Avayo, yongera kuja hakurya ya Yorodani, ha hantu Yohana yabatiriza ubwa mbere, agumayo.
43010041	Benshi baza kuri we; baravuga bati: "Yohana nta kimenyetso yakoze, ariko ivyo Yohana yavuze vyose kuri uwo vyari ivyo ukuri."
43010042	Kandi benshi bamwizererayo.
43011001	Hariho uwari arwaye, ni Lazaro w'i Betaniya, ni wa musozi Mariya na mwene nyina Marita babako.
43011002	Uwo Mariya ni we yasize Umwami Yesu amavuta amota cane ku birenge, amuhanaguza umushatsi wiwe; uwo Lazaro yari arwaye ni we musaza we.
43011003	Bashiki biwe batuma kuri Yesu bati: "Mugenzi, wa wundi ukunda ararwaye."
43011004	Yesu avyumvise aravuga ati: "Iyo ndwara si iyo kumwica, ariko ni iyo gutuma bashimagiza Imana, kugira ngo n'Umwana w'Imana itume ashemagizwa."
43011005	Kandi Yesu yarakunda Marita na mwene nyina na Lazaro.
43011006	Nuko yumvise ko arwaye, asibira aho hantu yari ari imisi ibiri.
43011007	Hanyuma y'ivyo abwira abigishwa biwe ati: "Dusubire i Yudaya."
43011008	Abigishwa baramubwira bati: "Mwigisha, Abayuda baheruka gushaka kugutera amabuye, none usubireyo?"
43011009	Yesu arabishura ati: "None isaha z'umurango si icumi na zibiri? Uwugenda ku murango ntatsitara, kuko abona umuco w'iyi si.
43011010	Ariko uwugenda mw'ijoro aratsitara, kuko umuco utari muri we."
43011011	Amaze kuvuga ivyo, arababwira ati: "Lazaro, umukunzi wacu, arasinziriye, nanje ndagiye kumukangura."
43011012	Nuko abigishwa baramubwira bati: "Mugenzi, asangwa asinziriye, azokira."
43011013	Yamara Yesu yavuga ko yapfuye, ariko bo bagira ngo avuga kuruhuka kwo gusinzira.
43011014	Buno Yesu avuga abifoboye ati: "Lazaro yahwereye;
43011015	ariko kubwanyu ndanezerewe ko ntariyo, kugira ngo muzokwizere; noneho ni muze tuje iyo ari."
43011016	Toma ari we Hasa abwira abigishwa bagenzi biwe ati: "Ingo tugende, dupfane na Yesu."
43011017	Nuko Yesu ashitse asanga amaze imisi ine mu mva.
43011018	I Betaniya hari hafi y'i Yerusalemu nka stadiyo icumi na zitanu.
43011019	Nuko Abayuda benshi bari baje kwa Marita na Mariya ku bagarukirako kuko musaza wabo yapfuye.
43011020	Nuko Marita yumvise ko Yesu aje, aragenda aramusanganira; ariko Mariya asigara yicaye mu nzu.
43011021	Marita abwira Yesu ati: "Mugenzi, iyo uba wari hano, musazanje ntaba yahwereye."
43011022	Kandi n'ubu ndazi ko ivyo wosaba Imana vyose, Imana yobiguha.
43011023	Yesu aramubwira ati: "Musazawe azozuka."
43011024	Marita aramwishura ati: "Ndazi ko azozuka mw'izuka ryo ku musi w'iherezo."
43011025	Yesu aramubwira ati: "Ni jewe kuzuka n'ubugingo. Uwunyizera n'iyo yoba yarapfuye, azobaho;
43011026	kandi uwuriho wese anyizera, nta ho azokwigera apfa gushitsa ibihe bidashira. Urizeye ivyo?"
43011027	Na we ati: "Ego me Mugenzi, nizeye ko uri Kristo, Umwana w'Imana, umwe wo kuza mw'isi."
43011028	Avuze ivyo, asubira inyuma, yongorera Mariya, mwene nyina ati: "Umwigisha ari hano, araguhamagaje."
43011029	Na we avyumvise, ava hasi ningoga, aja aho ari.
43011030	Yesu ntiyari bwashike muri iyo mihana, ariko yari akiri ha handi aho Marita yamusanganiriye.
43011031	Buno Abayuda bari kumwe na Mariya mu nzu bamugandariye, babonye avuye hasi ningoga, asohotse, baramukurikira, bagira ngo agiye kuririra ku mva.
43011032	Mariya ashitse aho Yesu ari, amubonye, yikubita imbere y'ibirenge vyiwe ati: "Mugenzi, iyo uba wari hano, musazanje ntaba yahwereye."
43011033	Yesu abonye ko arira, n'Abayuda bari kumwe na we barira, agira ikigumbagumba mu mutima, biranka,
43011034	arababaza ati: "Mwamuhamvye hehe?" Bati: "Mugenzi, ngwino urabe."
43011035	Yesu ararira.
43011036	Abayuda baravuga bati: "Ehe ingene yamukunda."
43011037	Ariko bamwe muri bo baravuga bati: "Mbega uwo yahumuye amaso y'impumyi, ntiyoshoboye kubuza uwo ngo ntapfe?"
43011038	Yesu yongera kugira ikigumbagumba mu mutima, ashika ku mva; kandi yari isenga yugajwe ikibuye.
43011039	Yesu aravuga ati: "Ni mukureho iryo buye." Marita mushiki w'uwapfuye, aramubwira ati: "Mugenzi, erega ubu aramaze kunuka, ko amaze imisi ine."
43011040	Yesu aramubwira ati: "Sinakubwiye ko ni wizera ubona ubwiza bw'Imana?"
43011041	Nuko bakuraho ikibuye. Buno Yesu ararangamiza ati: "Data, ndagushima ko wanyumvirije.
43011042	Jewe nari nsanzwe nzi ko unyumviriza ubudasiba, ariko ndabivugishijwe n'ishengero rihagaze ngaha, kugira ngo bizere ko ari wewe wantumye."
43011043	Amaze kuvuga ivyo, asemerera n'ijwi rirenga ati: "Lazaro, ngwino, sohoka."
43011044	Uwari yapfuye arasohoka, azingiriweko impuzu ku maguru no ku maboko, n'igitambara gipfutse mu maso hiwe. Yesu arababwira ati: "Ni mumuhamburure, mumureke, agende." "
43011045	Nuko benshi muri abo Bayuda bari baje kwa Mariya, babonye ico Yesu akoze, baramwizera,
43011046	ariko bamwe muri bo baja ku Bafarisayo, bababwira ivyo Yesu akoze.
43011047	Nuko abaherezi bakuru n'Abafarisayo bakoranya inama nkuru y' abacamanza, barababaza bati: " "Mbega, tugire dute? Ko uwu muntu akora ibimenyetso vyinshi.
43011048	Ni twamurekeraho dutyo, bose bazohava bamwizera, kandi Abaroma bazoza batikize igisagara cacu n'ubwoko bwacu."
43011049	Ariko umwe muri bo, ni Kayafa, yari umuherezi mukuru muri uwo mwaka, arababwira ati: "Mwebwe nta co muzi na mba,
43011050	kandi nta co mwiyumvira yuko ari ibibereye kubwanyu ko umuntu umwe apfira abantu, hako ubwoko bwose buhona."
43011051	Ivyo ntiyabivuze avyigeneye, ariko, kuko yari umuherezi mukuru muri uwo mwaka, yavugishijwe ko Yesu agira apfire ubwo bwoko;
43011052	kandi si ubwo bwoko bwonyene, ariko ngo abana b'Imana bose bari basanzaye, abakoranirize hamwe.
43011053	Nuko bahera uwo musi baja inama yo kumwica.
43011054	Maze Yesu ntiyaba akigenda yibonekeza mu Bayuda, ariko avayo, aja mu gihugu kiri hafi y'ubugaragwa mu gisagara citwa Efurayimu, agumanayo n'abigishwa.
43011055	Maze Pasika y'Abayuda yariko irashika, benshi bava mu misozi, baduga i Yerusalemu ngo bihumanure, Pasika itarashika.
43011056	Maze barondera Yesu, babazanya bahagaze mu rusengero bati: "Mbega, mugira ngo iki? Ubwo ntazoza muri iyi misi mikuru?"
43011057	Kandi abaherezi bakuru n'Abafarisayo bari bashinze ngo uwomenya aho ari aharange, ngo bamufate.
43012001	Nuko hasigaye imisi itandatu Pasika igashika, Yesu aja i Betaniya, ni ho haba Lazaro yari yazuye mu bapfuye.
43012002	Barahamuzimanira; Marita yarahereza, kandi na Lazaro yari umwe wo mu bicaranye na we basangira.
43012003	Maze Mariya yakira ingero y'amavuta amota cane y'igiciro kinini cane, y'agati kitwa narada, ayasiga ku birenge vya Yesu, abihanaguza umushatsi wiwe, kandi inzu yose itamiranamwo ayo mavuta.
43012004	Ariko Yuda Isikaryota, umwe mu bigishwa biwe, uwagira azomugure, aravuga
43012005	ati: "Ni igiki catumye ayo mavuta ataguzwe idenariyo amajana atatu, ngo zihabwe aboro?"
43012006	Ariko ivyo ntiyabivugishijwe no kubabara aboro, ni uko yari umwivyi, agendana umupfuko, agasotora ku bibitswemwo.
43012007	Yesu aramubwira ati: "Ni umureke, kuko ivyo yabibikiye umusi wo guhambwa kwanje.
43012008	Aboro muramana imisi yose, ariko jeho ntituja kwamana imisi yose." "
43012009	Ishengero ryinshi ry'Abayuda rimenye ko ari ho ari, baraza, mugabo ntihari kubwa Yesu gusa, ariko kwari ukugira ngo barabe na Lazaro yazuye mu bapfuye.
43012010	Ariko abaherezi bakuru baja inama yo kwica Lazaro na we,
43012011	kuko kubwiwe Abayuda benshi babavako bakizera Yesu.
43012012	Bukeye bw'aho, ishengero ryinshi ryari ryaje i Yerusalemu muri iyo misi mikuru, bumvise ko Yesu azayo,
43012013	bakira amashami y'ibigazi, baja kumusanganira, barasemerera bati: " "Hoziyana; hashemezwe uwuje mw'izina ry'Uhoraho, ni we Mwami w'Abisirayeli."
43012014	Kandi Yesu abonye inyana y'indogoba, ayicarako, nk'uko handitswe,
43012015	ngo Nta co utinya, mukobwa w'i Siyoni, raba, Umwami wawe araje, ari ku nyana y'indogoba.
43012016	Ivyo abigishwa ntibabitahuye ubwa mbere, ariko Yesu amaze guhabwa ubwiza bwiwe, ni ho bibutse ko ivyo yavyandikiwe, kandi ko ari vyo bamugiriye.
43012017	Nuko rya shengero rimushingira intahe, rimwe ryari kumwe na we hamwe yahamagara Lazaro ngo ave mu mva, akamuzura mu bapfuye.
43012018	Kandi ni co catumye ishengero rimusanganira, kuko bumvise ko yakoze ico kimenyetso.
43012019	Ariko Abafarisayo bavugana muri bo bati: "Murabona ko ata co mumaze, raba isi yose yamukondoreye inyuma."
43012020	Hari Abagiriki bamwe, mu baduze gusenga mu misi mikuru,
43012021	bashikira Filipo w'i Betsayida i Galilaya, baramwinginga bati: "Mugenzi, turagomba kuraba Yesu."
43012022	Filipo araza abibarira Andereya; Andereya na Filipo baraza babibarira Yesu.
43012023	Yesu arabishura ati: "Igihe kirageze c'uko Umwana w'umuntu ahabwa ubwiza bwiwe.
43012024	Ni ukuri ni ukuri ndababwire; iyo agatete k'ingano kataguye mw'ivu ngo gapfe, kaguma uko kari konyene; ariko iyo gapfuye, gahunda impeke nyinshi.
43012025	Uwukunda ubugingo bwiwe azobubura, ariko uwanka ubugingo bwiwe muri iyi si azobuzigama gushitsa ku bugingo budashira.
43012026	Ni hagira uwunkorera, ni ankurikire, kandi aho nzoba ndi, umukozi wanje ni ho azoba, ni hagira uwunkorera, Data azomuha icubahiro.
43012027	Umushaha wanje urahagaze; none mvuge iki? Ngire nti: "Data, ni unkize iki gihe? Yamara ni co canzanye ngo nshike muri iki gihe.
43012028	Data, shimagiza izina ryawe." Maze ijwi riva mw'ijuru riti: "Ndarishimagije, kandi nzokwongera kurishimagiza."
43012029	Ishengero rihagazeho rivyumvise riti: "Ni umuturagaro." Abandi bati: "Ni umumarayika avuganye na we."
43012030	Yesu arabishura ati: "Iryo jwi ntirije kubwanje, ariko rije kubwanyu.
43012031	None ubu iyi si iciriweko urubanza, none ubu umutware w'iyi si agira ahindirwe hanze.
43012032	Nanje ni namanikwa hejuru y'isi, nzokwikwegerako bose."
43012033	Avuga ivyo ari ukubamenyesha urupfu agira apfe.
43012034	Ishengero riramwishura riti: "Twebwe twumvise mu vyagezwe ko Kristo azohoraho ibihe bidashira. None uvuze ute ngo Umwana w'umuntu akwiye kumanikwa? Mbega uwo Mwana w'umuntu ni nde?"
43012035	Yesu arababwira ati: "Hasigaye igihe gito umuco ukiri muri mwebwe; ni mugende mugifise umuco, umwiza ntubiriranireko." Uwugenda mu mwiza ntamenya iyo aja.
43012036	Mugifise umuco, mwizere umuco, ngo mube abana b'umuco. " Yesu amaze kuvuga ivyo, arigira, arabihisha.
43012037	Ariko naho yakoreye ibimenyetso bingana uko imbere yabo, ntibarushe bamwizera,
43012038	ngo ijambo ry'uwavugishwa n'Imana Yesaya rishike,ngo, Mwami, ni nde yizeye ico twumvise?Kandi ukuboko kw'Uhoraho kwahishuriwe nde? "
43012039	Ni co catumye badashobora kwizera, kuko Yesaya yongeye kuvuga
43012040	ati: "Yabahumye amaso, yabakomantaje imitima,Kugira ngo ntibaboneshe amaso, ngo batahurishe imitima,Bahindukire,Ngo ndabakize."
43012041	Ivyo Yesaya yabivuze, kuko yabonye ubwiza bwiwe, kandi ni we yavuzeko.
43012042	Yamara no mu bakuru, benshi baramwizeye; ariko ku bwo Abafarisayo ntibavyatura, kugira ngo ntibahimburwe igikoba c'ubugabo mu rusengero rw'Abayuda,
43012043	kuko bakunda icubahiro c'abantu kukirutisha icubahiro c' Imana.
43012044	Yesu arasemerera ati: "Uwunyizera, si jewe yizeye, ariko yizeye uwantumye;
43012045	uwumbonye aba abonye uwantumye.
43012046	Naje mw'isi ndi umuco, kugira ngo uwunyizera wese ntazogume mu mwiza.
43012047	Ariko ni hagira uwumva amajambo yanje, ntayazigame, si jewe ndamucira urubanza; kuko ntazanywe no gucira urubanza isi, ariko nazanywe no gukiza isi.
43012048	Ariko uwungaya, ntiyemere amajambo yanje, ari n'ikizomutsindisha, ijambo navuze ni ryo rizomutsindisha ku musi w'umuhero.
43012049	Kuko ivyo ntabivuze ndavyigeneye, ariko Data yantumye, ni we yangeze ivyo nkwiye kuvuga n'ivyo nkwiye gusigura.
43012050	Kandi ndazi yuko ivyo yageze ari ubugingo budashira. Nuko ivyo mvuga, ndabivuga nk'uko Data yambariye."
43013001	Umusi wa Pasika utarashika, Yesu amenye ko igihe ciwe gishitse co kuva mw'isi ngo aje kwa Se, uko yakunda abiwe bari mw'isi, ni ko yabakunze gushitsa ku muhero.
43013002	Bakiriko bararya ku mugoroba, wa mugarariji amaze kwinjiza ubuguranyi mu mutima wa Yuda Isikaryota, umwana wa Simoni,
43013003	Yesu yari azi ko Se yamuhaye vyose yabishize mu maboko yiwe, kandi ko yavuye ku Mana, kandi ko agira asubire ku Mana,
43013004	ava hasi mw'iriro, akura umutamana, yakira icambazo, arakenyera;
43013005	araheza asuka amazi mu mubehe, atangura kwoza ibirenge vy'abigishwa, no kubihanaguza icambazo akenyeje.
43013006	Nuko ashika kuri Simoni Petero, na we aramubaza ati: "Mugenzi, ni wewe unyoza ibirenge?"
43013007	Yesu aramwishura ati: "Ico jewe ndiko ndakora, wewe nturibukimenye ubu; ariko uzokimenya hanyuma."
43013008	Petero aramubwira ati: "Nta ho uzokwigera unyoza ibirenge gushitsa ibihe vyose." Yesu aramwishura ati: "Ni ntakwoza, nta ho tuzoba duhuriye."
43013009	Simoni Petero aramubwira ati: "Mugenzi, ntugarukize ku birenge gusa, ariko ushikane ku maboko no ku mutwe."
43013010	Yesu aramubwira ati: "Uwari yiyuhagiye nta kindi agomba, atari ukwoga ibirenge, kuko aba akeye umubiri wose, namwe murakeye, ariko si mwese." "
43013011	Kuko yari azi uwuzomugura uwo ari we; ni co catumye avuga ati: "Ntimukeye mwese."
43013012	Nuko ahejeje kuboza ibirenge, yakira umutamana wiwe, yongera kwicara; arababaza ati: " "Mbega muramenye ico ndabagiriye?
43013013	Munyita Mwigisha na Shobuja, kandi mubivuga ko, kuko ari ko ndi.
43013014	Nuko rero, ko jewe ndabogeje ibirenge, ndi Shobuja n'Umwigisha, namwe mukwiye kwozanya ibirenge.
43013015	Kuko ndabahaye akarorero, kugira ngo nk'uko jewe ndabagiriye, mube ari ko namwe mugira.
43013016	Ni ukuri ni ukuri ndababwire, umushumba ntaruta shebuja, kandi n'intumwa ntiruta uwayitumye.
43013017	Ni mwamenya ivyo, muzoba muhiriwe ni mwabikora.
43013018	Simvuze mwese, kuko nzi abo natoranije, ariko ni ukugira ngo ivyanditswe bishike, ngo Uwurya ivyo kurya vyanje ni we ambanguriye umugere.
43013019	Uhereye ubu ndabibabariye bitaraba, kugira ngo aho bizobera, mwizere ko ndi we.
43013020	Ni ukuri ndababwire, uwakira uwo nzotuma azoba anyakiriye, uwunyakira aba yakiriye uwantumye."
43013021	Yesu avuze ivyo, ahagarika umutima, abivuga avyataguye ati: "Ni ukuri ni ukuri ndababwire, umwe muri mwebwe agira angure."
43013022	Abigishwa bararabana, bazazaniwe uwo avuze uwo ari we.
43013023	Hariho umwe mu bigishwa biwe yari yegamiye mu gikiriza ca Yesu bariko bararya, umwe Yesu yakunda.
43013024	Simoni Petero amuvunira akagohe ati: "Tubwire uwo avuze uwo ari we."
43013025	Uwo rero ahengamira inyuma, uko yari hano nyene mu gikiriza ca Yesu, aramubaza ati: "Ni nde ga Mugenzi?"
43013026	Yesu aramwishura ati: "Uwo nkorezamwo intore, nkayimuha, azoba ari we." Akojejemwo intore, arayikuramwo, ayihereza Yuda, umwana wa Simoni Isikaryota.
43013027	Hanyuma y'iyo ntore, Satani aca yinjira muri we. Nuko Yesu aramubarira ati: "Ico ukora, gikore ningoga."
43013028	Ariko muri abo bicaranye nta n'umwe yamenye ico abimubwiriye.
43013029	Ariko kuko Yuda ari we yarafise umupfuko, bamwe bagize ngo Yesu yamubwiye, ngo Gura ibizodukwira ku musi mukuru, canke ngo agire ico aha aboro.
43013030	Na we amaze kwakira intore, aca asohoka ako kanya, kandi hari mw'ijoro.
43013031	Nuko amaze gusohoka, Yesu aravuga ati: "Noneho Umwana w'umuntu arashimagijwe, kandi Imana ishimagirijwe muri we.
43013032	Kandi Imana, ko ishimagirijwe muri we, na yo izomushimagiriza muri yo, kandi izomushimagiza vuba.
43013033	Bana bato, ndacari kumwe namwe akanya gato. Muzondondera, ariko, nk'uko nabwiye Abayuda nti: 'Aho nja ntimushobora gushikayo, ni ko none ndababwira namwe.'
43013034	Ndabaha icagezwe gishasha, ni mukundane; nk'uko nabakunze, mube ari ko namwe mukundana.
43013035	Ni mwagiriranira urukundo, ni ho bose bazomenya ko muri abigishwa banje."
43013036	Simoni Petero aramubaza ati: "Mugenzi, uja hehe?" Yesu aramwishura ati: "Aho nja ntushobora kunkurikira ubu, ariko uzonkurikira hanyuma."
43013037	Petero aramubaza ati: "Mugenzi, ni igiki kimbuza kugukurikira n'ubu?" Erega nzonakwigura.
43013038	Yesu aramwishura ati: "Ugize ngo uzonyigura?" Ni ukuri ndakubwire koko, inkoko itarabika, uhava unyihakana gatatu.
43014001	Ntimuhagarike imitima yanyu, mwizere Imana, nanje munyizere.
43014002	I muhira kwa Data hari inzu nyinshi, iyo ziba zitariho, mba ndabibabwiye, kuko ngiye kubategurira ahanyu.
43014003	Kandi ko ngiye kubategurira ahanyu, nzogaruka kubajana i wanje, ngo aho ndi namwe mube ari ho muba.
43014004	Kandi iyo nja murazi inzira ijayo.
43014005	Toma aramubwira ati: "Mugenzi, ntituzi iyo uja, dushobora dute kumenya inzira?"
43014006	Yesu aramubwira ati: "Ni jewe nzira, ukuri n'ubugingo; nta wushika kuri Data ntamujanye.
43014007	Iyo muba mwaramenye, na Data muba mumuzi. Uhereye ubu muramuzi, kandi mwamubonye.
43014008	Filipo aramubwira ati: "Mugenzi, twereke So, bizoba bihaye."
43014009	Yesu aramubaza ati: "Mbega ko nabanye namwe igihe kingana gityo, nturakaruha umenya ga Filipo? Uwubonye jewe aba abonye Data; none uvuga ute ngo Twereke So?"
43014010	Ntiwizeye ko jewe ndi muri Data, na Data ari muri jewe? Amajambo ndababwira si ayo nigeneye, ariko Data aba muri jewe ni we akora ibikorwa vyiwe.
43014011	Ni munyizere ko ndi muri Data, na Data ari muri jewe, bibuze, mupfe kwizera ku bwo ibikorwa ubwavyo.
43014012	Ni ukuri, ni ukuri ndababwire; uwunyizera, ibikorwa jewe nkora na we azobikora, kandi azokora ibibiruta, kuko jewe ngiye kwa Data.
43014013	Kandi ico muzosaba cose mw'izina ryanje nzogikora, kugira ngo Data ashimagizwe mu Mwana.
43014014	Ni mwagira ico musaba mw'izina ryanje, nzogikora."
43014015	Ni mwankunda, muzokwitondera ivyagezwe vyanje,
43014016	nanje nzosaba Data, na we azobaha uwundi Mwitsa, ngo azobane namwe ibihe bidashira,
43014017	ni we Mpwemu w'ukuri, uwo abo isi badashobora kwakira, kuko batamubona, kandi batamuzi; mweho muramuzi, kuko abana namwe kandi azoba muri mwebwe.
43014018	Sinzobasiga nk'impfuvyi, nzoza kuri mwebwe.
43014019	Hasigaye igihe gito, abo isi ntibabe bakimbona, ariko mweho muzombona; kuko ndiho, namwe muzobaho.
43014020	Uwo musi muzomenya ko ndi muri Data, namwe muri muri jewe, nanje ndi muri mwebwe.
43014021	Uwuri n'ivyagezwe vyanje akavyitondera, uwo ni we ankunda, kandi uwunkunda azokundwa na Data, nanje nzomukunda, kandi nzomwihishurira.
43014022	Yuda (atari Isikaryota), aramubaza ati: "Mugenzi, bibaye bite, ko ugira wihishurire twebwe, ntiwihishurire abo isi?"
43014023	Yesu aramwishura ati: "Ni hagira uwunkunda, azokwitondera ijambo ryanje, kandi Data azomukunda, maze tuzoza kuri we, tubane na we.
43014024	Uwutankunda ntiyitondera amajambo yanje, kandi ijambo mwumva si iryanje, ariko ni irya Data yantumye."
43014025	Ivyo ndabibabariye nkiri kumwe namwe,
43014026	ariko Umwitsa, ari we Mpwemu Yera, uwo Data azorungika mw'izina ryanje, ni we azobigisha vyose, kandi azobibutsa ivyo nababariye vyose.
43014027	Amahoro ndayabasigaranye, amahoro yanje ndayabagabiye. Jeho sindayabagabira nk'uko abo isi bagaba. Imitima yanyu ntihagarare, kandi ntitinye.
43014028	Mwumvise ko nababwiye nti: "Ndagiye, ariko nzobagarukako. Iyo muba munkunda, muba munezerejwe ni uko ngiye kwa Data, kuko Data ari we anduta.
43014029	Nuko none ndabibabwiye bitaraba, ngo aho bizobera muzokwizere.
43014030	Sinkivugana namwe vyinshi, kuko umwami w'isi ari mu kuza, yamara muri jewe nta kintu ahafise;
43014031	ariko ni ukugira ngo abo isi bamenye ko nkunda Data, kandi uko Data yangeze ko ari ko nkora. Ve hasi, tuve hano tugende."
43015001	Jewe ndi umuzabibu w'ukuri, kandi Data ni nyene wo.
43015002	Ishami ryose ryo muri jewe ritama, arikuraho; kandi iryama ryose ararituturira, ngo rirushirize kwama.
43015003	N'ubu mwebwe mumaze kwezwa kubwo ijambo nababwiye.
43015004	Ni mugume muri jewe, nanje ngume muri mwebwe. Nk'uko ishami ritabasha kwama ubwaryo, ritagumye mu muzabibu, ni ko namwe mutabibasha, mutagumye muri jewe.
43015005	Ni jewe muzabibu, namwe muri amashami; uwuguma muri jewe, nanje nkaguma muri we, uwo ni we yama cane, kuko ata co mubasha gukora mutamfise.
43015006	Umuntu ni ataguma muri jewe atabwa nk'uko ishami ritererwa inyuma y'umurima w'inzabibu, akuma; maze bakayegeranya, bakayaterera mu muriro, agasha.
43015007	Ni mwaguma muri jewe, amajambo yanje akabagumamwo, musabe ico mugomba cose, kizobabera kuno.
43015008	Muri ivyo Data arashimagizwa, ni mwama cane, kandi mukaba abigishwa banje."
43015009	Nk'uko Data yankunze, ni ko nanje nabakunze; ni mugume mu rukundo rwanje.
43015010	Ni mwitondera ivyagezwe vyanje, muzoguma mu rukundo rwanje, nk'uko nanje nitondeye ivyagezwe vya Data, nkaguma mu rukundo rwiwe.
43015011	Ivyo ndabibabwiye, kugira ngo umunezero wanje ubabemwo, kandi n'umunezero wanyu wuzuzwe.
43015012	Ngiki icagezwe canje: ni mukundane, nk'uko nabakunze.
43015013	Nta wogira urukundo ruruta urwo uko umuntu yigura abakunzi biwe.
43015014	Muri abakunzi banje, ni mwakora ivyo ndabategetse.
43015015	Sinkibita abashumba, kuko umushumba atamenya ico shebuja akora; ariko mweho nabise abakunzi, kuko ivyo numvanye Data vyose nabibamenyesheje.
43015016	Si mwebwe mwantoranije, ariko ni jewe nabatoranije, nabashizeho kugira ngo mugende murama imbuto, kandi ngo imbuto zanyu zigumeho, kugira ngo ico muzosaba Data cose mw'izina ryanje, akibahe.
43015017	Ivyo ndabibategetse kugira ngo mukundane.
43015018	Isi ni yabanka, mumenye ko jewe yabanje kunyanka, itarabanka.
43015019	Iyo muba abo isi, isi iba ikunze icayo, maze kuko mutari abo isi, ariko nabatoranije mu bo isi, ni co gituma isi ibanka.
43015020	Mwibuke rya jambo nababwiye nti: "Umushumba ntaruta shebuja; namba barampamye, namwe bazobahama; namba baritondeye ijambo ryanje, n'iryanyu bazoryitondera."
43015021	Ariko ivyo vyose bazobibagirira babahora izina ryanje, kuko batazi uwantumye.
43015022	Iyo ntaba naraje ngo ngire ico ndababarira, nta caha baba bafise, ariko none ntibari n'ico bireguza icaha cabo.
43015023	Uwunyanka aba yanka na Data.
43015024	Iyo ntaba narakoreye ibikorwa muri bo bitigeze gukorwa n'uwundi, nta caha baba bafise, ariko noneho twe na Data baratubonye, baraheza baratwanka.
43015025	Ariko vyabaye bityo kugira ngo ijambo ryanditswe mu vyagezwe vyabo rishike, ngo Banyankiye ubusa.
43015026	Ariko Umwitsa aho azozira, uwo nzobarungikira ava kuri Data, ni we Mpwemu w'ukuri akomoka kuri Data, uwo ni we azonshingira intahe,
43015027	kandi namwe nyene muranshingira intahe, kuko mwari kumwe nanje uhereye mu bihe vya kera.
43016001	Ico ndababaririye ivyo, ni ukugira ngo ntimuzotsitazwe.
43016002	Bazobaca mu nsengero z'Abayuda, kandi igihe kigiye kuza, uwuzobica wese azogira ngo agiriye Imana ikimazi.
43016003	Kandi ivyo bazobikora kuko batamenye Data, nanje ntibamenye.
43016004	Ico ndababaririye ivyo, ni ukugira ngo igihe cavyo ni cashika, muzovyibuke ko nanje nabibabwiye. Uhereye ubwa mbere sinaribwabibabwire, kuko nari nkiri kumwe namwe.
43016005	None ngira ngende ku wantumye, kandi nta n'umwe muri mwebwe arushe ambaza ati: "Uja hehe?"
43016006	Ariko kuko ndababariye ivyo, umubabaro waciye wuzura mu mitima yanyu.
43016007	Ariko jewe ndababwira ukuri; Ikizogira ico kibamarira, ni uko jewe ngenda; kuko ni ntagenda, Umwitsa ntazoza kuri mwebwe; ariko ni nagenda nzomubarungikira.
43016008	Uwo ni yaza, azohinyuza abo isi, abemeze ivyo icaha, ivyo ukugororoka n'ivyo urubanza;
43016009	ivyo icaha, kuko batanyizeye,
43016010	ivyo ukugororoka, kuko nja kwa Data, kandi namwe muzoba mutakimbona,
43016011	ivyo imanza, kuko umwami w'iyi si yaciriwe urubanza.
43016012	Nari ngifise vyinshi vyo kubabwira, ariko ntimushobora kuvyihanganira ubu.
43016013	Ariko uwo Mpwemu w'ukuri ni yaza, azobarongora abashitse ku kuri kwose, kuko atazovuga ivyo yigeneye, ariko ivyo azokwumva vyose ni vyo azovuga, kandi azobamenyesha ibigira bize.
43016014	Uwo azoshimagiza jewe, kuko azokwakira ku vyanje, akabibamenyesha.
43016015	Ivyo Data afise vyose ni ivyanje, ni co gitumye mvuga nti: "Yakira ku vyanje, akabibamenyesha."
43016016	Hasigaye igihe gito ntimube mukimbona, maze hazoca ikindi gihe gito musubire kumbona.
43016017	Bamwe mu bigishwa biwe barabazanya bati: "Mbega ivyo atubwiye ni ibiki ngo Hasigaye igihe gito ntimube mukimbona, ngo maze hazoca ikindi gihe gito musubire kumbona, kandi ngo kuko nja kwa Data?"
43016018	Kandi bati: "Ivyo atubwiye ni ibiki, ngo igihe gito?" Ntitumenye ico avuze ico ari co.
43016019	Yesu amenya ko bagomba kumubaza, arababaza ati: "Mbega mubazanya ico ari co, ko mbababariye nti: "Hasigaye igihe gito ntimube mukimbona kandi hazoca ikindi gihe gito musubire kumbona?"
43016020	Ni ukuri, ni ukuri ndababwire, mweho muzorira muboroge, ariko abo isi bo bazonezerwa; mweho muzobabara, ariko umubabaro wanyu uzocika umunezero.
43016021	Umugore iyo aramutswe, aja mu mubabaro, kuko igihe ciwe kigeze, ariko iyo umwana amaze kuvuka ntaba acibuka kugorwa kwiwe, kuko anezerejwe n'uko umuntu avutse mw'isi.
43016022	Ni ko namwe muri mu mubabaro, ariko nzosubira kubabona, kandi imitima yanyu izonezerwa, umunezero wanyu nta n'umwe azowubanyaga.
43016023	Kuri uwo musi nta na kimwe muzombaza. Ni ukuri ndakubwire koko, ni hagira ico musaba Data cose azokibaha mw'izina ryanje.
43016024	Kugeza ubu nta co mwasavye mw'izina ryanje; musabe muzohabwa, ngo umunezero wanyu wuzuzwe.
43016025	Ivyo ndabibabwiriye mu migani, ariko igihe kizoza sinzoba ngisubira kuvuganira namwe mu migani, mugabo nzobabwira ivya Data ndabifoboye.
43016026	Kuri uwo musi muzosaba mw'izina ryanje, kandi sindababwira ngo nzobasabira Data.
43016027	Kuko Data na we ubwiwe abakunda, kuko mwankunze kandi mwizeye ko naturutse ku Mana.
43016028	Navuye kwa Data, nza mw'isi; ikindi, isi ndiko ndayivamwo, nje kwa Data.
43016029	Abigishwa biwe baravuga bati: "Ubuho urabifoboye, nta mugani uduciriye.
43016030	Ubuho tumenye ko uzi vyose, kandi ko ku bwawe utarinda ko hogira uwukubaza; ni co gituma twizera ko waturutse ku Mana."
43016031	Yesu arabishura ati: "Mbega noneho murizeye?
43016032	Igihe kigira kize, mbere kirashitse, aho muhava musabagira, umuntu wese aje mu vyiwe, munte jenyene, ariko sindi jenyene, kuko Data ari kumwe nanje.
43016033	Ivyo ndabibabwiye, kugira ngo mugire amahoro muri jewe. Mw'isi muri n'amarushwa, ariko ni muhumure, jewe naranesheje isi."
43017001	Yesu avuze ivyo, arangamiza mw'ijuru ati: "Data, igihe kirashitse; shimagiza Umwana wawe, ngo Umwana agushimagize;
43017002	nk'uko wamuhaye ububasha ku bafise umubiri bose, ngo abo wamuhaye bose abahe ubugingo budashira.
43017003	Ubu ni bwo bugingo budashira, ko bamenya wewe, Imana yonyene y'ukuri, n'uwo watumye, Yesu Kristo.
43017004	Nagushimagije mw'isi, nonosoye igikorwa wampaye gukora.
43017005	Na none Data, unshimagizanye nawe, unshimagirishije bwa bwiza nahoranye ndi kumwe nawe, isi itararemwa.
43017006	Nahishuriye izina ryawe abantu wampaye mu b'isi; bari abawe, urabampa, kandi bitondeye ijambo ryawe.
43017007	None bamenye yuko ivyo wampaye vyose biva kuri wewe;
43017008	kuko amajambo wampaye nayabahaye, na bo bakayakira, bakamenya vy'ukuri ko naturutse kuri wewe; bakizera ko ari wewe wantumye.
43017009	Ndabasabira; sinsabira abo isi, ariko nsabira abo wampaye, kuko ari abawe;
43017010	kandi ivyanje vyose ni ivyawe, n'ivyawe na vyo ni ivyanje, kandi nashimagijwe muri bo.
43017011	Sinkiri mw'isi, ariko bo bari mw'isi, nanje ndaje kuri wewe. Data wera, ubazigamire mw'izina ryawe wampaye, ngo babe umwe nk'uko natwe turi.
43017012	Nkiri kumwe na bo, nabazigamiye mw'izina ryawe wampaye. Narabashibamyeko, kandi nta n'umwe muri bo yapfuye rubi, atari wa mwana wo gupfa rubi, kugira ngo ivyanditswe bishike.
43017013	Ariko none ndaje kuri wewe, kandi ibi ndabivuga ndi mw'isi, kugira ngo bagire umunezero wanje wuzure muri bo.
43017014	Nabahaye ijambo ryawe; kandi ab'isi barabanka, kuko atari abo isi, nk'uko nanje ntari uwo isi.
43017015	Sindagusaba ngo ubakure mw'isi, ariko ngo ubarinde wa Mubi.
43017016	Si ab'isi, nk'uko nanje ntari uwo isi.
43017017	Ubeze mu kuri, ijambo ryawe ni ryo kuri.
43017018	Nk'uko wantumye mw'isi, ni ko nanje nabatumye mw'isi,
43017019	kandi nanje niyeza kubwabo, kugira ngo na bo babe bejejwe mu kuri.
43017020	Sinsabira aba gusa, ariko ndasabira n'abo bazonyizera ku bwo ijambo ry'aba,
43017021	kugira ngo bose babe umwe, nk'uko wewe, Data, uri muri jewe, nanje nkaba muri wewe, ngo na bo babe ari ko baba muri twebwe, ngo isi yizere ko ari wewe wantumye.
43017022	Nanje nabahaye ubwiza wampaye, ngo babe umwe, nk'uko natwe turi umwe.
43017023	Jewe mbe muri bo, nawe ube muri jewe, ngo bahingurwe babe umwe, kugira ngo isi imenye ko ari wewe wantumye, ukabakunda, nk'uko wankunze.
43017024	Data, abo wampaye ndagomba ko aho ndi na bo bahabana nanje, ngo barabe ubwiza bwanje wampaye, kuko wankunze itanguriro ry'isi ritarashirwaho.
43017025	Data ugororotse, isi ntiyakumenye, ariko jewe narakumenye, n'aba na bo bamenye ko ari wewe wantumye.
43017026	Nabamenyesheje izina ryawe, kandi nzoribamenyesha, ngo urukundo wankunze rube muri bo, nanje mbe muri bo."
43018001	Yesu avuze ivyo, avanayo n'abigishwa biwe afata hakurya y'umugezi witwa Kidironi; aho hari itongo; ashikaho, bo n'abigishwa biwe.
43018002	Kandi na Yuda amugura yari azi aho hantu, kuko Yesu yahora ajanayo n'abigishwa biwe kenshi.
43018003	Nuko Yuda amaze guhabwa n'abaherezi bakuru n'Abafarisayo ingabo z' abasoda, bo n'abagendanyi, ajayo, bari n'amatara, ibimuri n'ibirwanisho.
43018004	Nuko Yesu amenye ibigira bimubeko vyose, arabasanganira, arababaza ati: "Murondera nde?"
43018005	Na bo baramwishura bati: "Yesu Umunyanazareti." Arababwira ati: "Ni jewe." Kandi Yuda, amugura, yari ahagararanye na bo.
43018006	Amaze kubabarira ati: "Ni jewe," bagenza imigongo, bagwa hasi.
43018007	Na we asubira kubabaza ati: "Murondera nde?" Na bo bati: "Yesu Umunyanazareti.
43018008	Yesu arabishura ati: "Nababwiye ko ari jewe; asangwa ari jewe murondera, mureke aba, bigire."
43018009	Ukwo kwari ukugira ngo rya jambo yavuze rishike, ngo mu bo wampaye nta n'umwe najimije.
43018010	Simoni Petero yari n'inkota, arayisokora, aca ugutwi kw'i buryo kw'umuntu w'umuherezi mukuru, uwo muntu yitwa Malikusi.
43018011	Maze Yesu abarira Petero ati: "Subiza inkota mu rwubati, mbega igikombe Data yampaye ndeke kukinywa?"
43018012	Nuko abasoda n'umukuru w'intwazangabo zabo n'abagendanyi b'Abayuda bafata Yesu, baramuboha,
43018013	babanza kumujana kwa Anasi, kuko yari sebukwe wa Kayafa umuherezi mukuru wo muri uwo mwaka. "
43018014	Kandi Kayafa ni we yari yagiriye inama Abayuda, yuko ari ibibereye ko umuntu umwe apfira ubwo bwoko.
43018015	Simoni Petero akurikira Yesu, bo n'uwundi mwigishwa. Uwo mwigishwa yari azinanyi n'umuherezi mukuru, ashikana na Yesu mu rugo rw'uwo muherezi mukuru,
43018016	ariko Petero asigara ahagaze kw'irembo. Wa wundi mwigishwa yari azinanyi n'umuherezi mukuru, ashika kw'irembo, avugana n'umukumirizi, araheza ashikana Petero imbere.
43018017	Maze iyo ncoreke ikumira ibaza Petero ati: " "Mbega nawe uri mu bigishwa b'uwo muntu?" Petero ati: "Oya, sindimwo." "
43018018	Abashumba n'abagendanyi bari bahagaze bacanye umuriro w'amakara, kuko hari imbeho, bariko barota; kandi Petero na we yari kumwe na bo, ahagaze yota.
43018019	Nuko umuherezi mukuru asiguza Yesu ivyo abigishwa biwe n'inyigisho ziwe.
43018020	Yesu aramwishura ati: " "Nabarira abo isi ndavyeruye, nahora nigishiriza mu nsengero z'Abayuda no mu rundi rusengero aho Abayuda bose bakoranira, nta co navugiye mu mpisho.
43018021	Umbarije iki? Baza abahora bavyumva ico nababariye: erega ni bo bazi ivyo navuze."
43018022	Avuze atyo, umwe mu bagendanyi ahagazeho akubita Yesu urushi ati: "Uko ni ko wishura umuherezi mukuru?"
43018023	Yesu aramubaza ati: "Namba mvuze nabi, nyagiriza ico kibi; ariko namba ari neza, unkubitiye iki?"
43018024	Nuko Anasi amurungika aboshwe kwa Kayafa umuherezi mukuru.
43018025	Simoni Petero yari ahagaze yota; nuko baramubaza bati: "Mbega nawe uri mu bigishwa biwe?" Na we arahakana ati: "Oya, sindimwo."
43018026	Umwe mu bashumba b'umuherezi mukuru, yari incuti y'umwe Petero yaciye ugutwi, aramubaza ati: "Sinakubonye uri kumwe na we muri rya tongo?" "
43018027	Maze Petero yongera kubihakana, ako kanya inkoko ica irabika.
43018028	Bakura Yesu kwa Kayafa, bamujana mu nzu y'iburaniro; hari mu mutwenzi. Ariko ubwabo ntibinjira mu nzu y'ibonaniro, ngo ntibihumanye, kugira ngo babone ingene barya Pasika.
43018029	Kubwo ivyo Pilato arasohoka aja aho bari, arababaza ati: " "Ikirego mufise kuri uwo muntu ni igiki?"
43018030	Baramwishura bati: "Ugira ngo uwu, iyaba atakoze ibibi tuba tumukuzaniye?"
43018031	Nuko Pilato arababwira ati: "Ni mumujane mwebwe, mumucire urubanza nk'uko ivyagezwe vyanyu bivuga." Abayuda baramwishura bati: "Erega twebwe ntitwemererwa kwica umuntu."
43018032	Kwari ukugira ngo ijambo rya Yesu rishike, iryo yavuze abamenyesha urupfu azopfa urwo ari rwo.
43018033	Nuko Pilato asubira mu gisagara gikikijwe n'uruhome rw'amabuye, ahamagaza Yesu, aramubaza ati: "Ni wewe Mwami w'Abayuda?"
43018034	Yesu ati: "Mbega ivyo ubibajije kubwawe, canke n'abandi bakubariye ivyanje?
43018035	Pilato ati: "Mbega nanje ndi Umuyuda? Abo mu bwoko bwanyu n'abaherezi bakuru ni bo bakunzaniye. Wakoze iki?"
43018036	Yesu aramwishura ati: "Ubwami bwanje si ubwo muri iyi si; iyaba ubwami bwanje bwari ubwo muri iyi si, abagendanyi banje baba barwanye, ngo simpabwe Abayuda. Ariko noneho ubwami bwanje si ubwo ino."
43018037	Nuko Pilato aramubaza ati: "Ubwo wewe uri umwami?" Yesu ati: "Ni wewe uvyivugiye ko ndi umwami." Iki ni co navukiye, kandi iki ni co canzanye mw'isi, ni ukugira ngo nshingire intahe ukuri. Uwo ukuri wese yumva ijwi ryanje.
43018038	Pilato aramubaza ati: "Mbega ukuri ni iki?" Amaze kuvuga ivyo, asubira gusohoka, aja aho Abayuda bari, arababwira ati: "Jewe nta kibi nabonye kuri we.
43018039	Ariko musanganywe umugenzo ko ndabarekurira umwe mu misi ya Pasika; none muragomba ko ndabarekurira umwami w'Abayuda?"
43018040	Nuko basubira gusemerera bati: "Si uyo, ariko turekurire Baraba." Yamara Baraba yari umwambuzi.
43019001	Maze Pilato afata Yesu, aramukubitisha.
43019002	Abasoda na bo batsiba igitsibo c' amahwa bakimwambika mu mutwe, baraheza bamwambika impuzu itukura y'agaciro.
43019003	Baramwegera bati: "Ndagize bwakeye, Mwami w'Abayuda." Maze bamukubita amakofe.
43019004	Maze Pilato asubira gusohoka, arababwira ati: "Ehe ndamusohokanye aho muri, ngo mumenye ko ata kibi nabonye kuri we."
43019005	Nuko Yesu asohoka yambaye ico gitsibo c'amahwa na ya mpuzu itukura y'igiciro kinini. Pilato arababwira ati: "Ehe raba uwo muntu !"
43019006	Maze abaherezi bakuru n'abagendanyi bamubonye, barasemerera bati: "Mubambe, mubambe." Pilato arababwira ati: "Ni mube ari mwebwe mumwishorerera, mumubambe, kuko jewe ata gicumuro mbonye kuri we."
43019007	Abayuda baramwishura bati: "Twebwe dufise icagezwe, kandi kubwo ico cagezwe akwiye gupfa, kuko yigize Umwana w'Imana."
43019008	Nuko Pilato yumvise iryo jambo, arushiriza gutinya.
43019009	Asubira kwinjira mu kibanza baciramwo imanza, abaza Yesu ati: "Uri uwa hehe?" Ariko Yesu ntiyamwishura na rimwe.
43019010	Nuko Pilato aramubaza ati: "Nta co umbarira? Ntuzi yuko mfise ububasha bwo kukurekura, kandi mfise ububasha bwo kukubamba?"
43019011	Yesu aramwishura ati: "Nta bubasha wari ufise kuri jewe, kiretse ubuhawe buvuye hejuru, ni co gituma uwakunshikirije afise icaha kirengeje."
43019012	Uhereye aho Pilato arondera uburyo bw'uko yomurekura, ariko Abayuda barasemerera bati: "Ni warekura uwo, ntuzoba ucuzura na Kayisari, kuko uwigira umwami wese aba agararije Kayisari."
43019013	Nuko Pilato yumvise ayo majambo, asohora Yesu, yicara ku ntebe y'imanza, yari ahantu hitwa Musezero w' amabuye, mu Giheburayo hitwa Gabata.
43019014	Wari umusi wo kwitegurira Pasika, hari nk'isaha zitandatu. Abwira Abayuda ati: "Ehe raba umwami wanyu."
43019015	Na bo barasemerera bati: "Mukureho, mukureho, umubambe." Pilato arababaza ati: "Mbambe umwami wanyu?" Abaherezi bakuru bati: "Nta mwami dufise, atari Kayisari." "
43019016	Araheza aramubahereza, ngo abambwe. Nuko basumira Yesu
43019017	Avayo, yiyikorereye umusaraba, ashika ahantu hitwa Nyagihanga, mu Giheburayo hitwa Gologota;
43019018	bamubambaho, hamwe n'abandi babiri, umwe hirya, uwundi hino, Yesu yari hagati.
43019019	Pilato yandika icandiko, agishira ku musaraba; canditswe ngo YESU UMUNYANAZARETI UMWAMI W'ABAYUDA.
43019020	Benshi mu Bayuda basoma ico candiko, kuko aho hantu Yesu yabambwe hari hafi y'igisagara; kandi cari canditswe mu Giheburayo no mu Kiroma no mu Kigiriki.
43019021	Nuko Abaherezi bakuru b'Abayuda babwira Pilato bati: " "Nta co wandika ngo Umwami w'Abayuda, ariko ko yivuze ngo Ni jewe Mwami w'Abayuda."
43019022	Pilato arabishura ati: "Ico nanditse, nacanditse."
43019023	Nuko abasoda, bamaze kubamba Yesu, bakira impuzu ziwe, bazigaburamwo imigabane ine, umusoda wese umugabane wiwe; hasigara umutamana. Kandi uwo mutamana ntiwari ufise umubariro, wari ujishwe kumwe, uhereye hejuru kugeza hasi.
43019024	Nuko baravugana bati: "Ntituwutabure, tuwupfindire, ugire uwuwegukiye." Kwari ukugira ngo ivyanditswe bishike,ngo Bagabuye impuzu zanje,Bapfindira umwambaro wanje. Ivyo ni ko abasoda babikoze.
43019025	Ariko i ruhande y'umusaraba wa Yesu hari hahagaze nyina, nyinabo, Mariya muka Kilopa na Mariya Magadalene.
43019026	Yesu abonye nyina na wa mwigishwa yakunda ahagazeho, abarira nyina ati: "Nyina wanje, nguwo umwana wawe."
43019027	Maze abarira wa mwigishwa ati: "Nguwo nyoko." " Uhereye ako kanya uwo mwigishwa ajana Mariya i we.
43019028	Hanyuma y'ivyo Yesu amenye yuko noneho vyose birangiye, kugira ngo icanditswe gishike, aravuga ati: " "Ndafise inyota."
43019029	Aho hantu hari hateretse inkono yuzuye inkarisha, nuko bashira sipongo yuzuyemwo inkarisha kw' irenga, bayirungika ku munwa wiwe.
43019030	Yesu amaze kuyihabwa, aravuga ati: "Birarangiye." " Araheza ajondamika umutwe, umutima uraca.
43019031	Uwo musi wari uwo kwitegurira Pasika; nuko kugira ngo ababambwe ntibagume ku misaraba kw'isabato, kuko uwo musi w'isabato wari mukuru, Abayuda basaba Pilato ngo amaguru yabo avunwe, kandi ngo babamburwe.
43019032	Maze abasoda baraza, bavuna amaguru y'uwa mbere n'ayo uwundi yabambanywe na we.
43019033	Ariko bashitse kuri Yesu, babonye amaze gupfa, ntibaba bakimuvuna amaguru,
43019034	ariko umwe mu basoda amucumita icumu mu rubavu; ako kanya hava amaraso n'amazi.
43019035	Uwabibonye ni we yabishingiye intahe kandi intahe yiwe ni iyo ukuri, kandi arazi ko avuga ukuri, kugira ngo namwe mwizere.
43019036	Kuko ivyo vyabayeho kugira ngo icanditswe gishike, ngo nta n'igufa ryiwe rizovunwa. "
43019037	Kandi hari ikindi canditswe, kivuga ngo Bazobona uwo bacumise.
43019038	Hanyuma y'ivyo Yosefu Umunyarimataya, yari umwigishwa wa Yesu, ariko mu mpisho, ku bwo gutinya Abayuda, yaka Pilato ikiziga ca Yesu ngo akijane, Pilato aremera; nuko araza ajana ikiziga ciwe.
43019039	Kandi haza na Nikodemu, umwe yaza kuri Yesu mw'ijoro ubwa mbere, azana ikivange c'isenga n'imbazi nk'ibilo mirongo itanu.
43019040	Nuko bakira ikiziga ca Yesu, bakizingira mu mpuzu zera derere, hamwe n'ivyo bimota neza, nk'uko umugenzo w'Abayuda wo guhamba wari uri.
43019041	Kandi aho hantu yabambwe hari itongo; kandi muri iryo tongo hari imva nshasha itarahambwamwo umuntu;
43019042	aho ni ho bahamvye Yesu, kuko wari umusi wo kwitegura kw'Abayuda, kandi iyo mva ikaba hafi.
43020001	Ku wa mbere w'imisi indwi mu gaturuturu, hatarabona, Mariya Magadalene aja ku mva, abona ikibuye gikuwe ku mva;
43020002	agenda ariruka ashikira Simoni Petero na wa mwigishwa wundi Yesu yakunda, arababwira ati: "Bakuye Umwami Yesu mu mva, kandi ntituzi aho bamushize."
43020003	Nuko Petero arasohoka, na wa mwigishwa wundi, baja ku mva.
43020004	Bose birukira icarimwe, kandi wa mwigishwa wundi asiga Petero, amutanga ku mva.
43020005	Yunamye, arungurutseyo, abona za mpuzu zera derere zirambitseho, ariko ntiyinjira.
43020006	Maze Simoni Petero arashika amukurikiye, yinjira mu mva, abona za mpuzu zirambitseho,
43020007	n'igitambara cari mu mutwe wiwe, kitarambitse hamwe na za mpuzu, ariko kizinze kiri ahaco ukwa conyene.
43020008	Ni ho hinjiye wa mwigishwa wundi na we, umwe yabanje gushika ku mva, abibonye arizera.
43020009	Kuko bataribwamenye ivyanditswe yuko akwiye kuzozuka mu bapfuye.
43020010	Maze abo bigishwa bavayo basubira i wabo.
43020011	Mariya yari ahagaze ku mva arira. Akiriko ararira, arunama, arunguruka mu mva,
43020012	abona abamarayika babiri bambaye impuzu zera, bicaye umwe ku mutwe, uwundi mu mirambizo y'aho ikiziga ca Yesu cari kiryamye.
43020013	Baramubaza bati: "Mbega nyina wanje, urizwa ni iki?" Na we ati: "Ni uko bakuyeho Umwami wanje, nanje nkaba ntazi aho bamushize."
43020014	Avuze ivyo, arakebuka, abona Yesu ahagaze, ariko ntiyamenya ko ari Yesu.
43020015	Yesu aramubaza ati: "Mbega nyina wanje, urizwa n'iki? Urondera nde?" Na we yiyumvira ko ari umurimyi waho, aramubwira ati: "Mugenzi, namba ari wewe wamukuye hano, ndangira aho wamushize, ndamukureyo."
43020016	Yesu aramuhamagara ati: "Mariya." Na we arahindukira, amwitaba mu Giheburayo ati: "Rabuni (risobanurwa ngo Mwigisha)."
43020017	Yesu aramubwira ati: "Ntunkoreko, kuko ntaraduga kwa Data; ariko genda ku bavukanyi banje, ubabarire uti: 'Agira aduge kwa Se ari we So' kandi ku Mana yiwe ari yo Mana yanyu."
43020018	Mariya Magadalene aragenda, abarira abigishwa inkuru ati: "Nabonye Umwami;" " abadondera ivyo yamubariye.
43020019	Nuko kuri uwo musi bugorovye, ni wo musi wa mbere w'imisi indwi, imiryango yari yugaye aho abigishwa bari, kubwo gutinya Abayuda, Yesu araza abahagarara hagati, arababwira ati: " "Amahoro abe muri mwebwe."
43020020	Amaze kuvuga atyo, abereka ibiganza vyiwe no mu rubavu. Maze abigishwa baranezerwa, babonye Umwami.
43020021	Yesu yongera kubabwira ati: "Amahoro abe muri mwebwe." Nk'uko Data yantumye ni ko nanje nabatumye."
43020022	Avuze ivyo, abahumekerako ati: "Ni mwakire Mpwemu Yera.
43020023	Kandi abo muzoharira ivyaha bose, bazoba babihariwe; ariko abo mutazobiharira bose, ntibazoba babihariwe."
43020024	Ariko Toma ari we Hasa, umwe wo muri bamwe icumi na babiri, ntiyari kumwe na bo aho Yesu yaza.
43020025	Abandi bigishwa baramubwira bati: "Twabonye Umwami." Na we arabishura ati: "Ni ntabona inkovu z'imambo mu biganza vyiwe, ngo nkoze urutoke rwanje mu nkovu z'imambo, ngo nshire urushi mu rubavu rwiwe, sinemera."
43020026	Maze imisi umunani ishize abigishwa bari mu nzu ukundi gusha, na Toma bari kumwe. Yesu araza, imyango yari yugaye, abahagarara hagati ati: "Amahoro abe muri mwebwe."
43020027	Maze abwira Toma ati: "Zana hano urutoke rwawe, urabe ibiganza vyanje; zana n'urushi, urushire mu rubavu rwanje, nta co uba uwutizera, ariko ube uwizeye."
43020028	Toma aramwishura ati: "Mwami wanje, kandi Mana yanje."
43020029	Yesu aramubwira ati: "Wijejwe n'uko umbonye. Harahiriwe abatarinze kubona, yamara bakizera."
43020030	Hariho n'ibindi bimenyetso vyinshi Yesu yakoreye imbere y' abigishwa, bitanditswe muri iki gitabo.
43020031	Ariko ibi vyandikiwe kugira ngo mwizere yuko Yesu ari we Kristo, Umwana w'Imana, no kugira ngo mwizeye mugire ubugingo mw'izina ryiwe.
43021001	Hanyuma y'ivyo Yesu yiyereka abigishwa ukundi gusha, ari ku kiyaga c'i Tiberiya. Kandi uburyo yiyerekanye ni ubu:
43021002	Simoni Petero, Toma ari we Hasa bari kumwe na Natanayeli w'i Kana i Galilaya, n'abana ba Zebedayo, n'abandi bigishwa babiri.
43021003	Simoni Petero arababwira ati: "Ndagiye kuroba." Na bo bati: "Natwe turajana nawe." Barikora, batambukira mu bwato. Muri iryo joro ntibagira ico bafata.
43021004	Umutwenzi ugitambika, Yesu ahagarara ku musenyi, ariko abigishwa ntibamenya ko ari we.
43021005	Nuko Yesu arababaza ati: "Bana, hari ico kurya mufise?" Bati: "Oya."
43021006	Arababwira ati: "Ni muterere urusenga i buryo bw'ubwato, muraronka." Nuko baraterera, ntibaba bakibasha kurukwega, kuko ifi zari isinzi.
43021007	Wa mwigishwa Yesu yakunda abwira Petero ati: "Ni Umwami Yesu." Simoni Petero yumvise ko ari Umwami, akenyera impuzu, kuko yari gusa, araheza yikubita mu kiyaga.
43021008	Ariko abandi bigishwa baza mu bwato, kuko bari hafi y'umusenyi, hari nk'intambuko ijana, bakwega urusenga rurimwo ifi.
43021009	Bafashe i musozi, babonaho umuriro w'amakara n'ifi zigeretseko, n'umutsima.
43021010	Yesu arababwira ati: "Ni muzane ifi ku zo muhejeje kuroba."
43021011	Simoni Petero aja mu bwato, akwegera urusenga i musozi rwuzuye ifi nininini ijana na mirongo itanu na zitatu, kandi naho zari zingana zityo, urusenga ntirwacitse.
43021012	Yesu arababarira ati: "Ni muze murye." " Ariko mu bigishwa ntihagira uwutinyuka kumubaza ati: "Uri nde?" Kuko bari bamenye ko ari Umwami Yesu.
43021013	Yesu araza, yakira umutsima, arawubaha, n'ifi ni uko.
43021014	Ubwo bwari ubugira gatatu Yesu yiyereka abigishwa, amaze kuzuka mu bapfuye.
43021015	Nuko barangije kurya, Yesu abaza Simoni Petero ati: " "Simoni, umwana wa Yohana, mbega urankunda kurusha aba?" Na we ati: "Ego, Mugenzi, wewe urazi ko nkunogera." Aramubwira ati: "Ahura imyagazi y'intama zanje."
43021016	Yongera kumubaza ubugira kabiri ati: "Simoni, umwana wa Yohana, mbega urankunda?" Na we ati: "Ego, Mugenzi, wewe urazi ko ndagukunda." Aramubwira ati: "Ragira intama zanje."
43021017	Amubaza ubugira gatatu ati: "Simoni, umwana wa Yohana, mbega urankunda?" Petero arababara, kuko yamubajije ubugira gatatu ngo mbega urankunda? Aramwishura ati: "Mugenzi, weho urazi vyose, urazi ko ndagukunda." Yesu aramubwira ati: "Ahura intama zanje."
43021018	Ni ukuri ndakubwire koko; ukiri umusore, warikenyeza, ukaja aho ugomba; ariko aho uzosazira, uzogorora amaboko, uwundi agukenyeze, akujane aho utagomba.
43021019	Icatumye avuga atyo, kwari ukwerekana urupfu azopfa, ashimagirisha Imana. Amaze kuvuga atyo, aramubarira ati: "Nkurikira."
43021020	Petero arakebuka, abona wa mwigishwa Yesu yakunda abakurikiye, umwe yari yegamiye mu gikiriza ca Yesu hamwe basangira, akamubaza ati: "Mugenzi, ni nde azokugura?"
43021021	Nuko Petero amubonye, abaza Yesu ati: "Mugenzi, uwu we bizoba bite?"
43021022	Yesu aramwishura ati: "Namba ngomba ko azogumaho kugeza aho nzozira, bigutwaye iki?"Wewe nkurikira. "
43021023	Ni co catumye iri jambo rikwira mu bavukanyi, ngo uwo mwigishwa ntazopfa. Ariko Yesu ntiyamubwiye ko atazopfa, ariko yavuze ati: "Namba ngomba ko agumaho kugeza aho nzozira, bigutwaye iki?"
43021024	Uwo ni wa mwigishwa yashingiye intahe ivyo, kandi ni we yavyanditse, kandi natwe tuzi yuko intahe yiwe ari iyo ukuri.
43021025	Ariko hariho n'ibindi vyinshi Yesu yakoze, vyokwandikwa bidondowe kimwekimwe, ngira ngo n'isi na yo ntiyokwirwamwo ibitabo vyokwanditswe."
44001001	Teyofilo we, muri ca gitabo ca mbere nanditse, mvuga ivyo Yesu yatanguye gukora no kwigisha vyose,
44001002	gushitsa ku musi yadugijwe mw'ijuru, ahejeje gusigarana amategeko intumwa muri Mpwemu Yera, zimwe yatoranije.
44001003	Kandi amaze kubabazwa, abiyereka ari muzima atanga ibimenyetso vyinshi, ababonekera imisi mirongo ine, avuga ivyo ubwami bw'Imana.
44001004	Maze akoranye na bo, arabihanikiriza ngo ntibave i Yerusalemu ati: "Ariko murorere isezerano rya Data, iryo mwanyumvanye.
44001005	Kuko Yohana yabatirisha amazi, ariko mweho, mu misi itari myinshi, muzobatizwa na Mpwemu Yera."
44001006	Nuko bakoranye, baramubaza bati: "Mwami, iki gihe ni co ugira ugarukane ubutware bw'Abisirayeli?"
44001007	Arabishura ati: "Si ivyanyu kumenya imisi canke ibihe Data yashinze n'ububasha bwiwe wenyene;
44001008	ariko muzohabwa ubushobozi, Mpwemu Yera ni yabazako, muzoba ivyabona vyo kunshingira intahe i Yerusalemu, i Yudaya hose, i Samariya no gushitsa ku mpera y'isi. "
44001009	Amaze kuvuga atyo, aduzwa babona. Igicu kimukura mu maso yabo.
44001010	Bagihanze amaso mw'ijuru akigenda, abagabo babiri bambaye impuzu zera bahagarara i ruhande yabo;
44001011	barababaza bati: "Yemwe bagabo b'i Galilaya, ni iki gitumye muhagaze muraba mw'ijuru? Uwo Yesu, abakuwemwo, akaduzwa mw'ijuru, azoza atyo, nk'uko mumubonye aja mw'ijuru. "
44001012	Buno basubira i Yerusalemu, bavuye ku musozi witwa Elayono, uri hafi y'i Yerusalemu nk'urugendo rwemewe kugendwa kw'isabato.
44001013	Bashitseyo, barurira baja mw'igorofa hejuru, aho bari batse indaro, ari Petero, Yohana, Yakobo, Andereya, Filipo, Toma, Barutolomayo, Matayo, Yakobo umwana wa Alufayo, Simoni Zelote na Yuda umwana wa Yakobo.
44001014	Abo bose basenga badahumeka n'umutima uhuye, hamwe n'abagore, na Mariya nyina wa Yesu, hamwe n'abavukanyi biwe ba Yesu.
44001015	Muri iyo misi Petero ava hasi ahagarara hagati y'abavukanyi biwe, (hari hakoraniye ishengero ry'abantu nk'ijana na mirongo ibiri), aravuga
44001016	ati: "Bagabo bavukanyi, ivyanditswe Mpwemu Yera yari yaravugiye mu kanwa ka Dawidi kuri Yuda, ntivyobuze gushika, ingene yarongoye abaja gufata Yesu,
44001017	kuko yari yaharuwe muri twebwe, agahabwa umugabane w'iki gikorwa. "
44001018	(Kandi uwo muntu amaze kugura ubwatsi ku vyo yahaweko ikiguzi co kugabitanya kwiwe, agwa yubamye, araturika, amara yiwe yose araseseka.
44001019	Bimenyekana mu baba i Yerusalemu bose, ni co catumye ubwo bwatsi mu rurimi rwabo babwita Akelidama, risobanurwa ngo Ubwatsi bw'amaraso. )
44001020	Kuko mu gitabo ca Zaburi handitswe, ngo I we hasigare umusaka, Kandi ntihakagire uwundi ahaba, kandi ngo Ububwiriza bwiwe busubiremwo uwundi.
44001021	Nuko muri abo bagabo twahora tugendana uko bukeye uko bwije igihe cose Umwami Yesu yari akiri muri twebwe,
44001022	utanguriye ku kubatiza kwa Yohana ukageza ku musi yadukuriwemwo, aduganywe, umwe muri bo akwiye kuba icabona hamwe natwe co gushingira intahe ukuzuka kwiwe.
44001023	Bahagarika babiri, umwe ni Yosefu ari we Barusaba, irindi ni Yusito, uwundi na we ni Matiya.
44001024	Barasenga bati: "Mwami, ni wewe uzi imitima y'abantu bose, none werekane uwo utoranije muri aba bompi
44001025	gusubira mu gishingo ca Yuda muri iki gikorwa no kuba intumwa, ivyo yataye akaja ahiwe. "
44001026	Bakoresha ubupfindo, bwerekana Matiya, nuko aharuranwa n'intumwa icumi n'imwe.
44002001	Umusi wa Pentekote ushitse, bose bari bakoraniye ahantu hamwe.
44002002	Haza igihinda kivuye mw'ijuru giturumbuka, nk'uguhuhuta kw'umuyaga w'inkomezi, gikwira hose mu nzu bicayemwo.
44002003	Hababonekera ibirimi vyigabanije, nk'ivyo umuriro; bibajako umwumwe.
44002004	Bose buzuzwa Mpwemu Yera, batangura kuvuga izindi ndimi, uko Mpwemu abahaye kuzivuga.
44002005	I Yerusalemu hari Abayuda bamyeho, abagabo bubaha Imana, bari baravuye mu mahanga yose yo musi y'ijuru.
44002006	Ico gihinda cumvikanye, hakorana abantu benshi, barajorerwa, kuko umuntu wese yumvise ururimi rw'i wabo baruvuga.
44002007	Barumirwa bose, baratangara bati: "Mbega aba bose bavuga si Abanyagalilaya?
44002008	Kandi ni igiki gitumye twese tubumva bavuga indimi z'i wacu izo twavukanye?
44002009	Turi Abapariti, Abamedi, Abelamiti, abamye i Mesopotamiya, i Yudaya, i Kapadokiya, i Ponto, muri Asiya,
44002010	i Furugiya, i Pamfiliya, mu Misiri, mu bihugu vy'i Libuwa bihereranye n'i Kureni, abo i Roma bagerereye ino, Abayuda, bo n'abatoye idini yabo,
44002011	Abakirete n'Abarabo, tukabumva bavuga mu ndimi zacu ibitangaza vy'Imana. "
44002012	Bose barumirwa barazazanirwa, barabazanya bati: "Ibi ni ibiki? "
44002013	Ariko abandi barabanegura bati: "Baborewe igisama. "
44002014	Ariko Petero ahagararana na bamwe icumi n'umwe, avuga n'ijwi rirenga ati: "Yemwe Bayuda n'ababa i Yerusalemu mwese, ibi ni mubimenye, kandi ni mwumvirize amajambo yanje. "
44002015	Aba ntibaborewe nk'uko mwiyumvira, kuko ubu ari isaha zitatu z'umusi,
44002016	ariko ivyo ni ivyavuzwe n'uwavugishwa n'Imana Yoweli
44002017	ati: "Bizoba mu misi y'iherezo, ni ko Imana yagize, Nzosuka Mpwemu wanje ku bari n'umubiri bose. Kandi abahungu n'abakobwa banyu bazovugishwa nanje, N'imisore yanyu izobona ivyo yeretswe, N'abatama banyu bazorota inzozi. "
44002018	Mbere n'abasavyi banje b' abahungu n'abakobwa muri iyo misi Nzobasukako Mpwemu wanje, bavugishwe nanje.
44002019	Nzoshira utwumiza hejuru mw'ijuru, N'ibimenyetso hasi kw'isi, Amaraso, umuriro no gupfunduka kw'umwotsi.
44002020	Izuba rizocura umwiza, N'ukwezi guhinduke amaraso, Hataraza uwo musi mukuru rurangiranwa w'Uhoraho.
44002021	Kandi umuntu wese azokwambaza izina ry'Uhoraho azokizwa.
44002022	Yemwe bagabo b'Abisirayeli, ni mwumve aya majambo: Yesu Umunyanazareti, umuntu Imana yamubashimagirishije intahe ibitanganza, utwumiza n'ibimenyetso, ivyo Imana yamukoresheje hagati yanyu, nk'uko mubizi ubwanyu;
44002023	uwo muntu amaze gutangwa n'Imana ivyishakiye, irabimenye bitaribwabe, mumubambisha amaboko y'abagarariji, muramwica.
44002024	Ariko Imana yaramuzuye, ibahoye imigozi y'urupfu, kuko bitashobotse ko rumugumya.
44002025	Kuko Dawidi yavuze ivyo uwo ati: "Nabonye Uhoraho imbere yanje imisi yose, kuko ari i buryo bwanje, ngo sinyiganyige. "
44002026	Ni co gituma umutima wanje uhimbarwa, ururimi rwanje rukanezerwa, Kandi n'umubiri wanje uzoruhukana ivyizigiro.
44002027	Kuko utazoreka ubugingo bwanje ngo buje i kuzimu, Kandi ntuzotanga Uwera wawe ngo azobore.
44002028	Wamenyesheje inzira z'ubugingo, Mu maso hawe uzohanyuzurisha akanyamuneza.
44002029	Bagabo bavukanyi, si ikingora kubabarira ndavyeruye ivya sogokuruza mukuru Dawidi, yuko yapfuye, agahambwa, n'imva yiwe iri ngaha ino muri twebwe gushika n'ubu.
44002030	Nuko, kuko yari uwavugishwa n'Imana, akamenya ko Imana yamurahiye indahiro, ko izoshira ku butware bwiwe uwamutse mu bura bwiwe,
44002031	yavuze ivyo ukuzuka kwa Kristo abibonye bitaribwabe, yuko atarekewe mu kuzimu, kandi n'umubiri wiwe ata ho wigeze ubora.
44002032	Uwo Yesu Imana yaramuzuye, natwe twese turi ivyabona vyo gushingira intahe ivyo.
44002033	Nuko amaze gushirwa hejuru n'ukuboko kw'i buryo kw'Imana, kandi ashikirijwe na Se isezerano, ari ryo Mpwemu Yera, none asutse ico muriko murabona kandi mwumva.
44002034	Kandi Dawidi ntiyaduze mw'ijuru, ariko ubwiwe yaravuze ati: "Uhoraho yabariye Umwami wanje Ati: ' Icara i buryo bwanje,'
44002035	Ushitse aho nzohindurira abansi bawe indava yo musi y'ibirenge vyawe. "
44002036	Nuko abo mu muryango wa Isirayeli bose, ni bamenye badakekeranya yuko Imana yamugize Umwami na Kristo, ari we Yesu umwe mwabamba.
44002037	Bumvise ivyo, bibacumita mu mitima, babaza Petero n'izindi ntumwa bati: "Bagabo bavukanyi mbega tugire dute? "
44002038	Petero arabishura ati: "Ni mwihane, umuntu wese muri mwebwe abatizwe mw'izina rya Yesu Kristo, mubone guharirwa ivyaha vyanyu, kandi muzohabwa ingabire, ari yo Mpwemu Yera.
44002039	Kuko isezerano ari iryanyu kandi ari iryo abana banyu, n'abari kure bose, abazohamagarwa bose n'Umwami Imana yacu. "
44002040	Kandi ashingisha intahe ayandi majambo menshi, arabahanura ati: "Ni mwikize abo iki gihe kigoramye. "
44002041	Nuko abemeye amajambo yiwe barabatizwa; abongewe kuri uwo musi ku bari basanzweho bari nk'ibihumbi bitatu.
44002042	Bashishikara cane ivyo intumwa zigisha, kugira ubumwe, bamanyagura umutsima hamwe no gusenga.
44002043	Umuntu wese aterwa n'ubwoba. Kandi utwumiza n'ibimenyetso vyinshi vyakorwa n'intumwa.
44002044	Abizeye bose baba hamwe, basangira ivyabo vyose.
44002045	Amatongo yabo n'ibintu vyabo barabigurisha, bakabibagabanganya bose, bakurikije ukuntu umuntu wese akenye.
44002046	Kandi imisi yose bashishikara kuja mu rusengero n'umutima uhuye, kandi i wabo bamanyagura umutsima, bakarya banezerewe n'imitima itagira akarohe,
44002047	bahimbaza Imana, kandi na bo bashimwa n'abantu bose. Umwami Imana akabongera imisi yose abama barakizwa.
44003001	Petero na Yohana bariko baraduga baja mu rusengero mu gihe co gusenga, ni co saha icenda.
44003002	Hari umuntu yamugaye ibirenge uhereye kuva mu nda ya nyina, yama aterurwa, bakamushira kw'irembo ry'urusengero ryitwa Ryiza uko bukeye, kugira ngo asege abinjira mu rusengero.
44003003	Uwo abonye Petero na Yohana bagira binjire mu rusengero, arabasega ngo bamuhe.
44003004	Petero amuhanga amaso, bo na Yohana, aramubarira ati: "Ni uturabe. "
44003005	Abashirako umutima agira ngo hari ico bamuha.
44003006	Petero aramubarira ati: "Nta feza n'izahabu mfise, ariko ico mfise ndakiguha; mw'izina rya Yesu Kristo Umunyanazareti, va hasi utambuke. "
44003007	Maze amufata ukuboko kw'i buryo, amukura hasi; ako kanya ibirenge vyiwe n'ingingo zavyo bica birakomera.
44003008	Arasimbasimba arahagarara, atangura gutambuka, yinjirana na bo mu rusengero, atambuka yitera hejuru, ahimbaza Imana.
44003009	Abantu bose babona atambuka ahimbaza Imana,
44003010	bamenya ko ari we yahora yicara kw'irembo ry'urusengero ryitwa Ryiza asegerereza; barumirwa cane, batangazwa n'ibimubayeko.
44003011	Agifashe Petero na Yohana, abantu bose biruka baja aho bari, bakoranira kw'ibaraza ryitwa irya Salomo, batangaye cane.
44003012	Petero abibonye, abaza abo bantu ati: "Yemwe bagabo b'Abisirayeli, ni iki gitumye mutangazwa n'ibi, muduhangiye amaso iki, nk'aho ubushobozi bwacu canke ukwubaha Imana kwacu ari vyo vyaduhaye kumugendesha?
44003013	Imana ya Aburahamu, Isaka na Yakobo, ari yo Mana ya ba sogokuruza, yashimagije Umushumba wayo Yesu, umwe mwebwe mwatanze mukamwihakanira mu maso ya Pilato, amaze kwahukanya urubanza rwo kumurekura.
44003014	Ariko mweho mwihakana Uwera kandi Umugororotsi, musaba ko babarekurira umwicanyi,
44003015	wa Mukuru w'ubugingo muramwica; ariko Imana imuzura mu bapfuye, natwe turi ivyabona vyo gushingira intahe ivyo.
44003016	Kandi uwu, uwo mubona kandi muzi, kuko yizeye izina ry'uwo, iryo zina ryamuhaye inkomezi. Mbere ukwizera ahawe na we ni kwo kumukirije rwose imbere yanyu mwese.
44003017	Kandi none, bavukanyi, ndazi yuko mwabikoze mutabizi, n'ababaganza na bo ni uko.
44003018	Ariko ivyo Imana yavugiye mu kanwa k'abavugishwa na yo bose bitaribwabe, yuko Kristo wayo azobabazwa, ivyo yabishikije ityo.
44003019	Nuko mwihane, muhindukire, ivyaha vyanyu bihanagurwe, ibihe vyo guhembuka bibone ingene biza, bivuye mu maso y'Umwami Imana,
44003020	kugira ngo na yo izotume Kristo yabatoranirijwe kera, ni we Yesu.
44003021	Ariko ijuru rikwiye kumwakira, gushitsa ku bihe vyo gusubira guhindura ibintu vyose bishasha, nk'uko Imana yavuze mu kanwa k'abera bayo yavugisha bose, uhereye mu ntango. "
44003022	Mose koko yaravuze ati: "Uhoraho Imana azobahagurukiriza uwuvugishwa na we mu b'i wanyu ameze nkanje; uwo muzomwumvire mu vyo azobabarira vyose. "
44003023	Kandi umuntu wese atazokwumvira uno avugishwa n'Imana, azorandurwa mu bantu.
44003024	Mbere abavugishwa n'Imana bose, uhereye kuri Samweli n'abamukurikiye, abavuze bose baramenyekanishije ivyo iyi misi.
44003025	Namwe muri abana b'abavugishwa n'Imana, kandi muri ab'isezerano Imana yasezeranye na ba sogokuruza banyu, ibarira Aburahamu ati: "Mu ruvyaro rwawe ni ho imiryango yose yo mw'isi izoherwa umugisha. "
44003026	Ni mwebwe Imana yatanguye gutumako Umushumba wayo imaze kumuzura, kugira ngo abahe umugisha, abahindure, umuntu wese ave mu bibi vyiwe.
44004001	Bakivugana n'abantu, abaherezi bazanana aho bari n'umukuru w'abacungera irembo ry'urusengero, n'Abasadukayo,
44004002	bababajwe cane n'uko bigisha abantu, bababarira yuko ukuzuka kw'abapfuye kwabonetse kuri Yesu.
44004003	Babashorerako amaboko, babashira mw'ibohero gushitsa mu gitondo, kuko bwari bugorovye.
44004004	Ariko benshi mu bumvise iryo jambo barizera, igitigiri c'abagabo gishika nk'ibihumbi bitanu.
44004005	Bukeye bw'aho, abashingantahe babo, abakuru n'abahinga b'ivyanditswe bakoranira i Yerusalemu,
44004006	Anasi umuherezi mukuru, Kayafa, Yohana, Alekisandero n'abo umuryango bose w'abaherezi bakuru.
44004007	Babashize hagati, barababaza bati: "Ni ubushobozi ki, canke ni izina riki, vyabateye gukora ivyo? "
44004008	Nuko Petero, yuzuye Mpwemu Yera, arababarira ati: "Yemwe bashingantahe b'abantu n'abakuru,
44004009	uwu musi ko ducunaguzwa ivyo twagiriye neza umuntu yanyogomba, kandi n'icamukijije,
44004010	ni mumenye mwese, n'ubwoko bwose bw'Abisirayeli, yuko ari mw'izina rya Yesu Kristo, Umunyanazareti, uwo mwebwe mwabamvye, Imana ikamuzura mu bapfuye, ko ari ho hatumye uwu muntu ahagarara imbere yanyu, akomeye.
44004011	Uwo ni we buye mwebwe abubatsi mwatituye, kandi ryahindutse irigumya imfuruka.
44004012	Kandi nta wundi agakiza kabonerwamwo, kuko ata rindi zina musi y'ijuru ryahawe abantu dukwiye gukirizwamwo.
44004013	Babonye ugushira amanga kwa Petero na Yohana, kandi babona ko batigishijwe, atari abanyabwenge, baratangara; maze bamenya ko babana na Yesu;
44004014	kandi babonye uwo muntu yakijijwe ahagararanye na bo, babura ico bavuga.
44004015	Barabataramura, maze baja inama
44004016	bati: "Mbega aba bantu tubagire dute? Ko vyamenyekanye mu baba i Yerusalemu bose yuko bakoze ikimenyetso kibaye rurangiranwa, natwe ntidushobora kubihakana;
44004017	ariko ntibarushirize kwamamara mu bantu, tubahahirize, ntibongere kugira umuntu n'umwe babarira muri iryo zina. "
44004018	Babahamagaje, barabihanikiriza ngo ntibihende ngo bavuge canke bigishe mw'izina rya Yesu.
44004019	Petero na Yohana barabishura bati: "Namba ari vyiza mu maso y'Imana kubumvira kubarutisha Imana, ni mubitandukanye;
44004020	kuko tweho tudashobora kureka kuvuga ivyo twabonye n'ivyo twumvise. " "
44004021	Na bo bongeye kubahahiriza, barabarekura, babuze uko bobahana kubwo abantu, kuko bose bahimbaza Imana ku vyabaye.
44004022	Kuko uwo muntu yari arengeje imyaka mirongo ine avutse, uwakozweko ico kimenyetso co kumukiza.
44004023	Nuko barekuwe basubira muri bagenzi babo, babiganira ivyo abakuru b'abaherezi n'abakuru bababwiye vyose.
44004024	Na bo bavyumvise bavuga n'ijwi rirenga, babwira Imana n'umutima uhuye bati: " "Databuja, ni wewe waremye ijuru n'isi, n'ikiyaga n'ibirimwo vyose,
44004025	kandi wavugiye mu kanwa ka sogokuruza Dawidi, umusavyi wawe, ubivugisha Mpwemu Yera uti: "Abanyamahanga ni iki kibateye umuvurungano, N'amoko yagiriye ingingo iki ivyo ubusa? "
44004026	Abami bo mw'isi batonze urugamba, N'abakuru bakoraniye hamwe, Kurwanya Uhoraho n'Uwo yarobanuje amavuta.
44004027	Kandi vy'ukuri muri iki gisagara, Herode, bo na Pontiyo Pilato hamwe n'abanyamahanga n'imiryango ya Isirayeli, bakoraniye kurwanya Umushumba wawe yera Yesu, uwo warobanuje amavuta,
44004028	ngo bashitse ivyo ukuboko kwawe n'inama yawe vyari vyaragabiye vyose ko bizoba.
44004029	Kandi none, Mwami, raba agahahirizo kabo, uhe abasavyi bawe kuvuga ijambo ryawe bashize amazinda rwose.
44004030	Ukigoroye ukuboko kwawe gukiza indwara, ibimenyetso n'ibitangaza bikorwe mw'izina ry'Umushumba wawe yera Yesu. " "
44004031	Bahejeje gusenga, aho bakoraniye haratigita, bose buzuzwa Mpwemu Yera, bavuga ijambo ry'Imana bashize amazinda.
44004032	Kandi abizeye umurwi bari bahuje umutima n'inama, kandi nta n'umwe yakimbukira ikintu cose atunze ngo ni iciwe, ariko vyose barabisangira.
44004033	Kandi intumwa zashingira intahe ukuzuka kw'Umwami Yesu ziri n'ubushobozi bwinshi, kandi ubuntu bw'Imana bwinshi buba kuri bo bose."
44004034	Nta mukene yari muri bo, kuko abari bafise amatongo bose canke inzu babigurisha, bakazana ibiguzi vy'ivyo bagurishije,
44004035	bakabishira imbere y'ibirenge vy'intumwa; maze bakabigabanganya abantu, umuntu wese uko akenye.
44004036	Na Yosefu, uwo intumwa zise Barunaba, risobanurwa ngo Umwana wo guhanura, Umulewi yavukiye i Kupuro,
44004037	yari afise itongo ararigurisha, azana ibiguzi vyaryo, abishira imbere y'ibirenge vy'intumwa.
44005001	Kandi hari umugabo yitwa Ananiya, agurisha itongo afatanije n'umugore wiwe Safira,
44005002	yisigariza ku biguzi vyayo, umugore wiwe abizi, azana ikigabane, agishira imbere y'ibirenge vy'intumwa.
44005003	Petero aramubaza ati: "Ananiya, ni iki gitumye Satani yuzuza umutima wawe guhenda Mpwemu Yera, ukisigariza ku biguzi vy'itongo?
44005004	Ukiyifise ntiyari iyawe? Kandi umaze kuyigurisha, ibiguzi vyayo ntuba warabikoze uko ugomba? Ni igiki catumye wigira ingingo mu mutima wawe gukora utyo? Si abantu uhenze, Imana ni yo uhenze. "
44005005	Ananiya yumvise ayo majambo agwa bukumbi. Abavyumvise bose baterwa n'ubwoba bwinshi.
44005006	Imisore iva hasi, iramutekera, iramujana, iramuhamba.
44005007	Hahise nk'isaha zitatu, umugore wiwe arinjira, atazi ivyabaye;
44005008	Petero aramubaza ati: "Mbarira, mbega itongo mwarigurishije ayo nyene? " Aramwishura ati: "Ego me, ni ayo. "
44005009	Petero aramubaza ati: "Ni igiki gitumye muhuza inama kugerageza Mpwemu w'Uhoraho Imana? Ehe ibirenge vy'abahejeje guhamba umugabo wawe biri ku rugi, nawe barakujana. "
44005010	Uwo mwanya agwa imbere y'ibirenge vyiwe bukumbi. Ya misore yinjiye isanga amaze guhwera, iramujana, imuhamba i ruhande y'umugabo wiwe.
44005011	Ishengero ryose n'abavyumvise bose baterwa n'ubwoba bwinshi.
44005012	Ibimenyetso n'ibitangaza vyinshi bikorwa mu bantu n'amaboko y'intumwa. Kandi bose bakoranira mw'ibaraza rya Salomo n'umutima uhuye.
44005013	Ariko mu bandi nta muntu yatinyuka kwifatanya na bo, yamara abantu bose barabashimagiza,
44005014	barushiriza kwongerwako ishengero ryinshi ry'abagabo n'abagore, abizeye Umwami Yesu;
44005015	bituma banaterurira abarwaye ku nzira, babashira mu nderuzo no ku birago, kugira ngo Petero ni yahaca, naho coba igitutu ciwe gishike kuri bamwe.
44005016	Hakoranira ishengero rivuye no mu bisagara bihereranye n'i Yerusalemu, bazana abarwaye n'abababazwa n'impwemu zihumanye, bakizwa uko bangana.
44005017	Maze umuherezi mukuru ahagurukana n'abari kumwe na we bose, ni bo muce witwa uwo Abasadukayo, buzura ishari,
44005018	bashorera amaboko ku ntumwa, bazishira mu nzu y'ibohero rya bose.
44005019	Maze umumarayika w' Umwami Imana ahenga mw'ijoro yugurura imyango y'ibohero, abakurayo, arababwira
44005020	ati: "Ni mugende, muhagarare mu rusengero, mubarire abantu amajambo yose ya bwa Bugingo. "
44005021	Bavyumvise, binjira mu rusengero hari nko mu mutwenzi, barigisha. Maze umuherezi mukuru azanana n'abari kumwe na we, bahamagaza abacamanza, n'abakuru bose b'Abisirayeli, maze batuma mu nzu y'abanyororo kuzana za ntumwa.
44005022	Abagendanyi bagiye ntibazisanga mw'ibohero. Baragaruka barababwira
44005023	bati: "Inzu y'abanyororo dusanze yugaye ata nkomanzi iriho na mba, n'abarinzi bahagaze ku myango, maze twuguruye ntitwasangamwo umuntu. "
44005024	Bumvise ayo majambo umukuru w'abacungera irembo y'urusengero n'abaherezi bakuru bazazanirwa n'ivyabo, n'inkurikizi yavyo.
44005025	Haza umuntu arababarira ati: "Erega ba bagabo mwashira mw'ibohero bari mu rusengero bahagaze bigisha abantu. "
44005026	Maze uwo mukuru w'abacungera irembo ajana n'abagendanyi, babazana ku neza, kuko batinya abantu, ngo ntibabatere amabuye.
44005027	Bamaze kubazana babashira mw'ikoraniro ry'abashingantahe; umuherezi mukuru arababaza
44005028	ati: "Mbega ntitwabihanije cane kutigisha muri rya zina? None raba mwujuje Yerusalemu inyigisho zanyu; ico murondera ni ukudushirako amaraso ya wa muntu. "
44005029	Maze Petero n'intumwa barabishura bati: "Igikwiye ni ukwumvira Imana kuyirutisha abantu.
44005030	Imana ya ba sogokuruza yazuye Yesu, uwo mwebwe mwishe mumumanitse ku giti.
44005031	Uwo Imana yaramushize hejuru n'ukuboko kwayo kw'i buryo, ngo abe Umukuru n'Umukiza, ngo ahe Abisirayeli kwihana no guharirwa ivyaha.
44005032	Natwe turi ivyabona vyo gushingira intahe ivyo, na Mpwemu Yera na we ni uko, uwo Imana yahaye abayumvira. "
44005033	Ariko bo bavyumvise baribwa mu mitima, bashaka kubica.
44005034	Maze hahaguruka umwe mw'ikoraniro ry'abashingantahe, w'Umufarisayo yitwa Gamaliyeli, umwigisha w'ivyagezwe, yubahwa n'abantu bose, avuga ko bataramura abo bantu akanya gato.
44005035	Maze arababarira ati: "Yemwe bagabo b'Abisirayeli, ni mwirinde mumenye uko mugirira aba bantu;
44005036	kuko mu misi ishize Teyuda yadutse yiyita agakomeye, igitigiri c'abantu gishika nk'amajana ane baramukurikira. " Maze aricwa, abamwumvira bose barasabagira, bacika ubusa.
44005037	Hanyuma yiwe haduka Yuda Umunyagalilaya, mu misi yo kwandikwa, yikwegera abantu inyuma; na we apfa rubi, n'abamwumvira bose uko bangana barasabagira.
44005038	Kandi none ndababwire; ni muzibukire aba bantu, mubarekure; kuko iyi nama n'iki gikorwa ni vyaba biturutse mu bantu, bizosendwa;
44005039	ariko ni vyaba biturutse ku Mana, ntimuzoshobora kubatsinda, ntimuzosange muhaye murwanya Imana.
44005040	Baramwemerera, maze bahamagaje intumwa, barazitonagura, barazihanikiriza ngo ntizizokwigishe mw'izina rya Yesu, maze barazirekura.
44005041	Nuko bava mu maso y'abacamanza, banezerejwe n'uko bemerewe gukurwako urupfasoni ku bw'iryo zina.
44005042	Kandi imisi yose mu rusengero no mu mihana ntibahengeshanya kwigisha no kuvuga ubutumwa bwiza bwa Yesu, ko ari we Kristo.
44006001	Kandi muri iyo misi, abigishwa bariko baragwira, Abayuda bavuye i Bugiriki bidodombera Abaheburayo kavukire, kuko abapfakazi babo birengagizwa ku ngaburo y'imisi yose.
44006002	Bamwe icumi na babiri bakoranya ishengero ry'abigishwa bati: "Ntibibereye yuko twebwe tureka kwigisha ijambo ry'Imana kubwo kugaburira ivyo ku meza.
44006003	Nuko, bavukanyi, ni murabe muri mwebwe abantu indwi bashimwa, buzuye Mpwemu Yera n'ubwenge, tubashire muri iki gikorwa.
44006004	Ariko tweho tuzoshishikara gusenga no kugabura ijambo ry'Imana. "
44006005	Ayo majambo ishengero ryose rirayashima, batoranya Stefano, umuntu yuzuye ukwizera na Mpwemu Yera, Filipo, Purokoro, Nikanori, Timoni, Parumena na Nikolayo, Umunyantiyokiya yatoye idini y'Abayuda.
44006006	Babashira imbere y'intumwa, kandi bamaze gusenga zibarambikako ibiganza.
44006007	Nuko ijambo ry'Imana riragwira; abigishwa barongerekana cane i Yerusalemu, n'isinzi ry'abaherezi bumvira ukwizera.
44006008	Stefano yari yuzuye ubuntu bw' Imana n'ubushobozi, yakora ibitangaza n'ibimenyetso bikomeye mu bantu.
44006009	Ariko hava hasi abantu bamwe bo mu rusengero rw'Abaliberutino, urwo Abanyakurene, urwo Abanyalekisanderiya, n'urwo Abanyakilikiya n'iyo Abanyasiya, baja impari na Stefano,
44006010	ariko ntibashobora gutsinda ubwenge na Mpwemu bimuvugisha.
44006011	Nuko bahera abagabo bo kuvuga bati: "Twumvise avuga amajambo yo gutyoza Mose n'Imana. "
44006012	Bosha abantu, abakuru n'abahinga b'ivyanditswe baramugira, baramufata, bamujana mw'ikoraniro ry'abashingantahe.
44006013	Bahagarika ivyabona vy'ibinyoma, baravuga bati: "Uwu muntu nta ho ahumeka gutuka aha hantu hera n'ivyagezwe;
44006014	kuko twumvise avuga ko Yesu Umunyanazareti azosambura aha hantu, kandi ngo azohindura imigenzo twahawe na Mose. "
44006015	Abicaye mw'ikoraniro ry'abashingantahe bose bamuhanze amaso babona mu maso hiwe, hasa n'aho umumarayika.
44007001	Umuherezi mukuru aramubaza ati: "Mbega ivyo ni ko biri? "
44007002	Na we aramwishura ati: "Yemwe bavukanyi kandi ba data, ni mwumve; Imana y'icubahiro yiyeretse sogokuruza Aburahamu, ari i Mesopotamiya, ataraja kugerera i Harani,
44007003	iramubarira iti: 'Va mu gihugu canyu no mu muryango wanyu, uje mu gihugu nzokwereka.'
44007004	Maze ava mu gihugu c'i Bukaludaya, agerera i Harani. Se amaze gupfa, iramwimura, imuzana muri iki gihugu mubamwo ubu.
44007005	Ariko ntiyakimuhayemwo umugabane, naho hoba aho gushinga ikirenge; isezerana kuzokimuha ngo kibe itongo ryiwe n'iryo uruvyaro rwiwe, kandi ataragira umwana. "
44007006	Kandi Imana ivuga itya iti: "Uruvyaro rwawe ruzoba abanyamahanga mu kindi gihugu, bazobagira abaja, babagirire nabi imyaka amajana ane.
44007007	Kandi ihanga rizobagira abaja ni jewe nzoricirako iteka, Imana ni ko yagize iti: "Ariko amaherezo bazovayo, bansengere aha hantu. "
44007008	Maze imuha isezerano ryo guhimburwa igikoba c'ubugabo. Nuko avyara Isaka, amuhimbura igikoba c'ubugabo ku musi ugira umunani; Isaka avyara Yakobo, Yakobo avyara ba sogokuruza bakuru icumi na babiri.
44007009	Ba sogokuruza bagirira Yosefu ishari, baramugurisha ngo ajanwe mu Misiri. Imana ibana na we,
44007010	imukiza mu marushwa yiwe yose, imuha amahirwe n'ubwenge kuri Farawo, umwami wo mu Misiri, amugira icegera ciwe ngo aganze mu Misiri, amuzeza n'urugo rwiwe rwose.
44007011	Ikigoyi gitera mu Misiri hose n'i Kanani, hatera n'amarushwa menshi, kandi ba sogokuruza babura ivyo kurya.
44007012	Maze Yakobo yumvise yuko mu Misiri hari amasumo, atuma ba sogokuruza ubwa mbere.
44007013	Kandi ubugira kabiri Yosefu yibarira abavukanyi biwe, umuryango wa Yosefu umenywa na Farawo.
44007014	Yosefu atuma kuzana se Yakobo n'abo mu nzu yabo bose, uko ari mirongo irindwi na batanu.
44007015	Yakobo aramanuka, aja mu Misiri; agwayo, bo na ba sogokuruza.
44007016	Babajana i Shekemu, babahamba mw'isenga Aburahamu yaguze igiciro c'ifeza n'abana ba Hamori i Shekemu.
44007017	Ariko igihe c'isezerano kigira gishike, iryoImana yasezeraniye Aburahamu, abantu baragwira, baba benshi mu Misiri,
44007018	gushitsa aho uwundi mwami yimikiwe mu Misiri atigeze kumenya ivya Yosefu.
44007019	Uwo mwami agirira ubugunge ubwoko bwacu, agirira ba sogokuruza nabi, abategeka guheb'abana babo b'inzoya kugira ngo ntibabeho.
44007020	Muri ico gihe Mose aravuka, yari mwiza cane, bamurerera mu nzu kwa se amezi atatu;
44007021	amaze gutabwa, umukobwa wa Farawo aramutora, amurerera kuba umwana wiwe.
44007022	Mose yigishwa ubwenge bwose bw'Abanyamisiri, agira ubushobozi mu majambo yiwe no mu bikorwa vyiwe.
44007023	Maze ariko aramara imyaka mirongo ine avutse, haza iciyumviro mu mutima wiwe co kugendera abavukanyi b'Abisirayeli.
44007024	Abonye umuntu agirirwa nabi, aramutabara, ahora iyo mpahazwa, yica wa Munyamisiri.
44007025	Yibwira yuko abo i wabo botahura ko Imana ibakirisha ukuboko kwiwe; ariko ntibabimenya.
44007026	Bukeye bw'aho, asanga abarwana, ageza kubatatura ati: "Yemwe bagabo, muri umuryango umwe, ni iki gitumye mugiriranira nabi? "
44007027	Ariko uwagirira umubanyi wiwe nabi aramusunika, aramubaza ati: "Ni nde yakugize umukuru canke umucamanza wacu?
44007028	Mbega ugomba kunyica, nk'uko ejo wishe wa Munyamisiri? "
44007029	Mose yumvise iryo jambo, arahunga, aba umwimuka mu gihugu c'I Midiyani, avyarirayo abahungu babiri.
44007030	Imyaka mirongo ine ishize, umumarayika amubonekerera mu rubeya rw'umuriro waka mu gisaka c'amahwa mu bugaragwa bwo ku musozi Sinayi.
44007031	Mose abonye ivyo biramutangaza; akivyegera ngo avyihweze, havuga ijwi ry'Uhoraho
44007032	riti: "Ni jewe Mana ya ba sogokuruza bawe, Imana ya Aburahamu, Imana ya Isaka, Imana ya Yakobo. " Mose ahinda agashitsi, ntiyatinyuka kwihweza.
44007033	Uhoraho aramubarira ati: "Kura ibirato mu birenge vyawe, kuko aho hantu uhagaze ari ahera. "
44007034	Ni ukuri nabonye amarushwa abantu banje bari mu Misiri barimwo, numvise ukuniha kwabo, none manukanywe no kubarokora; kandi rero ni uze ndagutume mu Misiri. "
44007035	Uwo Mose, umwe banka bati: "Ni nde yakugize umukuru canke umucamanza? ni we Imana yatumye kuba umukuru n'umucunguzi, abihawe n'ukuboko kw'umumarayika yamubonekereye muri ca gisaka.
44007036	Uwo abakurayo, amaze gukora ibitangaza n'ibimenyetso mu gihugu ca Misiri, no ku Kiyaga Gitukura no mu bugaragwa, imyaka mirongo ine.
44007037	Uwo Mose ni we yabwiye Abisirayeli ati: "Imana izobahagurukiriza uwuvugishwa na yo mu b'i wanyu, ameze nkanje. "
44007038	Kandi uwo Mose ni we yari mw'ishengero ryo mu bugaragwa, ari kumwe n'umumarayika yavuganiye na we ku musozi Sinayi, kandi ari kumwe na ba sogokuruza; kandi yaherejwe amajambo y'ubugingo ngo ayaduhe.
44007039	Ba sogokuruza banse kumwumvira, baramwikunkumura, basubira mu Misiri mu mitima yabo,
44007040	babwira Aroni bati: "Ni uturonkere imana zo kutuja imbere; kuko umwe Mose yaturongoye adukura mu gihugu ca Misiri, tutazi ico yabaye. "
44007041	Bironkera igishushanyo c'inka muri iyo misi, ico kigirwamana bakizanira ibimazi, bahimbarwa n'ibikorwa vy'intoke zabo.
44007042	Ariko Imana iraba hirya, irabaheba ngo basenge ingabo zo kw'ijuru; nk'uko vyanditswe mu gitabo c'abavugishwa n'Imana, ngo Mbega hari ibitungwa bibazwe canke ibimazi mwanshikaniye, Ya myaka uko ari mirongo ine yo mu bugaragwa, yemwe ab'inzu ya Isirayeli?
44007043	Mwareruye ihema rya Moloki, N'inyenyeri y'ikigirwamana Refani, ari ibishushanyo mwironkeye ngo mubisenge; Nanje nzobambukana hirya y'i Babuloni.
44007044	Ba sogokuruza bari bafise ihema ry'ibisate vy'amabuye vy'amabwirizwa icumi, hamwe bari mu bugaragwa, nk'uko iyavuganye na Mose yabigeze, yamubwiye kurigereranya n'ikigereranyo yabonye.
44007045	Iryo, ba sogokuruza barihawe na ba sekuru babo, barishikana ino, Yosuwa ari kumwe na bo, hamwe batsinda amahanga, Imana iyirukana imbere ya ba sogokuruza, gushitsa ku gihe ca Dawidi.
44007046	Kandi Dawidi aronka amahirwe imbere y'Imana, asaba kwubakira Imana ya Yakobo aho kuba.
44007047	Ariko Salomo ni we yayubakiye ingoro.
44007048	Yamara Iyisumbavyose ntiba mu zubakishijwe amaboko; nk'uko uwavugishijwe n'Imana yavuze
44007049	ati: "Ijuru ni ryo ntebe yanje y'ubwami, Isi na yo ni indava y'ibirenge vyanje; Muzonyubakira inzu ki? ni ko Uhoraho abajije, Canke nzoruhukira ahantu ki?
44007050	Mbega intoke zanje si zo zaremye ivyo vyose?
44007051	Yemwe abadaca bugufi, mwa badadaza imitima mukiziba amatwi, na ntaryo murwanya Mpwemu Yera. Uko ba sogokuruza banyu bakora, ni ko namwe mukora.
44007052	Ni nde mu bavugishijwe n'Imana ba sogokuruza banyu batahamye? Bishe ababanje kumenyekanisha ivyo kuza kwa wa Mugororotsi, none namwe mwaramuguze muramwica.
44007053	Ari mwebwe mwahawe ivyagezwe bizanywe n'abamarayika, ntimwavyitondera. "
44007054	Bavyumvise baribwa mu mitima, bamuhekenyera imisaya.
44007055	Ariko Stefano yuzuye Mpwemu Yera, ahanga amaso mw'ijuru, abona ubwiza bw'Imana, na Yesu ahagaze i buryo bw'Imana.
44007056	Aravuga ati: "Ehe ndabonye ijuru rikingurutse, n'Umwana w'umuntu ahagaze i buryo bw'Imana. "
44007057	Barayogora n'amajwi arenga, biziba amatwi, bamugwirako icarimwe,
44007058	bamuhindira inyuma y'igisagara, bamwicisha amabuye; kandi abamwagirije bari bafashije hasi imitamana yabo imbere y'ibirenge vy'umusore yitwa Sawuli.
44007059	Maze bakiriko baratera Stefano amabuye, arambaza, aravuga ati: "Mwami Yesu, akira ubugingo bwanje. "
44007060	Araheza arapfukama, asemerera n'ijwi rirenga ati: "Mwami, ntubaharureko iki caha. " Amaze kuvuga atyo, aca aracikana. Kandi Sawuli na we yarabishimye ko yicwa.
44008001	Bahera kuri uwo musi bahama cane ishengero ry'i Yerusalemu. Bose basabagirira mu ntara z'i Yudaya n'i Samariya, ukuyemwo intumwa gusa.
44008002	Abantu bubaha Imana bahamba Stefano, baramuborogera cane.
44008003	Ariko Sawuli yatikiza ishengero; yinjira mu nzu zose, agakuramwo abagabo n'abagore, akabashira mw'ibohero.
44008004	Ariko abasabagiye bagendagenda bavuga ijambo ry'Imana.
44008005	Na Filipo aramanuka, aja mu gisagara c'i Samariya, abamenyesha ivya Kristo.
44008006	Abantu benshi bashira umutima ku vyo Filipo avuga bashize hamwe, bumvise kandi babonye ibimenyetso akora.
44008007	Kuko benshi muri bo bari binjiwemwo n'impwemu zihumanye zabavamwo, ziboroga n'amajwi arenga; kandi n'abari bamugaye n'abacumbagira benshi barakizwa.
44008008	Haba umunezero mwinshi muri ico gisagara.
44008009	Kandi hariho umuntu yitwa Simoni, yahora akora ivyo ubupfumu muri ico gisagara, akumiza ubwoko bw'Abasamariya, akiyita agakomeye.
44008010	Bama bamushizeko umutima bose, uhereye ku boroshe ugashitsa ku bahambaye bati: "Uwu ni we bwa bushobozi bw'Imana bwitwa Ubuhambaye. "
44008011	Ariko icatuma bamushirako umutima ni uko uhereye kera yabumiza n'ubupfumu bwiwe.
44008012	Ariko bizeye ubutumwa bwiza Filipo ababwiye bw'ubwami bw'Imana, n'ubwo izina rya Yesu Kristo, abagabo n'abagore barabatizwa.
44008013	Na simoni na we arizera, kandi amaze kubatizwa yamana na Filipo. Abonye ibimenyetso n'ibitangaza bihambaye vyakorwa, arumirwa.
44008014	Maze intumwa ziri i Yerusalemu zumvise yuko Abasamariya bemeye ijambo ry'Imana, zirungikayo Petero na Yohana,
44008015	na bo bamanutseyo barabasengera ngo bahabwe Mpwemu Yera;
44008016	kuko Mpwemu ataribwamanuke ngo aje no kuri umwe muri bo, bari babatijwe gusa mw'izina ry'Umwami Yesu.
44008017	Maze babarambikako ibiganza, bahabwa Mpwemu Yera.
44008018	Ariko Simoni, abonye yuko abarambitsweko ibiganza vy'intumwa bahabwa Mpwemu Yera, azizanira amahera
44008019	ati: "Nanje ni mumpe ubwo bushobozi, kugira ngo uwo nzorambikako ibiganza azohabwe Mpwemu Yera. "
44008020	Petero aramubwira ati: "Ifeza zawe ziragapfana nawe, kuko ugira ngo ingabire y'Imana woyironkesha amahera.
44008021	Nta n'agahimba ufise, nta n'akagabane kavyo, kuko umutima wawe udatunganye imbere y'Imana.
44008022	Nuko wihane ubwo bubi bwawe, usenge Umwami Imana, namba kumbure ivyo wiyumviriye mu mutima wawe wobiharirwa.
44008023	Kuko mbona yuko uri mw'ibamba ry'umururazi no mu ngoyi zo kugabitanya. "
44008024	Simoni aramwishura ati: "Munsengere ku Mwami Imana, ivyo muvuze ntihagire ikimbako. "
44008025	Na bo bamaze gushinga intahe, no kuvuga ijambo ry'Umwami Yesu, basubira i Yerusalemu, bagenda baravuga ubutumwa bwiza mu mihana myinshi y'Abasamariya
44008026	Maze umumarayika w'Umwami Imana abarira Filipo ati: " "Va hasi uje mu bumanuko, ushike ku nzira imanuka iva i Yerusalemu ikaja i Gaza; imwe yo mu bugaragwa. "
44008027	Avahasi, aragenda. Haza Umunyetiyopiya, inkone y'ububasha bwinshi yakorera Kanidake, umwamikazi w'Abanyetiyopiya, ni yo yazezwa itunga ryiwe ryose, yari yagiye i Yerusalemu gusenga.
44008028	Yahindukiye yicaye mu mukogote wiwe ukwegwa n'amafarasi, asoma muri Yesaya yavugishwa n'Imana.
44008029	Mpwemu abarira Filipo ati: "Ni wegere uriya mukogote, ugendane na wo. "
44008030	Filipo yirukirayo, yumva asoma muri Yesaya yavugishwa n'Imana; aramubaza ati: "Ivyo usoma urabitahuye? "
44008031	Na we ati: "Nobishobora nte, ntabonye uwubindongoramwo? " Yinginga Filipo ngo yurire bicarane.
44008032	Igice co mu vyanditswe yasoma cari iki, ngo Yajanywe nk'intama bajana mw'ibagiro, Nk'uko umwagazi w'intama utekerereza imbere y'uwuyikata ubwoya Ni ko atakuyeko umunwa.
44008033	Hamwe yacishwa bugufi nta numwe yamuciriye urwo ukuri, Ni nde azoshobora kudonda ivyo uruvyaro rwiwe? Kuko ubugingo bwiwe bukuwe mw'isi.
44008034	Iyo nkone ibaza Filipo iti: "Ndakubaza, uwavugishwa n' Imana yavuze ayo majambo kuri nde? Ni we yayivuzeko, canke yayavuze ku wundi? "
44008035	Filipo ateranura akanwa, atangurira kuri ivyo vyanditswe, amubwira ubutumwa bwiza bwa Yesu.
44008036	Bakigenda mu nzira, bashika ahari amazi; iyo nkone iramubaza iti: "Ehe amazi; ikimbuza kubatizwa ni igiki? " [
44008037	Filipo arayishura ati: "Namba wizeye mu mutima wawe wose birashoboka. " Na yo iti: "Nizeye Yesu Kristo ko ari Umwana w'Imana. " ]
44008038	Ivuga ko bahagarika umukogote, baramanukana baja mu mazi bompi, Filipo n'iyo nkone, arayibatiza.
44008039	Bavuye mu mazi, Mpwemu w'Uhoraho Imana ajana Filipo, iyo nkone ntiyasubira kumubona, kuko yashishikaye kugenda inezerewe.
44008040	Ariko Filipo abonekera muri Azoto, ahahita avuga ubutumwa bwiza mu bisagara vyose, kugeza aho yashikiye i Kayisariya.
44009001	Ariko Sawuli, akigenda afuhagira, afitiye abigishwa b'Umwami imihigo n'ubwicanyi, aja ku muherezi mukuru,
44009002	amusaba amakete yo guha abo nsengero z'Abayuda z'i Damasiko, kugira ngo ni yabona abantu bakurikira Inzira ya Yesu, ari abagabo canke abagore, abajane i Yerusalemu mw'ibohero.
44009003	Maze ariko aragenda, agira ashike i Damasiko, haza umuco giturumbuka, uvuye mw'ijuru, umukayanganira irya n'ino.
44009004	Yikubita hasi, yumva ijwi rimubaza riti: "Sawuli, Sawuli, umpigira iki? "
44009005	Aramubaza ati: "Uri nde ga Mwami? " Na we ati: "Ni jewe Yesu, uwo uriko urahiga;
44009006	ariko va hasi, ushike mu gisagara, uzobarirwa ivyo ukwiye gukora. "
44009007	Abagabo bajanye na we bahagarara badakoma, kuko bumvise ijwi, ata muntu babona.
44009008	Sawuli aravyuka, ava hasi, maze akanuye amaso ntiyagira ico abona. Bamufata ukuboko, bamushikana i Damasiko.
44009009	Amarayo gatatu, atabona, ata co arya, ata co anywa.
44009010	I Damasiko hari umwigishwa yitwa Ananiya. Umwami Yesu aramwiyereka, aramuhamagara ati: "Ananiya. " Na we ati: "Sabwe, Mwami. "
44009011	Umwami aramubarira ati: "Va hasi, uje mu nzira yitwa Iyigororotse, ubarizeyo mu rugo kwa Yuda umuntu yitwa Sawuli w'i Taruso, kuko ariko arasenga.
44009012	Kandi yabonye umuntu yitwa Ananiya yinjira aho ari, amurambikako ibiganza, kugira ngo ahumuke. "
44009013	Ananiya aramwishura ati: "Mwami, uwo mugabo ko numvise benshi bavuga ivyiwe, vy'inabi nyinshi yagirira abera bawe i Yerusalemu;
44009014	kandi n'ino ahafise ububasha abuhawe n'abaherezi bakuru, bwo kuboha abambaza izina ryawe bose. "
44009015	Umwami aramwishura ati: "Pfa kugenda, kuko uwo muntu ari ikintu nitoranirije, ngo ajane izina ryanje imbere y'abanyamahanga, abami n'Abisirayeli.
44009016	Nanje nzomwereka imibabaro uko ingana azoba akwiye kubabazwa ahorwa izina ryanje. "
44009017	Ananiya aragenda, yinjira mu nzu, amurambikako ibiganza, aramubwira ati: "Sawuli, muvukanyi wanje, Umwami arantumye, ni we Yesu yakubonekereye mu nzira wazananye, ngo uhumuke, wuzuzwe Mpwemu Yera. "
44009018	Uwo mwanya ibisa n'ibikaragashi bimuva ku maso, arahumuka, ava hasi, arabatizwa;
44009019	maze ararya, intege ziragaruka. Amarana imisi n'abigishwa b'i Damasiko;
44009020	aca aherako avuga mu nsengero z'Abayuda ivya Yesu, yuko ari Umwana w'Imana.
44009021	Abamwumvise bose barumirwa bati: "Mbega uwu si we yatikije abambaza iryo zina i Yerusalemu? Kandi ni co cari kimuzanye n'ino, kugira ngo abashire abaherezi bakuru bari baboshwe. "
44009022	Ariko Sawuli arushiriza kugira ubushobozi, atsinda Abayuda baba i Damasiko, abereka yuko Yesu ari we Kristo.
44009023	Hashize imisi myinshi, Abayuda baja inama yo kumwica.
44009024	Maze Sawuli amenya inama yabo. Bamutegera ku marembo ku murango no mw'ijoro kugira ngo bamwice.
44009025	Maze abigishwa biwe bamujana mw'ijoro, bamucisha ku ruhome rw'amabuye, bamwururukiriza mu giseke.
44009026	Ashitse i Yerusalemu, agerageza kwifatanya n'abigishwa. Bose baramutinya, ntibemera ko ari umwigishwa.
44009027	Maze Barunaba aramwakira, amushira intumwa, aziganira ingene yaboneye Umwami Yesu mu nzira, n'ingene yavuganye na we, kandi n'ingene yavuze ashize amanga mw'izina rya Yesu i Damasiko.
44009028	Aba kumwe na bo uko bukeye uko bwije i Yerusalemu,
44009029	avuga ashize amanga mw'izina ry'Umwami Yesu; yaravuga aharira n'Abayuda bavuye i Bugiriki; na bo barondera ingene bomwica.
44009030	Ariko abavukanyi babimenye, bamumanukana i Kayisariya, bamurungika i Taruso. "
44009031	Nuko ishengero ryose ryari hose i Yudaya; Galilaya n'i Samariya rigira amahoro, rirahangama. Kandi rigenda ryubaha Umwami Yesu, rihagarikiwe na Mpwemu Yera, riragwira.
44009032	Nuko Petero agendagenda hose, amanuka no ku bera baba i Luda,
44009033	asangayo umuntu yitwa Ayineya, yari amaze imyaka munani avundira mu buriri, kuko yari yaramugaye.
44009034	Petero aramubwira ati: " "Ayineya, Yesu Kristo aragukijije; vyuka, wizingire ikirago. " " Aca avyuka ako kanya.
44009035	Ababa i Luda n'i Saroni bose bamubonye bahindukirira Umwami Yesu.
44009036	Kandi i Yopa hari umwigishwa yitwa Tabita, risobanurwa ngo Doruka. Uwo mugore yari n'ibikorwa vyiza vyinshi, n'ubuntu bwinshi yagira.
44009037	Muri iyo misi ararwara, arapfa. Bamaze kwuhagira ikiziga, bagishira mu nzu yo hejuru.
44009038	Kandi kuko i Luda hari hafi y'i Yopa, abigishwa, bumvise ko Petero ari yo ari, bamutumako abantu babiri, bamwinginga bati: " "Ntutebe kudushikira. "
44009039	Petero arahaguruka, ajana na bo. Ashitseyo bamujana muri ya gorofa, abapfakazi bose bahagarara i ruhande yiwe barira, berekana amakanzu n'imitamana Doruka yajishe akiri muri bo.
44009040	Petero arabataramura bose, arapfukama, arasenga; maze ahindukirira umuvyimba ati: "Tabita, vyuka. " Arakanura; maze abonye Petero, aravyuka, aricara.
44009041	Amufata ukuboko, aramuhagarika. Maze ahamagara abera n'abapfakazi, amubaha ari muzima.
44009042	Bimenyekana i Yopa hose, benshi bizera Umwami Yesu.
44009043	Maze amara imisi myinshi i Yopa, kwa Simoni umuhinguzi w'insato.
44010001	I Kayisariya hari umuntu yitwa Koruneliyo, intwazangabo z'abasoda ijana wo mu ngabo zitwa Abanyetaliya.
44010002	Yari umuntu yubaha Imana akayitinyana n'abo mu nzu yiwe bose, yarafasha cane abagowe, agasenga Imana ubudasiba.
44010003	Abona yeretswe imbonankubone, umumarayika w'Imana yinjiye i we hari nk'isaha icenda z'umurango, aramuhamagara ati: "Koruneliyo. "
44010004	Na we amukanurira amaso, afise ubwoba, aramubaza ati: "Ni iki ga Mwami? " Aramwishura ati: "Ugusenga kwawe n'ubuntu bwawe vyaduze biba icibutso imbere y'Imana.
44010005	None rero tuma abantu i Yopa, utumeko umuntu yitwa Simoni, ari we Petero;
44010006	yatse indaro kwa Simoni umubamvyi w'insato, urugo rwiwe ruri i ruhande y'ikiyaga. " "
44010007	Umumarayika vyavugana amaze kugenda, Koroneliyo ahamagara babiri bo mu bakozi biwe, n'umusoda yubaha Imana wo mu bamugendanira.
44010008	Ahejeje kubiganira vyose, abatuma i Yopa.
44010009	Bukeye bw'aho, bakigenda, bari hafi gushika mu gisagara, Petero yurira hejuru mw'igorofa gusenga, hari nk'isaha zitandatu.
44010010	Yumva arashonje, agomba kurya. Bakibirondera, amera nk'uwurota. "
44010011	Abona ijuru ryugurutse, maze hamanuka ikintu kimeze nk'uruhuzu runiniya, rufashwe ku mitwe ine, kija hasi,
44010012	harimwo ubwoko bwose bw'ibigenza amaguru ane, ibikwega inda hasi vyo kw'isi n'ibiguruka vyo mu kirere.
44010013	Haza ijwi, riramubarira riti: "Va hasi, Petero, ubage, urye. "
44010014	Petero ati: "Oyaye, Mwami, kuko ntigeze ndya ikizira canke igihumanya. "
44010015	Iryo jwi risubira kuza ubugira kabiri, riramubarira riti: "Ivyo Imana ihumanuye, reka kuvyita ibizira. "
44010016	Biba bityo gatatu, ico kintu gica gisubizwa mw'ijuru.
44010017	Petero akizazaniwe mu mutima n'ivyo abonye yeretswe ivyo ari vyo, abantu batumwe na Koruneliyo, bahejeje kubaza urugo rwa Simoni, bahagarara kw'irembo,
44010018	barahamagara, babaza yuko Simoni ari we Petero ari ho yatse indaro.
44010019	Petero aciyumvira ivyo yeretswe, Mpwemu aramubarira ati: "Hari abantu batatu bariko barakurondera.
44010020	None va hasi, wururuke ujane na bo ata co ukekeranya, kuko ari jewe ndabatumye. "
44010021	Petero arururuka, asanga abo bantu aho bari, arababarira ati: "Ni jewe uwo murondera. Mbega mugenzwa ni iki? "
44010022	Baramwishura bati: "Koruneliyo, intwazangabo z'abasoda ijana, umuntu agororoka yubaha Imana, ashimwa n'ubwoko bwose bw'Abayuda, yabariwe n'umumarayika yera kugutumako, ngo uze i we, yumve amajambo yawe. " "
44010023	Maze arabinjiza, abaha indaro. Bukeye bw'aho, Petero arikora, avanayo na bo, n'abavukanyi bamwe b'i Yopa bajana na we.
44010024	Bukeye bw'aho bashika i Kayisariya, Koruneliyo yari abiteze, yakoranije incuti ziwe n'abakunzi bo ku mutima.
44010025	Petero agira yinjire, Koruneliyo aramusanganira, yikubita imbere y'ibirenge vyiwe, aramupfukamira.
44010026	Maze Petero amukura hasi ati: " "Va hasi, nanje ndi umuntu nkawe. "
44010027	Bakivugana, arinjira asanga abakoraniyeho benshi,
44010028	arababwira ati: "Ubwanyu murazi yuko kizira ko umuntu w'Umuyuda yifatanya n'uwo ubundi bwoko, canke ko amugendera; ariko jeho, Imana yanyeretse yuko hatogira umuntu nita ikizira canke igihumanya.
44010029	Ni co catumye nza, ntarinze guhakana, ntumweko. None rero ndabaza ico mwantumiyeko ico ari co. "
44010030	Koruneliyo ati: "Hashize imisi ine, nka bugingo ubu, nariko ndasenga ari isaha icenda, ndi mu nzu yanje; maze umuntu ahagarara imbere yanje, yambaye impuzu ikayangana,
44010031	arambwira ati: 'Koruneliyo, ugusenga kwawe kwarumviswe, n'ubuntu bwawe bwibutswe imbere y'Imana.'
44010032	Nuko tuma i Yopa, utumeko Simoni ari we Petero. Yatse indaro mu rugo kwa Simoni umuhinguzi w'insato, i ruhande y'ikiyaga.
44010033	Uwo mwanya nca ndagutumako rero, nawe urayobotse ko uje. None rero twese turi hano imbere y'Imana, kwumva ivyo Umwami Imana yakugeze kutubwira vyose. "
44010034	Petero yanzika kuvuga ati: "Ni ukuri ni ho nkimenya yuko Imana itarobanura abantu ku butoni,
44010035	ariko mu mahanga yose uwubaha, agakora ivyo ukugororoka, iramwemera.
44010036	Ijambo Imana yatumye ku Bisirayeli, ivugisha Yesu Kristo ubutumwa bwiza bw'amahoro, ni we Mwami wa bose;
44010037	iryo jambo mwebwe murarizi, ryamamaye i Yudaya hose, ritanguriye i Galilaya, hanyuma y'umubatizo uwo Yohana yigishije;
44010038	rivuga ivya Yesu Umunyanazareti, ingene Imana yamusutseko Mpwemu Yera n'ubushobozi, akagenda agirira abantu neza, agakiza abo bose wa mugarariji atwaza amanyama, kuko Imana yari kumwe na we. "
44010039	Natwe turi ivyabona vyo gushingira intahe ivyo umwe bishe, bamumanitse ku giti yakoze vyose mu gihugu c'Abayuda bo n'i Yerusalemu.
44010040	Uwo, Imana iramuzura ku musi ugira gatatu, imuha guserurwa ahibonekeza,
44010041	si imbere y'abantu bose, ariko imbere y'ivyabona vyatoranijwe n'Imana ivyo bitarabaho, ni twebwe, abasangira na we, turya kandi tunywa, amaze kuzuka mu bapfuye.
44010042	Atugera kumenyesha abantu no gushinga intahe ko ari we Imana yashinze kuba Umucamanza w'abariho n'abapfuye.
44010043	Abavugishwa n'Imana bose bamushingiye intahe, bavuga yuko uwumwizera wese azoharirwa ivyaha ku bwo izina ryiwe.
44010044	Petero akivuga ayo majambo, Mpwemu Yera aramanuka, aja ku bariko barumva iryo jambo bose.
44010045	Abizeye bo mu bahimbuwe igikoba c'ubugabo barumirwa, abazananye na Petero uko bangana, kuko n'abanyamahanga na bo basutsweko ingabire, ari yo Mpwemu Yera.
44010046	Kuko bumvise bavuga izindi ndimi, bahimbaza Imana. Maze Petero arababaza
44010047	ati: "Mbega hari uwoshobora kwima amazi abahawe Mpwemu Yera nkatwe, ngo ntibabatizwe? "
44010048	Avuga ko babatizwa mw'izina rya Yesu Kristo. Baca baramwinginga ngo amareyo imisi.
44011001	Intumwa n'abavukanyi biwe bari i Yudaya bumva yuko abanyamahanga na bo bemeye ijambo ry'Imana.
44011002	Maze Petero aduze i Yerusalemu, abo mu bahimbuwe igikoba c'ubugabo baramutonganya
44011003	bati: "Ko winjiriye abatahimbuwe igikoba c'ubugabo, ugasangira na bo ! "
44011004	Maze Petero atangura kubasobanurira uko bikurikirana
44011005	ati: "Nari mu gisagara c'i Yopa, ndiko ndasenga, mbona neretswe nko mu nzozi ikintu kimanuka kivuye mw'ijuru, kimeze nk'uruhuzu runiniya rufashwe ku mitwe ine, kiza aho ndi.
44011006	Ndagihanga amaso, ndacitegereza, mbonamwo ibigenza amaguru ane vyo kw'isi, ibikoko vyo mw'ishamba, ibikwega inda hasi n'ibiguruka vyo mu kirere.
44011007	Kandi numva ijwi rimbarira riti: 'Va hasi, Petero, ubage urye.'
44011008	Nanje nti: 'Oyaye, Mwami, kuko ata kizira canke igihumanya cigeze kija mu kanwa kanje.'
44011009	Maze ijwi rimbarira ubugira kabiri rivuye mw'ijuru riti: 'Ivyo Imana ihumanuye, reka kuvyita ibizira.'
44011010	Biba bityo gatatu, biraduzwa vyose, bisubizwa mw'ijuru.
44011011	Uwo mwanya abagabo batatu bavuye i Kayisariya, bantumweko, bahagarara imbere y'inzu turimwo.
44011012	Mpwemu ambarira kujana na bo, ata tandukaniro. Kandi n'abo bavukanyi, uko ari batandatu, turajana, twinjira mu nzu y'uwo mugabo.
44011013	Atwiganira ingene yabonye umumarayika mu nzu yiwe, ahagaze amubarira ati: 'Tuma i Yopa, utumeko Simoni ari we Petero,
44011014	azokubarira amajambo yo kugukizanya n'abo mu nzu yawe bose.'
44011015	Ngitanguye kuvuga, Mpwemu Yera arabamanukira, nk'uko yatumanukiyeko ubwa mbere. "
44011016	Nibuka rya jambo ry'Umwami Yesu, uko yavuze ati: "Yohana yabatirishije amazi, ariko mweho muzobatizwa na Mpwemu Yera. "
44011017	None ko Imana yabahaye ingabire imwe n'iyo natwe twahawe hamwe twizera Umwami Yesu Kristo, jewe ndi igiki gishobora gutangira Imana?
44011018	Bumvise ivyo barihorera, bahimbaza Imana bati: "Noneho rero Imana ihaye n'abanyamahanga kwihana ngo baronke ubugingo. "
44011019	Nuko abasabagijwe n'amarushwa yabaye kubwo ivya Stefano baragenda, bashika i Foyinike, i Kupuro no muri Antiyokiya, ata bandi babarira ijambo ry'Imana atari Abayuda bonyene.
44011020	Ariko hari bamwe muri bo b'abagabo bavuye i Kupuro n'i Kurene bashitse muri Antiyokiya babarira n'Abagiriki na bo, bababwira ubutumwa bwiza bw'Umwami Yesu.
44011021	Ukuboko kw'Umwami kwari kumwe na bo, abantu benshi barizera, bahindukirira Umwami.
44011022	Inkuru yabo ishika mu matwi y'ishengero ry'i Yerusalemu, batuma Barunaba ngo ashirwe ashitse muri Antiyokiya.
44011023	Na we amaze gushikayo, abonye ubuntu bw'Imana, biramunezereza, arabahanura bose ngo bafate ingingo mu mitima yo kwifatanya ubutakivana n'Umwami Yesu.
44011024	Kuko yari imico myiza, yuzuye Mpwemu Yera n'ukwizera. Abantu benshi bagwirirana ku Mwami Yesu.
44011025	Avayo, aja i Taruso kurondera Sawuli,
44011026	amubonye, amujana muri Antiyokiya. Bamarayo umwaka wose, bakorana n'ishengero, bigisha abantu benshi, kandi muri Antiyokiya ni ho abigishwa batanguriye kwitwa Abakristo.
44011027	Muri iyo misi, abavugishwa n'Imana bava i Yerusalemu baja muri Antiyokiya.
44011028	Umwe muri bo yitwa Agabo ava hasi abamenyesha, avugishijwe na Mpwemu yuko ikigoyi cinshi kizotera mw'isi yose. Ico yavuga ni kimwe catera ku butware bwa Kilawudiyo.
44011029	Maze abigishwa, umuntu wese nk'uko atunze, bashinga kurungikira abavukanyi babo baba i Yudaya ivyo kubatabara.
44011030	Babigenza batyo, babirungikira abakuru, bijanye Barunaba na Sawuli.
44012001	Maze nko muri ico gihe umwami Herode ata mu maboko bamwe bo mw'ishengero ngo abagirire nabi.
44012002	Yicisha inkota Yakobo mwene nyina wa Yohana.
44012003	Maze abonye ko bihimbaye Abayuda, ariyongeza, afata na Petero. Hari mu misi y'imitsima itambiwe.
44012004	Amaze kumufata, amushira mw'ibohero, amuha abasoda icumi na batandatu kumurinda ari banebane, agira ngo azomushikirize abantu, Pasika iheze.
44012005	Nuko Petero arindirwa mw'ibohero. Ariko abo ishengero baramusengera, batakambira Imana bakobeje.
44012006	Ku musi Herode bwaca amubashikiriza, muri iryo joro Petero yari asinziriye ari hagati y'abasoda babiri, aboheshejwe iminyororo ibiri, abateramyi bari ku rugi barinda inzu y'ibohero.
44012007	Maze umumarayika w'Umwami Imana amuhagarara i ruhande, umuco ubonesha mu nzu. Akoma Petero mu mbavu, aramukangura ati: "Vyuka ningoga. " Iminyororo imuva ku maboko, irakoroka.
44012008	Umumarayika aramubarira ati: "Kenyera, wambare ibirato vyawe. " Abigenza atyo. Kandi aramubarira ati: "Izingireko umutamana wawe, unkurikire. "
44012009	Arasohoka, aramukurikira, yamara ntiyamenya ivyo umumarayika akoze ko ari ivyo ukuri, ariko agira ngo abonye ivyo yeretswe nko mu nzozi.
44012010	Baciye ku bateramyi ba mbere no ku ba kabiri, bashika kw'irembo ryugajwe umwango w'icuma, rija mu gisagara. Urabiyugururira ubwawo, barenga irembo baca mu nzira imwe, uwo mwanya umumarayika aca amusiga hano.
44012011	Akenge kagarutse, Petero aribwira ati: "Noneho ndamenye vy'ukuri yuko Umwami yatumye umumarayika wiwe, akankiza ukuboko kwa Herode, bo n'ivyo ubwoko bw'Abayuda bwari buroreye vyose. "
44012012	Amaze kuvyiyumvira, aja kwa Mariya, nyina wa Yohana ari we Mariko, aho benshi bari bakoraniye benshi, bariko barasenga.
44012013	Petero akomanga ku rugi rw'irembo, umukobwa w'umushumba yitwa Rode aja kwumvira.
44012014	Amenye ijwi rya Petero akanyamuneza kamubuza kwugurura, arirukanga arinjira, ababarira yuko Petero ahagaze kw'irembo.
44012015	Baramwishura bati: "Urasara. " Na we avuga ashimitse ko ari ivyo ukuri. Bati: "Ni umumarayika wiwe. "
44012016	Ariko Petero ashishikara gukomanga. Buguruye baramubona, barumirwa.
44012017	Arabamama, abiganira uko Umwami Imana yamukuye mw'ibohero, arababwira ati: "Ivyo mubibarire Yakobo n'abavukanyi bandi. " Arahava, aja ahandi.
44012018	Ijoro rikeye, havyuka imivurungano itari mike mu basoda, kuko bazazaniwe ukuntu Petero yabaye.
44012019	Herode amurondeye amubuze, acunaguza abateramyi, avuga ko babajana kubica. Maze ava i Yudaya amanuka i Kayisariya, agumayo.
44012020	Maze ashamirana n'abo muri Tiro n'i Sidoni, na bo bahuza inama, bamujako, bahongera Bulasito, umukuru w'abasasira umwami, basaba impore, kuko igihugu cabo casuma mu gihugu c'uwo mwami.
44012021	Nuko ku musi washinzwe, Herode yambara impuzu z'ubwami, avyagira ku ntebe y'icubahiro, abacurira amajambo.
44012022	Abantu barasemerera bati: "Ni ijwi ry'imana, si iryoumuntu. "
44012023	Uwo mwanya umumarayika w'Umwami Imana aramukubita, kuko adahaye Imana Rurema icubahiro, aturika inyo, aracikana.
44012024	Ariko ijambo ry'Imana riragwira, riramenyekana.
44012025	Kandi Barunaba na Sawuli bava i Yerusalemu, basubira inyuma, bashikirije ivyagabuwe, bajana Yohana, ari we Mariko.
44013001	Kandi muri Antiyokiya, mw'ishengero ryaho, hari abavugishwa n'Imana n'abigisha; umwe ni Barunaba na Simeyoni ari we Nigeru, na Lukiyosi Umunyakurene, na Manayeni yarerewe hamwe n'umwami Herode, hariho na Sawuli.
44013002	Bariko barasenga Umwami Imana bisonzesheje, Mpwemu Yera aravuga ati: "Ni mundobanurire Barunaba na Sawuli bankorere igikorwa nabahamagariye. " "
44013003	Nuko bisonzesheje, basenze, babarambitseko ibiganza, barabarungika.
44013004	Nuko bavuyeyo batumwe na Mpwemu Yera bamanuka i Seleyukiya. Bavayo bari mu bwato bafata i Kupuro.
44013005	Maze bashitse i Salamini, bavuga ijambo ry'Imana mu nsengero z'Abayuda. Kandi bari bafise Yohana agenda arabakorera.
44013006	Bararamiriza baca muri ico kizinga cose, bashika i Pafo, basangayo umugabo w'umukinzi, umuraguzi w'ibinyoma, yari Umuyuda, izina ryiwe ni Bari-Yesu;
44013007	yagendanira Serugiyo Pahulo, icegera ca Kayisari, umuntu w'ubwenge. Uwo ahamagaza Barunaba na Sawuli, ashaka kwumva ijambo ry'Imana.
44013008	Ariko Eluma, uwo mukinzi (izina ryiwe ni ko risobanurwa), arabahaririza, ashaka guhuvya ico cegera ngo nticizere.
44013009	Ariko Sawuli ari we Pahulo, yuzuye Mpwemu Yera, amuhanga amaso
44013010	ati: " "Wewe wuzuye ubugunge bwose n'ububi bwose, wa mwana w'Umurwanizi we, wa mwansi w'ivyo kugororoka vyose, ntuzoreka kugoreka inzira z'Umwami Imana zigororotse? "
44013011	Nuko raba, ukuboko kw'Umwami Imana kuraguhanamiye, ugira uhume, umare imisi utabona izuba. " Ako kanya igipfungu n'umwiza bimwubikizako, agenda azimagirika arondera uwo kumufata ukuboko.
44013012	Ico cegera kibonye ibibaye kirizera, gitangajwe n'ivyo cigishijwe vy'Umwami Yesu.
44013013	Maze Pahulo n'abari kumwe na we bava i Pafo bari mu bwato, bafata i Peruga muri Pamfiliya. Yohana abasigayo, asubira i Yerusalemu.
44013014	Ariko bo bava i Peruga, bararamiriza, bashika muri Antiyokiya h'i Pisidiya; ku musi w'isabato binjira mu rusengero rw'Abayuda, baricara.
44013015	Isomwa ry'ivyagezwe n'ivyo abavugishwa n'Imana riheze, abakuru b'urusengero rw'Abayuda batuma kuri bo bati: " "Bavukanyi, ni mwaba mufise ijambo ryo guhanura abantu, ni murivuge. "
44013016	Pahulo ava hasi, arabamama, arababarira ati: "Yemwe bagabo b'Abisirayeli, namwe abubaha Imana, ni mwumve. "
44013017	Imana y'ubu bwoko bw'Abisirayeli yatoranije ba sogokuruza, kandi ishira abantu hejuru hamwe bari abanyamahanga mu gihugu ca Misiri, ikabakuzayo ukuboko gukomeye.
44013018	Yihanganira ingeso zabo nk'imyaka mirongo ine mu bugaragwa.
44013019	Imaze guhonya amahanga indwi mu gihugu c'i Kanani, ibegurira ico gihugu cabo kuba inyegu yabo. Maze nk'imyaka amajana ane na mirongo itanu ishize,
44013020	ibaha abacamanza, gushitsa ku wavugishwa n'Imana Samweli.
44013021	Hanyuma bayisaba umwami, Imana ibaha Sawuli umwana wa Kishi, umugabo wo mu muryango wa Benyamini, amara ku butware imyaka mirongo ine.
44013022	Imukuye, ibahagurukiriza Dawidi kuba umwami wabo, imushingira intahe iti: "Ndabonye Dawidi umwana wa Isayi umuntu ameze nk'uko umutima wanje ugomba, azokora ivyo ngomba vyose.
44013023	Mu ruvyaro rw'uwo, nk'uko Imana yasezeranye, yazaniye Abisirayeli Umukiza, ni we Yesu.
44013024	Ataraza, Yohana yari yigishije ubwoko bwose bw'Abisirayeli ukubatizwa kwo kwihana. "
44013025	Ariko Yohana ariko arasozera urugendo rwiwe, arababaza ati: "Mbega mwiyumvira ko ndi nde? " Jewe sindi we. Mugabo hari uwuzoza mu nyuma yanje, kandi jewe ntibimbereye no gupfundurura ibirato vyo mu birenge vyiwe.
44013026	Bagabo bavukanyi, bana bo mu muryango wa Aburahamu, namwe abubaha Imana, ijambo ry'ako gakiza ni twebwe ryatumweko.
44013027	Kuko ababa i Yerusalemu n'abakuru babo batamumenye, canke amajambo y'abavugishwa n' Imana asomwa ukw'isabato itashe, ni co catumye bashitsa ivyo bavugishijwe, hamwe bamutsindisha.
44013028	Kandi naho babuze inyanduruko yo kumwicisha, basaba Pilato ko amwica.
44013029	Bamaze gushitsa ivyo yandikiwe vyose, bamumanura ku giti, bamushira mu mva.
44013030	Ariko Imana iramuzura mu bapfuye.
44013031	Imisi myinshi abonekera abari baraduganye na we ava i Galilaya aja i Yerusalemu, abo ni bo bamushingira intahe ubu imbere y'abantu.
44013032	Natwe turababwira ubutumwa bwiza bw'ivyasezeraniwe ba sogokuruza,
44013033	yuko Imana yabishikije kuri twebwe abana babo, hamwe yazura Yesu. Kandi ni ko vyanditswe muri Zaburi ya kabiri, ngo uri Ubura bwanje, uwu musi ndakuvyaye.
44013034	Kandi kuko yamuzuye mu bapfuye atazosubira mw'iborero, yavuze itya iti: "Nzobaha imigisha yera ya Dawidi itazovaho. "
44013035	No muri Zaburi yindi yavuze, ngo ntuzotanga Uwera wawe ngo azobore.
44013036	Yamara Dawidi mu gihe ciwe amaze gukora ivyo Imana igomba, arasinzira, arapfa, arabora.
44013037	Ariko uwo Imana yazuye nta ho yigeze abora.
44013038	Nuko bagabo bavukanyi, ni mumenye ko muri uwo ari ho mubwirirwa ivyo uguharirwa ivyaha;
44013039	kandi ni we ahindura intungane uwumwizera wese kuri vyose, ivyo mutashoboye guhindurwa intungane n'ivyagezwe vya Mose.
44013040	Nuko mwirinde, ivyavuzwe n'abavugishwa n'Imana ntibibashikeko,
44013041	ngo raba mwa banyagakengere, mutangare, muzimangane, Kuko ngira nkore igikorwa mu gihe canyu, Igikorwa mutazoruha mwemera, naho umuntu yokibasobanurira.
44013042	Bariko barasohoka, barabinginga ngo ayo majambo azovugwe no kw'isabato izoza.
44013043	Abari mu rusengero rw'Abayuda bamaze gusabagira, benshi mu Bayuda bo n'abatoye idini yabo bakubaha Imana, bakurikira Pahulo na Barunaba; na bo bayaga na bo, barabahanura ngo bashishikare kuguma mu buntu bw' Imana.
44013044	Kw'isabato ikurikira iyo, hakorana nk'abo mu gisagara bose kwumva ijambo ry'Imana.
44013045	Ariko Abayuda babonye ishengero ryinshi, buzura ishari, bahakana ivyo Pahulo avuze, barabicokora.
44013046	Pahulo na Barunaba bavuga bashize amazinda bati: "Vyari bibereye kw'ijambo ry'Imana ribanza kubwirwa mwebwe; none ko murishibuye, mukicira urubanza uko mutabereye ubugingo budashira, ehe-e duhindukiriye abanyamahanga. "
44013047	Kuko Umwami Imana ari ko yatubariye ati: "Ndagushizeho ngo ube umuco w'amahanga, Kugira ngo n'abo ku mpera y'isi ubashikirize agakiza. "
44013048	Abanyamahanga bavyumvise baranezerwa, bashimagiza ijambo ry'Imana; abari baragerewe ubugingo budashira bose barizera.
44013049	Ijambo ry'Umwami Yesu rikwira muri ico gihugu cose.
44013050	Ariko Abayuda bosha abagore b'icubahiro bubaha Imana, n'abakuru bo muri ico gisagara, bavyurira akadenderezo Pahulo na Barunaba, babirukana mu ntara yabo.
44013051	Na bo babakunkumurira umukungugu wo mu birenge vyabo, baja muri Ikoniyo.
44013052	Abigishwa buzuzwa umunezero na Mpwemu Yera.
44014001	Maze bari muri Ikoniyo bompi binjira mu rusengero rw'Abayuda, bavuga amajambo atuma Abayuda n'Abagiriki benshi cane bizera.
44014002	Ariko Abayuda banse kwumvira ivyo, bavyura urwanko mu mitima y'abanyamahanga ngo bagirire inabi abavukanyi.
44014003	Bamara imisi myinshi bavuga batabobotereza kubwo Umwami Yesu, ashingira intahe ijambo ry'ubuntu bwiwe, abaha gukora ibimenyetso n'ibitangaza n'amaboko yabo.
44014004	Ariko abantu bo muri ico gisagara birema ibice, bamwe baherera ku Bayuda, abandi ku ntumwa.
44014005	Kandi abanyamahanga, bo n'Abayuda n'abashingantahe babo baja kubatera ngo babagirire nabi babicishe amabuye;
44014006	barabimenya, bahungira i Lusitira n'i Derube, ibisagara vy'i Lukawoniya, no mu gihugu gihereranye na ho.
44014007	Bagumayo bavuga ubutumwa bwiza.
44014008	I Lusitira hari umugabo yari amugaye ibirenge uhereye aho yakaviriye mu nda ya nyina, nta ho yari yarigeze gutambuka.
44014009	Uwo yumva Pahulo avuga, na we amuhanze amaso abona ko afise ukwizera kwo gukizwa.
44014010	Avuga n'ijwi rirenga ati: "Haguruka uhagarare neza. " Arasimbasimba, aratambuka.
44014011	Maze ishengero ribonye ico Pahulo akoze, bavuga n'ijwi rirenga mu Kinyalukawoniya bati: "Imana zitumanukiyemwo zishushanije n'abantu. "
44014012	Barunaba bamwita Zeyu, Pahulo na we bamwita Herume, kuko ari we yari imvuzi.
44014013	Maze umuherezi wa Zeyu, ingoro y'umusezero wayo yari imbere y'igisagara, azana impfizi zisharijwe, agira acumite ikimazi, we n'ishengero.
44014014	Ariko intumwa, Barunaba na Pahulo, bavyumvise, bitaburirako impuzu zabo, bitera mu bantu, basemerera
44014015	bati: "Yemwe bagabo, ni iki gitumye mugira mutyo? Natwe turi abantu basanzwe, tumeze nkamwe, kandi tubabwira ubutumwa bwiza, ngo mureke ivyo bitagira ikimazi, muhindukirire Imana nzima, yaremye ijuru, isi, ikiyaga n'ibirimwo vyose,
44014016	ni yo yaretse amahanga yose mu bihe vyahise ngo bagendere mu nzira zabo.
44014017	Ariko ntiyabirekeye ngaho, itagira ico kuyishingira intahe, kuko yama ibagirira neza, ibaha imvura iva mw'ijuru, n'ibihe vy'umwimbu mwiza, ibahaza ivyo kurya, yuzuza imitima yanyu umunezero. "
44014018	Aho bavuga ayo majambo, hari hasigaye gatoya ntibabe bakibuza ishengero kubacumitira ikimazi.
44014019	Maze haza Abayuda bavuye muri Antiyokiya no muri Ikoniyo; bamaze kwosha ishengero, batera Pahulo amabuye, bamukwegera inyuma y'igisagara, bagira ngo yapfuye.
44014020	Ariko abigishwa bahagaze bamukikije, aravyuka, aja mu gisagara; bukeye bw'aho avanayo na Barunaba, aja i Derube.
44014021	Bamaze kuvuga ubutumwa bwiza muri ico gisagara no guhindura benshi abigishwa, basubira i Lusitira, muri Ikoniyo no muri Antiyokiya,
44014022	baremesha imitima y'abigishwa, babahanura ngo bagume mu kwizera; kandi yuko dukwiye guca mu marushwa menshi mu kwinjira mu bwami bw'Imana.
44014023	Kandi bamaze kubatorera abakuru mu mashengero yose, no gusenga bisonzesha, babaragiza Umwami Yesu, uwo bizeye.
44014024	Baca i Pisidiya, bashika i Pamfiliya.
44014025	Bamaze kuvuga ijambo ry'Imana i Peruga baramanuka baja muri Ataliya;
44014026	bavayo bari mu bwato bafata muri Antiyokiya, aho bari barazigamishirijwe ubuntu bw'Imana ubwa mbere ku gikorwa baheraheje.
44014027	Bashitseyo bakoranya ishengero, babiganira ivyo Imana yakoranye na bo vyose, n'ingene yugururiye abanyamahanga umuryango rwo kwizera.
44014028	Bamarana n'abigishwa igihe kitari gito.
44015001	Maze haza abantu bamwe bavuye i Yudaya bigisha abavukanyi bati: "Ni mutahimburwa igihimba c'ubugabo, nk'uko umugenzo wa Mose uri, ntimuzoruha mukizwa. "
44015002	Maze Pahulo na Barunaba bamaze kugira ibihari n'imburano itari mike n'abo bantu, abaho bahuza inama gutuma Pahulo na Barunaba n'abandi bamwe bo muri bo, ngo baje i Yerusalemu ku ntumwa n'abakuru ku bwo iyo miburano.
44015003	Nuko abo, ishengero rimaze kubaherekeza, baca i Foyinike bo n'i Samariya, babamenyesha ingene abanyamahanga bahindukiriye Imana, batera mu bavukanyi bose akanyamuneza kenshi.
44015004	Bashitse i Yerusalemu, ishengero n'intumwa n'abakuru barabakira, na bo babiganira ivyo Imana yakoranye na bo vyose.
44015005	Maze hava hasi bamwe bo mu muce w'Abafarisayo bizeye, baravuga bati: "Abanyamahanga birakwiye ko bahimbuwe igikoba c'ubugabo, no kubabwiriza kwitondera ivyagezwe vya Mose. "
44015006	Nuko intumwa n'abakuru bakoranira hamwe kuja inama y'iryo jambo.
44015007	Habaye imburano myinshi, Petero ava hasi, arababwira ati: "Bagabo bavukanyi, murazi yuko kera Imana yantoranije muri mwebwe kugira ngo mu kanwa kanje habe ari ho abanyamahanga bumva ijambo ry'ubutumwa bwiza, bizere.
44015008	Kandi Imana izi imitima, yarabashingiye intahe, hamwe yabaha Mpwemu Yera, nk'uko yamuduhaye natwe;
44015009	ntiyashiraho itandukaniro hagati yacu na bo, yogesheje imitima yabo ukwizera.
44015010	None rero ni iki gitumye mugerageza Imana, mwikoreza abigishwa imitwaro ba sogokuruza batashoboye kwikorera canke twebwe?
44015011	Ariko twizeye yuko tuzokizwa n'ubuntu bw'Umwami Yesu nka bo. "
44015012	Maze ishengero ryose riracereza, bumviriza Barunaba na Pahulo babiganira ibimenyetso n'ibitangaza vyose Imana yabahaye gukora mu banyamahanga.
44015013	Barangije kuvuga, Yakobo aravuga ati: "Bagabo bavukanyi, ni munyumvirize.
44015014	Simoni yabiganiye ingene Imana yatanguye kugendera abanyamahanga ngo ibarobanuremwo ubwoko bw'izina ryayo.
44015015	Amajambo y'abavugishwa na yo ahuye n'ivyo, nk'uko handitswe,
44015016	ngo Hanyuma y'ivyo nzogaruka, Nongere nubake urusago rwa Dawidi rwatemvye, Nongere nsanasane ahashize harwo, ndaruhagarike,
44015017	Kugira ngo amasigarira y' abantu baronderane Uhoraho N'amahanga yose yitirirwa izina ryanje,
44015018	Ni ko Uhoraho avuze, akora ivyo vyose, yabimenye uhereye ku kuremwa kw'isi.
44015019	Nuko rero inama yanje ni uko tureka kugora abo mu banyamahanga bahindukirira Imana,
44015020	ariko tubandikire ngo bareke ibihumanya vy'ibigirwamana, no gusambana, no kurya ibinizwe, bo n'amaraso.
44015021	Kuko uhereye kera hose Mose afise mu bisagara vyose abigisha ivyiwe, bisomwa mu nsengero z'Abayuda uko isabato ishitse. "
44015022	Maze intumwa n'abakuru, bo n'ishengero ryose, bashima gutoranya abagabo muri bo, ni Yuda ari we Barusaba, na Sila, abantu bakuru mu bavukanyi, no kubatumana muri Antiyokiya na Pahulo na Barunaba.
44015023	Bandika ikete, bararibarungikana, ryanditswe ritya, ngo intumwa n'abavukanyi bakuru turabatasha mwebwe bavukanyi bo mu banyamahanga bari muri Antiyokiya, i Siriya n'i Kilikiya.
44015024	Kuko twumvise yuko bamwe bavuye muri twebwe babahagarikishije imitima amajambo, bakayivyimvya, kandi tutabibageze;
44015025	duhuje inama, dushimye gutoranya abo bantu no kubatumana kuri mwebwe n'abo dukunda Barunaba na Pahulo,
44015026	abantu bahevye amagara yabo kubwo izina ry' Umwami wacu Yesu Kristo.
44015027	Nuko abo dutumye ni Yuda na Sila, na bo ubwabo bazobabarira mu rurimi bimwe n'ibi.
44015028	Kuko Mpwemu Yera bimubereye vyiza, natwe ni uko, kutabikoreza uwundi mutwaro urenze ibi bikwiye;
44015029	mureke kurya ivyashikaniwe ibigirwamana, amaraso, n'ibinizwe, mureke no gusambana; ivyo ni mwavyirinda, muzomera neza. Nuko muganuke.
44015030	Nuko abo basezewe bamanuka muri Antiyokiya; bamaze gukoraniriza hamwe ishengero, babashikiriza kino cete.
44015031	Bamaze kugisoma banezererwa iyo mpanuro.
44015032	Na Yuda na Sila, kuko na bo bari abavugishwa n'Imana, bahanura abavukanyi mu majambo menshi, barabaremesha.
44015033	Bahamaze imisi, abavukanyi babasezera amahoro, ngo basubire ku babatumye. [
44015034	Mugabo Sila bimubera vyiza kugumayo. ]
44015035	Kandi Pahulo na Barunaba baguma muri Antiyokiya bigisha abantu, bababwira ijambo ry' Umwami Yesu, bafatanije n'abandi benshi.
44015036	Hashize imisi, Pahulo abwira Barunaba ati: "Ingo dusubire ha handi tugendere mu bavukanyi mu gisagara cose aho twamamaje ijambo ry'Umwami Yesu, tumenye uko bameze. "
44015037	Barunaba agomba ko bajana na Yohana na we, ari we Mariko.
44015038	Ariko Pahulo ntivyamubera vyiza kujana uwabataye i Pamfiliya, ntajane na bo muri ico gikorwa.
44015039	Havyuka imitongano ibatera gutandukana, Barunaba ajana Mariko, avudukayo ari mu bwato, afata i Kupuro;
44015040	Pahulo na we atoranya Sila, avayo, mu bavukanyi bamaze kumuragiza ubuntu bw'Umwami Yesu.
44015041	Aca i Siriya n'i Kilikiya, aremesha amashengero.
44016001	Nuko ashika i Derube n'i Lusitira; hariyo umwigishwa yitwa Timoteyo, umwana w'umugore w'Umuyudakazi yizeye, ariko se yari Umugiriki;
44016002	yashimwa n'abavukanyi b'i Lusitira no muri Ikoniyo.
44016003	Pahulo agomba ko bajana n'uwo aramwakira amuhimbura igikoba c'ubugabo, kubwo Abayuda bo muri izo ntara, kuko bose bari bazi yuko se yari Umugiriki.
44016004	Bariko baraca mu bisagara, bagenda bababwira ivyo intumwa n'abakuru b'i Yerusalemu bashinze, ngo bavyitondere.
44016005	Nuko amashengero akomerezwa mu kwizera, agenda yunguka ibitigiri imisi yose.
44016006	Baca mu gihugu c'i Furugiya n'i Galatiya, babuzwa na Mpwemu Yera kuvuga ijambo ry'Imana muri Asiya.
44016007	Bashitse ahabangikanye n'i Musiya, bagerageza kuja i Bituniya, Mpwemu wa Yesu ntiyabakundira;
44016008	baca i Musiya baramanuka, bashika i Tirowa.
44016009	Maze Pahulo arota inzozi mw'ijoro, abona umugabo w'i Makedoniya ahagaze amwinginga ati: "Jabuka uze i Makedoniya, udutabare. "
44016010	Amaze kurota izo nzozi, duca turondera ingene tuja i Makedoniya, kuko tumenye yuko Imana iduhamagariye kubabwira ubutumwa bwiza. "
44016011	Nuko tuvuduka i Tirowa mu bwato, turaramiriza tuja i Samotirake, bukeye bw'aho dushika i Neyapoli,
44016012	tuvuyeyo dushika i Filipi igisagara gikuru co mu ntara y'i Makedoniya, cubatswe n'Abaroma. Tumara imisi muri ico gisagara.
44016013	Ku musi w'isabato turenga irembo ry'igisagara, tuja ku ruzi, dukeka ko hobayo ahahora hasengerwa. Turicara, tuyaga n'abagore bahakoraniye.
44016014	Umugore umwe yitwa Ludiya yubaha Imana, umudandaza w'impuzu zitukura z'igiciro kinini, wo mu gisagara citwa Tuwatira, aratwumviriza. Umwami Yesu amwugurura umutima, kugira ngo awushire ku vyo Pahulo yavuga.
44016015	Amaze kubatizanywa n'abo mu nzu yiwe, aratwinginga ati: " "Asangwa mubonye ndi uwizeye Umwami Yesu, ni muze i wanje, musembereho. " " Aratugobera.
44016016	Bukeye tugiye aho basengera, duhura n'umwigeme arimwo dayimoni aragura, yari atungishije ba shebuja cane kubwo iyo ndagu.
44016017	Uwo aradukurikira twebwe na Pahulo, asemerera ati: " "Aba bantu ni abasavyi b'Imana Isumbavyose, kandi bababarira inzira y'agakiza. "
44016018	Amara imisi myinshi agenza atyo. Ariko Pahulo adundumiwe, arahindukira, abarira dayimoni ati: "Ndakubariye mw'izina rya Yesu Kristo, muvemwo. " Amuvamwo muri ako kanya.
44016019	Maze ba shebuja babonye yuko ico bazigako inyungu kivuyeho, bafata Pahulo na Sila, barabakwega babajana mu kaguriro imbere y'abashingantahe,
44016020	babashira abacamanza bati: "Aba bantu bahagarika imitima y'abo mu gisagara cacu, kandi ari Abayuda;
44016021	batuzanira imigenzo tuzira kwemera canke gukora, twebwe turi Abaroma. "
44016022	Ishengero ribahagurukira icarimwe, abacamanza babatabagurirako impuzu, bagera ko babakubita.
44016023	Bamaze kubakubita inkoni nyinshi, babashira mw'ibohero, babarira umurinzi kubarinda cane.
44016024	Na we abariwe atyo abashira mu nzu yo hagati, arobeza amaguru yabo mu mpatane z'ibiti.
44016025	Maze nko mu gicugu Pahulo na Sila bariko barasenga baririmbira Imana, izindi mbohe zibumva,
44016026	isi ica inyiganyiga cane giturumbuka, bituma amatanguriro y'inzu y'ibohero anyiganyiga, ako kanya imyango yose iruguruka, iminyororo ya bose iradohoka.
44016027	Uwo murinzi yikanguye, abonye imyango y'ibohero yuguruye, asokora inkota agira yiyahure, kuko yagira ngo imbohe zatorotse.
44016028	Ariko Pahulo asemerera n'ijwi rirenga ati: "Ntiwigirire nabi, twese turi hano. "
44016029	Ahamagaza imuri, yitera mu nzu, ari mu gatengo k'ubwoba, yikubita imbere ya Pahulo na Sila,
44016030	arabasohokana, arababaza ati: "Bagenzi, nkwiye gukora iki ngo nkire? "
44016031	Baramwishura bati: "Izere Umwami Yesu, urakira, mwe n'abo mu nzu yawe. "
44016032	Bamubarira ijambo ry'Umwami Yesu, n'abo mu nzu yiwe bose.
44016033	Muri ico gihe nyene c'ijoro arabajana, abuhagira inguma z'inkoni, aca arabatizwa, bo n'abiwe bose.
44016034	Arabadugana, abajana i we, arabagaburira, anezeranwa cane n'abo mu nzu yiwe bose, kuko yizeye Imana.
44016035	Ijoro rikeye, abacamanza batuma abagendanyi bati: "Rekura abo bantu. "
44016036	Umurinzi w'imbohe abarira Pahulo ayo majambo ati: "Abacamanza baratumye ngo murekurwe, nuko rero ni musohoke, mwigire amahoro. "
44016037	Ariko Pahulo arabishura ati: "Ko badukubitiye imbere y'ishengero, ata kidutsinze, kandi turi Abaroma, bakadushira mw'ibohero; none bagomba kuduhinda mu mpisho? Ekaye, ni babe ari bo biyizira ubwabo badusohore. "
44016038	Abo bagendanyi babarira abacamanza ayo majambo; na bo baratinya, bumvise ko ari Abaroma,
44016039	baraza, babakomera ibobo, barabasohora, babinginga kuva muri ico gisagara.
44016040	Bavuye mw'ibohero, baja kwa Ludiya, barinjira; bamaze kubona abavukanyi, barabahanura, bavayo.
44017001	Bamaze guca muri Amfipoli no muri Apoloniya, bashika i Tesalonike, hariho isengero ry'Abayuda y'Abayuda.
44017002	Nuko Pahulo, nk'uko yamenyereye, yinjira muri bo, amara amasabato atatu avugana na bo ivyo mu vyanditswe,
44017003	abibasobanurira, amenyekanisha yuko Kristo yari uwo kubabazwa, no kuzuka mu bapfuye; kandi ati: "Yesu, uwo ndababwira, ni we Kristo. "
44017004	Bamwe muri bo birabemeza, bifatanya na Pahulo na Sila, n'ishengero ryinshi ryo mu Bagiriki bubaha Imana n'uko, no mu bagore b'icubahiro batari bake.
44017005	Ariko Abayuda bagize ishari, bajana abagabo b'imburakimazi bo mu bigaramangira, bakoranya abantu benshi, bavyura imigumuko mu gisagara, batera inzu ya Yasona, bashaka gukuramwo Pahulo na Sila, ngo babashikirize abantu.
44017006	Bababuze, bakwegera Yasona n'abavukanyi biwe bamwe imbere y'abaganza igisagara, barasemerera bati: "Abateye isi yose umugumuko bashitse n'ino,
44017007	kandi Yasona yabahaye indaro. Abo bose barenze ivyagezwe vya Kayisari, bavuga yuko hariho uwundi mwami, ngo ni Yesu. " "
44017008	Ishengero rihakoraniye n'abaganza igisagara bahagarika imitima bumvise ivyo,
44017009	nuko baka Yasona n'abandi ingwati, barabarekura.
44017010	Nuko abavukanyi baca banyuruza Pahulo na Sila mw'ijoro baja i Beroya; maze bashitseyo binjira mu rusengero rw'Abayuda.
44017011	Ariko abo bo bari imico myiza kuruta abo i Tesalonike, kuko bakiriye ijambo ry'Imana n'umutima ukunze, basesa mu vyanditswe uko bukeye, ngo bamenye yuko ivyo ari ivyo ukuri. "
44017012	Nuko benshi muri bo barizera, n'abagore b'icubahiro b'Abagirikikazi n'abagabo batari bake.
44017013	Ariko Abayuda b'i Tesalonike bamenye yuko ijambo ry'Imana rivugwa na Pahulo i Beroya kandi, bajayo na ho, bavyura imivurungano mu bantu, babahagarika imitima.
44017014	Uwo mwanya abavukanyi biwe banyuruza Pahulo ngo ahave, aje ku kiyaga; ariko Sila na Timoteyo basigarayo.
44017015	Kandi abaherekeje Pahulo bamugejeje muri Atenayi; maze babariwe kubwira Sila na Timoteyo ngo bamusangeyo ningoga, basubira inyuma.
44017016	Ariko Pahulo akibarindiriye muri Atenayi, umutima wiwe utunturira muri we abonye ingene ico gisagara cuzuye ibigirwamana.
44017017	Nuko aharirira n'Abayuda n'abubaha Imana mu rusengero rw'Abayuda imisi yose, no mu kaguriro yahaharirira n'abamusangaho.
44017018	Maze bamwe mu banyabwenge bitwa Abepikureyo, n'abandi bitwa Abasitoyiko bahura na we. Bamwe muri bo barabazanya bati: "Mbega uwu adedemba agomba kuvuga ibiki? " Abandi bati: "Umenga ni uwuzanye imana z'ivyaduka; kuko yavuga ubutumwa bwiza bwa Yesu n'ubwo ukuzuka.
44017019	Baramufata bamujana ahitwa Areyopago, baramubaza bati: "Mbega ubona twoshobora kumenya ukwo kwigisha gusha uvuga uko ari kwo?
44017020	Kuko utuzanye mu matwi ibintu vy'ivyaduka; none rero turagomba kumenya ivyo ari vyo. "
44017021	Kuko Abanyatenayi bose n'ab' akavantara bariho, batagira ikindi bakora, atari ukwumva canke kudonda amakuru mashasha.
44017022	Pahulo ahagarara hagati muri Areyopago, aravuga ati: "Bagabo bo muri Atenayi, ndabonye muri vyose ko mukobeje kwubaha imana zanyu.
44017023	Kuko aho nagendagenda nitegereza ivyo musenga, nasanze hari n'igicaniro canditsweko, ngo ico IMANA ITAZWI. Nuko iyo musenga mutayizi, ni yo ndababarira.
44017024	Imana Rurema, yaremye isi n'ibirimwo vyose, iyo, kuko ari yo Mwami w'ijuru n'isi, ntiba mu nsengero zubatswe n'amaboko,
44017025	kandi ntikorerwa n'amaboko y'abantu, nk'uwuri n'ico akenye; kuko ari yo yahaye bose ubugingo, no guhumeka, n'ibindi vyose.
44017026	Kandi yaremye amahanga yose y' abantu, ibakuye mu muntu umwe, ngo bacumbike mw'isi yose, yashinze ibihe vy'imyaka ko bikuranwa uko yageze, icira abantu imbibe z'aho baba,
44017027	kugira ngo barondere Imana, ngo namba kumbure bakabakavye boyibona, naho itari kure y'umuntu n'umwe muri twebwe.
44017028	Kuko muri yo ari ho tubeshejweho, tugenda, turi n'ubugingo; nk'uko na bamwe bo mu bigeneye indirimbo banyu bavuze bati: 'Kuko natwe, turi uruvyaro rwayo.'
44017029	Nuko rero, ko turi uruvyaro rw'Imana, ntidukwiye kwiyumvira yuko Imana isa n'izahabu, canke ifeza, canke amabuye, ivyabajwe n'ubuhinga n'ubwenge bw'abantu.
44017030	Nuko iyo misi y'ubutamenya, Imana yarayirengagije, ariko noneho, itegeka ko abantu bose bari hose bihana,
44017031	kuko yashinze umusi wo gucirako isi yose imanza z'ukuri, izozicisha umuntu yatoranije, kandi yahaye bose ikimenyetso c'ivyo, mu kumuzura imukuye mu bapfuye. "
44017032	Maze bumvise ivyo ukuzuka mu bapfuye, bamwe barishinyira, abandi bati: "Tuzoba turumva ukundi ivyo utubarira kuri ivyo. "
44017033	Nuko Pahulo ava muri bo.
44017034	Ariko abagabo bamwe bifatanya na we barizera; muri bo umwe ni Diyonisiyo wo mu Bareyopago, kandi n'umugore yitwa Damari, hamwe n'abandi.
44018001	Hanyuma y'ivyo Pahulo ava muri Atenayi, aja i Korinto.
44018002	Abonye Umuyuda yitwa Akwila, amamuko yiwe ni i Ponto, yari avuye muri Italiya muri iyo misi, bo n'umugore wiwe Purisikila, kuko Kilawudiyo yari yageze ko Abayuda bose bava i Roma; Pahulo aja aho bari.
44018003	Kandi kuko bari bahuje ubuhinga, abana na bo, barunganiranira, kuko ubuhinga bwabo bwari ubwo kujisha amahema.
44018004	Aharirira n'abaho mu rusengero rw'Abayuda amasabato yose, ngo yemeze Abayuda n'Abagiriki.
44018005	Maze Sila na Timoteyo bamanutse, bavuye i Makedoniya, Pahulo agoberwa n'ijambo ry'Imana, ashingira intahe Abayuda yuko Yesu ari we Kristo.
44018006	Na bo babiharirije batyoza, akunkumura impuzu ziwe, arababarira ati: "Amaraso yanyu araba ari mwebwe akora! Jeho ndacuna; guhera ubu ndaja ku banyamahanga. "
44018007	Avaho, yinjira mu nzu y'umuntu yitwa Tito Yusito, yubaha Imana, inzu yiwe yari ihereranye n'urusengero rw'Abayuda.
44018008	Ariko Krisipo, umukuru w'urusengero, yizerana Umwami Yesu n'abo mu nzu yiwe bose; n'Abakorinto benshi bumvise barizera, barabatizwa.
44018009	Maze Umwami Yesu abarira Pahulo mw'ijoro nko mu nzozi ati: "Ntutinye, ariko uvuge, ntucereze,
44018010	kuko ndi kumwe nawe, kandi nta muntu azogutera ngo akugirire nabi, kuko mfise abantu benshi muri iki gisagara. "
44018011	Amarayo umwaka n'amezi atandatu, yigisha ijambo ry'Imana muri bo.
44018012	Maze Galiyo abaye icegera ca Kayisari muri Akaya, Abayuda bahuza inama bakurira hasi Pahulo, bamujana imbere y'intebe y'imanza
44018013	bati: "Uwu muntu yemeza abantu gusenga Imana uburyo bunyuranye n'ivyagezwe. "
44018014	Pahulo ariko arahaga amatama, Galiyo abwira Abayuda ati: "Iyo haba hari habonetse ibirego vy'icaha, canke ikibi kigoye, yemwe Bayuda, hari kuboneka inyanduruko yuko ndabihanganira kubumva;
44018015	ariko ko ari ibihari vy'amajambo n'ivyo amazina n'ivyo ivyagezwe vyanyu ubwanyu, ni mubimare ubwanyu. Jeho singomba guca urubanza rwa bene ivyo. " "
44018016	Abirukana imbere y'intebe y'imanza.
44018017	Abagiriki bose basumira Sositene, umukuru w'isengero ry'Abayuda, bamukubitira imbere y'intebe y'imanza. Ariko Galiyo, ivyo vyose ntiyabibabara.
44018018	Hanyuma y'ivyo Pahulo amarayo iyindi misi myinshi, maze asezera abavukanyi, avudukayo ari mu bwato ngo aje i Siriya, Purisikila na Akwila bajana na we, amaze kwimoshereza i Kenkireya; kuko yari mw'isezerano.
44018019	Bashitse muri Efeso, abasiga ngaho; ariko we aragenda yinjira mu rusengero rw'Abayuda, aharira n'Abayuda.
44018020	Bamwinginze ngo amareyo iyindi misi ntiyabakundira.
44018021	Ariko asezerana na bo ati: " "Nzogaruka ikindi gihe, Imana ni yabigomba. " Avuduka muri Efeso ari mu bwato.
44018022	Afashe i Kayisariya, araduga aja i Yerusalemu, aramutsa ishengero, aramanuka, aja muri Antiyokiya.
44018023	Amazeyo imisi avayo, aca mu gihugu c'i Galatiya n'i Furugiya, aja mu bisagara uko bikurikirana, aremesha abigishwa bose.
44018024	Maze Umuyuda yitwa Apolo, amamuko yiwe ni muri Alekisanderiya, yari umuntu w'ubwenge, ashika muri Efeso; yari Umunyabushobozi mu vyanditswe.
44018025	Uwo yari yigishijwe inzira y'Umwami wacu, acanirwa mu mutima n'umwete, yavuga yigisha ivya Yesu avyitondeye, yari azi umubatizo wa Yohana gusa.
44018026	Atangura kuvugira mu rusengero rw'Abayuda ashize amanga. Maze Purisikila na Akwila bamwumvise, bamujana i wabo, barushiriza kumutahuza inzira y'Imana.
44018027	Agomvye kujabuka ngo aje muri Akaya, abavukanyi baramuremesha, bandikira abigishwa ngo bamwakire. Na we ashitseyo, ubuntu bw'Imana bumutera gufasha cane abizeye;
44018028	kuko yatururuza Abayuda abatsindira imbere y'abantu, yerekana mu vyanditswe yuko Yesu ari we Kristo.
44019001	Maze Apolo akiri i Korinto, Pahulo aca mu bihugu vyo haruguru, ashika muri Efeso, asangayo abigishwa bamwe.
44019002	Arababaza ati: "Mbega mwarahawe Mpwemu Yera igihe mwizera? " Baramwishura bati: "Ntitwaribwanavyumve yuko Mpwemu Yera yatanzwe. "
44019003	Arababaza ati: "None mwabatijwe umubatizo ki? " Bati: "Umubatizo wa Yohana. "
44019004	Pahulo ati: "Yohana yabatije umubatizo wo kwihana, abarira abantu ko bakwiye kwizera uwuzoza hanyuma yiwe, ni Yesu. "
44019005	Bavyumvise babatizwa mw'izina ry'Umwami Yesu.
44019006	Pahulo amaze kubarambikako ibiganza, Mpwemu Yera abazako, bavuga izindi ndimi, bavugishwa n'Imana.
44019007	Abo bose bari abagabo nk'icumi na babiri.
44019008	Hanyuma Pahulo yinjira mu rusengero rw'Abayuda, amara amezi atatu avuga ashize amanga; akiranira ivyo ubwami bw'Imana abibemeza.
44019009	Ariko bamwe bikomantaje imitima, b'intumva, batukira Inzira ya Yesu imbere y'abantu, ava muri bo, arobanura abigishwa, uko bukeye aharirira mu nzu yo kwigishirizamwo ya Turano.
44019010	Bimara imyaka ibiri bimeze bityo. Nuko ababa muri Asiya bose Abayuda n'Abagiriki bumva ijambo ry' Umwami wacu.
44019011	Kandi Imana ikoresha amaboko ya Pahulo ibitangaza vy' agaheta.
44019012	Vyatuma bashira abarwaye ibitambara n'ivyambazo bivuye ku mubiri wiwe, bagakira indwara zabo, ibisigo bikabavamwo.
44019013	Ariko inyererezi zimwe zo mu Bayuda zirukana ibisigo zigerera kuvugira izina ry'Umwami Yesu hejuru y'abafashwe n'ibisigo ziti: "Tubarahiye Yesu, uwo Pahulo avuga. "
44019014	Kandi hariho abahungu indwi b' Umuyuda yitwa Sikewa, umwe mu baherezi bakuru, bagenza batyo.
44019015	Igisigo kirabishura kiti: "Yesu ndamuzi, na Pahulo ndamuzi, ariko mweho muri ba nde? "
44019016	Umuntu arimwo igisigo abagurukirako bompi, arabanesha, arabirukana, bahunga muri iyo nzu bambaye ubusa bakomeretse.
44019017	Ivyo bimenyekana mu Bayuda no mu Bagiriki bose baba muri Efeso, bose baterwa n'ubwoba, izina ry'Umwami Yesu rishirwa hejuru.
44019018	Kandi benshi mu bari barizeye baraza, batura ivyo bakoze, barabiserura.
44019019	Benshi no mu bakora ivyo ubupfumu bakoranya ibitabo vyabo vy'ubupfumu, babituririra mu maso ya bose. Baharura igiciro cavyo, basanga gishitse ku ntete z'ifeza ibihumbi mirongo itanu.
44019020	Uko ni ko ijambo ry'Umwami Yesu ryagwiriye cane, rigira ububasha.
44019021	Ivyo bishize Pahulo yiyumvira mu mutima wiwe guca i Makedoniya no muri Akaya aja i Yerusalemu ati: "Ni namara gushikayo, nkwiye kuja kuraba n'i Roma na ho. "
44019022	Atuma abagenda bamukorera babiri, Timoteyo na Erasito, ngo baje i Makedoniya; ariko we, atebera muri Asiya imisi.
44019023	Nko muri ico gihe havyuka imivurungano itari mike ku bwo Inzira ya Yesu.
44019024	Hari umuntu yitwa Demetiriyo, umucuzi w'ifeza, yacura utuzu tw'ibigirwamana twa Arutemi mw'ifeza, akaronkesha abacuzi biwe inyungu nyinshi.
44019025	Nuko abakoraniriza hamwe n'abandi bakora ibikorwa bene ivyo, arababwira ati: "Yemwe bagabo, murazi yuko ubutunzi bwacu buva muri iki gikorwa.
44019026	Murabona kandi murumva yuko atari muri Efeso honyene, ariko nko muri Asiya hose, umwe Pahulo yoheje abantu benshi akabahindura ati: 'Imana zakozwe n'intoke si zo mana.'
44019027	Si uko igikorwa cacu kiri mw'irinde kigiye gukengerwa gusa, ariko kandi n'ingoro y'umusezero w'imanakazi ihambaye Arutemi yotiturwa, mbere yonakurwako icubahiro cayo gikomeye, ari yo abo muri Asiya bose n'isi yose basenga. "
44019028	Bavyumvise karaziriringa, barasemerera bati: "Arutemi y'Abanyefeso irahambaye. "
44019029	Maze igisagara cose kiravurungana, bashwabadukira icarimwe baja ku kibuga c'ibirori, batwara Abanyamakedoniya, Gayo na Arisitariko bagendana na Pahulo amaguru adakora hasi.
44019030	Maze Pahulo agomvye kuja muri iryo koraniro ry'abantu, abigishwa baramutesha.
44019031	Kandi bamwe mu bakuru bo muri Asiya, kuko bari abagenzi, bamutumako bamwinginga ngo ntiyirohe mu kibuga c'ibirori.
44019032	Nuko barayogora, bamwe ukwabo abandi ukwabo, kuko iryo shengero ryavurunganye, abenshi batari bazi icatumye bakorana.
44019033	Maze basokorora Alekisandero mu bantu, Abayuda bamwigiza imbere. Maze Alekisandero arabamama, agira yiregure ku bantu.
44019034	Ariko bamumenye ko ari Umuyuda, bose basemererera icarimwe, bamara nk'amasaha abiri bati: "Arutemi y'Abanyefeso irahambaye. "
44019035	Umwanditsi (ari we mukuru w'igisagara) amaze guhoza ishengero, arababarira ati: "Bagabo b'Abanyefeso, mbega hariho umuntu atazi yuko igisagara c'Abanyefeso ari co kizigama ingoro y'imisezero y'imanakazi ihambaye Arutemi, ari co gishushanyo cakorotse kiva mw'ijuru? "
44019036	None ko ata woshobora guhakana ivyo, mukwiye guhora, no kutagira ico mukora mutitonze.
44019037	Kuko muzanye aba bagabo, bativye ivyo mu ngoro z'imana kandi batatyoje ku manakazi yacu.
44019038	Nuko Demetiriyo n'abacuzi bari kumwe na we, namba bafise uwo barega, imisi y'imanza iriho, kandi hariho n'ivyegera vya Kayisari, ni baregane.
44019039	Ariko ni mwaba mufise ibindi murondera, bizomarirwa mw'ikoraniro risanzwe.
44019040	Mbere turi mw'irinde, kumbure ibibaye uwu musi vyotuma turegwa ubugarariji, kuko ata nyanduruko; kandi ntituzoshobora gusobanura icakoranije iri shengero rivurunganye.
44019041	Avuze ivyo, acura ikoraniro.
44020001	Umugumuko umaze gushira, Pahulo atumako abigishwa, arabahanura, arabasezera, avayo ngo aje i Makedoniya.
44020002	Amaze guca muri ivyo bihugu, abahanura mu majambo menshi, aja i Bugiriki.
44020003	Amarayo amezi atatu; maze Abayuda bamugiriye inama yo kumutega agira atambukire mu bwato aja i Siriya, yiyumvira gusubira inyuma aciye i Makedoniya.
44020004	Abajana na we bagashikana no muri Asiya ni: Sopatero umwana wa Puro w'i Beroya, abo i Tesalonike ni: Arisitariko, Sekondo, Gayo w'i Derube na Timoteyo, abo muri Asiya ni: Tukiko na Tirofimo.
44020005	Abo bari babaye baragenda imbere, baturorerera i Tirowa.
44020006	Natwe tuvuduka i Filipi turi mu bwato hanyuma y'imisi y'imitsima itambiwe, tubasanga i Tirowa ku musi ugira gatanu, tumarayo imisi indwi.
44020007	Ku wa mbere w'imisi indwi, dukoranira kumanyagura imitsima, Pahulo ayaga na bo, agira ngo buce agenda, atevya mu majambo ashitsa mu gicugu.
44020008	Maze hari amatara menshi mu cumba co mu nzu yo hejuru aho twari dukoraniye.
44020009	Kandi mw'idirisha hari hicaye umusore yitwa Eyutuko, aremerwa n'itiro ryinshi; maze Pahulo arushirije gutevya mu majambo, itiro riramuremera, arakoroka avuye mw'igorofa ya gatatu, bamuyora ahwereye.
44020010	Pahulo arururuka, amwubama hejuru, aramugumbira ati: "Mureke gukoma induru, kuko ubugingo bwiwe bukiri muri we. " "
44020011	Asubira kwurira, amanyagura umutsima, ararya, ayaga na bo igihe kirekire, ashitsa no mu bucagucagu, maze aragenda.
44020012	Bazana uwo muhungu ari muzima, imitima yabo iraruhuka.
44020013	Ariko tweho twabaye turagenda imbere dutambukira mu bwato, turajabuka dufata muri Aso, aho twari dutumbereye guhitana Pahulo; kuko yari yabishinze atyo, kugira ngo we ace i musozi.
44020014	Adusanze muri Aso turamujana, turajabuka dufata i Mitulene.
44020015	Tuvuyeyo, bukeye bw'aho dushika imbere y'i Kiyo, ku musi ugira gatatu dufata i Samo, bukeye dufata i Mileto.
44020016	Kuko Pahulo yari yiyumviriye guca i ruhande ya Efeso, kugira ngo ntatebe muri Asiya; kuko yihuta, ngo ni vyashoboka umusi wa Pentekote uzoshike ari i Yerusalemu.
44020017	Ari i Mileto atuma muri Efeso, atumako abakuru b'ishengero.
44020018	Na bo bashitse aho ari, arababwira ati: " "Ubwanyu murazi ingene nabana namwe na ntaryo, uhereye umusi natanguriye gushika muri Asiya,
44020019	nkorera Umwami wacu n'umutima wicishije bugufi, kandi ndira, nterwa n'ibingerageza ku bwo inama z'Abayuda.
44020020	Kandi murazi yuko ata jambo ribereye nacishije i ruhande kubabwira canke kubigishiriza imbere y'abantu mu nzu no mu yindi.
44020021	Nashinze intahe mu Bayuda no mu Bagiriki y'ukwihana mu maso y'Imana, n'ukwizera Umwami wacu Yesu Kristo.
44020022	None raba, ngiye i Yerusalemu mboshwe mu mutima, ntazi ibizombako nshitseyo;
44020023	atari uko Mpwemu Yera anshingira intahe mu gisagara cose yuko iminyororo n'ivyago bintegeyeyo.
44020024	Ariko simbabaye ubugingo bwanje nk'aho ari ubwo igiciro, kugira ngo ndangize urugendo rwanje, n'igikorwa nahawe n'Umwami Yesu, co gushingira intahe ubutumwa bwiza bw'ubuntu bw'Imana.
44020025	Kandi none raba, ndazi yuko mutazosubira kubona mu maso hanje, abo naciyemwo mwese ndababwira ivyo ubwami bw'Imana.
44020026	Ni co gituma ndabashingira intahe uwu musi ncuna, yuko amaraso ya bose atazonkora,
44020027	kuko ntacishije i ruhande ndababwira ivyo Imana yashatse vyose.
44020028	Mwirinde ubwanyu, muzigame n'ubusho bwose Mpwemu Yera yabashizemwo, ngo mube abo kubuzezwa, kugira ngo muragire ishengero ry'Imana, iryo yaguze amaraso yayo.
44020029	Ndazi yuko ni namara kuhava, amabingira y'inkazi azobinjiramwo atababaye umukuku.
44020030	Kandi no muri mwebwe ubwanyu hazokwadukamwo abantu bavuga ibigoramye kugira ngo bakwegere abigishwa inyuma yabo.
44020031	Nuko mwame mugavye, mwibuke yuko namaze imyaka itatu ntasiba guhanura umuntu wese ndira, ku murango no mw'ijoro.
44020032	Kandi ubu ndabaragije Imana n'ijambo ry'ubuntu bwayo, rishobora kububaka no kubahera ibiragwa hamwe n'abejejwe bose.
44020033	Nta co nifuje, ari ifeza ari izahabu ari imyambaro y'umuntu n'umwe.
44020034	Ubwanyu murazi ko aya maboko yanje yankenurana ivyo nkenye n'abo turi kumwe.
44020035	Nabahaye akarorero muri vyose, yuko mu butame nk'ubwo, ari ko mukwiye gufasha abadakomeye, no kwibuka amajambo y'Umwami Yesu, ingene ubwiwe yavuze ati: 'Gutanga kuzana umugisha, kuruta guhabwa.'
44020036	Amaze kuvuga atyo, arapfukama, asengera hamwe na bo bose.
44020037	Bose bararira cane, bagwa Pahulo mu nda, baramugumbira;
44020038	canecane bababajwe n'ijambo yababwiye ngo ntibazosubira kumubona mu maso. Maze baramuherekeza, bamugeza ku bwato.
44021001	Tumaze gutandukana na bo, no gutambukira mu bwato, turaramiriza tuja i Kosi; bukeye bw'aho dufata i Rodo, tuvayo dufata i Patara.
44021002	Dusanze ubwato bugira bujabuke buja i Foyinike, tubutambukiramwo turagenda.
44021003	Tubonye i Kupuro tuhasiga mu bubamfu, tuja i Siriya, dufata muri Tiro; kuko ari ho bari bategerezwa gukurira ibintu mu bwato.
44021004	Tuhasanze abigishwa, dusibirayo imisi indwi; na bo bavugishijwe na Mpwemu babarira Pahulo ngo ntaje i Yerusalemu.
44021005	Turangije iyo misi, tuvayo turagenda, bose baduherekezanya n'abagore n'abana, baturenza igisagara, dupfukama ku musenyi, turasenga.
44021006	Tumaze gusezerana dutambukira mu bwato, na bo basubira i wabo.
44021007	Natwe turangije urugendo rwo kuva muri Tiro, dufata i Putolemayi, turamutsa abavukanyi, tumarana na bo umusi umwe.
44021008	Bukeye bw'aho tuvayo, dushika i Kayisariya, twinjira mu nzu ya Filipo umuvuzi w'ubutumwa bwiza, n'umwe muri ba bandi indwi, twaka indaro i we.
44021009	Uwo yarafise abakobwa bane b'inkumi, bavugishwa n'Imana.
44021010	Tugitevyeyo imisi myinshi, haza uwuvugishwa n'Imana yitwa Agabo, yari amanutse avuye i Yudaya.
44021011	Aza aho turi, yakira umukaba wa Pahulo, awibohesha amaguru n'amaboko, aravuga ati: "Uku ni ko Mpwemu Yera agize, nyene uwu mukaba, uku ni ko Abayuda bazomubohera i Yerusalemu, bazomushira mu maboko y'abanyamahanga. "
44021012	Maze twumvise ivyo, twebwe n'abantu baho turamwinginga ngo ntaduge i Yerusalemu.
44021013	Maze Pahulo aratubaza ati: "Mukora ibiki, kurira mundandura umutima? Siniteguye kuboherwa gusa i Yerusalemu, ariko no gupfirayo, kubwo izina ry'Umwami Yesu. "
44021014	Yanse guharurwa, turihorera tuti: "Ivyo Umwami agomba ni bibeho! " "
44021015	Hanyuma y'iyo misi dutekera ibintu vyacu, turaduga tuja i Yerusalemu.
44021016	Bamwe mu bigishwa bavuye i Kayisariya turajana, bazana Umunyakupuro yitwa Munasona, yari umwigishwa wa kera, tuba ari we dusemberako.
44021017	Dushitse i Yerusalemu abavukanyi batwakirana umunezero. "
44021018	Bukeye bw'aho Pahulo yinjirana natwe kwa Yakobo, abakuru bose ni ho bari bari.
44021019	Amaze kubaramutsa, ababarira ivyo Imana yakoze mu banyamahanga imukoresheje, abidonze kimwekimwe.
44021020	Na bo bavyumvise bahimbaza Imana; maze baramubwira bati: "Urabona, muvukanyi, ingene Abayuda bizeye ari ibihumbi vyinshi; kandi bose bagira ishaka ry'ivyagezwe.
44021021	Kandi babariwe ivyawe, yuko wigisha Abayuda bose bari mu banyamahanga guheba ivya Mose, ukavuga ngo ntibakwiye guhimbura igikoba c'ubugabo bana babo canke kugendera mu migenzo yacu.
44021022	None icobimara ni igiki? " Ntibazobura kwumva ko waje.
44021023	Nuko genza utya, uko tukubwira. Dufise abagabo bane bari n'ico basezeranye.
44021024	Ubajane, wihumanurane na bo, ubaterere, ngo babone kwimosha. Maze bose bazomenya yuko ivyo baguteranije kuri bo ata kuri kurimwo, kandi ko nawe ubwawe ugenda witonze, witondera n'ivyagezwe.
44021025	Yamara ivyo abizeye bo mu banyamahanga, twanditse dushinze ko birinda kurya ivyashikaniwe ibigirwamana, bo n'amaraso, bo n'ibinizwe, birinde no gusambana. "
44021026	Nuko Pahulo ajana abo bagabo, bukeye bw'aho yihumanurana na bo, yinjirana na bo mu rusengero, avuga igihe imisi yo guhumanurwa izoshirira, agenza atyo gushitsa aho ikimazi c'umuntu wese muri bo catangiwe.
44021027	Nuko iyo misi indwi igira ishire, Abayuda bavuye muri Asiya bamubonye mu rusengero, bavurunga ishengero ryose, bamushorerako amaboko,
44021028	baratabaza bati: "Bagabo b'Abisirayeli, mudutabare! " Nguwu wa muntu yigisha hose abantu bose, akengereza ubu bwoko n'ivyagezwe n'aha hantu. Ikigeretseko yazanye n'Abagiriki mu rusengero, yahumanije aha hantu hera.
44021029	Kuko bari babonye Tirofimo w'Umunyefeso ari kumwe na we mu gisagara, bagira ngo Pahulo yamujanye mu rusengero.
44021030	Igisagara cose kiravurungana, abantu barashwabaduka, basumira Pahulo, baramukwega bamukura mu rusengero; ako kanya bugara imyango.
44021031	Bakirondera ingene bamwica, inkuru ishika ku mukuru w'intwazangabo z'abasoda yuko abo muri Yerusalemu bose bavurunganye.
44021032	Aca ajana abasoda n'intwazangabo zabo, abamanukira yiruka. Na bo babonye uwo mukuru w'abagabisha n'abasoda, basigaho gukubita Pahulo.
44021033	Maze uwo mukuru w'intwazangabo arabashikira, aramufata, avuga ko bamufatisha iminyororo ibiri, abaza uwo ari we, n'ico akoze ico ari co.
44021034	Abo mw'ishengero barayogora, bamwe ukwabo abandi ukwabo; abujijwe n'ukuyogora kumenya ukuri, avuga ko bamujana mu gisagara gikikijwe n'uruhome rw'amabuye.
44021035	Ashitse ku ngazi y'amabuye abasoda baramuterura kubwo ubukari bw' abantu,
44021036	kuko ishengero ry abantu ryabaja inyuma, basemerera bati: "Kuraho uwo. "
44021037	Bagira bamushikane mu gisagara gikikijwe n'uruhome rw'amabuye, Pahulo abaza uwo mukuru w'abagabisha ati: "Wonkundira ijambo nkubarira? " Na we aramubaza ati: "Urazi Ikigiriki? "
44021038	Si wewe wa Munyegiputa yateye umugararizo mu gihe gishize, akajana mu bugaragwa abantu b'abicanyi ibihumbi bine?
44021039	Pahulo aramwishura ati: "Ndi Umuyuda, umuntu w'i Taruso, igisagara c'i Kilikiya kitayoberanye, none ndakwinginze unkundire ico mbarira abantu. "
44021040	Amukundiye, Pahulo ahagarara ku ngazi y'amabuye, amama abantu; hamaze kuba agacerere rwose, ababarira mu Giheburayo,
44022001	Ati: "Yemwe bagabo bavukanyi kandi ba data, ni mwumvirize ivyo nireguza muri mwebwe. "
44022002	Bumvise ababariye mu Giheburayo, barushiriza gucereza. Aravuga
44022003	ati: "Ndi Umuyuda, navukiye i Taruso h'i Kilikiya, ariko nakuriye muri iki gisagara, nigishirizwa imbere y'ibirenge vya Gamaliyeli nk'uko uruhande rugoye rw'ivyagezwe vya ba sogokuruza ruri, ngira ishaka ry'Imana, nk'uko namwe mwese murifise uwu musi. "
44022004	Kandi nahama abakurikira Inzira ya Yesu gushitsa bapfuye, nkababoha abagabo n'abagore nkabashira mu mabohero.
44022005	Kandi n'umuherezi mukuru na we aranshingira intahe y'ivyo, bo n'abacamanza bose. Ni bo bampaye amakete yandikiwe abavukanyi bacu b'i Damasiko, ikinjanyeyo ari ukuzana i Yerusalemu abaho na bo bari mu ngoyi, ngo bishure.
44022006	Nuko nkigenda, nshitse hafi y'i Damasiko, hari nko mu mashoka, umuco uhambaye uza giturumbuka uvuye mw'ijuru, unkayanganira irya n'ino.
44022007	Nikubita hasi numva ijwi rimbaza riti: "Sawuli, Sawuli, umpigira iki? "
44022008	Nanje ndabaza nti: "Uri nde ga Mwami? "Aranyishura ati: "Ndi Yesu Umunyanazareti, uwo uriko urahiga. "
44022009	Kandi n'abo twari kumwe umuco barawubonye, ariko ntibumva ijwi ry'uwo tuvugana.
44022010	Ndamubaza nti: "Ngire nte ga Mwami? " Umwami aranyishura ati: "Va hasi, ushike i Damasiko, ni ho uzobaririrwa ivyashinzwe ko uzokora. "
44022011	Maze ubwiza bw'uwo muco bumpumishije, abo twari kumwe bamfata ukuboko, nshika i Damasiko.
44022012	Umugabo yitwa Ananiya, yubaha Imana mu kwumvira ivyagezwe, yashimwa n'Abayuda bose babayo,
44022013	aza aho ndi, ampagarara hejuru, arambarira ati: "Sawuli, muvukanyi, humuka. " Ako kanya ndahumuka, ndamuraba.
44022014	Aravuga ati: "Imana ya ba sogokuruza yagutoranirije kumenya ivyo igomba, no kubona wa Mugororotsi, no kwumva ijwi riva mu kanwa kiwe,
44022015	kuko uzomubera icabona ku bantu bose ku vyo wabonye kandi wumvise.
44022016	None ikigutevya ni iki? Va hasi, ubatizwe, wiyuhagire ivyaha vyawe, wambaze izina ryiwe. "
44022017	Maze ngarutse i Yerusalemu, nariko ndasenga mu rusengero, mera nk'uwurota,
44022018	ndamubona ambwira ati: "Tebuka, uve i Yerusalemu vuba, kuko batazokwemera ivyo unshingira intahe. "
44022019	Nanje nti: "Mwami, na bo ubwabo barazi yuko nashira abakwizeye mw'ibohero, nkabatonagurira mu nsengero zose z'Abayuda.
44022020	Kandi hamwe amaraso y'uwagushingira intahe Stefano yava, nanje ni ho nari mpagaze, ndabishimye, nsanze impuzu z'abamwica. "
44022021	Aranyishura ati: "Genda, kuko nzogutuma kure ku banyamahanga. "
44022022	Baramwumviriza gushitsa kuri iryo jambo; maze basemerera n'ijwi rirenga bati: "Kura uwumeze atyo mw'isi, na kare ntiyari abereye kubaho. "
44022023	Bakiyogora, bata impuzu zabo, basurira umukungugu mu kirere,
44022024	umukuru w'intwazangabo z'abasoda avuga ko bamwinjiza mu gisagara gikikijwe n'uruhome rw'amabuye, ababarira kumukubitisha ibimoko, kugira ngo amenye icatumye bamuvugiriza urwamo batyo.
44022025	Bamaze kumubohesha imigozi, Pahulo abaza intwazangabo z'abasoda ijana ahagaze aho ati: "Mbega biremerwa ko mukubita umuntu w' Umuroma, kandi ata rubanza rwamutsinze? "
44022026	Iyo ntwazangabo ivyumvise, ija ku mukuru w'abasoda, irabimumenyesha iti: "Ugira ukore iki? Erega wa muntu ni Umuroma. "
44022027	Uwo mukuru w'intwazangabo araza, aramubaza ati: "Mbarira, mbega uri Umuroma? " Na we ati: "Ego me. "
44022028	Uwo mukuru aramubarira ati: "Jewe naguze ubwo buroma amahera menshi. " Pahulo ati: "Ariko jeho nabuvukiyemwo. " "
44022029	Nuko abari bagiye kumucaca baca baramureka; umukuru w'abagabisha na we aratinya, amenye ko ari Umuroma, kandi yamuboshe.
44022030	Ariko bukeye bw'aho, agomvye kumenya neza ico Abayuda bamurega ico ari co, aramubohora, agera ko abaherezi bakuru bakorana n'abacamanza bose, amanukana Pahulo amuhagarika imbere yabo."
44023001	Pahulo ahanga amaso abacamanza, arababwira ati: "Bagabo bavukanyi, namanye umutima utarimwo ijwi rinyagiriza ikibi na kimwe imbere y'Imana gushitsa kuri uwo musi. "
44023002	Ananiya umuherezi mukuru abarira abamuhagaze i ruhande kumukubita ku munwa.
44023003	Maze Pahulo aramubwira ati: "Imana izogukubita, wa rusika rukuyengejeko ingwa, mbega wewe ko wicaritswe no kuncira urubanza nk'uko ivyagezwe biri, ugatako ukavuga ko bankubita ukanyuranya n'ivyagezwe? "
44023004	Abari bahagazeho bati: "Mbega uratuka umuherezi mukuru w'Imana? "
44023005	Pahulo ati: "Sinari ndamuzi, bavukanyi, ko ari umuherezi mukuru; kuko handitswe ngo Ntukavuge nabi umukuru wo mu bwoko bwanyu. "
44023006	Maze Pahulo amenye yuko umuce umwe ari uwo Abasadukayo, uwundi ari uwo Abafarisayo, ashira ijwi hejuru mu bashingantahe ati: "Bagabo bavukanyi, ndi Umufarisayo, ndi umwana w'Abafarisayo; ivyo ivyizigiro vy'ibizoba n'ukuzuka kw'abapfuye ni vyo bimpagaritse muri izi manza. "
44023007	Avuze atyo, havyuka ibihari mu Bafarisayo n'Abasadukayo, abanyarubanza birema ibice.
44023008	Kuko Abasadukayo bahakana yuko ata kuzuka kuriho, canke umumarayika n'impwemu; ariko Abafarisayo bavyemera vyose.
44023009	Habaho urwamo rwinshi; bamwe mu bahinga b'ivyanditswe bo mu muce w'Abafarisayo bava hasi baraharira bati: "Nta kibi twabonye kuri uwo muntu. Kumbure impwemu canke umumarayika yoba yavuganye na we. "
44023010	Habaho ibihari vyinshi, umukuru w'intwazangabo z'abasoda atinye ko bogabangana Pahulo, abarira ingabo ngo zimanuke zimubashikure, zimujane mu gisagara gikikijwe n'uruhome rw'amabuye.
44023011	Ijoro ry'uwo musi, Umwami Yesu amuhagarara hejuru ati: "Humura; nk'uko wanshingiye intahe i Yerusalemu, ni ko ukwiye kuzonshingira intahe i Roma. "
44023012	Iryo joro rikeye, Abayuda barakorana, barahira bisiba yuko batazorya ntibanywe batarica Pahulo.
44023013	Abahize batyo barenga mirongo ine.
44023014	Baja ku baherezi bakuru n'abakuru bati: "Twarahiye twisivye bikomeye yuko ata co tuzotamira tutarica Pahulo. "
44023015	Nuko rero mwebwe n'abashingantahe, ni mubwire umukuru w'intwazangabo z'abasoda amubamanukanire, nk'abarondera kurushiriza gutahura ivyiwe neza. Natwe, atarabashikira, twiteguye kumwica. "
44023016	Umwishwa wa Pahulo yumva uwo mutego, araza ashika mu gisagara gikikijwe n'uruhome rw'amabuye, abibarira Pahulo.
44023017	Pahulo ahamagara umwe mu ntwazangabo z'abasoda ijana ati: "Jana uwu muhungu ku mukuru w'intwazangabo z'abasoda; afise ijambo amubarira. "
44023018	Na we aramujana amushira uwo mukuru w'abagabisha ati: "Ya mbohe Pahulo yampamagaye aranyinginga, ngo nkuzanire uwu muhungu, afise ico akubarira. "
44023019	Uwo mukuru amufata ukuboko, aramukebukanya aramubaza biherereye ati: "Ico ufise kumbarira ni igiki? "
44023020	Aramwishura ati: "Abayuda bahuje inama yo kukwinginga ngo ejo uzomanukane Pahulo mw'ikoraniro ry'abashingantahe, nk'uwugomba kubaza ivyiwe ngo urushirize kubimenya neza. "
44023021	None rero ntuje kubumvira, kuko abantu babo barenga mirongo ine bamuryamiye, barahiye bisivye ko batazorya ntibanywe bataramwica; kandi none bariteguye, barorereye ico uribubemerere.
44023022	Uwo mukuru arungika uwo muhungu, amaze kumwihanikiriza ati: "Ntugire umuntu ubarira yuko umenyesheje ivyo. "
44023023	Ahamagara babiri bo mu ntwazangabo z'abasoda ijana, arababarira ati: "Ni mwitegure abasoda amajana abiri bo kuja i Kayisariya, n'abagendera ku mafarasi mirongo irindwi, n'abo amacumu amajana abiri, bahenge mw'ijoro isaha zitatu bagende. "
44023024	Kandi bazane n'amafarasi kugira ngo bayashireko Pahulo, bamushikane kwa Feliki icegera ca Kayisari akiri muzima.
44023025	Yandika ikete nka bene iri
44023026	ati: "Jewe Kilawudiyo Lusiya ndakuganutsa wewe Feliki umwubahwa, icegera ca Kayisari.
44023027	None uwo mugabo Abayuda bari bamaze kumuta mu maboko bagira bamwice, nanje menye ko ari Umuroma nzanana n'ingabo ndamubakiza.
44023028	Kandi nshatse kumenya ico bamurega, ndamumanukana mw'ikoraniro ry'abashingantahe ryabo.
44023029	Mbona yuko bamurega amajambo y'ivyagezwe vyabo, ariko ko ata co yarezwe gikwiye kumwicisha canke kumubohesha.
44023030	Maze mbariwe yuko bahigiye uwo mugabo, nca ndamukurungikira, mbarira abarezi ko bamuregera imbere yawe. Ndakwikebanuye. "
44023031	Nuko abasoda bakira Pahulo uko babariwe, bahenga mw'ijoro bamujana muri Antipatiri.
44023032	Bumaze guca basigayo abagendera ku mafarasi, ngo abe ari bo bajana na we, na bo basubira iyo bavuye ku gisagara gikikijwe n'uruhome rw'amabuye.
44023033	Abo bashitse i Kayisariya bashira icegera ca Kayisari ca cete, bamushikiriza na Pahulo.
44023034	Amaze kugisoma abaza intara y'i wabo iyo ari yo; amenye ko ari uwo i Kilikiya,
44023035	aravuga ati: "Nzokwumva ivyawe abarezi bawe ni bamara kuza. " Agera ko bamurindira mu gisagara ca Herode gikikijwe n'uruhome rw'amabuye.
44024001	Imisi itanu ishize, umuherezi mukuru Ananiya amanukana n'abakuru bamwe n'uwo kubavuganira yitwa Teritulo, barega Pahulo ku cegera ca Kayisari.
44024002	Amaze guhamagazwa, Teritulo atangura kumurega ati: "Ni ku bwawe igituma tugazagaza mu mahoro menshi, n'ibindi vyaroranirijwe ubu bwoko kubwo imigabo yawe;
44024003	nuko turavyemera uburyo bwose ahantu hose, Feliki umwubahwa, tugukengurukiye cane. "
44024004	Reka simpave ndakurambira, ndakwinginze zirikana tuvuge amajambo make, kubwo ubugwaneza bwawe.
44024005	Twabonye uwu muntu ari ikiza, atera umugararizo Abayuda bose bari mu bihugu vyose; ni we mukuru w'igice c'Abanazareti.
44024006	Kandi yagejeje no guhumanya urusengero, turamufata, [twari tugomvye kumucira urubanza nk'uko ivyagezwe vyacu bivuga.
44024007	Ariko umukuru w'intwazangabo z'abasoda Lusiya araza, amudushikura mu maboko,
44024008	abarira abarezi biwe kuza imbere yawe. ] Nawe ni wamwibariza ubwawe urashobora kumenya ivyo tumureze vyose. "
44024009	Abayuda na bo bafatanya na we muri ico kirego, bavuga ko ivyo ari ko biri.
44024010	Icegera ca Kayisari kimaze kumukebura ngo avuge, Pahulo aramwishura ati: "Ndazi ko umaze imyaka myinshi uri umucamanza w'ubu bwoko, ni co gitumye niregura ivyanje ndemye;
44024011	kuko ushobora kumenya yuko imisi itararenga icumi n'ibiri, uhereye aho nadugiye i Yerusalemu gusengerayo.
44024012	Kandi ntibasanze mparira n'umuntu n'umwe, canke nkoraniriza abantu kubakikiza, naho hoba mu rusengero canke mu nsengero z'Abayuda canke mu gisagara.
44024013	Kandi ku vyo bandeze ubu, ntibashobora kuronka ikinyagiriza imbere yawe.
44024014	Ariko iki ni co nkwemerera, ni uko uko iyo Nzira iri, iyo abo bita igice, ari ko nkorera Imana ya ba sogokuruza bacu, nemera vyose bifatanije n'ivyagezwe kandi vyanditswe mu vy'abavugishwa n'Imana;
44024015	mfise ivyizigiro ku Mana bimwe n'ivyo aba na bo biteze, yuko hazoba ukuzuka kw'abagororotsi n'abagabitanya.
44024016	Ni co gituma na ntaryo nkobereza kugira umutima utanyagiriza ikibi ku Mana canke ku bantu.
44024017	Maze imyaka myinshi ishize, njanwayo no gushira ubwoko bwacu ivyo ubuntu, no gutanga ibimazi.
44024018	Nkiri muri vyo bansanga mu rusengero nihumanuye, ata bantu nkoranije, ata n'urwamo ruriho. " Ariko hari Abayuda bamwe bavuye muri Asiya,
44024019	ni bo bari bakwiye kuza hano imbere yawe no kundega, iyaba bafise ico bangaya.
44024020	Canke na bano na bo ni bavuge icaha bambonyeko, aho nari mpagaze imbere y'abacamanza,
44024021	kiretse ryoba rya jambo rimwe navuze n'ijwi rirenga mpagaze muri bo nti: "Ukuzuka kw' abapfuye ni kwo kumpagaritse muri izi manza imbere yanyu uwu musi. "
44024022	Ariko Feliki, kuko yari azi neza ivyo Iyo Nzira ivyo ari vyo, arabibika ati: "Lusiya umukuru w'intwazangabo z'abasoda ni yaza, nzoca urubanza rw'amajambo yanyu. "
44024023	Abarira intwazangabo y' abasoda ijana kumurinda ico amaso, no kutabuza n'umwe mu bagenzi kumukorera.
44024024	Imisi mike ishize, Feliki azanana n'umugore wiwe Durusila w'Umuyudakazi, ahamagaza Pahulo, yumviriza ivyo avuga ku vyo ukwizera Kristo Yesu.
44024025	Akiriko aravuga ivyo ukugororoka n'ivyo ukwirinda n'ivyo ubutungane azocibwa, Feliki acika intege, aramubarira ati: " "Ubu ni wigire, ni naronka uburyo bwiza nzogutumako. "
44024026	Kandi yanaziga ko Pahulo yomuhera amahera; ico ni co camutera kwama amuhamagaza ngo bayage.
44024027	Imyaka ibiri ishize, Porukiyo Fesito akura Feliki. Maze Feliki agomvye kwikundisha Abayuda asiga Pahulo akiboshwe.
44025001	Nuko Fesito ashikiriye intara amara gatatu, araheza ava i Kayisariya aduga i Yerusalemu.
44025002	Abaherezi bakuru n'abahambaye bo mu Bayuda bamuregako Pahulo, baramwinginga,
44025003	bamusaba kubagirira neza kuri uwo, ngo amutumeko, aze i Yerusalemu, na bo baze bamwibundire bamutsinde mu nzira.
44025004	Ariko Fesito abishura yuko Pahulo arindirwa i Kayisariya, kandi ubwiwe ko agiye kujayo vuba.
44025005	Arababwira ati: "Nuko abakuru bo muri mwebwe ni bamanuke tujane, maze namba kuri uwo mugabo hari ikidakwiye, bakimurege. "
44025006	Amaze muri bo imisi itarenga umunani canke icumi, aramanuka aja i Kayisariya; bukeye bw'aho yicara ku ntebe y'imanza avuga ko bazana Pahulo.
44025007	Na we ashitse, Abayuda bamanutse bavuye i Yerusalemu baramukikiza, bamurega ibirego vyinshi bikomeye, ivyo badashobora kuronkera icagiriza.
44025008	Pahulo ariregura ati: "Nta caha nakoze, ari ku vyagezwe vy'Abayuda, canke ku rusengero, canke kuri Kayisari. "
44025009	Fesito agomvye kwikundiriza Abayuda, abaza Pahulo ati: "Wokwemera kuduga i Yerusalemu gucirirwayo urubanza rw'ivyo mu maso yanje? "
44025010	Ariko Pahulo aramwishura ati: "Mpagaze aha imbere y'intebe y'imanza ishinzwe na Kayisari, ni ho nkwiye gucirwa urubanza. " Nta kibi nagiriye Abayuda, kandi nawe urabizi neza.
44025011	Nuko namba naragabitanije, canke narakoze ibikwiye kunyicisha, sinanka gupfa; ariko namba ivyo aba bandega atari ko biri, nta muntu ashobora kubampa. Nzokwitwara kuri Kayisari.
44025012	Fesito amaze kuja inama n'abacamanza, aramwishura ati: "Ko ugomvye kwitwara kuri Kayisari, imbere ya Kayisari ni ho uzoja. "
44025013	Hashize imisi, umwami Agiripa na Berenike bashika i Kayisariya, baja kuramutsa Fesito.
44025014	Bamazeyo imisi myinshi, Fesito ashira imbere y'umwami ivya Pahulo ati: "Hariho umuntu Feliki yasize ari imbohe.
44025015	Aho nari i Yerusalemu abaherezi bakuru n'abakuru b'Abayuda bambariye ivyiwe, basaba ko ndamucira urubanza. "
44025016	Ndabishura nti: "Si umugenzo w'Abaroma gutanga umuntu uwo ari we wese, umuregwa atabanje kuba kumwe n'abamureze imbonankubone, no kubona uburyo bwo kwiregura ibirego bamureze. "
44025017	Nuko bakoraniye hano, sinarinze guteba, ariko bukeye bw'aho nicara ku ntebe y'imanza, ndahamagaza uwo muntu.
44025018	Abarezi bavuye hasi, ntibamurega ikirego na kimwe co mu bibi nakeka;
44025019	ariko bamurega ibihari vyo mw'idini yabo, n'ivyo umuntu yitwa Yesu, yapfuye, uwo Pahulo yavuga ashimitse ko ari muzima.
44025020	Nanje nzazaniwe ingene nobaza ivyo ivyo, ndamubaza yuko agomba kuja i Yerusalemu, gucirirwayo urubanza rw'ivyo.
44025021	Ariko Pahulo asavye kurindwa kugira ngo azocirwe urubanza na Augusito, mvuga ko arindwa gushitsa aho nzomurungikira Kayisari.
44025022	Agiripa yishura Fesito ati: "Nanje nagomba kwumva uwo muntu. " Na we ati: "Ejo uzomwumva. "
44025023	Bukeye bw'aho, Agiripa na Berenike bazanana icubahiro cinshi, binjirana mw'ikoraniro ry'abashingantahe n'abakuru b'intwazangabo z'abasoda n'abahambaye bo muri ico gisagara; maze Fesito avuga ko bazana Pahulo.
44025024	Nuko Fesito aravuga ati: "Mwami Agiripa, namwe mwese abo turi kumwe hano, murabona uwu, uwo ishengero ry'Abayuda bose bansabira i Yerusalemu bo n'ino, basemerera ngo ntagikwiye kubaho. "
44025025	Ariko nsanga ntiyakoze igikwiye kumwicisha, kandi ubwiwe agomvye kwitwara kuri Augusito, nigira imigabo yo kumumurungikira.
44025026	None mbuze ijambo rimenyekanisha ivyiwe ryo kwandikira umwami wanje, ni co gitumye ndamuzana imbere yanyu, kandi canecane imbere yawe, mwami Agiripa, kugira ngo ni twamara kumusiguza, mbone ico kwandika.
44025027	Kuko ngira ngo n'ico ubwenge buke kurungika imbohe, sinerekane ibirego vyayo. "
44026001	Agiripa abarira Pahulo ati: "Uremerewe kwiregura. " Maze Pahulo agorora ukuboko, ariregura
44026002	ati: "Ivyo narezwe n'Abayuda vyose, mwami Agiripa, numva nezerewe ko ari wewe ngira ndavyiregureko uwu musi;
44026003	kandi canecane kuko uzi imigenzo n'impari vyo mu Bayuda vyose: ni co gitumye nkwinginga ngo wihangane, unyumvirize.
44026004	Ingeso zanje, uhereye mu buto bwanje, izo narukanye mu bwoko bwacu n'i Yerusalemu, Abayuda bose barazizi.
44026005	Kandi bokwemera kubishingira intahe, baranzi, uhereye mu bihe vya kera, yuko nari Umufarisayo wo mu muce urusha iyindi yo mw'idini yacu gushimikira imigenzo.
44026006	None mpagaze ngo ncirwe urubanza, kuko nizigira kuzobona ivyo Imana yasezeraniye ba sogokuruza,
44026007	ivyo ubwoko bwacu icumi na bubiri bwizigira kuzobona, bukorera Imana bushizeko umwete mwinshi ku murango no mw'ijoro. Kandi ni kubwo ivyo vyizigiro ndezwe n'Abayuda, databuja!
44026008	Ni igiki gituma mugira ngo ni ikintu kitoruha cemerwa ko Imana izura abapfuye?
44026009	Nanje ubwanje nahora niyumvira muri jewe yuko nkwiye gukora vyinshi birwanya izina rya Yesu Umunyanazareti.
44026010	Kandi ivyo narabikora nyene ndi i Yerusalemu, ngashira abera benshi mu mabohero, mpawe ubushobozi n'abaherezi bakuru, kandi aho babica, nanje nishira mu bemera ko bicwa.
44026011	No mu nsengero z'Abayuda yose nabahana kenshi, nkagerageza cane kubatukisha Yesu; kandi kuko nasazwa cane ndabazira, narabatuza no gushitsa mu bisagara vy'abanyamahanga.
44026012	Ngikora ivyo, nja i Damasiko mpawe ubushobozi ndungitswe n'abaherezi bakuru.
44026013	Nuko databuja, nkigenda mu mashoka, mbona umuco uvuye mw'ijuru, urusha uko izuba rica ibibatsi, unkayanganira irya n'ino, twe n'abo tugendanye.
44026014	Twese twikubise hasi, numva ijwi rimbwira mu rurimi rw'Igiheburayo riti: "Sawuli, Sawuli, umpigira iki? Erega birakugoye gutera imigere ku mihunda. "
44026015	Nanje ndabaza nti: "Uri nde ga Mwami? " Umwami aranyishura ati: "Ndi Yesu, uwo uriko urahiga. "
44026016	Ariko va hasi, hagarara n'ibirenge vyawe, kuko igitumye nkwiyereka, ari ukugira ngo ngutoranye nkugire umukozi wanje n'icabona co gushingira intahe ivyo umbonanye, n'ivyo nzokwiyerekeramwo;
44026017	ndagukize abo muri ubu bwoko bo n'abanyamahanga, ni bo ndagutumyeko,
44026018	kubahumura amaso kugira ngo bahindukire bave mu mwiza baje mu muco, bave no mu bubasha bwa Satani baje ku Mana, bateko baharirwe ivyaha vyabo, baraganwe n'abejejwe n'ukunyizera.
44026019	Nuko, mwami Agiripa, sinanka kwumvira ivyo neretswe vyavuye mw'ijuru.
44026020	Ariko nabanje kubwira abo i Damasiko hanyuma abo i Yerusalemu, n'abo mu gihugu cose c'i Yudaya, n'abanyamahanga na bo, yuko bakwiye kwihana, no guhindukirira Imana, bakore ibikorwa bikwiranye n'ukwihana.
44026021	Ni co catumye Abayuda bamfatira mu rusengero, bakageza kunyica.
44026022	None nabonye gutabarwa kwavuye ku Mana, ndacahagaze kugeza n'ubu, nshingira intahe aboroshe n'abahambaye, nta kindi mvuga atari ivyo abavugishwa n'Imana na Mose bavuze ko bizoba,
44026023	yuko Kristo atazobura kubabazwa, kandi ko ari we azobanza kuzuka mu bapfuye, no kubwira ubwoko bwacu n'abanyamahanga ubutumwa bw'umuco.
44026024	Aciregura atyo, Fesito avuga n'ijwi rirenga ati: "Erega Pahulo urasaze; ubwenge bwawe bwinshi buragushajije. "
44026025	Pahulo aramwishura ati: "Sinsaze, Fesito umwubahwa, ariko mvuga amajambo y'ukuri kandi aroranye. "
44026026	Umwami arazi ivyo neza, kandi ndamubarira nshize amanga; kuko nzi yuko ata na kimwe muri ivyo ahishijwe, kuko ivyo bitakorewe mu mfuruka.
44026027	Mwami Agiripa, uremeye ivyo abavugishwa n'Imana? Ndazi yuko uvyemeye.
44026028	Agiripa yishura Pahulo ati: "Unkwegesha ivyo bike ngo umpindure Umukristo? "
44026029	Pahulo ati: "Ndasaba Imana ari bike ari vyinshi, yuko atoba wewe wenyene, ariko n'abanyumva uwu musi mwese, ko vyobahindura nkanje, ukuye iyi minyororo. "
44026030	Umwami ahagurukana n'icegera ca Kayisari na Berenike, n'abari bicaranye na we;
44026031	maze basohotse baravugana bati: "Nta co uwu muntu yakoze gikwiye kumwicisha canke kumubohesha. "
44026032	Agiripa abarira Fesito ati: "Uwu muntu aba arekuwe, iyo ataba yari agomvye kuzokwitwara kuri Kayisari. "
44027001	Bamaze gushinga ngo tujabuke tuje muri Italiya, Pahulo n'izindi mbohe babaha intwazangabo z'abasoda ijana yitwa Yuliyo, wo mu ngabo za Augusito.
44027002	Dutambukira mu bwato bwavuye muri Aduramutiyo, bugira bugende bujabukiranya ahantu ho muri Asiya haherereye ku kiyaga, tuvayo turi kumwe na Arisitariko Umunyamakedoniya w'i Tesalonike.
44027003	Bukeye bw'aho dufata i Sidoni, Yuliyo agirira Pahulo neza, amukundira kugendera abagenzi ngo bamuzimane.
44027004	Tuvayo, duca musi y'i Kupuro ngo tuhikinge umuyaga, kuko wari uduturutse imbere.
44027005	Tujabutse ikiyaga gihereranye n'i Kilikiya n'i Pamfiliya, dufata mu gisagara c'i Lukiya citwa Mura.
44027006	Iyo ntwazangabo y'abasoda ijana ahasanga ubwato buvuye muri Alekisanderiya buja muri Italiya, adushiramwo.
44027007	Tumaze imisi myinshi tugenda buhoro, dushika hafi y'i Kinido bitugoye cane, maze umuyaga utubujije duca musi y'i Kirete, imbere y'i Salumone, ngo tuhikinge umuyaga.
44027008	Tujana inkengera bitugoye cane, dushika ahantu hitwa Vyambuvyiza, hafi y'igisagara citwa Laseya.
44027009	Hashize igihe kirekire, kandi kujabuka kubaye irinde, kuko igihe co kwisonzesha cari gishize, Pahulo arabahanura,
44027010	arababarira ati Yemwe bagabo, ndabonye yuko uru rugendo rugira rubemwo ivyago n'ubuhombe bwinshi, si ivyo ubwato n'ibirimwo gusa, ariko n'ivyo amagara yacu na yo.
44027011	Ariko, intwazangabo z'abasoda yumvira uwutumbereza ubwato na nyene bwo kurusha ivyo Pahulo avuze.
44027012	Kandi kuko icambu atari ciza co kugumamwo kuhamara urushana, abenshi babagira inama yo kuvayo, ngo bishobotse bashike i Foyinike, kuba ari ho bamara agatasi, hari icambu c'i Kirete, cerekeye hagati yo mu buraruko no mu buseruko, kandi hagati yo mu buseruko no mu bumanuko.
44027013	Maze umuyaga uturutse mu bumanuko uhuhuse buhorobuhoro, bibwiye ko baronse ico bagomba, bazitura ubwato, bagenda bajana inkengera hafi cane y'i Kirete.
44027014	Ariko igihe kitari kinini gishize, hatera umuyaga w'igihuhuta witwa Ewurakulo, uturutse kuri ico kizinga.
44027015	Ubwato bumaze guhuhwa n'uwo muyaga, butagishobora gutumbera umuyaga, turabureka burakubebwa.
44027016	Duca musi y'akazinga kitwa Kilawuda, tuhikinga umuyaga, tubona uko tuboha akato k'inyuma bitugoye cane;
44027017	bamaze kugaterura, bakira ibitsibo vy'integakiba, babicisha musi y'ubwato, barabuboha, kandi kuko batinya gusukwa ku musenyi ushaya witwa Suriti, bamanura igihuzu kigendesha ubwato, bagenda batyo bakubebwa.
44027018	Tuzungagizwa cane n'igihuhuta, bukeye bw'aho bata imitwaro mu kiyaga.
44027019	Kw'igenekerezo rya gatatu batesha amaboko yabo ibikoresho vyo mu bwato.
44027020	Kandi izuba n'inyenyeri bimaze imisi myinshi bitaboneka, turi mu gihuhuta cinshi gityo, twihebura rwose ko ata wuzokira.
44027021	Bamaze igihe kirekire batakirya, Pahulo ahagarara hagati muri bo, arababarira ati: "Yemwe bagabo, mwari mukwiye kunyumvira, ntimuve i Kirete, ngo mugire ibi vyago n'ubuhombe. "
44027022	Kandi none ndabaremesha, ni muhumure, kuko muri mwebwe hatazopfa n'umwe, atari ubwato.
44027023	Kuko muri iri joro umumarayika w'Imana, ndi uwayo, kandi ni yo nkorera, yahagaze i ruhande yanje,
44027024	arambwira ati: "Nta co utinya, Pahulo; ukwiye guhagarara imbere ya Kayisari, kandi ehe Imana ikwemereye n'abo mugendanye bose. "
44027025	Nuko ni muhumure, yemwe bagabo, kuko nizeye Imana, yuko bizoba nk'uko nabariwe.
44027026	Ariko hari ikizinga dukwiye gusukwako.
44027027	Ijoro ry'icumi na kane rishitse, dukubebwa irya n'ino mu kiyaga ca Adiriya; maze nko mu gicugu abagendesha ubwato bakeka ko hari igihugu begereye.
44027028	Bagera uburebure bw'amazi yo hasi, babona ingero mirongo ibiri; hashize umwanya muto bongera kugera, babona ingero icumi na zitanu.
44027029	Kandi kuko batinya gusukwa ahantu h'amabuye baterera mu mazi ivyuma bine vyo kuzirika ubwato babicishije mu mutwe w'inyuma; bifuza ko buca.
44027030	Maze abasoza ubwato barondeye ingene bobuvamwo, bururukiriza ka kato mu kiyaga, bibonekesha nk'abagomba kuzirikisha ivyuma umutwe w'imbere.
44027031	Pahulo abarira ya ntwazangabo y'abasoda ijana, hamwe n'abasoda na bo ati: "Aba ni bataguma mu bwato ntimushobora gukira. "
44027032	Maze abasoda baca imigozi ifashe akato, ngo bakareke gakoroke.
44027033	Bugira buce Pahulo arabinginga bose ngo barye ati: "None uwu musi ni uwugira icumi na kane mukirorereye mutarya, ata co mutamira.
44027034	Nuko ndabinginze, ni murabe utwo murya; kuko ari vyo vyobakiza, kandi ntihazohara agashatsi na kamwe ko ku mitwe yanyu. " "
44027035	Amaze kuvuga ivyo, yakira umutsima, ashimira Imana imbere yabo bose, arawumanyagura, atangura kurya.
44027036	Bose basubiza umutima mu nda, na bo bararya.
44027037	Kandi twese abari mu bwato twari abantu amajana abiri na mirongo irindwi na batandatu.
44027038	Bamaze guhaga, baremurura ubwato, bata ingano mu kiyaga.
44027039	Ijoro rikeye, ntibamenya ico gihugu, ariko babonye ikigobe kirimwo umusenyi, baja inama yuko boshobora gushikanaho ubwato.
44027040	Bazitura imigozi ifashe ivyuma biziritse ubwato, babirekera mu kuzimu; bariko barabikora, batenzura imigozi yari igumije ingafe zihindukiza ubwato, baduza igihuzu c'imbere kibugendesha ngo gihuhwe n'umuyaga, batumbereza ku musenyi.
44027041	Ariko bashitse mw'ihuriro ry'amazi, basekura ubwato ku gataka, maze umutwe wabwo w'imbere winjiramwo, urahamangira, uwo inyuma na wo utangura kumenagurwa n'inkomezi z'imipfunda. "
44027042	Inama y' abasoda kwari uko bokwica imbohe, kugira ngo ntihagire uwo muri zo yokwoga agatoroka.
44027043	Ariko ya ntwazangabo y'abasoda, agomvye gukiza Pahulo, ababuza iyo nama yabo, avuga yuko abazi kwoga bokwisuka mu mazi, kugira ngo babanze gushika ku nkombe,
44027044	abandi na bo, bamwe bagende ku mbaho, abandi ku bindi bivuye mu bwato. Nuko bagenza batyo, bashika ku nkombe bose, barakira.
44028001	Tumaze gukira, tumenya ico kizinga yuko citwa Melita.
44028002	Abanyamahanga badebagura baratugirira neza cane bitangaje, baducanira umuriro kubwo imvura n'imbeho vyariho, batwakira twese.
44028003	Ariko Pahulo amaze gusenya umuganda w'inkwi, arazikomanya, inzoka iva mu muriro, imukomora ku kuboko.
44028004	Abo badebaguzi babonye ico gikoko cenena ku kuboko kwiwe, baravugana bati: "Uwu muntu ntabuze kuba umwicanyi; kandi naho yakize ikiyaga, Iyidaca urwa nkunzi ntimukundiye ko abaho. "
44028005	Ariko akunkumurira ico gikoko mu muriro, ntiyagira ico aba.
44028006	Ba bandi barereka ko avyimba, canke ko agwa bukumbi; ariko bamara umwanya munini babireretse, babonye ata co abaye, barahindura bati: "Ni Imana. "
44028007	Hafi y'aho hantu hari amatongo y'umukuru w'ico kizinga, yitwa Pubiliyo aratwakira, atuzimana neza imisi itatu.
44028008	Se wa Pubiliyo yari arwaye inyonko kandi agacibwamwo amaraso. Maze Pahulo yinjira i we, arasenga; amurambikako ibiganza, aramukiza.
44028009	Ivyo bibaye, abandi bari n'indwara bo muri ico kizinga baraza, arazibakiza.
44028010	Baduha icubahiro mu buryo bwinshi; maze mu gihe co kujabuka kwacu bashira mu bwato ivyo dukenye.
44028011	Tuhamaze amezi atatu, tuvayo mu bwato bwari bwavuye muri Alekisanderiya, bwari bumaze iyo misi y'urushana ku kizinga. Ikimenyetso cabwo cari Imana z'Amahasa.
44028012	Dufata i Surakusa, tuhamara imisi itatu.
44028013	Turahava, turazunguruka, dufata i Regiyo. Hashize umusi umwe umuyaga uturutse mu bumanuko urahuhuta, tugenda imisi ibiri, dufata i Puteyoli.
44028014	Tuhasanga abavukanyi bamwe, baratwinginga ngo tumarane na bo imisi indwi; uko ni ko twashitse i Roma.
44028015	Abavukanyi b'i Roma bumvise inkuru yacu, baza kudusanganirira ahitwa Akaguriro ka Apiyo, n'ahitwa Amaduka Atatu. Pahulo ababonye ashima Imana, umutima urarema. "
44028016	Tumaze gushika Roma, intwazangabo z'abasoda ijana ashikiriza imbohe intwazangabo z' abasoda bahora bacungera kwa Kayisari, ariko bakundira Pahulo kuba ukwiwe, ari kumwe n'umusoda amurinda.
44028017	Imisi itatu iheze ahamagara abakuru bo mu Bayuda abakoraniriza hamwe; bamaze gukorana, arababarira ati: " "Bagabo bavukanyi, naho ntagize ikibi nakoze ku bwoko bwacu canke ku migenzo ya ba sogokuruza, bampaye Abaroma ndi imbohe, bamvanye i Yerusalemu. "
44028018	Na bo bamaze kuncunaguza, bashaka kundekura, kuko ata nyanduruko yambonetseko yo kunyicisha.
44028019	Ariko Abayuda batagaye, numva nkwiye kwitwara kuri Kayisari; ariko si uko mfise ico ndega ubwoko bwacu.
44028020	Ivyo ni vyo nabatumiyeko ngo tuvugane tubonana; kuko ivyo Abisirayeli bizigira kuzobona ari vyo vyatumye mboheshwa uwu munyororo.
44028021	Na bo baramwishura bati: "Nta vyete twaronse bivuye i Yudaya bivuga ivyawe, kandi mu bavukanyi baje nta watubariye inkuru mbi yawe, canke ngo akuvuge nabi. "
44028022	Ariko turagomba kwumva ivyo wiyumvira, kuko ico gice tuzi yuko bakivuga nabi hose.
44028023	Basezerana na we umusi, baza iyo ari ari benshi, mu nzu bamuhaye, arabibasobanurira, ashingira intahe ivyo ubwami bw' Imana, abemeza ivya Yesu, abikuye mu vyagezwe vya Mose no mu vyo abavugishwa n'Imana, ahera mu gitondo ashitsa ku mugoroba.
44028024	Maze bamwe bemera ivyo avuze, abandi ntibavyemera.
44028025	Batemeranije ubwabo barataha, Pahulo asubiye kuvuga ijambo rimwe ati: "Ivyo Mpwemu Yera yabaririye ba sogokuruza banyu mu kanwa k'uwavugishwa n'Imana Yesaya, yabivuze neza,
44028026	ati: 'Ja kuri ubwo bwoko ' Uti: "Kwumva muzokwumva, ariko ntimuzoruha mubitahura; Kuraba muzoraba, ariko ntimuzoruha muvyihweza.
44028027	Kuko umutima w'ubu bwoko ucuramye, Amatwi yabo akaba ari bihurugutwi, Amaso yabo bakayahumiriza. Ngo ntibarabishe amaso, Ntibumvishe amatwi, Ntibatahurishe imitima, Ngo bahindukire, Ndabakize.
44028028	Nuko mumenye yuko ako gakiza k'Imana karungitswe ku banyamahanga, kandi abo bazokwumva. " "[
44028029	Amaze kuvuga atyo, Abayuda bagenda baharirizanya bikomeye. ]
44028030	Amara mu nzu yiwe yirihira imyaka ibiri ikwiye, yama yakira abaje kumugendera bose,
44028031	akabahanura mu vyo ubwami bw'Imana, akigisha ivyo Umwami Yesu Kristo, ashize amanga rwose, ata wumubuza."
45001001	Jewe Pahulo umushumba wa Yesu Kristo nahamagariwe ubutumwa bw'Imana.
45001002	Imana yabubasezeraniye kera ibivugiye mu bo yavugisha na bo bakabwandika mu vyanditswe vyera.
45001003	Buvuga ivyo Umwana wayo yavutse mu buryo bw'umuntu mu ruvyaro rwa Dawidi.
45001004	Ariko mu buryo bwa Mpwemu Yera, yerekanywe ko ari Umwana w'Imana ukuzuka kwiwe yakwerekanishije ubushobozi, uwo ni Yesu Kristo Umwami wacu.
45001005	Twaronse ubuntu n'ibanga ryo kuba intumwa ku bwiwe kugira ngo mu mahanga yose habemwo abumvira Imana, babiheshwa no kwizera.
45001006	Kandi namwe muri muri bo, mwahamagariwe kuba aba Yesu Kristo.
45001007	Ndabandikiye mwese muri i Roma mukundwa n'Imana, mwahamagariwe kuba abera. Ubuntu n'amahoro bubabemwo, biva ku Mana, Data wa twese, no ku Mwami Yesu Kristo bibabemwo.
45001008	Irya mbere, ndashimiye Imana yanje muri Yesu Kristo ku bwanyu mwese, kuko inkuru y'ukwizera kwanyu ikwiye mw'isi yose.
45001009	Imana, nkorera mu mutima wanje mvuga ubutumwa bwiza bw'Umwana wayo, ni yo ntanzeko icabona yuko ndabahoza mu kanwa ubudasiba.
45001010	Imisi yose uko nsenze, nsaba ngo ubu hoho ibigomvye Imana yemere kunzana amahoro no kunzana i wanyu. "
45001011	Kuko nifuza kubabona, kugira ngo ndabahe ingabire y'impwemu, ibaremeshe;
45001012	ni kwo guhumurizanya namwe, mpumurizwe n'ukwizera kwanyu, namwe muhumurizwe n'ukwanje.
45001013	Kandi bavukanyi, singomba ko mutamenya yuko kenshi nari mfise imigabo yo kuza i wanyu, kugira ngo namwe ndabamuremwo imbuto, nk'uko nazibonye mu yandi mahanga, ariko ngira ikimbuza kugeza n'ubu.
45001014	Mfitiye umwenda Abagiriki n'abanyamahanga badebagura, abanyabwenge bo n'ibijuju.
45001015	Ni co gituma jeho kubwanje niteguye kubabwira ubutumwa bwiza namwe muri i Roma.
45001016	Ubutumwa bwiza ntibuntera isoni kuko ari ubushobozi bw' Imana, buzanira uwizera wese agakiza, uhereye ku Muyuda ukageza ku Mugiriki.
45001017	Kuko muri bwo ari ho ukugororoka kuva ku Mana guhishurwa, guheshwa n'ukwizera kukagwiza ukwizera, nk'uko vyanditswe," ngo umugororotsi azobeshwaho n'ukwizera.
45001018	Ishavu ry'Imana ryarahishuwe, rivuye mw'ijuru, irisuka ku bayigarariza n'abagabitanya bakayongesha ukuri ukugabitanya kwabo.
45001019	Kuko ivyo umuntu yomenya vy'Imana vyerekanwa muri bo, Imana ari yo yabiberetse.
45001020	Mbere kuva isi ikiremwa ivyo Imana bitunganye bitabonwa n'amaso ari vyo bushobozi bwayo budashira be n'ubumana bwayo, biragaragara; bimenyekanishwa kuko bibonekera mu vyo yaremye, kugira ngo ntibagire ico bireguza.
45001021	Kuko bamenye Imana ntibayubahe nk' Imana, ntibayishime; ariko bacitse abiyumvira ivyo ubusa, imitima yabo y'ubujuju icura umwiza.
45001022	Biyise abanyabwenge bacika ibipfu.
45001023	Icubahiro c'Imana idapfa baragikaba no gusenge ibishushanyo bisa n'umuntu apfa, ivyo ibiguruka, ivyo ibigenza amaguru ane n'ivyo ibikwega inda hasi.
45001024	Ni co catumye Imana ibaheba ngo bakore ibiteye isoni, bumvire ivyo imitima yabo yifuza, bonone imibiri yabo,
45001025	kuko ukuri kw'Imana bagukavye ibinyoma, bagasenga bagakorera icaremwe, bakakirutisha Iyakiremye, ni yo ikwiye gushimwa ibihe bidashira. Amina.
45001026	Ni co catumye Imana ibaheba ngo bipfuze ivyonona; kuko abagore babo bahinduye ukundi ico imibiri yabo yaremewe bayikoresha ico itaremewe.
45001027	Kandi n'abagabo ni uko, baretse kugirira abagore ivyo imibiri yabo yaremewe, bashuha babegukana, abagabo bagirira abandi bagabo ibiteye isoni, kandi mu mibiri yabo bahabwa ingero zikwiranye n'ikosa ryabo.
45001028	Kandi nk'uko banse kumenya Imana mu mitima yabo, ni ko Imana yabahevye ngo bagire imitima y' akahebwe, bakore ibitabereye.
45001029	Buzuye ukugabitanya kwose, ukugira nabi, ukwifuza n'urwanko rw'ubusa. Buzuye igono, ubwicanyi, ugutongana, ubugunge, ukwitamba ku muvyimba; abaneguranira mu vyongorerano,
45001030	abavuga abandi nabi, abanka Imana, abatukana, abibona, abirarira, abigenera ibibi, abatumvira abavyeyi,
45001031	ibipfu, abava mw'isezerano, abadakunda n'ababo n'imburakigongwe.
45001032	Abo, naho bamenye urubanza Imana ica, yuko abakora ibisa bityo bakwiye gupfa, ntibabikora gusa, ariko batako bagashima n'ababikora.
45002001	Ni co gituma utagira ico wireguza, wewe muntu wese uhinyura uwundi. Ko uhinyura uwundi, uba witsindishije; kuko wewe umuhinyura ukora nk'ivyo nawe nyene akora.
45002002	Ariko turazi yuko urubanza Imana icira abakora ibisa bityo ari urwo ukuri.
45002003	Wewe ga muntu, uhinyura abakora ibisa bityo, nawe ubikora, mbega wiyumvira yuko uzokira urubanza Imana ica?
45002004	canke ukengera itunga ryo kugira neza kwayo, iryo imbabazi zayo n'iryo ukwihangana kwayo? Ntuzi yuko kugira neza kw'Imana kugushikana ku kwihana?
45002005	Ariko kuko uwufise umutima ukomantaye utihana, wirindiriza ishavu ry'inkazi rizoza ku musi wo kuraka, aho imanza zibereye z'Imana zizohishurirwa.
45002006	Izokwishura umuntu wese ibikwiranye n'ivyo yakoze.
45002007	Abarondera ubwiza n'icubahiro no kudapfa, bahora bakora ivyiza bihanganye, izobishura ubugingo budashira.
45002008	Ariko ku bakebana ntibumvire ivyo ukuri, ariko bakumvira ukugabitanya, hazoba ishavu no guhambarirwa
45002009	n'amarushwa n'ivyago ku bugingo bw'umuntu wese akora ibibi, uhereye ku Muyuda, ukageza ku Mugiriki.
45002010	Ariko ubwiza n'icubahiro n'amahoro bizoba ku muntu wese akora ivyiza, uhereye ku Muyuda, ukageza ku Mugiriki,
45002011	kuko Imana itarobanura abantu ku cubahiro.
45002012	Abakoze ivyaha bose, batazi ivyagezwe, bazohona ivyagezwe bitarinze kwiyumvirwa; kandi abakoze ivyaha bose bazi ivyagezwe bazotsindishwa n'ivyagezwe.
45002013	Kuko abumvise ivyagezwe atari bo bagororoka imbere y'Imana, abavyumviye ni bo bazotsindanishirizwa.
45002014	Abanyamahanga badafise ivyagezwe n'Imana iyo bakoze ibibwirizwa na vyo ku bwabo, baba bihindukiye ivyagezwe naho batabifise.
45002015	Berekana ko uburyo bakora bakurikije ivyagezwe, vyanditswe mu mitima yabo, ijwi ryo mu mitima yabo rirabishingira intahe ari icabona cavyo, kandi ivyo biyumvira bifatanya kubarega canke kubaregura.
45002016	Ni ko bizoba ku musi Imana izocira urubanza muri Yesu Kristo ivyo abantu bagize amabanga, nk'uko ubutumwa bwiza nahawe buvuga.
45002017	Ko witwa Umuyuda, ukishimira ivyagezwe, ukirata Imana,
45002018	ukamenya ivyo igomba, ukarobanura ibidahwana, kuko wigishijwe ivyo ivyagezwe,
45002019	ukishima yuko ushobora kujana impumyi, kandi ko uri umuco w'abari mu mwiza,
45002020	n'umuhanuzi w'abanyabwenge buke, n'umwigisha w'utwana, kuko mu vyagezwe ufise icerekana ubwenge n'ukuri.
45002021	Nuko wewe wigisha abandi, mbega ntiwiyigisha? Wewe wihaniza abiba, weho ntiwiba?
45002022	Wewe ubabuza gusambana, weho ntusambana? Wewe wanka ibishushanyo vy'ibigirwamana, weho ntiwiba ivyo mu nsengero zavyo?
45002023	Wewe wirata ivyagezwe, mbega ntugayisha Imana kuko ubicumurako?
45002024	Izina ry'Imana muritukisha mu mahanga, nk'uko vyanditswe.
45002025	Kuko guhimburwa igikoba c'ubugabo kugira ico kukumarira, iyo witondeye ivyagezwe; ariko iyo ucumuye ku vyagezwe, guhimbura igikoba c'ubugabo kwawe kuba gucitse ukudahimburwa igikoba c'ubugabo.
45002026	None uwutakebwe igikoba c'ubugabo ni yitondera ibibwirijwe n'ivyagezwe, mbega kudahimburwa igikoba c'ubugabo kwiwe ntikuzomuharurwako nko guhimburwa igikoba c'ubugabo?
45002027	Kandi uwutahimbuwe igikoba c'ubugabo ku mubiri ni yitondera ivyagezwe, azogutsindisha, wewe ucumura ku vyagezwe, ufise inyuguti zavyo no guhimburwa igikoba c'ubugabo.
45002028	Kuko Umuyuda wo ku rukoba atari we Muyuda; kandi guhimbura igikoba c'ubugabo kwo ku mubiri atari kwo guhimburwa igikoba c'ubugabo.
45002029	Ariko Umuyuda wo mu mutima ni we Muyuda, kandi guhimburwa igikoba c'ubugabo ni uko umutima, n'ukwo mu buryo bw'impwemu, atari ukwo mu buryo bw'inyuguti; uwumeze atyo ntashimwa n'abantu, ariko ashimwa n' Imana.
45003001	None Umuyuda aruta abandi ate? Canke guhimburwa igikoba c'ubugabo kumara iki?
45003002	Arabibarusha vyose. Ica mbere, ni uko Abayuda babikijwe ivyavuzwe n'Imana.
45003003	Tuvuge iki? Naho bamwe batizeye, mbega kutizera kwabo kuzohindura ubusa ivyo Imana yizigiweko?
45003004	Oya namba. Ariko Imana iboneke ko ari inyakuri, n'iyo umuntu wese yoba ari umubeshi; nk'uko handitswe, ngo Kugira ngo mu majambo yawe uboneke ko ugororotse, Kandi utsinde ni washika mu rubanza. "
45003005	Ariko namba ukugabitanya kwacu kwashimagije ukugororoka kw' Imana, tuvuge iki? Mbega Imana iragabitanya, kuko iduhanisha ishavu ryayo? Ndabivuze nk'imvugo y'abantu.
45003006	Eka na mba! Iyo biba bityo, Imana yociriye abari mw'isi urubanza ite?
45003007	Ariko namba ibinyoma vyanje vyatumye ukuri kw'Imana kurushiriza kwerekanwa, bikayitera icubahiro, ni igiki gituma nanje ncirwa urubanza nk'umunyavyaha?
45003008	Kandi ni igiki kitubuza gukora ibibi kugira ngo ivyiza bibeho? (nk'uko batubeshera bakanavuga ko twigisha ibibi). Abakora batyo bazocirwa urubanza bakwiranye.
45003009	Nuko tuvuge iki? Mbega turuta abandi? Oya, ntitubaruta na gatoya, kuko tumaze kwagiriza Abayuda n'Abagiriki bose ko baganzwa n'icaha;
45003010	nk'uko handitswe," ngo Nta wugororoka, nta n'umwe,
45003011	Nta wutahura, Nta wurondera Imana.
45003012	Barazimiye iyo bava bakagera, bose bacitse imburakimazi, Nta wukora ivyiza, eka nta n'umwe.
45003013	Imihogo yabo n'imva zirangaye, Bahendahendanishije indimi zabo; Ubumara bw'inzoka buri mu binyigishi vyabo.
45003014	Akanwa kabo kuzuye ukuvuma no kujingitwa,
45003015	Ibirenge vyabo vyihutira kuvisha amaraso.
45003016	Guhonya n'ugusinzikaza biri mu nzira zabo,
45003017	Inzira y'amahoro ntibayimenye;
45003018	Nta gutinya Imana kuri mu maso yabo.
45003019	Ariko turazi yuko ivyo ivyagezwe bivuga vyose bibibwira abaganzwa na vyo, kugira ngo akanwa kose kazibwe, kandi abari mw'isi bose babe abo gutsindwa n'urubanza imbere y'Imana;
45003020	kuko imbere yayo ata muntu azoba umwere kubwo ibikorwa vyubahiriza ivyagezwe, kuko ivyagezwe ari vyo bimenyekanisha icaha.
45003021	Ariko noneho ivyagezwe bitariho, ukugororoka kuva ku Mana kurahishuwe, gushingirwa intahe n'ivyagezwe n'ivyo abavugishwa n'Imana,
45003022	ni ukugororoka kuva ku Mana, kuzanwa no kwizera Yesu Kristo, kugira ngo abizeye bose baguhabwe. Kuko ata tandukaniro;
45003023	bose bakoze ivyaha, ntibashikira ubwiza bw'Imana.
45003024	Ubuntu bwayo bubagira abera, ibibahereye ubusa, ku bwo gucungurwa kubonerwa muri Kristo Yesu.
45003025	Uwo Imana yashizeho kuba indishi y'uwizera, ayigirwa n'amaraso yiwe, kugira ngo Imana yerekane ukugororoka kwayo, kuko yirengagije ivyaha vyakozwe kera ku bwo imbabazi zayo;
45003026	no kugira ngo yerekane ukugororoka kwayo muri iki gihe, ngo ibe Iyigororoka n'Iyigira abantu abera uwizeye Yesu.
45003027	None rero ukwihaya kuri hehe? Kwarabujijwe. Kwabujijwe n'ivyagezwe ki? Mbega ni ivyo ibikorwa? Haba na mba; kwabujijwe n'ivyo ukwizera.
45003028	Ni co gituma twiyumvira yuko umuntu agirwa umwere n'ukwizera, ibikorwa vyubahiriza ivyagezwe bitarinze kwiyumvirwa.
45003029	Canke Imana ni iyo Abayuda bonyene? Mbega si iyo abanyamahanga na bo? Ego me, ni iyo abanyamahanga na bo.
45003030	Ko Imana ari imwe, izobagira abere abahimbuwe igikoba c'ubugabo ku bwo ukwizera, kandi izobagira abere batahimbuwe igikoba c'ubugabo babiheshwa n'ukwizera.
45003031	Mbega none ivyagezwe tubihinduza ubusa ukwizera? Eka na mba; ushime turabitsindagiye.
45004001	None rero, ico twovuga yuko Aburahamu sogokuruza ku mubiri yaronse ni igiki?
45004002	Iyo Aburahamu agirwa umwere kubwo ibikorwa, aba afise ico yihaya. Ariko imbere y'Imana nta co afise.
45004003	Ivyanditswe bivuga iki? Bivuga ngo Aburahamu yizeye Imana, ibimuharurako nk'ukugororoka.
45004004	Yamara uwukora, ingero yiwe ntiharurwa nk'ubuntu iharurwa nk'inyishu.
45004005	Ariko uwudakora, akizera Iyigira abatayubashe abere, ukwizera kwiwe rurwa nk'ukugororoka.
45004006	Nk'uko Dawidi na we yavuze ubuhirwe bw'umuntu uwo Imana iharura nk'uwugororotse, atari kubwo ibikorwa
45004007	ati: "Harahiriwe abahariwe ibigabitanyo vyabo," kandi ivyaha vyabo bigahishwa,
45004008	Harahiriwe umuntu Uhoraho atazoharurako icaha.
45004009	Mbega ubwo buhirwe buvugwa ku bahimbuwe igikoba c'ubugabo bonyene, canke ku batahimbuwe igikoba c'ubugabo na bo? Kuko tuvuga tuti: "Ukwizera kwaharuwe kuri Aburahamu nk'ukugororoka."
45004010	Kwaharuwe ryari? Yari yarahimbuwe igikoba c'ubugabo, canke ntiyaribwagihimburwe? Ico gihe si uko yari amaze guhimburwa igikoba c'ubugabo ariko ntiyaribwagihimburwe.
45004011	Kandi ahabwa ikimenyetso, ni kwo guhimburwa igikoba co ku mutwe w'igihimba c'irondoka, kuba ikimenyetso c'ukugororoka kwavuye kuri kwa kwizera yarafise atarahimburwa igikoba c'ubugabo, kugira ngo abe sekuruza w'abizera bose batahimbuwe igikoba c'ubugabo, ngo bibaharurweko ukugororoka;
45004012	kandi abe na sekuruza w'abahimbuwe igikoba c'ubugabo, batahimbuwe igikoba c'ubugabo gusa, ariko bagera ikirenge mu c'ukwo kwizera kwa sogokuruza Aburahamu, ukwo yarafise, atarahimburwa igikoba co ku mutwe w'igihimba c'irondoka.
45004013	Kuko atari kubwo ivyagezwe Aburahamu yasezeraniwe canke uruvyaro rwiwe, yuko azoragwa isi yose, ariko ni kubwo ukugororoka kuva ku kwizera.
45004014	Abizigira ivyagezwe iyo baba ari bo baragwa, ukwizera kuba kwarahindutse ubusa, ivyasezeranywe bikaba bititutse.
45004015	Kuko ivyagezwe bizana ishavu, ariko aho ivyagezwe bitari, nta gicumuro kiba kiriho.
45004016	Ni co gituma abaragwa babihawe kubwo kwizera ngo bibe ivyo bahawe ku buntu kugira ngo ivyasezeraniwe uruvyaro rwa Aburahamu bibe ivya bose, bitari ivyo abaganzwa n'ivyagezwe gusa; ariko ngo bibe n'ivyabaganzwa n'ukwizera kwa Aburahamu, sogokuruza wacu twese.
45004017	Nakugize sekuruza w'amahanga menshi. Imbere y'Imana yacu yizeye ari yo izura abapfuye ikita n'ibitariho nk'ibiriho; ni we Sogokuruza wacu twese.
45004018	Aburahamu yizera yizigiye ibitokwizigiwe, ngo abe sekuruza w'amahanga menshi, nk'uko vyavuzwe, ngo uruvyaro rwawe ni ko ruzongana.
45004019	Kandi ntiyagabanukako ukwizera, yitegereje umubiri wiwe umaze kuba akaheze, kuko yari amaze imyaka nk'ijana y'amavuka yiwe, na Sara yari yaraciye.
45004020	Ariko yiyumviriye ico Imana yamusezeraniye, ntiyakekeranishwa no kutizera, ariko aremeshwa cane no kwizera, ahesha Imana icubahiro,
45004021	amenya neza adakekeranya yuko ico yasezeranye ishobora no kugikora.
45004022	Ni co catumye bimuharurwako nk'ukugororoka.
45004023	Ariko ntivyandikiwe we wenyene yuko vyamuharuweko nk'ukugororoka,
45004024	ariko no kubwacu, bizoduharurwako nka kwo, kuko twizeye Iyazuye Yesu Umwami wacu imukuye mu bapfuye,
45004025	yatangiwe ibigabitanyo vyacu, akazurwa kugira ngo tugirwe abera.
45005001	None rero, ko twagizwe abera n'ukwizera, dufise amahoro ku Mana ku bwo Umwami wacu Yesu Kristo,
45005002	yadushikanishije ukwizera muri ubu buntu duhagazemwo, kandi tunezerezwa no kwizigira kuzobona ubwiza bw' Imana.
45005003	Kandi si vyo vyonyene, ariko kandi tunezererwe n'amarushwa yacu, kuko tuzi yuko amarushwa atera ukwihangana;
45005004	kandi ukwihangana kugatera kudatsindwa no kugeragezwa; kudatsindwa no kugeragezwa kugatera kwizigira ibitaraba.
45005005	Ukwo kwizigira ntigutetereza, kuko urukundo rw'Imana rwasutswe hose mu mitima yacu na Mpwemu Yera twahawe.
45005006	Tugifise intege nke, mu gihe gikwiye Kristo yapfiriye abatubaha Imana.
45005007	Ko ari ibigoye k'umuntu apfira umugororotsi, umunyangeso nziza kumbure umuntu yotinyuka kumupfira.
45005008	Ariko Imana yatweretse urukundo rwayo idukunda, kuko Kristo yadupfiriye tukiri abanyavyaha.
45005009	Nuko none tumaze guhindurwa intungane n'amaraso yiwe, tuzorushiriza guheshwa na we gukizwa ishavu ry' Imana.
45005010	Ko twujujwe n'Imana n'urupfu rw'Umwana wayo, tukiri abansi bayo, none tumaze kwuzura na yo, ubugingo bwiwe buzorushiriza kudukiza.
45005011	Kandi si vyo vyonyene, ariko ikindi, tunezererwa Imana ku bwo Umwami wacu Yesu Kristo, yaduhesheje kwuzura na yo.
45005012	None rero ko bimeze bityo, nk'uko icaha cazanywe mw'isi n'umuntu umwe, urupfu rukazanwa n'icaha, ni ko urupfu rushika ku bantu bose, kuko bose bakoze ivyaha.
45005013	Ivyagezwe bitarabaho, icaha cari mw'isi, ariko abantu ntibaharurwako icaha, ivyagezwe bitariho.
45005014	Ariko uhereye kuri Adamu, ukageza kuri Mose, urupfu rwaganza n'abatakoze icaha gisa n'igicumuro ca Adamu, yari igishushanyo c'uwagira azoze.
45005015	Ariko ingabire y'Imana ntimera nka ca gicumuro. Ko igicumuro c'umwe catumye abenshi bapfa, ubuntu bw'Imana n'ingabire y'ubuntu bw'umuntu umwe Yesu Kristo vyarushirije gusaguka kuri benshi.
45005016	Kandi iyo ngabire ntiyaje nk'icazanywe n'igicumuro c'umuntu umwe; kuko gucirwa urubanza kwavuye ku muntu umwe, kugatera gutsindwa, ariko ya ngabire yavuye mu bicumuro vyinshi, izana guhindurwa intungane.
45005017	Ko igicumuro c'umwe catumye urupfu rushirwa ku butware n'umwe, abakira ubuntu n'ingabire yo kugororoka bisesekaye bazorushiriza gushirwa ku butware mu bugingo n'umwe, Yesu Kristo.
45005018	None rero nk'uko gucirwa urubanza kwazanywe n'igicumuro kimwe ku bantu bose, ngo batsindwe, ni ko ya ngabire yazanywe n'igikorwa kigororotse kimwe ku bantu bose, ngo bahindurwe abera baronke ubugingo.
45005019	Kandi nk'uko kutumvira Imana kw'umuntu umwe kwatumye benshi bacika abanyavyaha, ni ko kuwumvira kw'umwe kuzotuma benshi bacika abagororotsi.
45005020	Ariko ivyagezwe vyaje na vyo, kugira ngo gucumura kugwire. Yamara, aho icaha cagwiriye ni ho ubuntu bw' Imana bwarushirije kugwira,
45005021	kugira ngo, nk'uko icaha cashizwe ku butware n'urupfu, mube ari ko n'ubuntu bw'Imana bushirwa ku butware n'ukugororoka, buheshe ubugingo budashira, kubwa Yesu Kristo Umwami wacu.
45006001	Nuko tuvuge iki? Mbega twame dukora ivyaha kugira ngo ubuntu bw'Imana bugwire?
45006002	Biragahera. Twebwe twapfuye ku caha, twoba tukikibamwo dute?
45006003	Canke ntimuzi yuko twese ababatirijwe kuba muri Kristo Yesu, twabatirijwe kuba mu rupfu rwiwe?
45006004	None rero kubatizwa kwatumye duhambanwa na we tuba mu rupfu rwiwe, kugira ngo, nk'uko Kristo yazuwe mu bapfuye n'ubwiza bwa Data wa twese, kube ari ko natwe tugendana ubugingo busha.
45006005	Ko twakoranijwe na we n'igishushanyo c'urupfu rwiwe, tuzokoranywa na we n'ico ukuzuka kwiwe na co.
45006006	Kandi tumenye iki, yuko umuntu wacu wa kera yabambanywe na we, kugira ngo umubiri w'icaha uhindurwe ubusa, ntitwame tujakariye icaha:
45006007	kuko uwapfuye aba atsindanishirijwe icaha.
45006008	Ariko bisanzwe twapfanye na Kristo, twizera yuko tuzobanaho na we;
45006009	kuko tuzi yuko Kristo, amaze kuzuka mu bapfuye, atagipfa, urupfu rutakimuganza.
45006010	Ukwo gupfa yapfuye, ni ho yapfuye rimwe ku caha; ariko ko ariho, ariho ari uwo Imana.
45006011	Mube ari ko namwe mwiyumvira ko mwapfuye ku caha, ariko ko muriho muri abo Imana, muri muri Kristo Yesu.
45006012	None rero icaha ntikikabe ku butware mu mibiri yanyu izopfa, ngo mwumvire ivyo yifuza.
45006013	Kandi ntimugahe icaha imibiri yanyu ngo ikoreshwe n'ukugabitanya; ariko mwishikanire Imana nk'abazuke bavuye mu bapfuye, n'imibiri yanyu muyihe Imana kugira ngo ikoreshwe no kugororoka.
45006014	Icaha ntikizobaganza, kuko mutaganzwa n'ivyagezwe, ariko muganzwa n'ubuntu.
45006015	Nuko tugire dute? Mbega dukore ivyaha, kuko tutaganzwa n'ivyagezwe, ariko tuganzwa n'ubuntu? Biragahera.
45006016	Ntimuzi yuko shobuja mwihaye kuba abakozi bo kumwumvira, muri abakozi b'uwo mwumvira uwo? Namba muri abakozi b'icaha kizana urupfu, canke abo kwumvira Imana kuzana ukugororoka.
45006017	Ariko, Imana ishimwe yuko naho mwari abakozi b'icaha, mwumviye mu mitima uburyo bwo kwigishwa mwahawe:
45006018	kandi mwacunguwe ngo ntimuganzwe n'icaha, mujakarira ukugororoka.
45006019	Ndabivuze nk'imvugo y'abantu, ku bwo intege nke z'imibiri yanyu. Nk'uko mwaha imibiri yanyu ibiteye isoni n'umugararizo, kuba abakozi bavyo, bigatuma muba abagarariji, abe ari ko na none muha ukugororoka imibiri yanyu, kuba abakozi bakwo, kugira ngo mwezwe.
45006020	Mukiri abakozi b'icaha, ntimwaganzwa n'ukugororoka.
45006021	None rero ico gihe mwari n'imbuto ki mu bibamaramaza ubu? kuko amaherezo yavyo ari urupfu.
45006022	Ariko noneho, ko mwacunguwe ngo ntimuganzwe n'icaha, mukajakarira Imana, mufise imbuto zanyu zizana ukwezwa, kandi amaherezo ni ubugingo budashira.
45006023	Ingero y'icaha n'urupfu ariko ingabire y'Imana ni ubugingo budashira, bubonerwa muri Kristo Yesu Umwami wacu.
45007001	Canke ga bavukanyi, ntimuzi yuko ivyagezwe biganza umuntu akiriho? mbwiye abazi ivyagezwe.
45007002	Kuko ivyagezwe bihambirira umugore ku mugabo wiwe, akiriho; ariko umugabo wiwe iyo apfuye, umugore aba abohowe ngo ntaganzwe na we.
45007003	None rero, umugabo wiwe akiriho, yokurongorwa n'uwundi mugabo, yokwitwa umusambanyikazi: ariko umugabo wiwe iyo apfuye, ntaba akiganzwa n'ivyagezwe, bituma atoba umusambanyikazi, naho yokurongorwa n'uwundi mugabo. "
45007004	None rero namwe, bavukanyi banje, gukoranywa n'umubiri wa Kristo kwatumye mucika abapfuye ku vyagezwe, kugira ngo mube abo uwundi, ni we yazutse mu bapfuye, twamire Imana imbuto.
45007005	Tukiganzwa n'akameremere kacu, ukwifuza kw'ivyaha kw'uburyo bwinshi kwazanywe n'ivyagezwe kwakorera mu mibiri yacu, kugira ngo twamire urupfu imbuto.
45007006	Ariko noneho ntitukiganzwa n'ivyagezwe, kuko twapfuye ku camye kidufashe, ni co gituma tuba abakozi, dukorera Mpwemu adukoresha uburyo busha, tudakoreshwa bwa buryo bwa kera bw'inyuguti.
45007007	Nuko tuvuge iki? Mbega ivyagezwe ni icaha? Eka na mba. Ariko simba naramenye icaha, iyo ntakimenyeshwa n'ivyagezwe; kuko ntaba naramenye ukwifuza, iyo ivyagezwe bitavuga " ngo Ntukifuze.
45007008	Ariko, icaha kibonye urwitwazo mu vyagezwe, kinkoreramwo ukwifuza kw'uburyo bwose; kuko icaha kiba gipfuye, ivyagezwe bitariho.
45007009	Nanje kera nariho, ntafise ivyagezwe. Maze icagezwe kije, icaha kirarabuka, nanje ndapfa;
45007010	kandi ico cagezwe co kuzana ubugingo nakibona kinzanira urupfu.
45007011	Kuko icaha campendahenze, kibonye urwitwazo mu cagezwe, kandi kigitera kunyica.
45007012	None rero ivyagezwe ni ivyera, kandi ibwirizwa ni iryera, rigororotse, ryiza.
45007013	Mbega iciza cambereye urupfu? Eka na mba! ariko icaha ni co carubaye, ngo kimenyekane ko ari icaha, kuko canyicishije iciza, ngo icagezwe gitume icaha kirushiriza kuba kibi.
45007014	Kuko tuzi yuko ivyagezwe ari ivyo impwemu; ariko jewe nganzwa n'akameremere kanje, naguriwe kuba umushumba w'icaha.
45007015	Sinzi ico nkora; kuko ico ngomba atari co nkora, ariko ico nanka akaba ari co nkora.
45007016	Ariko ko nkora ico ntagomba, mba nemeye ivyagezwe ko ari vyiza.
45007017	None rero si jewe nkibikora, ariko ni icaha kimbamwo.
45007018	Ndazi yuko muri jewe, mu kameremere kanje, ata ciza kimbamwo; kuko kugomba gukora iciza kubana nanje, ariko kugikora nta kwo;
45007019	kuko iciza ngomba atari co nkora, ariko ikibi ntagomba akaba ari co nkora.
45007020	Ariko ko nkora ico ntagomba, si jewe nkigikora, ariko ni icaha kimbamwo.
45007021	Ni ko mbona ikingera, yuko naho ngomba gukora iciza, ikibi kibana nanje.
45007022	Nezererwa ivyagezwe n'Imana mu mutima wanje,
45007023	ariko mbona ikindi kingera kiri mu mubiri wanje kirwanya ikingera co mu mutima wanje, kikamfatira mpiri kuganzwa n'ikingera kiri mu mubiri wanje, ikingera c'icaha.
45007024	Ewe jewe ndagowe! Ni nde yonkiza umubiri untera uru rupfu?
45007025	Imana ishimwe, kubwa Yesu Kristo Umwami wacu. Nuko jewe mu mutima wanje njakariye ivyagezwe n'Imana, ariko mu kameremere njakariye ikingera c'icaha.
45008001	Nuko rero noneho abari muri Kristo Yesu nta rubanza ruzobatsinda.
45008002	kuko ikingera ca Mpwemu w'ubugingo bwo muri Kristo Yesu cancunguye ngo singanzwe n'icangera c'icaha n'ico urupfu.
45008003	Ico ivyagezwe bitashoboye gukora kuko bifise intege nke ku bwo akameremere kacu, Imana yatumye Umwana wayo, afise ishusho y'umubiri w'icaha, kuba ikimazi c'icaha, itsindisha icaha kiri mu mubiri,
45008004	kugira ngo ivyo ivyagezwe bibwiriza bishikanwe muri twebwe, tutagenda mu buryo bw' akameremere kacu, ariko tugenda mu bwa Mpwemu w' Imana;
45008005	kuko abaganzwa n'akameremere k'umubiri bitwaririka ivyo umubiri, kandi abaganzwa n'impwemu bitwaririka ivyo impwemu.
45008006	Kwitwaririka ivyo umubiri kuzana urupfu, ariko kwitwaririka ivyo impwemu kuzana ubugingo n'amahoro.
45008007	Kuko kwitwaririka ivyo umubiri gutera kwanka Imana, kuko kutumvira ivyagezwe n'Imana, kandi kudashobora kuvyumvira;
45008008	Kandi abaganzwa n'akameremere k'umubiri ntibashobora guhimbara Imana.
45008009	Ariko mweho ntimuganzwa n'akameremere k'umubiri, ariko muganzwa n'impwemu, bisanzwe Mpwemu w'Imana mubana. ariko iyo umuntu adafise Mpwemu wa Kristo ntaba ari uwiwe.
45008010	Bisanzwe Kristo ari muri mwebwe, umubiri uba upfuye ku bwo icaha, ariko impwemu ni nzima ku bwo kugororoka.
45008011	Ariko bisanzwe Mpwemu w' Iyazuye Yesu imukuye mu bapfuye mubana, Iyazuye Kristo Yesu imukuye mu bapfuye izozura n'imibiri yanyu ipfa, kubwa Mpwemu wayo mubana.
45008012	None rero, bavukanyi, turi n'umwenda, atari uwo akameremere kacu, ngo twitondere ivyako.
45008013	Kuko namba mwitondera ivyo akameremere kanyu, ntimuzobura gupfa; ariko ni mwica ivyo umubiri ukora, muvyicisha impwemu, muzobaho.
45008014	Abarongorwa na Mpwemu w'Imana bose ni bo bana b'Imana.
45008015	Kuko mutahawe impwemu y'ubuja ngo mwongere gutinya; ariko mwahawe impwemu yo kubahindura abana b'Imana, ni yo ituma dutakamba tuti: "Abba"
45008016	Mpwemu ubwiwe abwiririkanya n'impwemu yacu, ari icabona, yuko turi abana b'Imana.
45008017	Ariko ko turi abana bayo, turi abaragwa; turi abaragwa b'Imana, turi abaraganwa na Kristo, namba tubabazanywa na we, ngo tubone guhanwa ubwiza na we.
45008018	Niyumvira yuko imibabaro y'iki gihe idakwiye kugereranywa n'ubwiza tuzohishurirwa.
45008019	Kuko ivyaremwe vyiteze uguhishurwa kw'abana b'Imana biguhahamiye cane.
45008020	Kuko ivyaremwe vyagezwe kuganzwa n'ibitagira ikimazi, kandi si vyo vyavyigombeye, ariko vyagizwe n'Iyageze ko biganzwa bityo,
45008021	kugira ngo vyizigire yuko na vyo bizocungurwa ngo ntibibe ibihumbwa vyo kubora, bizohabwa ukwidegemvya, gufatana n'ubwiza bw'abana b' Imana.
45008022	Kuko tuzi yuko ivyaremwe vyose binihira hamwe bikaramukirwa hamwe kugeza n'ubu.
45008023	Kandi si co gusa, ariko natwe abafise ku vyeze ubwa mbere vya Mpwemu, natwe nyene tunihira mu mitima yacu, twiteze gucika abana b'Imana, ni kwo gucungurwa kw'imibiri yacu.
45008024	Kuko twakijijwe mu buryo bwo kugira ico twiteze; ariko icari citezwe iyo kibonetse ntikiba kicitegwa. Ico umuntu abonye, yoba akicitega ate?
45008025	Yamara ko twiteze ico tutarabona, nuko tukirorera twihangana.
45008026	Ni ko na Mpwemu adufasha mu ntege nke zacu; kuko tutazi uko dukwiye gusenga, ariko Mpwemu ubwiwe aradusengera, aniha iminiho itovugwa;
45008027	ariko Iyisesa imitima irazi ivyo Mpwemu yiyumvira, kuko uko Imana igomba ari ko Mpwemu asengera abera.
45008028	Kandi turazi yuko ku bakunda Imana vyose bifataniriza hamwe kubazanira ivyiza, abahamagawe nk'uko yabigabiye.
45008029	Kuko abo yamenye kera yabatoranirije kera gushushanywa n'ishusho y'Umwana wayo, kugira ngo abe imfura mu bana ba Se benshi.
45008030	Abo yatoranije kera, yarabahamagaye; abo yahamagaye, yabagize abera; abo yagize abera, yabahaye ubwiza.
45008031	Ko bimeze bityo, tuvuge iki? Bisanzwe Imana iri mu ruhande rwacu, uwoturwanya ni nde?
45008032	Iyitimanye Umwana wayo, ikamutanga kubwacu twese, izobura ite kutugabirira vyose kuri we?
45008033	Ni nde azorega abo Imana yatoranije? Mbega ni Imana, kandi ari yo ibahindura intungane?
45008034	Ni nde azobagira abera? Mbega ni Kristo Yesu, kandi ari we yapfuye? Ibibiruta yarazutse, ari i buryo bw'Imana, bitayeko aradusengera.
45008035	Ni nde azodutandukanya n'urukundo rwa Kristo? Mbega ni amarushwa, ni ivyago, ni uguhamwa, ni inzara, ni ukwambara ubusa, ni ukuba mw'irinde, canke ni inkota?
45008036	Nk'uko handitswe, ngo Twirirwa twicwa, bakuduhora, Twagereranijwe n'intama z'imbagwa.
45008037	Ariko muri ivyo vyose turushaho gutsindirwa n'uwadukunze.
45008038	Kuko menye neza ntabikekeranya yuko naho rwoba urupfu, ubugingo, abamarayika, abaganza, ibiriho, ibizoba, abafise ubushobozi,
45008039	uburebure bw' amaja ruguru, uburebure bw' amajepfo canke ikindi caremwe cose, ata kizoshobora kudutandukanya n'urukundo rw'Imana ruri muri Kristo Yesu Umwami wacu.
45009001	Ndavuga ukuri muri Kristo, simbesha, ijwi ryo mu mutima wanje rirabinyemeza muri Mpwemu Yera,
45009002	yuko mfise intuntu nyinshi n'umubabaro udahengeshanya mu mutima.
45009003	Iyaba vyashoboka, noshimye kuvumwa no kuba igicibwa kuri Kristo kubwa bene wacu, abo tuvukana ku mubiri,
45009004	ni bo Bisirayeli, ivyabo ni uguhinduka abana b'Imana, ubwiza, amasezerano, guhabwa ivyagezwe, gusenga Imana n'ivyasezeranywe;
45009005	bafise ba sogokuruza ba bandi, kandi ku mubiri Kristo yamutse kuri bo, ni we ari hejuru ya vyose, ni we Mana ikwiye gushimwa ibihe bidashira. Amina.
45009006	Ariko si ukugira ngo ijambo ry'Imana ntiryashitse; kuko abamutse kuri Isirayeli atari bo Bisirayeli bose.
45009007	Kandi kuko ari uruvyaro rwa Aburahamu, si co kibagira abana biwe bose; ariko, kuri Isaka ni ho uruvyaro rwawe ruzokwitirirwa.
45009008	Ni kwo kuvuga ko abana b'umubiri atari bo bana b'Imana, ariko abana b'isezerano ni bo baharurwa nk'uruvyaro.
45009009	Kuko ijambo ry'isezerano ari iri, ngo ikindi gihe nk'iki nzoza, Sara yavyaye umuhungu.
45009010	Kandi si co gusa, ariko na Rebeka, igihe yari amaze gusama inda y'umugabo umwe, Isaka sogokuruza,
45009011	kandi abana bataravuka, batarakora iciza canke ikibi, ngo ivyo Imana yagabiye itoranya bibeho, bitavuye ku vy'abantu bakora, ariko vyavuye ku Iyibahamagara,
45009012	ico gihe yabwiwe, ngo Bukuru azoshumbira Butoyi;
45009013	nk'uko handitswe, ngo Yakobo naramukunze, Esawu na we naramwanse.
45009014	Nuko tuvuge iki? Mbega Imana irarenganya? Eka na mba!
45009015	Kuko yabwiye Mose iti: "Nzogirira ikigongwe uwo nshatse kuzigirira, ngirire n'imbabazi uwo nshatse kuzigirira.
45009016	Ni co gituma bitava ku kugomba kw'umuntu, canke ku gushimika kwiwe, ariko biva ku Mana igira ikigongwe.
45009017	Kuko ivyanditswe vyabwiye Farawo, ngo icatumye ndaguhagarika ni ukugira ngo ndakwerekanireko ubushobozi bwanje, kandi ngo izina ryanje rivugwe hose mw'isi yose.
45009018	Nuko igirira ikigongwe uwo igomba, kandi ikomantaza umutima w'uwo igomba.
45009019	Nuko wombaza uti: "Ni igiki gituma ikigaya umuntu? Ni nde yankiye ivyo igomba?
45009020	Ariko ga wa muntu, uri nde, uharira n' Imana? Mbega icabumbwe cobaza uwakibumvye kiti: 'Ni igiki catumye umbumba utya?'
45009021	canke umubumvyi ntagera ibumba rimwe ngo aribumbemwo urwavya rumwe rwo gukoresha ivyo icubahiro, n'urundi rwo gukoresha ibiteye isoni?
45009022	Mbega hari ico biriko, naho Imana yagomvye kwerekana ishavu ryayo, no kumenyesha ubushobozi bwayo, namba yihangananiye imbabazi nyinshi inzavya z'ukuraka, ziteguriwe guhona;
45009023	kugira ngo yerekanire ubutunzi bw'ubwiza bwayo ku nzavya z'ikigongwe, izo yiteguriye guha ubwiza kera,
45009024	kuri twebwe, abo yahamagaye, si mu Bayuda bonyene ariko no mu banyamahanga?"
45009025	Nk'uko yavugiye mu kanwa ka Hoseya iti: "Abatari abantu banje nzobita abantu banje, Kandi uwutari inkundwakazi nzomwita inkundwakazi.
45009026	Kandi aho hantu babwiriwe, ngo ntimuri abantu banje, Ni ho bazokwitirwa abana b'Imana nzima."
45009027	Kandi Yesaya asemerera ivyo Abisirayeli ati: "Igitigiri c'Abisirayeli n'iyo coba nk'umusenyi wo ku kiyaga, amasigarira ni yo azokira;
45009028	kuko Uhoraho azoshitsa ijambo ryiwe mw'isi, ariringanize kandi arihimbure."
45009029	Kandi nk'uko Yesaya yavuze kera ati: "Iyaba Uhoraho Nyeningabo atadusigarije uruvyaro, Tuba twarabaye nk'i Sodomu, tukagirwa nk'i Gomora."
45009030	None tuvuge iki? Ehe tuvuge yuko abanyamahanga batakurikiye ivyo ukugororoka bashitse ku kugororoka, ni kwo kugororoka kuva ku kwizera.
45009031	Ariko Abisirayeli bakurikiye ivyo ivyagezwe vy'ukugororoka, ntibabishikako.
45009032	Ni ku ki? Ni uko batabironderesheje ukwizera, yamara babironderesheje ibikorwa nk'ivyobibahesha, batsitara kuri rya buye ritsitaza,
45009033	nk'uko handitswe, ngo ehe ndashira i Siyoni ibuye ritsitaza, urutare rugwisha, Kandi uwizera uwo ntazoterwa n'isoni.
45010001	Bavukanyi, ivyohimbara umutima wanje n'ivyo nsengera Abisirayeli ku Mana, ni ukugira ngo bakizwe.
45010002	Ndabashingira intahe yuko bafise ishaka ry'Imana, ariko si mu buryo bw'ubwenge;
45010003	ko batari bazi ukugororoka kuva ku Mana bakarondera kwishingira ukugororoka kwabo ubwabo, ntibaganjwe n'ukuva ku Mana.
45010004	Kuko Kristo ari we ivyagezwe bishikirako, kugira ngo aheshe uwizera wese ukugororoka.
45010005	Mose yanditse ati: "Uwushishikara ukugororoka kuva ku vyagezwe ni kwo kuzomubeshaho."
45010006	Ariko ukugororoka kuva ku kwizera kuvuga gutya, ngo ntiwibaze uti: "Ni nde azoduga, ngo aje mw'ijuru? (risobanurwa ngo kumanukana Kristo),"
45010007	canke uti: "Ni nde azomanuka i kuzimu? (risobanurwa ngo kudugana Kristo, amukuye mu bapfuye)."
45010008	Ariko kwavuze gute? Kwavuze kuti: "Ijambo riri hafi yawe, riri mu kanwa kawe no mu mutima wawe; ni ryo jambo ryo kwizera, iryo tubigisha."
45010009	Kuko ni waturisha akanwa yuko Yesu ari Umwami, ukizera mu mutima yuko Imana yamuzuye imukuye mu bapfuye, uzokizwa;
45010010	kuko umutima ari wo umuntu yizeresha, akaronka ukugororoka; kandi akanwa akaba ari ko yaturisha, akaronka agakiza.
45010011	Kuko ivyanditswe bivuga, ngo uwumwizera wese ntazoterwa n'isoni.
45010012	Nta tandukaniro ry'Umuyuda n'Umugiriki; kuko Umwami umwe ari Umwami wa bose, ni we afise ubutunzi bukwiye abamwambaza bose;
45010013	kuko, Umuntu wese azokwambaza izina ry'Uhoraho azokizwa.
45010014	None bazokwambaza bate uwo batarizera? Kandi bazokwizera bate uwo batarumva? Kandi bazokwumva bate, ata wabasiguriye ivyiwe?
45010015	Kandi bazosigura ivyiwe bate, batatumwe? Nk'uko handitswe, ngo ewe kuntu ibirenge vy'abazanye ubutumwa bw'ivyiza ari vyiza!
45010016	ariko abumviye ubutumwa bwiza si bose. Kuko Yesaya yavuze ati: "Mwami, ni nde yemeye ivyo twumvise?"
45010017	Nuko ukwemera kuva ku kwumva, n'ukwumva kuzanwa n'ijambo rya Kristo.
45010018	Ariko ndabaza. Mbega ntibumvise? Ego, barumvise. Ijwi ryavyo ryumvikanye mw'isi yose, Bo n'amajambo yavyo ku mpera y'isi.
45010019	Ariko ndabaza. Mbega Abisirayeli ntibabimenye? Mose ni we yabanje kuvuga ati: "Nzobateza ishari abatari ihanga ry'ukuri, Nzobarakisha ihanga ry'imburabwenge."
45010020	Kandi Yesaya ashira amanga cane, aravuga ati: "Nabonywe n'abatandondeye, Neretswe abatambaririkije."
45010021	Ariko ku Bisirayeli aravuga ati: "Nirirwa ntegeye amaboko ubwoko butumva butongana."
45011001	Nuko ndabaza: Mbega Imana yaciye abantu bayo? Eka na mba! Kuko nanje ndi Umwisirayeli, wo mu ruvyaro rwa Aburahamu, wo mu muryango wa Benyamini.
45011002	Imana ntiyataye abantu bayo yamenye kera. Canke ntimuzi uko ivyanditswe bivuga kuri Eliya? Ko yareze Abisirayeli ku Mana
45011003	ati: "Mwami, bishe abavugishwa nawe, basambuye ibicaniro vyawe, nanje nsigaye jenyene, kandi barangenza ngo banyice."
45011004	Ariko Imana yamwishuye ngo iki? Iti: " Nisigarije abantu ibihumbi indwi batapfukamiye Bayali."
45011005	Nuko ni ko biri no muri iki gihe, hariho amasigarira nk'uko yatoranijwe n'ubuntu bw'Imana.
45011006	Ariko ni vyaba bivuye ku buntu, ntibikiva ku bikorwa; Namba atari ko biri, ubuntu si bwo buntu.
45011007	None vyabaye bite se? ico Abisirayeli barondeye, ntibakibonye; ariko, abatoranijwe barakironse, abandi bakomantazwa imitima.
45011008	Nk'uko handitswe, ngo Imana yabahaye umutima wo guhunyiza, n'amaso atabona, n'amatwi atumva, gushitsa kuri uwo musi.
45011009	Kandi Dawidi yaravuze ati: "Imeza yabo ibe nk'ururiba, n'umutego, N'ikigwisha, n'inyishu yabo:
45011010	Amaso yabo ni ahumwe, ntibabone, Kandi wame ubahetamitse umugongo imisi yose."
45011011	Nuko ndabaza: Mbega batsitariye kugwa mahera? Eka na mba! Yamara ukugwa kwabo kwazaniye abanyamahanga agakiza, ngo bitere Abisirayeli ishari.
45011012	Ariko, k'ukugwa kwabo ari ubutunzi bw'abari mw'isi, n'ukugabanuka kwabo ari ubutunzi bw' abanyamahanga, ukugwira kwabo ntikuzorushiriza cane?
45011013	Ariko ndababarira mwebwe, abanyamahanga. Ndashimisha igikorwa canje, kuko ndi intumwa ku banyamahanga,
45011014	kugira ngo kumbure ntere ishari abo i wacu, nkize bamwe muri bo.
45011015	Ko gutabwa kwabo kwazaniye abari mw'isi kwuzura n'Imana, ukugarukanwa kwabo kuzoba gute? Mbega ntikuzoba ubugingo buzutse mu bapfuye?
45011016	Kandi ko ifu y'ivyeze ubwa mbere ari iyera, n'irobe ni ko rimeze; kandi ko igishitsi ari icera, n'amashami ni ko ameze.
45011017	Ariko namba amashami amwe yarahanyuwe, nawe uri igihumbwa ca elayo watewe nk'ingurukizi hagati mu mashami, usangira na yo ubukame bw'igishitsi ca elayo bwite,
45011018	ntiwihayagize kuri ayo mashami. Namba uyihayagizako si igishitsi kimeze kuri wewe, ariko ni wewe umeze ku gishitsi.
45011019	Wovuga rero uti: "Amashami yahanyuwe kugira ngo nterweko."
45011020	Ni ko; ukutizera ni kwo kwayahanyuje, nawe ukwizera ni kwo kuguhagaritse. Ntiwibone, ariko wiyubare.
45011021	Kuko Imana, ko itagiriye ikigongwe amashami bwite, nawe ntizokikugirira.
45011022	Raba rero ukugira neza kw'Imana, n'ubuhambazi bwayo; ku baguye ni ubuhambazi, ariko kuri wewe ni ukugira neza kw'Imana, ni waguma muri ukwo kugira neza kwayo; kuko ni yo utagira utyo, nawe uzohanyurwa.
45011023	Kandi ba bandi na bo, ni bataguma mu kutizera, bazosubizwako nk'ingurukizi. Imana ishobora kubasubizako.
45011024	Kuko, ko wahanyuwe ku giti cameze ari igihumbwa ca elayo, ugaterwa nk'ingurukizi muri elayo nziza, mudasangiye ubwoko, ba bandi babusangiye ntibazorushiriza cane guterwa muri elayo yabo?
45011025	Bavukanyi, singomba ko mutamenya iri banga, ntimwiyite abanyabwenge, n'irya uko habaye gukomantaza imitima y'Abisirayeli, ariko si bose, gushitsa aho igitigiri gikwiye c'abanyamahanga kizokwinjirira mw'ishengero.
45011026	Ni vyaba bityo, Abisirayeli bose bazokizwa, nk'uko handitswe, ngo i Siyoni hazova Umurokozi, Azokura muri Yakobo ukutubaha Imana;
45011027	Kandi ni ryo sezerano, nsezeranye na bo, Aho nzobakurako ivyaha.
45011028	Ku vy'ubutumwa bwiza, n'abansi kubwanyu: ariko ku vy'ugutoranya kw'Imana, n'abakundwa kubwa ba sekuruza.
45011029	kuko ingabire z'Imana no guhamagara kwayo itavyicuza.
45011030	Nk'uko mwebwe kera mwagarariza Imana, ariko none umugararizo wabo wazaniye mwebwe kugirirwa imbabazi:
45011031	ni ko na bo none bagararije, kugira ngo imbabazi mwagiriwe zibazanire na bo kuzigirirwa.
45011032	kuko Imana yugaraniye abantu bose mu mugararizo, kugira ngo ibagirire imbabazi bose.
45011033	Yo, uburebure bw'amajepfo bw'ubutunzi bw'ubwenge no kumenya vy'Imana! Imigabo yayo ntishoboka kubariritswa, n'inzira zayo ntizigira akehe!
45011034	Ni nde yamenye umutima w'Uhoraho? Canke ni nde yabaye umuhanuzi wiwe?
45011035	Canke ni nde yabanje kumuha kandi akazokwishurwa?
45011036	Kuko vyose biva muri we, kandi bizanwa na we, kandi vyamuremewe: icubahiro kibe iciwe ibihe bidashira. Amina.
45012001	Nuko bavukanyi, ndabahanura ku bwo imbabazi z' Imana, ngo Muzotange imibiri yanyu ibe ibimazi bizima vyera, bihimbara Imana, ni kwo kuyikorera kwanyu kwogira ikimazi.
45012002	Ntimushushanywe n'ivyo iki gihe, yamara muhinduke rwose, mugize imitima mishasha, kugira ngo mumenye neza ivyo Imana igomba, ni vyo vyiza bishimwa, bitunganye rwose.
45012003	Ndabwira mbwirijwe n'ubuntu nahawe, umuntu wese muri mwebwe, areke kwifata uko atari, yamara yiyumvire yitonze nk'uko Imana yagereye umuntu wese ukwizera.
45012004	Nk'uko mu mubiri umwe dufise ingingo nyinshi, kandi ingingo zose zitagira igikorwa kimwe,
45012005	natwe ni ko turi. Turi benshi, kandi turi umubiri umwe muri Kristo, umuntu wese ni urugingo rw'uwundi.
45012006	Nuko dufise ingabire zitandukana, nk'uko ubuntu twahawe butandukana namba twarahawe kuvugishwa n'Imana, tuvugishwe na yo uko ukwizera kwacu kungana;
45012007	canke namba twarahawe igikorwa co mw'ishengero, tugishishikare; canke uwigisha ashishikarire kwigisha;
45012008	canke uhanura ashishikarire guhanura; ugira ubuntu, abugire ata kinubwe; uganza aganzanye umwete; ugira imbabazi, azigire anezerewe.
45012009	Urukundo rwanyu ntirube uruheyiheyi. Mwanke ibibi, mumatane n'ivyiza.
45012010	Ku vyo gukunda bavukanyi, mukundane rwose. Ku vy'icubahiro, umuntu wese ashire imbere mugenzi we;
45012011	ku vy'ugushishikara, ntimugire urwangara; mukovye mu mitima gukorera Umwami wacu.
45012012	Munezererwe kwizigira ibizoba; mwihanganire amagorwa; mushishikare gusenga.
45012013	Mugabanirize abera, uko bakenye; mushishikare gutanga indaro.
45012014	Ababahama mubahezagire; mubahezagire, ntimubavume.
45012015	Munezeranwe n'abanezerewe, murirane n'abarira.
45012016	Muhuze umutima; ntimushire umutima ku bikomeye, ariko mugendane n'ivyiyoroheje. Ntimwiyite abanyabwenge.
45012017	Ntimusubirize umuntu mu nkoko ikibi yabagiriye; mubabare gukora ivyiza imbere y'abantu bose.
45012018	Namba bishoboka, mu ruhande rwanyu, mwuzure n'abantu bose.
45012019	Abo nkunda, ntimwihorane, ariko muhe uburyo ishavu ry'Imana; kuko handitswe, ngo Uguhora n'ukwanje, ni jewe nzobasubiriza mu nkoko, ni ko Uhoraho avuze.
45012020	Ariko, Umwansi wawe ni yasonza, umugaburire; ni yagira inyota, umuhe ico anywa; kuko ni wagira utyo, uzoba umurunzeko amakara yaka ku mutwe.
45012021	Ikibi ntikikuneshe, yamara ikibi ukinesheshe iciza.
45013001	Umuntu wese n'agamburukire abamuganza; kuko ata kuganza kutava ku Mana, ukuriho kwagezwe n'Imana.
45013002	Ni co gituma, uwugabagabiye uwuganza aba agabagabiye icagezwe n'Imana. Kandi abakigabagabiye bazoba bihamagariye gutsindwa n'urubanza.
45013003	Kuko abaganza atari abateye ubwoba k'uwukora iciza, kiretse uwukora ikibi. Uragomba kutagirira ubwoba uwuganza? Kora neza, azogushima.
45013004	Kuko ari umukozi w'Imana ku bwawe, ngo akuzanire ivyiza. Ariko ni wakora nabi, ugire ubwoba, kuko atambarira inkota ubusa, kuko ari umukozi w'Imana, umuhozi ashitsa ishavu k'uwukora nabi.
45013005	Ni co gituma ukwiye kugamburuka, atari ku bwo kurakirwa gusa, ariko no kubwo ijwi ryo mu mutima.
45013006	Ni co gituma kandi mutanga ikori; kuko abaganza ari abakozi b' Imana, bashishikarira ico gikorwa nyene.
45013007	Muhe bose ivyo bakwiye; abahabwa ikori mubahe ikori; ababuguza mubabugurire; abo gutinywa mubatinye; abo kwubahwa mububahe.
45013008	Ntihagire uwo mugirira umwenda, atari ugukundana; kuko ukunda uwundi aba ashikije ivyagezwe.
45013009	Kuko ibi, ngo ntugasambane, ntukice, ntukibe, ntukifuze, n'ikindi cagezwe cose, bipoperanirijwe muri iri jambo, ngo Ukunde umubanyi nk'uko wikunda.
45013010	Ufise urukundo ntagirira umubanyi we nabi. Ni co gituma urukundo ari rwo rushitsa ivyagezwe.
45013011	Nuko mwame mugenza mutyo, kuko muzi imisi, yuko igihe gishitse co kwikangura. Noneho agakiza kacu karatwegereye, kurusha igihe twizereye.
45013012	Ijoro rirakuze, bugira buce. Nuko twiyambure ibikorwa vy'umwiza, twambare ibirwanisho vy'umuco.
45013013	Tugendane ingeso nziza, nk' abagenda ku murango, tutadandahirwa, tutaborerwa, tudasambana, tudakora ivyo isoni nke, tudatongana, tutagira ishari.
45013014	Ariko mwambare Umwami Yesu Kristo, kandi ntimubabare ivyo umubiri, ngo mukore ivyo wifuza.
45014001	Uwudakomeye mu vyizerwa, mumwemere, ariko si ukumuhaririza ku vy' akekeranya.
45014002	Umuntu umwe afise ukwizera kwo kumurisha vyose, ariko udakomeye arya ibirimwa gusa.
45014003	Uwurya inyama ntakengere uwutazirya; kandi uwutazirya ntahinyure uwuzirya, kuko Imana yamwemeye.
45014004	Wewe uri nde uhinyura umushumba w'abandi? Kuko imbere ya shebuja ari ho ahagarara canke agatemba; mbere ushime azohagarara, kuko Umwami wacu ashobora kumuhagarika.
45014005	Umuntu umwe ashima umusi umwe kuwurutisha iyindi; uwundi agashima imisi yose. Umuntu wese ni ashirwe mu mutima wiwe.
45014006	Uwiyumvira umusi awiyumvira kubwo Umwami wacu; uwurya inyama azirya kubwo Umwami, kuko ashima Imana; kandi uwutazirya, yanka kuzirya kubwo Umwami, na we ashima Imana.
45014007	Kuko ata muntu muri twebwe ariho kubwiwe, canke apfa kubwiwe.
45014008	Namba turiho, turiho kuba abo Umwami; kandi namba dupfa, dupfira kuba abo Umwami. Nuko namba turiho, canke namba dupfa, turi abo Umwami.
45014009	Kuko icatumye Kristo apfa, akazuka, ari ukugira ngo abe Umwami w'abapfuye kandi n'uwo abariho.
45014010	Ariko weho, ni igiki gituma uhinyura umwana wa So? Kandi nawe, ni igiki gituma ukengera umwana wa So? Kuko twese tuzohagarara imbere y'intebe y'imanza y'Imana.
45014011	Kuko handitswe, ngo nk'uko ndiho, ni ko Uhoraho avuze, amavi yose azompfukamira, N'indimi zose zizovuga ishimwe ry'Imana.
45014012	Nuko rero, umuntu wese muri twebwe azobazwa n'Imana ivyo yakoze.
45014013	Uhereye ubu rero, ntiduhinyurane; yamara tugire iyi migabo; ngo ntihagire uwushira igitsitaza canke ikigwisha imbere y'umuvukanyi.
45014014	Ndabizi, kandi nemejwe neza n'Umwami Yesu, yuko ata gihumanya ubwaco; kiretse uwiyumvira ko ikintu gihumanya, ni we cohumanya.
45014015	Iyo umwana wa So ababajwe n'ivyo urya, ntuba ukigendera mu rukundo. Uwo Kristo yapfiriye ntumuranduze ivyo kurya vyawe.
45014016	Iciza canyu ntigitukwe.
45014017	Kuko ubwami bw'Imana atari ukurya n'ukunywa, ariko ni ukugororoka, amahoro n'umunezero vyo muri Mpwemu Yera.
45014018	Uwukorera Kristo atyo, ahimbara Imana, kandi n'abantu baramwemera.
45014019	Nuko dukurikire ivyo amahoro n'ivyo gukomezanya.
45014020	Ntimusenyure igikorwa c'Imana kubwo ivyo kurya. Vyose ntibihumanya koko, ariko, uwo muntu arya ibimutsitaza, azobona ibara.
45014021	Ni ciza kutarya inyama, canke kutanywa umuvinyu, canke kudakora ikindi cose gitsitaza umwana wa So, canke kimugwisha, canke kimutera intege nke.
45014022	Ukwizera ufise, ukugumane mu mutima wawe imbere y'Imana. Harahiriwe uwutihinyura ku vyo yemeye.
45014023	Ariko, uwukekeranya wese iyo ariye aba atsinzwe, kuko bitaba bivuye ku kwizera; ikitava ku kwizera cose ni icaha.
45015001	Twebwe abakomeye dukwiye kwihanganira intege nke z' abadakomeye, no kutinezereza.
45015002	Umuntu wese muri twebwe anezereze umuvukanyi wiwe, kugira ngo abone ivyiza, akomezwe.
45015003	Kuko na Kristo atinejereje, nk'uko handitswe, ngo ibitutsi vy'abagutuka vyaguye kuri jewe. "
45015004	Kuko ivyanditswe kera vyose vyandikiwe kutwigisha, kugira ngo kwihangana no guhumurizwa guheshwa n'ivyanditswe biduhe kwizigira ibizoba.
45015005	Ariko Imana itanga ukwihangana n'uguhumurizwa ibahe guhuza imitima yanyu, nk'uko Kristo Yesu agomba,
45015006	kugira ngo muhimbaze n'umutima umwe n'akanwa kamwe Imana y'Umwami wacu Yesu Kristo, ni yo Se.
45015007	Nuko mwemerane, nk'uko Kristo na we yabemeye, kugira ngo Imana ishimishwe.
45015008	Ico mvuga ni uko Kristo yacitse umukozi w'abahimbuwe igikoba c'ubugabo wo kubagaburira ivyo Imana, ku bwo ukuri kwayo, kugira ngo ashike ivyo ba sogokuruza basezeraniwe,
45015009	kandi ngo abanyamahanga bahimbarize Imana imbabazi zayo, nk'uko handitswe hati:" "Ni co gituma nzogutazira mu mahanga, Ndirimbe izina ryawe."
45015010	Kandi yongera kuvuga ati: "Yemwe banyamahanga ni munezeranwe n'abantu bayo."
45015011	kandi arongera ati: "Yemwe banyamahanga mwese, ni mushime Uhoraho, kandi amoko yose amuhimbaze."
45015012	Kandi Yesaya na we yaravuze ati: "Hazobaho igishitsi ca Isayi, Ni we azohaguruka kuganza amahanga, Ni we abanyamahanga bazokwizigira."
45015013	Imana itanga ivyizigiro ibuzuze umunezero wose n'amahoro biva ku kwizera, kugira ngo murushirize kwizigira ibizoba, mubihawe n'ubushobozi bwa Mpwemu Yera.
45015014	Bavukanyi, nanje nyene ndazi ivyanyu ntakekeranya, yuko mwuzuye ineza, mwuzuye ubwenge bwose, mushobora no guhanurana.
45015015	Ariko ndabandikiye hamwe-hamwe ndushirije gushira amanga, nk'ubibutsa, kubwo ubuntu nahawe n'Imana,
45015016	ngo mbe umukozi akora mu gikoni wa Kristo Yesu ku banyamahanga, ntegure ivyo ubutumwa bwiza bw'Imana nk'umuherezi, kugira ngo abanyamahanga babe ishikanwa rishimwa, ryejejwe na Mpwemu Yera.
45015017	Nuko mfise ukwirata mu vy'Imana muri Kristo Yesu.
45015018	Sinzotinyuka kuvuga ikintu na kimwe atari ico nakoreshejwe na Kristo, kugira ngo abanyamahanga bagamburuke, ampaye amajambo n'ibikorwa,
45015019	n'ubushobozi bw'ibimenyetso bikomeye, n'ibitangaza, n'ubushobozi bwa Mpwemu Yera. Ivyo vyatumye nshitsa ubutumwa bwa Kristo, utanguriye i Yerusalemu, ugakikuza, ugashika no muri Iluriko.
45015020	Namanye imigabo yo kuvuga ubutumwa bwiza, aho izina rya Kristo ritaribwamenyekane, ngo sinubake kw'umushinge wubatswe n'uwundi;
45015021	yamara ngo bimere nk'uko handitswe, ngo abatiganiwe ivyiwe bazobibona, Kandi abataravyumva bazovyitegereza.
45015022	Ni co gituma ngira igisivya kenshi co kuza i wanyu.
45015023	Ariko noneho ntihakinyagukiye muri ibi bihugu, kandi uhereye mu myaka myinshi nifuza kuza i wanyu,
45015024	aho nzogira i Sipaniya. Kuko nizigira kuzobaraba nciye iyo, mukamperekeza, mukansezera neza njayo, ni namara kugabanya inkumbu ndabafitiye.
45015025	Ariko ubu ndiko ndaja i Yerusalemu kugaburira abera.
45015026	Kuko abo i Makedoniya no muri Akaya bahimbawe no gusororanya ivyo gutabara aboro bo mu bera b'i Yerusalemu.
45015027	Vyarabahimbaye, kandi babafitiye umwenda: kuko namba abanyamahanga basangiye ivyo impwemu vyabo, bafise umwenda wo kubafasha ku vy'umubiri.
45015028	Ni naheraheza ivyo, maze kubashikiriza neza izo mbuto z'ubuntu, nzovayo, nce i wanyu, nje i Sipaniya.
45015029	Kandi ndazi yuko aho nzozira i wanyu, nzoza nzanye umugisha wa Kristo wuzuye.
45015030	Nuko ndabinginga, bavukanyi, kubwo Umwami wacu Yesu Kristo, no kubwo urukundo ruva kuri Mpwemu, murwanane nanje munsabire Imana,
45015031	nkire abo i Yudaya batayumvira, kandi ingaburo yanje ngiye kugabura i Yerusalemu ishimwe n'abera;
45015032	mbone uko nza i wanyu nezerewe, Imana ni yabikunda, nduhukane namwe.
45015033	Imana nyene amahoro ibane namwe mwese. Amina.
45016001	Ndabashimiye Foyibe muvukanyi, ni we mukozi w'ishengero ry'i Kenkireya,
45016002	ngo mumwakire ku bwo Umwami wacu, nk'uko bibereye abera, kandi mumufashe ku c'azogomba cose, kuko na we yafashije benshi, barimwo nanje.
45016003	Muntahirize Purisikila na Akwila abakoranye nanje muri Kristo Yesu,
45016004	kandi bahevye imitwe yabo ngo icibwe kugira ngo bakize amagara yanje. Si jewe jenyene ndabashima, ariko n'amashengero yose yo mu banyamahanga arabashima.
45016005	Kandi muntahirize ishengero ryo mu nzu yabo. Muntahirize Epayineto, uwo nkunda, ni we yatanguriye abo muri Asiya babaye aba Kristo.
45016006	Muntahirize Mariya yabakoreye cane.
45016007	Muntahirize Andironiko na Yuniya, dusangiye umuryango, ababohanywe nanje, ni ba rurangiranwa mu ntumwa, ni bo bantanze kuba muri Kristo.
45016008	Muntahirize Ampuliyato, uwo nkunda mu Mwami wacu.
45016009	Muntahirize Urubano, dukorana muri Kristo, na Sitaku, uwo nkunda.
45016010	Muntahirize Apele yagejejwe akarama muri Kristo. Muntahirize abo mu bo kwa Arisitobulo.
45016011	Muntahirize Herodiyoni dusangiye umuryango. Muntahirize abo mu bo kwa Narukiso, abari mu Mwami wacu.
45016012	Muntahirize Tirufayina na Tirufosa, bakorera mu Mwami wacu. Muntahirize Perusi akundwa, yakoreye mu Mwami cane.
45016013	Muntahirize Rufo, yatoranijwe n'Umwami, na nyina ni nka mama.
45016014	Muntahirize Asunkirito, Fulegoni, Herume, Patiroba, Heruma n'abavukanyi bari kumwe na bo.
45016015	Muntahirize Filologo na Yuliya, na Nereyu na mushiki we, na Olumpa n'abera bose bari kumwe na bo.
45016016	Muramukanishe kugumbirana kwera. Amashengero ya Kristo yose arabaganutsa.
45016017	Ariko bavukanyi, ndabinginga kwitegereza abazana ivyo gutandukanya n'ibitsitaza, bidahura n'ivyo mwize, mubazibukire.
45016018	Kuko abameze batyo, batajakariye Umwami wacu Kristo, ariko bajakariye inda zabo, kandi bohesha imitima y'aberanda amajambo meza n'ivyo kubanezereza.
45016019	Igitumye ndababwira ivyo, ni uko kwumvira Imana kwanyu kwamamaye mu bantu bose. Ni co gitumye ndabanezererwa, ariko ndagomba ko muba abanyabwenge ku vyiza, mukaba abatungu ku bibi.
45016020	Imana nyene amahoro izofyonyorera Satani vuba musi y'ibirenge vyanyu. Ubuntu bw'Umwami wacu Yesu Kristo bubane namwe.
45016021	Timoteyo, dukorana, arabaganutsa, bo na Lukiyosi na Yasona na Sosipatiro, dusangiye umuryango.
45016022	Nanje Terutiyo, nanditse iki cete, ndabaganutsa mu Mwami wacu. "
45016023	Gayo arabaganutsa, ni we yampaye indaro, kandi yakiriye n'abo mw'ishengero bose. Erasito, aganza ivyo ikori ry'iki gisagara, na Kwaruto umuvukanyi wacu, barabaganutsa. [
45016024	Ubuntu bw'Umwami wacu Yesu Kristo bubane namwe mwese. Amina. ]
45016025	Imana ishobora kubakomeza, nk'uko ubutumwa bwiza nahawe n'ukwigisha ivya Yesu Kristo bivuga, bihura no guhishurwa kw'ibanga ryahozwe uhereye kera hose,
45016026	ariko muri iki gihe riraserutse, kandi ivyanditswe n'abavugishwa n'Imana birimenyesheje amahanga yose, nk'uko Imana ihoraho yageze, kugira ngo bumvire Imana babiheshwa no kwizera,
45016027	Imana ifise ubwenge yonyene, icubahiro kibe icayo kubwa Yesu Kristo, ibihe bitazoshira. Amina. "
46001001	Jewe Pahulo, nahamagariwe kuba intumwa ya Yesu Kristo, nk'uko Imana yagomvye, na Sositene umuvukanyi, "
46001002	turabandikiye mwebwe abo mw'ishengero ry'Imana ry'i Korinto, bejejwe muri Kristo Yesu, bahamagariwe kuba abera, hamwe na bose bambariza ahantu hose izina ry' Umwami wacu Yesu Kristo, ni we Mwami wabo n'uwacu.
46001003	Ubuntu n'amahoro bibe muri mwebwe, biva ku Mana Data wa twese no ku Mwami Yesu Kristo.
46001004	Ndashima Imana yanje na ntaryo ku bwanyu, kubwo ubuntu bw'Imana mwaherewe muri Kristo Yesu; "
46001005	kuko muri vyose mwatungiye muri we, mu vyo muvuga vyose, no mu bwenge bwose,
46001006	kuko ugushingira intahe Kristo kwakomejwe muri mwebwe.
46001007	Bituma mutagira ingabire n'imwe muhaza, mwiteze guhishurwa kw' Umwami wacu Yesu Kristo.
46001008	Ni we azobakomeza gushitsa kw'iherezo, kugira ngo ntimuzogawe kuri wa musi w'Umwami wacu Yesu Kristo.
46001009	Imana ni iyo kwizerwa, yabahamagariye kugirirana ubumwe n'Umwana wayo Yesu Kristo Umwami wacu.
46001010	Ariko ndabinginga, bavukanyi, mw'izina ry'Umwami wacu Yesu Kristo, mwese mube imvugarimwe, kandi n'ibice ntibiremwe muri mwebwe, ariko mutunganywe rwose hamwe, muhuje umutima n'inama.
46001011	Kuko nabariwe ivyanyu, bavukanyi banje, n'abo kwa Kilowe, yuko hari imitongano muri mwebwe.
46001012	Ico mvuze, yuko umuntu wese muri mwebwe avuga ati: "Jeho ndi uwa Pahulo;" uwundi ati: "Jeho ndi uwa Apolo;" uwundi ati: "Jeho ndi uwa Kefa;"uwundi ati: "Jeho ndi uwa Kristo."
46001013	Mbega Kristo aragabanijwemwo ibice? Pahulo yarababambiwe? Canke mwabatijwe mw'izina rya Pahulo?
46001014	Nshimira Imana yuko ata n'umwe nabatije muri mwebwe, atari Kirisipo na Gayo;
46001015	kugira ngo ntihagire umuntu avuga yuko mwabatijwe mw'izina ryanje.
46001016	Kandi nabatije n'abo kwa Stefana: atari abo, sinzi ko hari uwundi nabatije.
46001017	Kuko Kristo atantumye kubatiza, ariko yantumye kuvuga ubutumwa bwiza, ntavugishije ubwenge bw'amajambo, kugira ngo umusaraba wa Kristo ntucike ubusa.
46001018	Kuko ijambo ry'umusaraba ku bahona ari ubupfu, ariko kuri twebwe abakizwa ni ubushobozi bw'Imana.
46001019	Kuko handitswe, ngo nzohonya ubwenge bw' abanyabwenge, N'ubuhanga bw'abahanga nzobuhindura ubusa.
46001020	Umunyabwenge ari hehe? Umwanditsi ari hehe? Umunyabihari wo muri iki gihe ari hehe? Mbega Imana ntiyahinduye ubupfu ubwenge bw'iyi si?
46001021	Kuko naho ubwenge bw'Imana bwageze yuko abo isi batazohabwa n'ubwenge bw'isi kumenya Imana, Imana yahimbawe gukirisha abayizera ubupfu bw'ivyigishwa.
46001022	kuko Abayuda basaba ibimenyetso, Abagiriki barondera ubwenge,
46001023	ariko tweho tubabarira ivya Kristo yabambwe. Uwo ku Bayuda ni ikigwisha, ku banyamahanga ni ubupfu.
46001024	Ariko ku bahamagarwa, b'Abayuda n'Abagiriki, ni Kristo, ubushobozi bw'Imana, kandi ni ubwenge bw'Imana.
46001025	Kuko ubupfu bw'Imana burusha abantu ubwenge; kandi n'intege nke z'Imana zirusha abantu inkomezi.
46001026	Nimwibuke ihamagarwa ryanyu, bavukanyi, yuko abo ubwenge bw'abantu bahamagawe atari benshi, abakomeye bahamagawe atari benshi, abapfasoni bahamagawe atari benshi.
46001027	ariko Imana yatoranije ibipfu vyo mw'isi, ngo imaramaze abanyabwenge; kandi yatoranije ibinyantege nke vyo mw'isi ngo imaramaze ibikomeye,
46001028	kandi n'ivyoroshe vyo mw'isi, n'ibikengerwa, mbere n'ibitariho, Imana yarabitoranije ngo ititure ibiriho;
46001029	kugira ngo ntihagire umuntu yirata imbere y'Imana.
46001030	Ni yo ibaha kuba muri Kristo Yesu, yaduhindukiye ubwenge buva ku Mana, n'ukugororoka n'ukwezwa n'ugucungurwa;
46001031	kugira ngo bibe nk'uko handitswe hati: "Uwirata, yirate Uhoraho."
46002001	Nanje, bavukanyi, hamwe nabasanga i wanyu, sinaje ndi agakura mu majambo canke mu bwenge, mu kubamenyesha ibanga ry'Imana.
46002002	Kuko nagabiye kutagira ico menya muri mwebwe, atari Yesu Kristo, we yabambwe.
46002003	Ariko nabana namwe mfise intege nke, ndi n'ubwoba, mpinda agashitsi kenshi,
46002004	imvugo yanje ni ukwigisha kwanje ntivyarimwo amajambo y'ubwenge yo kwemeza abantu, ariko vyaserukamwo Mpwemu n'ubushobozi,
46002005	kugira ngo ukwizera kwanyu ntiguhagarare mu bwenge bw'abantu ariko guhagarare mu bushobozi bw'Imana.
46002006	Yamara, tuvugana ubwenge hagati mu batunganijwe rwose, ariko ubwo bwenge si ubwo iki gihe, canke ubwo abaganza b'iki gihe bagenda bayoka.
46002007	Ariko tuvugishwa n'ubwenge bw'Imana bwari bwaragizwe ibanga, bwari bwaranyegejwe, ubwo Imana yagabiye kera, ibihe vyose bitarabaho ko buzoba icubahiro cacu.
46002008	Kandi mu baganza b'iki gihe nta wabumenye. Iyo baba barabumenye ntibaba barabamvye Umwami w'icubahiro.
46002009	Ariko nk'uko handitswe, ngo ivyo ijisho ritigeze kubona, n'ivyo ugutwi kutigeze kwumva, Ibitigeze kwinjira mu mutima w'umuntu, Vyose Imana yabiteguriye abayikunda.
46002010	Ariko Imana yabiduhishuriye muri Mpwemu wayo; Mpwemu asesa vyose, n'ibihishijwe vy'Imana.
46002011	Ni nde mu bantu azi ibiri mu muntu, atari impwemu yiwe, iri muri we? Ni ko n'ivyo Imana biri, nta wubizi, atari Mpwemu w'Imana.
46002012	Ariko tweho ntitwahawe impwemu y'iyi si, ariko twahawe Mpwemu ava ku Mana, kugira ngo tumenye ivyo Imana yatugabiye.
46002013	Na vyo nyene turabivuga, ariko ntitubivuga mu majambo yigishwa n'ubwenge bw'abantu, ariko tubivuga mu yigishwa na Mpwemu, tugereranya ivyo impwemu n'ivyo impwemu bindi.
46002014	Ariko umuntu afise umubiri n'ubwenge gusa ntiyemera ivya Mpwemu w'Imana; kuko ari ubupfu kuri we, kandi ntashobora kubimenya, kuko vyitegerezwa mu buryo bw'impwemu.
46002015	Ariko umuntu w'impwemu asesa vyose, kandi ubwiwe nta wumusesa.
46002016	Ni nde yigeze kumenya ivyiyumviro vy'Uhoraho ngo yigishe Uhoraho? Ariko twebwe dufise ivyiyumviro vya Kristo.
46003001	Ku bwanje, bavukanyi, sinshoboye kubabwira nk' abo impwemu, ariko nababwiye nk' abaganzwa n'akameremere k'imibiri yabo, nk'abana b'inzoya bo muri Kristo.
46003002	Nabaramije amata, sinabagaburiye ivyo kurya bigumye; kuko mutaribwabishobore. Kandi na none ntimurabishobora,
46003003	kuko mukiganzwa n'ivyo akameremere kanyu. Ko muri mwebwe hari ishari n'ugutongana, ntimuganzwa na vyo? Ntimugenda nk'abantu?
46003004	Umuntu umwe ko avuga ati: "Jeho ndi uwa Pahulo," uwundi ati: "Jeho ndi uwa Apolo, ntimuri abantu se?"
46003005	None Apolo ni igiki? Kandi Pahulo ni igiki? Mbega si abakozi batumye mwizera Imana, nk'uko Imana yahaye umuntu wese?
46003006	Ni jewe nateye imbuto, Apolo arazivomera, ariko Imana ni yo yazikujije.
46003007	Nuko uwuzitera nta co amaze, canke uwuzivomera, atari Imana ikuza.
46003008	Uwuzitera n'uwuzivomera ni bamwe. Ariko umuntu wese azogererwa nk'uko yakoze igikorwa ciwe;
46003009	kuko Imana ari yo dukorana, namwe muri imirima y'Imana, muri inzu yubakwa n'Imana.
46003010	Nk'uko nahawe ubuntu n' Imana, nashizeho umushinge, nk'umwubakisha mukuru w'ubwenge, uwundi yubakako. Ariko umuntu wese ni yiyubare uko yubakako.
46003011	Kuko irindi tanguriro ata muntu ashobora kurishiraho, atari iryashizweho, ni ryo Yesu Kristo.
46003012	Ariko iryo tanguriro, umuntu ni yaryubakishako izahabu, canke ifeza, canke amabuye y'igiciro kinini, canke ibiti, canke ubwatsi, canke ibishakashaka,
46003013	igikorwa c'umuntu wese kizoseruka. Wa musi uzogiserura, kuko uzohishuranwa n'umuriro, kandi igikorwa c'umuntu wese uwo muriro uzokigeza ico kirimwo.
46003014	Igikorwa c'umuntu, ico yubatse kuri iryo tanguriro, ni carama, azohabwa ingero;
46003015	igikorwa c'umuntu ni casha, azobura ingero, yamara ubwiwe azokira, ariko nk'uwokowe mu muriro.
46003016	Mbega ntimuzi yuko muri urusengero rw'Imana, kandi ko Mpwemu w'Imana mubana?
46003017	Umuntu ni yonona urusengero rw'Imana, Imana izomurandura; kuko urusengero rw'Imana ari urwera, kandi urwo rusengero ni mwebwe.
46003018	Ntihakagire umuntu yihenda; umuntu wo muri mwebwe ni yiyumvira ko ari umunyabwenge ku vy'iki gihe, abe igipfu, kugira ngo abone kuba umunyabwenge.
46003019	Kuko ubwenge bw'iyi si ari ubupfu ku Mana. Kuko handitswe, ngo itegesha abanyabwenge ubugunge bwabo.
46003020	Kandi ngo Uhoraho arazi ivyiyumviro vy' abanyabwenge, kandi ko bitagira ikimazi.
46003021	Nuko ntihakagire umuntu yirata abantu. Kuko vyose ari ivyanyu;
46003022	ari Pahulo, canke Apolo, canke Kefa, canke isi, canke ubugingo, canke urupfu, canke ibiriho, canke ibizoba, vyose ni ivyanyu,
46003023	namwe muri aba Kristo, Kristo ni uwo Imana.
46004001	Umuntu ni atwiyumvire yuko turi abakozi ba Kristo, n'abanyabigega b'amabanga y'Imana.
46004002	Kandi ababwiriza abagomba ko babona ari abizigirwa.
46004003	Ariko kubwanje ni nk'ubusa rwose gucirwa urubanza namwe, canke n'urukinja rw'abantu; kandi nanje nyene sinicira urubanza.
46004004	Kuko ata co niyiziko, ariko si co kingira umwere; ariko uwuncira urubanza ni Umwami wacu.
46004005	Ni co gituma mudakwiye guca urubanza rw'ikintu na kimwe igihe carwo kitarashika, ni co kuza kw'Umwami wacu, azomurika ivyari vyanyegejwe mu mwiza, kandi azogaragaza inama zo mu mitima; ni ho umuntu wese azohabwa n'Imana ishimwe rimukwiye.
46004006	Ariko, bavukanyi, ivyo ndavyigereranijeko, jewe na Apolo, ku bwanyu, nk'igishushanyo; kugira ngo ivyo mvuze kuri twebwe bibigishe kutarenga ivyanditswe; ntihagire umuntu yikakisha arwana ishaka ry'umwe akagaya uwundi.
46004007	Ni nde aguteye kwitandukanya n'abandi? Kandi ico ufise utahawe ni igiki? Ariko namba waragihawe, ni igiki gituma wirata, nk'uwutagihawe?
46004008	Mumaze guhaga; mumaze gutunga; mwimitse nk'abami, tutarimwo. Erega icompa mukaba mwarimitswe, kugira ngo natwe twimikanwe namwe.
46004009	Kuko niyumvira yuko twebwe intumwa, Imana yatwerekanye nk'abari hasi inyuma ya bose, nk'abagerewe kwicwa, kuko twacitse akarorero mw'isi, mu bamarayika no mu bantu.
46004010	Twebwe turi ibipfu kubwa Kristo; mweho muri abanyabwenge muri Kristo. Turi abanyantege nke, muri abanyabushobozi; muri abanyacubahiro, turi inkengerwa.
46004011	Gushitsa n'ubu twishwe n'inzara n'inyota, twambaye ubusa, dukubitwa ibipfunsi, tubura uburagamo.
46004012	Dukoresha amaboko yacu tugatama. Iyo badutuka turabahezagira, iyo baduhama turihangana,
46004013	iyo batwambika ibara turabahoyahoya. Twahindutse umwavu w'isi, n'udukokorwa kuri bose gushitsa n'ubu.
46004014	Ivyo sindavyandikiye kubatetereza, ariko ni nko kubahanura, nk'abana banje nkunda.
46004015	Kuko naho mufise muri Kristo ababarera ibihumbi icumi, ntimufise ba so benshi, kuko ari jewe nabavyaje ubutumwa bwiza muri Kristo Yesu.
46004016	Nuko ndabinginga, munyigane.
46004017	Ni co gituma ndabatumyeko Timoteyo, umwana wanje nkunda, agamburukira Umwami wacu; azobibutsa inzira zanje zo muri Kristo, nk'uko nigisha hose mu mashengero yose.
46004018	Ariko bamwe bivyimvya, biyumvira yuko ntazoza i wanyu.
46004019	Ariko nzoza vuba, Umwami wacu ni yabigomba; kandi si amajambo y'abivyimvya nzomenya, ariko n'ubushobozi bwabo.
46004020	kuko ubwami bw'Imana atari ubwo amajambo, ariko n'ubwo ubushobozi.
46004021	Mugomba iki? Ko nza i wanyu nzanye inkoni, canke ko nzana urukundo n'umutima w'ubugwaneza?
46005001	Inkuru yamamaye hose yuko muri mwebwe hariho ubusambanyi; kandi ubwo busambanyi butoba no mu banyamahanga, kubona umuntu gucikiza muka se ngo amurongore.
46005002	Namwe mukikakisha, ntimubabare, nk'uko mwari mukwiye, kugira ngo uwakoze ico caha akurwe muri mwebwe.
46005003	Ku bwanje naho ntariho ku mubiri, ariko ndiho mu mpwemu, nahejeje gutsindisha uwakoze ibimeze bityo nk'aho ndiho,
46005004	mw'izina ry'Umwami Yesu mwebwe n'impwemu yanje dukoranye dufise ubushobozi bw'Umwami wacu Yesu,
46005005	guha Satani umeze atyo, kugira ngo umubiri wiwe uranduke, ubugingo bwiwe buzorokoke ku musi w'Umwami Yesu.
46005006	Kwirata kwanyu si kwiza. Ntimuzi yuko umwambiro muke wambira irobe ryose?
46005007	Nuko ni mukureho umwambiro wa kera, kugira ngo mube irobe rishasha, nk'uko mutarimwo umwambiro. Kuko umwagazi w'intama wa Pasika wacu watanzwe ko ishikanwa, ari we Kristo.
46005008	Nuko tuziririze imisi mikuru, tudafise umwambiro wa kera, canke umwambiro w'urwanko n'ikibi, ariko tugire imitsima itambiwe y'imitima ikeye ni ukuri.
46005009	Nabandikiye muri ca cete ko mutivanga n'abasambanyi.
46005010	Ariko sinavuga abasambanyi bo mu b'iyi si, canke abifuza, canke abasahura, canke abasenga ibigirwamana, kuko iyo biba bityo mwari mukwiye kuva mw'isi.
46005011	Ariko burya nabandikiye ko mutivanga n'uwitwa umuvukanyi, namba ari umusambanyi, canke uwunohoka, canke uwusenga ibigirwamana, canke uwutukana, canke uwuborerwa, canke umunyazi; umeze atyo, no gusangira ntimugasangire na we.
46005012	Mpuriye hehe no gucira urubanza abo hanze? Mbega si mwebwe mucira urubanza abo muri mwebwe?
46005013	ariko abo hanze Imana ni yo izobacira urubanza. Ni mukure umunyakibi muri mwebwe.
46006001	Mbega hari uwo muri mwebwe yogira ico apfa n'umuvukanyi wiwe, akubahuka kuburanira ku bagabitanya, ntaburanire ku bera?
46006002	Ntimuzi yuko abera ari bo bazocira abo isi urubanza? Kandi ko ari mwebwe muzocira abo isi urubanza, none ntimubereye guca imanza ntonto?
46006003	Ntimuzi yuko tuzocira abamarayika urubanza? None ntiturushiriza kuba abo guca imanza z'ivyo ubu bugingo?
46006004	Nuko, iyo mufise imanza zo guhimburwa igikoba c'ubugabo z'ivyo ubu bugingo, mbega mushiraho abatagira ico bamariye ishengero ngo abe ari bo bazica?
46006005	Ndabivugiye kubatetereza. Mbega vyoshoboka yuko muri mwebwe hatagira umunyabwenge n'umwe yoshobora gucira urubanza abavukanyi?
46006006	Ariko umuvukanyi akaburana n'uwundi muvukanyi, kandi bakaburanira no ku batizera!
46006007	Mbere n'ubu hari ico muhomvye rwose, kuko musubiranamwo mukaburana. Ntimwopfuma mugirirwa nabi? Ntimwopfuma mwemera kugungwa?
46006008	Ariko ni mwebwe mugiriranira nabi, mugungana, kandi abo mugirira mutyo ni abana ba So.
46006009	Ntimuzi yuko abagabitanya batazoragwa ubwami bw'Imana? Ntimuzimire; abashurashuzi, canke abasenga ibigirwamana, abasambanyi, abagabo basambana, abagabo basambana n'abandi bagabo,
46006010	ibisuma, abifuza, imborerwa, abatukana canke abasahura, ntibazoragwa ubwami bw'Imana.
46006011	Kandi bamwe muri mwebwe ni ko mwari muri; ariko mwaruhagiwe, ariko mwarejejwe, ariko mwatsindanishirijwe mw'izina ry'Umwami Yesu Kristo no muri Mpwemu w' Imana yacu.
46006012	Vyose ndavyemererwa, ariko si vyose bingirira ikimazi. Vyose ndavyemererwa, ariko sinzoganzwa n'ikintu na kimwe.
46006013	Ivyo kurya ni ivyo inda, n'inda n'iyo ivyo kurya; yamara Imana izobikuraho vyose. Ariko, imibiri yacu si iyo gushegura, mugabo ni iyo Umwami wacu, kandi Umwami ni uwo imibiri yacu.
46006014	Kandi Imana yazuye Umwami, natwe nyene izotuzurisha ubushobozi bwayo.
46006015	Ntimuzi yuko imibiri yanyu ari ingingo za Kristo? None ntore ingingo za Kristo, ndazihindure ingingo z'umumaraya? Biragahera.
46006016	Ntimuzi yuko uwimatanya n'umumaraya aba ari umubiri umwe na we? Kuko yavuze iti: "Bompi bazoba umubiri umwe."
46006017	Ariko uwimatanije n'Umwami wacu aba abaye impwemu imwe na we.
46006018	Muhunge ubushakanyi. Icaha cose umuntu akora si ico umubiri, ariko usheguye aba acumuye ku mubiri wiwe.
46006019	Ntimuzi yuko imibiri yanyu ari insengero za Mpwemu Yera ari muri mwebwe, uwo mufise, avuye ku Mana? Kandi si mwe mwiganza,
46006020	kuko mwaguzwe igiciro. Nuko rero, mushimishe Imana mu mibiri yanyu.
46007001	Ariko ku vyo mwanyandikiye, iciza ni uko umuhungu uwo ari we atohuye n'icitwa umukobwa.
46007002	Ariko ku bwo kwirinda gushurashura, umugabo wese agire umugore wiwe, n'umugore wese agire umugabo wiwe.
46007003	Umugabo ahe umugore wiwe ivyo akwiye, kandi umugore na we abigenze atyo ku mugabo wiwe.
46007004	Kuko umugore ataganza umubiri wiwe, ariko uganzwa n'umugabo; kandi umugabo na we ntaganza umubiri wiwe, ariko uganzwa n'umugore.
46007005	Ntimukimane, kiretse kumbure musezeranye igihe, kugira ngo mubone uburyo bwo gusenga, kandi mwongere mubane, Satani ntabageragereshe kutirinda kwanyu.
46007006	Ariko mvuze ivyo ari ukwemerana, si ivyagezwe ndabagerera.
46007007	Nagomba ko abantu bose bomera nkanje; ariko umuntu wese afise ingabire yiwe ahabwa n'Imana, umwe ukwiwe, uwundi ukwiwe.
46007008	Abatararongorana, bo n'abapfakazi, ndababwira yuko iciza kuri bo ari uko bogumya kumera nkanje.
46007009	Ariko namba badashobora kwirinda barongorane; kuko kwabirana ari kwiza, kuruta gushuha.
46007010	Abamaze kurongorana, ndabagera, ariko si jewe, n'Umwami wacu, umugore ntavane n'umugabo wiwe.
46007011	Aramutse avanye na we, abe igisubiramuhira, canke yisubize hamwe n'umugabo wiwe. Kandi umugabo ntate umugore wiwe.
46007012	Abandi ni jewe ndababwira, si Umwami wacu. Umuvukanyi asanzwe afise umugore atizera, kandi uwo mugore agakunda kubana na we, ntamute.
46007013	Kandi umugore afise umugabo atizera, na we agakunda kubana na we, ntavane n'umugabo wiwe.
46007014	Kuko umugabo atizera yezwa kubwo umugore wiwe, kandi umugore atizera yezwa kubwo uwo muvukanyi. Iyo bitamera bityo, abana banyu baba ari ibihumane, ariko noneho ni abera.
46007015	Ariko uwutizera, namba agomba kwahukana, ni yahukane. Umuvukanyi w'umugabo canke w'umugore ntahambirwa, iyo bimeze bityo. Imana yaduhamagariye amahoro.
46007016	Yewe mugore, ubwirwa n'iki yuko uzokiza umugabo wawe? Yewe mugabo, ubwirwa n'iki yuko uzokiza umugore wawe?
46007017	Ariko gusa, uko Umwami wacu yagabiye umuntu wese, kandi uko Imana yamuhamagaye, kube ari ko amera. Ni ko ngera mu mashengero yose.
46007018	Mbega hariho umuntu yahamagawe yarahimbuwe igikoba c'ubugabo? Ntagacike nk'uwutagihimbuwe. Hariho umuntu yahamagawe atarahimburwa igikoba c'ubugabo? Ntakagihimburwe.
46007019	Guhimburwa igikoba c'ubugabo nta co kumaze, no kudahimburwa igikoba c'ubugabo nta co kumaze, ariko ikigira ico kimaze n'ukwitondera ivyagezwe n'Imana.
46007020	Umuntu wese, uko yari ari mw'ihamagarwa ryiwe, abigumemwo.
46007021	Wahamagawe uri umushumba? Ntibikubabaze. Ariko, namba bishoboka ko ucika uwidegemvya, ubihitemwo.
46007022	Uwahamagawe n'Umwami wacu ari umushumba, aba acitse uwidegemvya acunguwe n'Umwami. Ni ko, uwahamagawe n'Umwami ari uwidegemvya, aba acitse umushumba wa Kristo.
46007023	Mwaguzwe igiciro, ntimukabe abakozi b'abantu.
46007024	Bavukanyi, umuntu wese uko yari ari aho yahamagarwa, akugumanemwo n'Imana.
46007025	Ku vyo inkumi, simfise icagezwe n'Umwami wacu; ariko ndababwira ivyo niyumvira, nk'umuntu yagiriwe ikigongwe n'Umwami, ngo mbe umwizigirwa.
46007026	Nuko ndiyumvira yuko ari vyiza ku bwo igihe kigoye ca none, yuko ari vyiza k'umuntu aguma uko ari.
46007027	Wahambiriwe ku mugore? Nturondere kubohorwa. Wabohowe ku mugore? Nturondere umugore.
46007028	Ariko iyo urongoye, nta caha uba ukoze. N'inkumi, iyo irongowe nta caha iba ikoze. Mugabo, abameze batyo bazogira amagorwa mu mubiri, ariko jewe nagomba kuyabakingira.
46007029	Ariko, bavukanyi, ibi ni vyo mvuga, ko biri ukwo; uhereye none abari n'abagore bamere nk'abatabagira;
46007030	kandi abarira bamere nk' abatarira, n'abanezerewe bamere nk'abatanezerewe, n'abagura bamere nk'abatagira ico bafise,
46007031	n'abakoresha ivy'isi, bamere nk' abatabishishikaye; kuko ukw'isi imeze uku, kugenda gushira.
46007032	Ariko ndagomba ko mutiganyira. Uwutagira umugore yitwaririka ivyo Umwami wacu, uko yonezereza Umwami.
46007033	Ariko uwumufise yitwaririka ivy'isi, uko yonezereza umugore.
46007034	Kandi hariho itandukaniro ku mugore n'inkumi. Uwutarongowe yitwaririka ivyo Umwami wacu, kugira ngo abe uwera ku mubiri no mu mutima; ariko uwabiriwe yitwaririka ivy'isi, uko yonezereza umugabo.
46007035	Ivyo ndabivugiye kubafasha, si ukubashira mu mpururu, ariko n'ukubiroranya, no kugira ngo mukorere Umwami wacu, mudafise imitima ibiri.
46007036	Ariko umuntu ni yaba yiyumvira ko umukobwa wiwe atetererwa, kuko arengeranye ubukumi, kandi kuko bikwiye kuba gutyo, ni agenze uko agomba; nta caha azoba akoze, ni amureke aje kurongorwa.
46007037	Ariko uwukomeye mu mutima wiwe, adafise ikimuhambira, ariko ashobora gukora ivyo agomba ubwiwe, yagabiye mu mutima kuzigama umukobwa bwiwe ngo ntarongorwe, azoba agize neza.
46007038	Nuko uwutanga umukobwa wiwe ngo arongorwe aba agize neza; kandi uwutamutanga aba arushirije kugira neza.
46007039	Umugore aboherwa ku mugabo wiwe akiriho; ariko iyo umugabo apfuye, nta kimubuza gucurwa n'uwo agomba, mugabo rero, ari uwuri mu Mwami wacu.
46007040	Ariko iyo agumye uko ari, ni ho arushiriza guhirwa, uko niyumvira ku bwanje; kandi ngira ngo nanje mfise Mpwemu w'Imana.
46008001	Ku vyo ivyaterekerejwe ibishushanyo vy'ibigirwamana, turazi yuko twese turi n'ubwenge. Ubwenge butuma umuntu yivyimvya, ariko urukundo rurubaka.
46008002	Ni hagira umuntu yiyumvira yuko hari ico azi, azoba ataramenya nk'uko akwiye kumenya.
46008003	Ariko uwukunda Imana ni we amenywa na yo.
46008004	Nuko, ku vyo kurya ivyaterekerejwe ibigirwamana, turazi yuko igishushanyo atari ikintu mw'isi, kandi yuko ata yindi mana iriho, atari Imwe.
46008005	Naho hari ivyitwa ibigirwamana mw'ijuru canke mw'isi, nk'uko hari ibigirwamana vyinshi n'abami benshi,
46008006	ariko kuri twebwe hari Imana imwe, Data wa twese, yandurukwamwo na vyose, natwe twabesherejweho kuba abayo; kandi hari Umwami umwe, ni Yesu Kristo, abeshaho vyose, natwe akatubeshaho.
46008007	Ariko ubwo bwenge ntibufiswe na bose; kuko bamwe baremariye mu bigirwamana gushitsa n'ubu, barya ikintu bibwira ko caterekerejwe ikigirwamana, kandi umutima ugahumanywa no kudakomera.
46008008	ariko ivyo kurya si vyo bidushikiriza Imana. Iyo tutabiriye, nta co duhomba; canke iyo tubiriye, nta co duhomboka.
46008009	Mwiyubare, kugira ngo ubwo bushobozi bwanyu ntibube igitsitaza c'abadakomeye na gato.
46008010	Kuko umuntu iyo akubonye, wewe wahawe gutahura, wicaye urira mu rusengero rw'ikigirwamana, umutima w'uwo, iyo adakomeye, mbega ntuzorinduka, ukarya ivyaterekerejwe ibigirwamana?
46008011	Nuko uwudakomeye aba aranduwe no gutahura kwawe, kandi ari we muvukanyi Kristo yapfiriye.
46008012	Nuko iyo mukoreye icaha abavukanyi banyu mutyo, mugakomeretsa imitima yabo idakomeye, muba mukoreye icaha Kristo.
46008013	Ni co gituma namba ivyo kurya bigwisha umuvukanyi, sinzopfa nongeye kurya inyama kugira ngo singwishe umuvukanyi wanje.
46009001	Mbega sindi uwidegemvya? Sindi intumwa? Sinabonye Yesu Umwami wacu? Namwe ntimuri igikorwa canje mu Mwami?
46009002	Namba ku bandi ntari intumwa, ariko kuri mwebwe ndi yo; kuko muri ikimenyetso mu Mwami c'uko ndi intumwa.
46009003	Ibi ni vyo nireguza ku bampinyura:
46009004	mbega ntitwemererwa kurya no kunywa?
46009005	Ntitwokwemerewe kujana n'umugore akijijwe nk'uko izindi ntumwa zikora, n'abavukanyi b'Umwami wacu na Kefa?
46009006	Canke jewe na Barunaba ni twebwe twenyene tutemererwa kureka gukora?
46009007	Ni nde yigeze kwitunga, ari umusoda? Ni nde yotera umurima w'inzabibu ntarye inzabibu zarwo? Canke ni nde yoragira ubusho, ntabunywe?
46009008	Mbega ivyo ndabivuze mu buryo bw'abantu, canke ivyagezwe vyo ntibivuga bityo?
46009009	Kuko handitswe mu vyagezwe vya Mose, ngo ntimuze murumye umunwa w'inka iriko irasekura ingano. Mbega inka ni zo Imana ibabaye?
46009010	Canke se yabivuze kubwacu? Ego me, vyanditswe ku bwacu; kuko umurimyi akwiye kurima afise ivyizigiro, kandi umusekuzi akwiye gusekura yizigiye ko azohabwako.
46009011	Mbega ko twababivyemwo ivyo impwemu, none n'ibikomeye ko twokwimbura ivyanyu vy'umubiri?
46009012	Abandi namba baravyemerewe kuri mwebwe, mbega ntitubarusha cane? Ariko ntitwarwaniye ivyo twemerewe, yamara twihanganira vyose, kugira ngo ntituzane ikidehesha ubutumwa bwiza bwa Kristo.
46009013	Ntimuzi yuko abakora ibikorwa vy'ivyera barya ivyo urusengero, kandi abakora ivyo igicaniro basangira n'igicaniro?
46009014	Kandi n'Umwami wacu ni ko yageze ko abavuga ubutumwa bwiza batungwa n'ubutumwa.
46009015	Ariko jewe ubwanje nta co narwaniye muri ivyo; kandi sinandikiye ivyo kugira ngo nkorerwe ntyo. Ivyoba vyiza n'uko nopfuma mpfa, hako umuntu ahindura ubusa ivyo vyirato vyanje.
46009016	Iyo mvuga ubutumwa, singira ico nirata; kuko mfise ikingobera; ntavuze ubutumwa nobona ibara.
46009017	Ngenjeje ntyo ndabikunze, ndagererwa; ariko ngenjeje ntyo ntabikunze na ho nyene ngoberwa n'ububwiriza nizigiweko.
46009018	None ingero yanje ni inki? Ni uko ubutumwa, uko ndabuvuze, ndabuvuga ku buntu, kugira ngo sindwanire ivyo nemerewe mu butumwa.
46009019	Naho kuri bose ndi uwidegemvya, nihinduye umushumba wa bose, kugira ngo ndushirize kuronka benshi.
46009020	Ku Bayuda nabaye nk'Umuyuda, kugira ngo ndonke Abayuda; ku baganzwa n'ivyagezwe nabaye nk'uwuganzwa na vyo, naho ubwanje ntaganzwa na vyo, kugira ngo ndonke abaganzwa n'ivyagezwe.
46009021	Ku bataganzwa n'ivyagezwe, nabaye nk'uwutaganzwa na vyo, kugira ngo ndonke abataganzwa n'ivyagezwe, yamara ku Mana ho sindi uwutaganzwa n'ivyagezwe, kuko kuri Kristo nganzwa na vyo.
46009022	Ku badakomeye nabaye nk'uwudakomeye, kugira ngo ndonke abadakomeye. Kuri bose nabaye vyose kugira ngo nkirishe bamwebamwe uburyo bwose.
46009023	Kandi ivyo vyose ndabikora kubwo ubutumwa bwiza, kugira ngo mfatanye n'abandi muri bwo.
46009024	Ntimuzi yuko mu birori abasiganwa biruka bose, ariko uherwa akaba umwe? Namwe mube ari ko mwiruka, kugira ngo muronke impera.
46009025	Kuko umuntu wese azorushanywa yitegura muri vyose. Abo bagenza batyo, kugira ngo bahabwe igitsibo gishira, ariko twebwe tugenza dutyo kugira ngo duhabwe ikitazoshira.
46009026	Nuko nanje ndiruka, ariko si nk'uwutazi iyo aja; nkubitana ibipfunsi, ariko si nk'uhusha;
46009027	kandi ndwanya umubiri wanje, nkawuhindura umushumba, kugira ngo kumbure maze kwigisha abandi, nanje ubwanje sinze mboneke ko ntemewe.
46010001	Bavukanyi, singomba ko mutamenya yuko ba sogokuruza bose bari musi ya ca gicu, kandi yuko bose baciye hagati ya ca kiyaga cigabanije,
46010002	bose bakabatirizwa kuba aba Mose muri ico gicu no muri ico kiyaga,
46010003	bose bagasangira vya vyo kurya vy'impwemu,
46010004	bose bagasangira vya vyo kunywa vy'impwemu. Kuko banywa ku gitandara c'impwemu cabakurikira, ico gitandara cari Kristo.
46010005	Ariko abenshi muri bo, Imana ntiyabashimye, kuko bahonerejwe mu bugaragwa.
46010006	Ariko ivyo vyatubereye akarorero kugira ngo ntitwifuze ibibi, nk'uko ba bandi bavyifuje.
46010007	Kandi ntimugasenge ibishushanyo vy'ibigirwamana, nk'uko bamwe bo muri ba bandi babisenga; nk'uko handitswe, ngo abantu bicaritswe no kurya no kunywa, bava hasi baravyina.
46010008	Kandi ntitugashurashure, nk'uko bamwe bo muri ba bandi basheguye, maze hagapfamwo abantu ibihumbi mirongo ibiri na bitatu ku musi umwe.
46010009	Kandi ntitukagerageze Umwami wacu, nk'uko bamwe bo muri ba bandi bamugerageje, bakamarwa n'inzoka.
46010010	Kandi ntimukidodombe, nk'uko bamwe bo muri ba bandi bidodomvye, bakamarwa n'umuranduzi.
46010011	Ariko ivyo vyababayeko kugira ngo bitubere akarorero, kandi vyandikiwe kuduhanura twebwe, abashikwako n'amaherezo y'ibihe.
46010012	Nuko rero uwiyumvira ko ahagaze ni yiyubare ntagwe.
46010013	Nta cabagerageje kitari ico umuntu yoshobora kwihanganira. Ariko Imana ni iyo kwizigirwa ntizobakundira ko mugeragezwa n'ibiruta ivyo mushobora, ariko hamwe n'ikibagerageza izobacira icanzo, kugira ngo mubone ingene mushobora kucihanganira.
46010014	Nuko, abo nkunda, ni muhunge gusenga ibigirwamana.
46010015	Ndababwira nk'abanyabwenge; mwiyumvire ivyo mvuga, yuko ari ko biri.
46010016	Igikombe c'umuhezagiro, ico duhezagira, mbega si kwo gusangira amaraso ya Kristo? Umutsima tumanyagura, si kwo gusangira umubiri wa Kristo?
46010017	Nk'uko uwo mutsima ari umwe, twebwe, naho turi benshi, turi umubiri umwe; kuko twese dusangira umutsima umwe.
46010018	Murabe Abisirayeli ku rukoba. Abarya ikimazi, mbega ntibasangira n'igicaniro?
46010019	Nuko ico mvuga n'igiki? Mbega mvuga yuko icaterekerejwe ikigirwamana ari ikintu, canke yuko ikigirwamana ari ikintu?
46010020	Ariko mvuga yuko ibimazi abanyamahanga batanga, babiha abadayimoni, babishikanira abadayimoni, ntibabiha Imana. Nanje Singomba yuko musangira n'abadayimoni.
46010021	Ntimushobora kunywera ku gikombe c'Umwami wacu, no ku gikombe c'abadayimoni. Ntimushobora gusangira ivyo ku meza y'Umwami wacu n'ivyo ku meza y'abadayimoni.
46010022	Canke Umwami tumutere ishari? Mbega tumurusha inkomezi?
46010023	Vyose turavyemererwa, ariko ibitugirira ikimazi si vyose. Vyose turavyemererwa, ariko ivyubaka si vyose.
46010024	Ntihagire umuntu ababara ivyiwe, ariko ababare ivyo uwundi.
46010025	Izo zigurwa mw'ibagiro, mube muzirya ata co mubajije kubwo ijwi ryo mu mutima;
46010026	kuko isi ari iyo Uhoraho, n'ibiyuzuye.
46010027	Umuntu wo mu batizera ni yabahamagara, mukagomba kugenda, ico bazoshira imbere yanyu cose, mube mukirya, ata co mubajije, kubwo ijwi ryo mu mutima.
46010028	Ariko ni hagira umuntu ababwira ati: "Ico ni icaterekerejwe; ntimukakirye, kubwo uwo abiseruye, no kubwo ijwi ryo mu mutima."
46010029	Ariko umutima mvuze si uwawe, ni uwa wa wundi. Ni igiki gituma ukwidegemvya kwanje guhinyurwa n'umutima w'uwundi?
46010030	Ko ndya ndabishimiye, ni igiki gituma ntukirwa ivyo nshimiye?
46010031	Nuko iyo murya, iyo munywa, canke iyo mukora ikindi kintu cose, mube mukorera vyose gushimisha Imana.
46010032	Ntimubere Abayuda igitsitaza, canke Abagiriki, canke ishengero ry'Imana.
46010033	Nk'uko nanje nezereza bose muri vyose, ntarondera ikigira ico kimarira ubwanje, ariko nkarondera ikigira ico kimarira abenshi, kugira ngo bakire.
46011001	Munyigane, nk'uko nanje nigana Kristo.
46011002	Ndabashima, kuko munyibuka muri vyose, mukagumya ivyo nabashikirije, nk'uko nabibahaye.
46011003	Ariko ndagomba ko mumenya k'umutwe w'umugabo wese ari Kristo, kandi k'umutwe w'umugore ari umugabo, kandi k'umutwe wa Kristo ari Imana.
46011004	Umugabo wese iyo asenga canke avugishwa n'Imana umutwe wiwe utwikiriye, aba awuteye isoni.
46011005	Ariko umugore wese iyo asenga canke avugishwa n'Imana, adatwikiriye umutwe, aba awuteye isoni; kuko ari bimwe rwose no kumobwa.
46011006	Ni hagira umugore atitwikira mu mutwe, bamumwe n'umushatsi; namba ari ibiteye isoni k'umugore akererwa umushatsi canke ko amobwa ni yitwikire mu mutwe.
46011007	Umugabo ntakwiye kwitwikira mu mutwe, kuko ari ishusho y'Imana n'ubwiza bwayo; ariko umugore n'ubwiza bw'umugabo.
46011008	Kuko umugabo atamutse ku mugore, ariko umugore ni we yamutse ku mugabo.
46011009	Kandi umugabo ntiyaremwe kubwo umugore, ariko umugore ni we yaremwe kubwo umugabo.
46011010	Ni co gituma umugore akwiye kwambara mu mutwe ikimenyetso co kugabwa, kubwo abamarayika.
46011011	Ariko mu Mwami wacu, umugore agenda ku mugabo, ni ko n'umugabo agenda ku mugore.
46011012	Nk'uko umugore yamutse ku mugabo, ni k'umugabo avyarwa n'umugore; ariko vyose vyamuka ku Mana.
46011013	Ni mwiyumvire ubwanyu uko biri. Mbega birakwiye ko umugore asenga Imana atitwikiriye mu mutwe?
46011014	Akameremere kacu mbega ntikabigisha yuko umugabo yotega umushatsi, womutera isoni,
46011015	kandi ko umugore, iyo ateze umushatsi, uba ari ubwiza bwiwe? Kuko yahawe umushatsi ngo ube umwambaro wo mu mutwe.
46011016	Ariko namba hari umuntu agomba kuvyura ibihari, twebwe ntidufise umugenzo nk'uwo, kandi n'amashengero y'Imana ntawufise.
46011017	Ariko uko ndababarira ibi, sindabashima, kuko mudakoranira iciza, ariko mukoranira ikibi.
46011018	Ica mbere, iyo mukoraniye mw'ikoraniro, numva yuko mwitandukanya, kandi ngira ngo muri bimwebimwe vyoba ari ko biri.
46011019	Kuko n'ibice bitobura kubabamwo, ngo abemewe muri mwebwe baseruke.
46011020	Nuko iyo mukoranye, burya ntikuba ari ukurya ingaburo y'Umwami wacu.
46011021	Kuko mu kurya, umuntu wese yisangiza ivyiwe agacura abandi. Maze umwe agasonza, uwundi akaborerwa.
46011022	Mbega yemwe; ntimufise ingo zo kuriramwo no kunyweramwo? Canke mukengera ishengero ry'Imana, mugatetereza abadafise? Ndababwire iki? Ndabashime? Kuri ivyo sindabashima.
46011023	Kuko ico nahawe n'Umwami wacu ari co nabashikirije namwe, yuko Umwami Yesu mw'ijoro yaguzwemwo yakiriye umutsima,
46011024	akawushimira Imana, akawumanyagura, akavuga ati: "Uwu ni umubiri wanje ubatangiwe, murahora mugira mutya kugira ngo kibe icibutso canje."
46011025	N'igikombe akigenza atyo, bahejeje kurya, arababwira ati: "Iki gikombe n'isezerano rishasha ryo mu maraso yanje; murahora mugira mutya uko muzonywako, kugira ngo kibe icibutso canje.
46011026	Uko murya uwo mutsima kandi uko munywera kuri ico gikombe, muba mumenyekanisha urupfu rw' Umwami wacu, kugeza aho azozira."
46011027	Ni co gituma, umuntu wese azorya umutsima w'Umwami wacu, canke azonywera ku gikombe ciwe, uko bidakwiye, azotsindwa n'urubanza rw'uko yakengereye umubiri n'amaraso vy'Umwami.
46011028	Ariko umuntu yibaze uko ameze, abone kurya kuri uwo mutsima, no kunywera kuri ico gikombe.
46011029	Kuko uwurya canke uwunywa, atamenye umubiri w' Umwami wacu, arya kandi anywa ibimuzanira gutsindwa n'urubanza.
46011030	Ni co gituma muri mwebwe benshi bagira intege nke, abandi bakarwaragurika, kandi abatari bake bakaba barapfuye.
46011031	Ariko iyo twimenye uko turi, ntidutsindwa n'urubanza.
46011032	Ariko iyo dutsinzwe n'urubanza duhanwa n'Umwami, kugira ngo ntituzotsindwe n'urubanza rudashira hamwe n'abo isi.
46011033	Nuko, bavukanyi banje, uko mukoraniye kurya, murorerane.
46011034	Umuntu ni yasonza, ararya i we, kugira ngo ntimukoranire gutsindwa n'urubanza. Ibisigaye nzobiroranya aho nzozira.
46012001	Bavukanyi, ivyo ingabire za Mpwemu, singomba ko mutabimenya.
46012002	Murazi yuko mukiri injabuka mwakwegwa, mukaja ku bigirwamana bitazi kuvuga, nk'uko mwabikwegeweko.
46012003	Ni co gituma ndabamenyesha yuko ata muntu avugishwa na Mpwemu w'Imana, avuga ati: "Yesu n'ikivume, kandi ata muntu ashobora kuvuga ati: 'Yesu n'Uhoraho, atabivugishijwe na Mpwemu Yera.'"
46012004	Yamara hariho ingabire z'uburyo bwinshi, ariko Mpwemu n'umwe.
46012005	Kandi hari amabango menshi, ariko Umwami ni umwe.
46012006	Kandi hariho uburyo bwinshi bwo gukora, ariko Imana n'imwe, ikorera vyose muri bose.
46012007	Yamara, umuntu wese ahabwa ikimwerekanako Mpwemu, kugira ngo bigire ikimazi.
46012008	Kuko umwe aheshwa na Mpwemu ijambo ry'ubwenge, uwundi agaheshwa n'uwo Mpwemu ijambo ryo kumenya.
46012009	Uwundi agaheshwa n'uwo Mpwemu ukwizera, uwundi agaheshwa n'uwo Mpwemu umwe ingabire zo gukiza indwara.
46012010	Uwundi agahabwa gukora ibitangaza, uwundi agahabwa kuvugishwa n'Imana, uwundi agahabwa kurobanura impwemu, uwundi agahabwa kuvuga indimi nyinshi, uwundi agahabwa gusobanura indimi.
46012011	Ariko ivyo vyose uwo Mpwemu umwe ni we abikorera muri bo, agabira umuntu wese uko agomba.
46012012	Nk'uko umubiri ari umwe, ukagira ingingo nyinshi, kandi ingingo z'umubiri zose naho ari nyinshi ari umubiri umwe, ni ko na Kristo ari.
46012013	Kuko muri Mpwemu umwe, twese ari ho twabatijwe ngo tube umubiri umwe, naho boba Abayuda canke Abagiriki, naho boba abakozi canke abidegemvya. Kandi twese twanyweshejwe Mpwemu umwe.
46012014	Umubiri si urugingo rumwe, ariko ni nyinshi.
46012015	Ikirenge covuga kiti: "Ko ntari ikiganza sindi uwo ku mubiri; ivyo ntivyotuma kitaba ico ku mubiri."
46012016	Kandi ugutwi kwovuga kuti: "Ko ntari ijisho, sindi uwo ku mubiri; ivyo ntivyotuma kutaba ukwo ku mubiri."
46012017	Iyo umubiri wose uba ijisho, kwumva kwobaye hehe? Iyo wose uba kwumva, kumoterwa kwobaye hehe?
46012018	Ariko noneho Imana yashizeho ingingo z'umubiri, urugingo rwose aho yagomvye.
46012019	Kandi iyo zose ziba urugingo rumwe, umubiri wobaye hehe?
46012020	Ariko noneho, ingingo ni nyinshi, umubiri ukaba umwe.
46012021	Ijisho ntiryoshobora kubarira ikiganza, ngo nta co umariye; canke umutwe kubarira ibirenge, ngo nta co mumariye.
46012022	Ariko uretse ivyo, ingingo z'umubiri ziyumvirwa ko ari izo intege nke inyuma y'izindi, ni zo zitohara;
46012023	kandi izo ku mubiri twiyumvira ko zidafise icubahiro, ni zo zirushiriza kuronka icubahiro; kandi ingingo zacu ziteye isoni ni zo zirushiriza gusharizwa.
46012024	Yamara izidateye isoni ntizirinda kwambikwa. Ariko Imana yafatanije umubiri hamwe, urugingo rukenye icubahiro iruha icubahiro kirushiriza,
46012025	kugira ngo umubiri ntiwireme ibice, ariko ingingo zibabarane kumwe.
46012026	Kandi urugingo rumwe iyo rubabaye, ingingo zose zirababazanywa na rwo; canke iyo urugingo rumwe ruhawe icubahiro, ingingo zose zihimbaranwa na rwo.
46012027	Namwe muri umubiri wa Kristo, kandi umuntu wese wo muri mwebwe ni urugingo rwawo.
46012028	Kandi Imana yabanje gushira mw'ishengero bamwe baba intumwa, hanyuma aba kabiri ibashiraho kuba abavugishwa na yo, maze aba gatatu, ibashiraho kuba abigisha, yongera ishiraho abakora ibitangaza, maze ishiraho abahawe ingabire zo gukiza indwara, n'abahawe gufasha abandi, n'abahawe kurongora n'abahawe kuvuga indimi nyinshi.
46012029	Mbega bose ni intumwa? Bose ni abavugishwa n'Imana? Bose n'abigisha? Bose bakora ibitangaza?
46012030	Bose bafise ingabire zo gukiza indwara? Bose bavuga izindi ndimi? Bose basobanura indimi?
46012031	Ariko mwifuze cane ingabire ziruta izindi. Kandi ndabereka inzira irushiriza kuba nziza.
46013001	Naho novuga indimi z'abantu n'izo abamarayika, ariko ntagira urukundo, noba ncitse umuringa uvuga, canke icuma kivuzwa kigasama.
46013002	Kandi naho nogira ingabire yo kuvugishwa n'Imana, nkamenya amabanga yose, n'ubwenge bwose, kandi naho nogira ukwizera kwose, ngashobora gukuraho imisozi, ariko ntagira urukundo, noba ndi ubusa.
46013003	Kandi naho notanga ivyanje vyose, ngo ngaburire aboro, kandi naho notanga umubiri wanje ngo nturirwe, ariko ntagira urukundo, nta co vyomarira.
46013004	Urukundo rurihangana, rugira neza, urukundo ntirugira ishari, urukundo ntirwihayagiza, ntirwihimbaza,
46013005	ntirukora ibiteye isoni, ntirurondera ivyarwo, ntirwiciraho, ntirwiyumvira ikibi ku bantu,
46013006	ntirunezererwa ukugabitanya kw'abandi, ariko runezeranwa n'ukuri;
46013007	rurenzako muri vyose, rwizera vyose, rwizigira vyose, rwihanganira vyose.
46013008	Urukundo nta ho rushira. Ukuvugishwa n'Imana kuzokurwaho, ukuvuga izindi ndimi kuzogira iherezo, ubwenge buzokurwaho.
46013009	Kuko tuzi agace, kandi tuvugishwa n'Imana agace,
46013010	ariko, aho igihinguye kizoshikira, ivyo agace bizokurwaho.
46013011	Nkiri umwana mutoya, navuga rwana, niyumvira rwana, nibwira rwana. Maze gukura, mva mu vy'ubwana.
46013012	Kuko ubu turabira mu cirore ivyijiji, ariko ico gihe tuzoraba nk'abarabana imbonankubone. Ubu nzi agace, ariko ico gihe nzomenya rwose nk'uko namenywe rwose.
46013013	None rero hagumyeho ukwizera, n'ivyizigiro, n'urukundo, ivyo uko ari bitatu; ariko ikibiruta n'urukundo.
46014001	Mwirukire urukundo. Yamara mwifuze cane ingabire za Mpwemu, canecane kuvugishwa n'Imana.
46014002	Uvuga ururimi rutamenyekana si abantu abarira, ariko abarira Imana, kuko ata wuvyumva, ariko mu mpwemu avuga amabanga.
46014003	Ariko uwuvugishwa n'Imana, abarira abantu ivyo kubakomeza n'ivyo kubahanura n'ivyo kubirura.
46014004	Uvuga ururimi rutamenyekana ariyubaka, ariko uwuvugishwa n'Imana yubaka ishengero.
46014005	Nagomba ko mwese muvuga indimi zitamenyekana, ariko ikirushiriza, ko muvugishwa n'Imana. Uwuvugishwa na yo aruta uvuga indimi zitamenyekana, kiretse yobisobanura, kugira ngo ishengero ryubakwe.
46014006	Ariko none, bavukanyi, ni naza i wanyu mvuga indimi zitamenyekana, nzobamarira iki, ni ntababarira ivyo mpishuriwe, canke ivyo mpawe kumenya, canke kuvugishwa n'Imana, canke kwigisha?
46014007	Kandi n'ibidafise ubugingo biri n'amajwi: umwironge iyo udatandukanije ijwi, canke inanga, bomenya bate irivuzwa canke iricurarangwa?
46014008	Kandi n'inzumbeti yovuga ijwi ritamenyekana, ni nde yokwitegura gutabara?
46014009	Namwe ni uko, ururimi rwanyu ni rutavuga ibimenyekana, bazomenya bate ivyo muvuga? Kuko muzoba muvuga ibitwarwa n'umuyaga.
46014010	Amajwi yo mw'isi, naho ari menshi ate, nta ridafise uko risobanurwa.
46014011	Nuko iyo ntamenye uko ijwi risobanurwa, uno avuga mba ndamubereye uwudebagura, kandi nanje, uno avuga aba ambereye uwudebagura.
46014012	Namwe ni uko, kuko mwifuza ivya Mpwemu, kuremesha ishengero kube ari kwo gutuma mugomba kurushiriza.
46014013	Nuko uwuvuga ururimi rutamenyekana asenge, kugira ngo ahabwe kubisobanura.
46014014	Iyo nsenga mu rurimi rutamenyekana, impwemu yanje irasenga, ariko ubwenge bwanje buragumbaha.
46014015	Nuko ngire nte? Nzosengesha impwemu yanje, ariko kandi nzosengesha n'ubwenge. Nzoririmbisha impwemu yanje, ariko kandi nzoririmbisha n'ubwenge.
46014016	Iyo ushimye Imana, ushimishije impwemu yawe yonyene, mbega uri ku ruhande rw'abatungu yoshobora ate kuvuga ati: "Amina, ni waheza gushima, kandi atamenye ico uvuze?"
46014017	Ni ukuri ku bwawe ushima neza, ariko wa wundi ntakomezwa.
46014018	Nshimira Imana yuko ndabarusha mwese kuvuga indimi zitamenyekana.
46014019	Ariko mw'ishengero nopfuma mvugisha ubwenge bwanje amajambo atanu, kugira ngo nigishe n'abandi, hako mvuga amajambo ibihumbi icumi mu rurimi rutamenyekana.
46014020	Bavukanyi, ntimube abana mu bwenge, ariko mube ibitazi mu bibi; ariko mu bwenge mube abagabo.
46014021	Mu vyagezwe handitswe, ngo nzovuganira n'ubu bwoko mu kanwa k'abavuga izindi ndimi no mu kanwa k'abanyamahanga, ariko naho nzovuga ntyo, ntibazonyumvira, ni ko Uhoraho avuze.
46014022	Ni co gituma indimi zitamenyekana zitabera abizera ikimenyetso, ariko zikibera abatizera. Ariko kuvugishwa n'Imana kwo, ntikubera abatizera ikimenyetso ariko kukibera abizera.
46014023	Nuko ishengero ryose, iyo rikoraniye hamwe, bose bakavuga indimi zitamenyekana, hakinjiramwo abatungu canke abatizera, ntibovuga yuko mwasaze?
46014024	Ariko bose iyo bavugishwa n'Imana, hakinjiramwo uwutizera canke umutungu, yomenyeshwa ivyaha vyiwe na bose, agahinyuzwa na bose.
46014025	Ibihishijwe mu mutima wiwe bigaseruka; Nuko akubika inda, agasenga Imana, akatura yuko Imana iri muri mwebwe vy'ukuri.
46014026	Ni bite ga bavukanyi? Iyo mukoranye, umuntu wese aba afise indirimbo, canke amajambo yo kwigisha, canke amajambo ahishuriwe, canke ururimi rutamenyekana, canke amajambo yo kurusobanura. Vyose bikorwe kugira ngo abantu bakomezwe.
46014027	Ni haba hariho abavuga ururimi rutamenyekana, havuge babiri canke batatu, badasaga, kandi bavuge bakurikirana, hagire ubisobanura.
46014028	Ariko ni haba hatariho uwubisobanura, uvuga urutamenyekana acereze mw'ishengero, yibwire, kandi abwire Imana.
46014029	Kandi n'abavugishwa n'Imana bavuge ari babiri canke batatu, abandi babigenzure.
46014030	Ariko uwundi yicaye ni yagira ico ahishurirwa, uwabanje ahore.
46014031	Kuko mwese mushobora kuvugishwa n'Imana umwumwe, ngo bose bige, bose bahanurwe.
46014032	Impwemu z'abavugishwa n' Imana ziganzwa na bo;
46014033	kuko Imana atari iyo umuvurungano, ariko ni iyo amahoro. Nk'uko bimeze mu mashengero yose y'abera,
46014034	abagore bacereze mw'ishengero, kuko batemererwa kuvuga. Ariko baganzwe, nk'uko ivyagezwe na vyo bivuga.
46014035	Kandi ni hagira ico bagomba kwiga, babarize abagabo babo i muhira, kuko biteye isoni k'umugore avuga mw'ishengero.
46014036	Mbega kuri mwebwe ni ho ijambo ry'Imana ryandurutse? Canke ryashitse kuri mwebwe mwenyene?
46014037	Ni hagira umuntu yiyumvira ko ari uwuvugishwa n'Imana, canke ko ari uwo impwemu, amenye ivyo ndabandikiye yuko ari icagezwe c'Umwami wacu.
46014038	Ariko, namba hari umuntu atabimenye, ntakabimenye.
46014039	Nuko, bavukanyi banje, mwifuze cane kuvugishwa n'Imana, kandi ntimubuze kuvuga indimi zitamenyekana.
46014040	Ariko vyose bitungane neza, birorane.
46015001	Bavukanyi, ndabamenyesha ubutumwa bwiza, ubwo nababariye, namwe mukabakira, kandi mukabuhagararamwo,
46015002	kandi mugakizwa na bwo, asangwa mukibufashe nk'uko nabubabwiye, kiretse mwoba mwizereye ubusa.
46015003	Kuko nabanje kubashikiriza ico nanje nahawe, yuko Kristo yapfiriye ivyaha vyacu, nk'uko ivyanditswe bivuga,
46015004	agahambwa, akazuka ku musi ugira gatatu, nk'uko ivyanditswe bivuga;
46015005	akiyereka Kefa, maze akiyereka bamwe icumi na babiri,
46015006	akongera akiyerekera hamwe abavukanyi barenga amajana atanu, muri abo abenshi baracariho n'ubu, ariko bamwe barasinziriye.
46015007	Maze yiyereka Yakobo, hanyuma yiyereka intumwa zose.
46015008	Maze hanyuma ya bose nanje aranyiyereka ndi nk'uwavutse atageze.
46015009	Mbere jewe ndi inyuma y'izindi ntumwa zose, sinkwiye no kwitwa intumwa, kuko nahama ishengero ry'Imana.
46015010	Ariko ubuntu bw'Imana ni bwo bwatumye mba uko ndi, kandi ubuntu bwayo nagiriwe ntibwabaye ubwo ubusa, ariko natamye kurusha bose; ariko si jewe yamara ni ubuntu bw'Imana bwari kumwe nanje.
46015011	Nuko ari jewe ari abo, ivyo ni vyo tubabarira, namwe ni vyo mwizeye.
46015012	Ariko, ko Kristo avugwa ko yazutse mu bapfuye, bamwe muri mwebwe bavuga bate yuko ata wuzuka?
46015013	Asangwa ata wuzuka, na Kristo ntarakazuka.
46015014	Kandi asangwa Kristo atazutse, ivyo twigisha n'ivyo ubusa, n'ukwizera kwanyu n'uko ubusa.
46015015	Natwe twoba tubonetse ko turi abashingira Imana intahe y'ikinyoma, kuko twayishingiye intahe yuko yazuye Kristo, uwo itazuye, namba abapfuye batazuka.
46015016	Asangwa abapfuye batazuka na Kristo ntarakazuka.
46015017	Ariko asangwa Kristo atazutse, ukwizera kwanyu ni uko ubusa, muracari mu vyaha vyanyu.
46015018	Kandi asangwa bimeze bityo, n'abasinziririye muri Kristo barayogeye.
46015019	Asangwa muri ubu bugingo bwonyene ari ho twizigirira Kristo, turusha abandi bantu bose kuba abagowe.
46015020	Ariko noneho Kristo yarazutse mu bapfuye, ni we yashurije abasinziriye.
46015021	Kuko nk'uko urupfu rwazanywe n'umuntu, n'ukuzuka kw'abapfuye kwazanywe n'umuntu.
46015022	Nk'uko Adamu yandukije bose gupfa, ni ko muri Kristo bose bazohindurwa bazima.
46015023	Ariko umuntu wese mu mwanya wiwe; arabatangurira, maze aba Kristo bazobonerwa bazuke, aho azozira.
46015024	Iherezo rizoca rishika, aho azoshikiriza Imana ubwami, ni yo Data wa twese, ni yamara gukuraho ubukuru bwose, n'ububasha bwose, n'ubushobozi bwose.
46015025	Kuko ategerezwa guhangama ku butware bwiwe gushitsa aho azoshirira abansi biwe bose musi y'ibirenge vyiwe.
46015026	Urupfu ni we mumenja w'imperera azoherengetezwa.
46015027	Kuko handitswe, ngo Yamuhaye kuganza vyose, ibishira musi y'ibirenge vyiwe. Ariko ko ivuga iti: "Ahawe kuganza vyose;" biraboneka yuko Iyamuhaye kuganza vyose itabiharurwamwo.
46015028	Ariko ni yamara gushikirizwa inganji ya vyose, ni ho n'Umwana ubwiwe azoganzwa n'Iyamuhaye inganji ya vyose, ngo Imana ibe vyose muri vyose.
46015029	Canke ababatizwa mu gishingo c'abapfuye bazobamarira iki? Asangwa abapfuye batazurwa na mba, ni igiki gituma bababatirizwa?
46015030	Natwe Ni igiki gituma twama turi mw'irinde?
46015031	Uko bukeye ndapfa, indahiro ndahiye ni mwebwe vyirato vyanje, ivyo mfise muri Kristo Yesu Umwami wacu.
46015032	Asangwa narwaniye n'ibikoko muri Efeso, ndi mu buryo bw' abantu gusa, bimarira iki? Namba abapfuye batazurwa, ni twirire, twinywere, kuko ejo tuzopfa.
46015033	Ntimuzimire; kubana n'ababi kwonona ingeso nziza.
46015034	Mwisubireko, mugororoke, ntimukore ivyaha; kuko bamwe batazi Imana. Ndabivugiye kubatetereza.
46015035	Ariko umuntu yobaza ati: "Abapfuye bazurwa bate, kandi baza bafise umubiri ki?"
46015036	Wa gipfu we, ico ubiba ntikimera kitabanje gupfa.
46015037	Kandi ico ubiba, ntubiba umutumba uzohaba, ariko ubiba akabuto uko kari, ari nk'ako ingano, canke akandi kose.
46015038	Ariko Imana igaha umutumba, nk'uko yagomvye, kandi akabuto kose igaha umutumba wako ukwako.
46015039	Inyama zose si zimwe; izo abantu ziri ukwazo, n'izo ibikoko ziri ukwazo, n'izo inyoni n'ibisiga ziri ukwazo, n'izo ifi ziri ukwazo.
46015040	Kandi hari imitumba yo kw'ijuru n'imitumba yo kw'isi. Ariko ubwiza bw'iyo kw'ijuru buri ukwabwo; n'ubwo iyo kw'isi buri ukwabwo.
46015041	Ubwiza bw'izuba buri ukwabwo, n'ubwiza bw'ukwezi buri ukwabwo, n'ubwiza bw'inyenyeri buri ukwabwo: kandi inyenyeri ntinganya ubwiza n'iyindi nyenyeri.
46015042	N'ukuzuka kw 'abapfuye ni nk'uko. Habibwa ikibora, hazurwa igitabora.
46015043	Habibwa igikengerwa, hazurwa ico icubahiro. Habibwa ikinyantege nke hazurwa ico inkomezi.
46015044	Habibwa umubiri w'inyama, hazurwa umubiri w'impwemu. Asangwa hariho umubiri w'inyama hariho kandi n'uwo impwemu.
46015045	Kandi uko ni ko handitswe, ngo umuntu wa mbere Adamu yabaye uwufise ubugingo; Adamu wo hanyuma yabaye impwemu itanga ubugingo.
46015046	Ariko ico impwemu si co kibanza, yamara ico inyama ni co kibanza, kigaherukirwa n'ico impwemu.
46015047	Umuntu wa mbere yandurutse mw'ivu, ni uwo umukungugu. Umuntu wa kabiri yandurutse mw'ijuru.
46015048	Nk'uko uwo umukungugu ari, ni ko n'abo umukungugu bandi bari. Nk'uko uwo ijuru ari, ni ko n'abo ijuru bandi bari.
46015049	Kandi nk'uko twambaye ishusho y'uwo umukungugu, ni ko tuzokwambara n'ishusho y'uwo ijuru.
46015050	Ariko bavukanyi, ico mvuga, yuko abo inyama n'amaraso badashobora kuragwa ubwami bw' Imana, kandi ibibora bitaragwa ibitabora.
46015051	Ehe, ndababarira akabanga: ntituzosinzira twese, ariko twese tuzohindurwa,
46015052	mu kanya gato, mu kanya nk'ako gukubita ingohe, aho inzumbeti y'iherezo izovugira. Kuko inzumbeti izovuga, abapfuye bakazurwa batagishobora kubora, natwe tuzohindurwa.
46015053	Kuko uwu mubiri ubora ukwiye kuzokwambara ukutabora, kandi uwu mubiri upfa ukwiye kuzokwambara ukudapfa.
46015054	Ariko, uwu ubora ni wamara kwambara ukutabora, n'uwu upfa ni wamara kwambara ukudapfa, ni ho hazoshika rya jambo ryanditswe, ngo urupfu rumizwe n'intsinzi.
46015055	Wa rupfu we, intsinzi yawe iri hehe? Wa rupfu we, uruboyi rwawe ruri hehe?
46015056	Ivyaha ni vyo ruboyi rw'urupfu, kandi ubushobozi bw'ivyaha n'ivyagezwe.
46015057	Ariko Imana ishimwe, iduha gutsinda kubwo Umwami wacu Yesu Kristo.
46015058	Nuko bavukanyi banje nkunda, mukomere ntimunyiganyige, murushirize imisi yose gukora ibikorwa vy'Umwami wacu, kuko muzi yuko ubutame bwanyu atari ubwo ubusa mu Mwami.
46016001	Nuko ku vyo gukoranya ibitabara abera, nk'uko nageze amashengero y'i Galatiya, abe ari ko namwe mukora.
46016002	Ku wa mbere wose w'imisi indwi, umuntu wese muri mwebwe abike i we ibimuhaye uburyo, nk'uko atunze, kugira ngo aho nzozira ntihabe ari ho amashikanwa azokoranirizwa.
46016003	Kandi aho nzoshikira, abo muzoshima, nzobatuma ndabahaye amakete, kugira ngo bajane ivyo ikigongwe canyu i Yerusalemu.
46016004	Kandi namba nzoba nkwiye kugenda nanje, tuzojana Pahulo avuga ko ategekanya kuzoja i Korinto
46016005	Ariko nzoza i wanyu, ni namara guca i Makedoniya; kuko nzorinda gucayo.
46016006	Ariko kumbure nzomarana namwe imisi, canke nzomara n'agatasi, kugira ngo mumperekeze, munsezere neza aho nzoja hose.
46016007	Singomba ko tubonana none ndabakubise rurabwe, ariko nizigira kuzomarana namwe imisi, Umwami wacu ni yankundira.
46016008	Ariko nzotebera muri Efeso gushitsa kuri Pentekote;
46016009	kuko nugururiwe urugi runini ruja mu bikorwa bikomeye, kandi abansi bakaba benshi.
46016010	Timoteyo ni yaramuka aje i wanyu, muze mumubabare kugira ngo abane namwe ata bwoba; kuko akora igikorwa c'Umwami wacu nkanje.
46016011	Nuko ntihazogire uwumukengera, ariko muzomuherekeze mumusezere amahoro, azonsange ino, kuko niteze ko azozanana n'abavukanyi.
46016012	Ariko ivyo Apolo umuvukanyi, naramwinginze cane ngo aze i wanyu, azozanane n'abo bavukanyi; ntiyakunda na gatoya kuza none, ariko azoza, ni yabona uburyo.
46016013	Mwame mugavye, mushikame mu kwizera, mube abagabo, mugire inkomezi.
46016014	Ivyo mukora vyose mubikorane urukundo.
46016015	Nuko ndabinginze, bavukanyi, murazi abo kwa Stefana, ko ari bo batanguye mu Banyakaya, kandi ko ari bo bitangiye gukorera abera.
46016016	Nuko namwe mugamburukire abameze batyo, n'uwundi wese afatanije n'abandi muri ico gikorwa, agatama.
46016017	Biranezereye ko Stefana na Forutunato na Akayiko baje; bamaze inkumbu nari ndabafitiye,
46016018	kuko bahembuye umutima wanje, bo n'uwanyu; mwame mwibuka abameze batyo.
46016019	Abo mu mashengero yo muri Asiya barabaganutsa. Akwila na Purisikila barabaganutsa cane mu Mwami wacu, bo n'ishengero ryo mu nzu yabo.
46016020	Abavukanyi bose barabaganutsa. Muramukanishe kugumbirana kwera.
46016021	Uku ni kwo gutasha kwanje Pahulo, kwanditswe n'ukuboko kwanje.
46016022	Ni hagira umuntu adakunda Umwami wacu, arakavumwa. Maran ata.
46016023	Ubuntu bw'Umwami wacu Yesu Kristo bubane namwe.
46016024	Urukundo rwanje rubane namwe mwese muri Kristo Yesu. Amina.
47001001	Jewe Pahulo, intumwa ya Kristo Yesu, nk'uko Imana yagomvye, na Timoteyo umuvukanyi, turabandikiye abo mw'ishengero ry'Imana ry'i Korinto, n'abera bose bari muri Akaya hose.
47001002	Ubuntu n'amahoro biva ku Mana Data wa twese no ku Mwami Yesu Kristo bubabemwo.
47001003	Imana y'Umwami wacu Yesu Kristo, ari yo Se, Data wa twese w'imbabazi, kandi Imana yirura imibabaro yose iragahezagirwa,
47001004	itwirura mu marushwa yacu yose, kugira ngo natwe tubone uko twirura imibabaro abari mu marushwa yose, tuyibiruza uko natwe twiruwe n'Imana.
47001005	Nk'uko ivyo Kristo yababajwe vyarushirije kutuzako, ni ko n'ukwirurwa kwacu kwarushirije kugwizwa na Kristo.
47001006	Iyo tubabazwa, kuba ari ukugira ngo bibazanire ukwirurwa, bo n'agakiza; kandi iyo twirurwa, kuba ari ukugira ngo bibazanire ukwirurwa nyene, guserukira mu kwihanganira imibabaro imwe n'iyo natwe tubabazwa.
47001007	Kandi ivyo tubazigako birashikamye, kuko tuzi yuko, ko dusangiye iyo mibabaro, dusangiye n'ukuyirurwa.
47001008	Kuko bavukanyi, tutagomba yuko mutamenya amarushwa yatubayeko muri Asiya, ko twaremerewe cane, biruta uko dushobora, bigatuma twihebura ko tutagikiza amagara yacu.
47001009	Kandi tumenyeshwa mu mitima yuko duciriweko iteka ryo gupfa, kugira ngo ntitwiyizigire ubwacu, ariko twizigire Imana izura abapfuye.
47001010	Yadukijije urupfu rukomeye rutyo, kandi izodukiza; ni yo twizigira yuko izokwama irudukiza,
47001011	namwe muhuje imitima yo kudufasha mudusengera, ngo ingabire twaheshejwe na benshi, benshi bayishimire Imana ku bwacu.
47001012	Kuko ukwirata kwacu ari uku, kandi ijwi ryo mu mitima yacu rirabishingira intahe; ingeso twagirira mw'isi, kandi canecane muri mwebwe, zari ukwera, n'imitima itagira ubugunge iva ku Mana, atari mu bwenge bw' abantu, ariko mu buntu bw'Imana.
47001013	Kuko ata bindi tubandikira, atari ivyo nyene musoma kandi mwemera, kandi nishimiye ko muzovyemera gushitsa ko iherezo,
47001014	nk'uko mwatwemeye agace, yuko turi ivyirato vyanyu, nk'uko namwe muzoba ivyacu ku musi w'Umwami wacu Yesu.
47001015	Kandi nk'uko nizigiye ivyo, nagira ngo nzobanza kuza i wanyu, ngo muhabwe ubuntu ubugira kabiri,
47001016	no kubacako nja i Makedoniya, nkagaruka i wanyu mvuye i Makedoniya, ngo mumperekeze, munsezere neza nja i Yudaya.
47001017	Nuko aho nagomba gukora ntyo, mbega narahindagurika? Canke ivyo ngabira, ndabigabira mbwirijwe n'akameremere kanje, ngo niburanye nti: "Ego, ego," maze nti: "Oya, oya?"
47001018	Ariko nk'uko Imana ari iyo kwizerwa, ijambo tubabarira ntituvuga ngo ego, maze ngo oya.
47001019	Umwana w'Imana Yesu Kristo, umwe twabigisha ivyiwe, twe na Siluwano na Timoteyo, ntiyari ego, kandi ngo abe oya; ariko muri we harimwo ego me.
47001020	Ivyo Imana yasezeranye uko bingana, muri we ni ho Ego me riri; ni co gituma ari we adutera kuvuga ngo Amina, ngo Imana ishimishwe natwe.
47001021	Imana ni yo idukomezanya namwe muri Kristo, kandi ni yo yaturobanuje amavuta.
47001022	Kandi ni yo yadushizeko ikimenyetso, itugwatiriza Mpwemu wayo mu mitima yacu.
47001023	Ariko Imana ni yo ntanzeko icabona ku bugingo bwanje, icatumye ntongera kuza i Korinto, kwari ukwanka kubababaza.
47001024	Si uko tuganza ukwizera kwanyu, ariko dukorana namwe mu bibungura umunezero; kuko ukwizera ari kwo muhagazemwo.
47002001	Ariko nagabiye mu mutima kutazogaruka i wanyu nzanye umubabaro.
47002002	Ni nabatera umubabaro, uwuzonezereza ni nde? Si uwo nteye umubabaro nyene?
47002003	Kandi nandikiye ivyo, kugira ngo aho nzozira sinterwe umubabaro n'abari bakwiye kunezereza; kuko ndabizigira mwese yuko umunezero wanje ari wo wanyu mwese.
47002004	Nabandikiye mfise intuntu nyinshi, umutima wamvuyemwo, ndira amarira menshi; ntikwari ukugira ngo muterwe umubabaro mwebwe, ariko kwari ukugira ngo mumenye urukundo ndushiriza kubagirira.
47002005	Ariko namba hari umuntu ateye umubabaro, si jewe awuteye, ariko ni mwebwe awuteye mwese--singomba kubababaza cane, ariko bamwe ni agace.
47002006	Ico gihano abenshi bamuhanye, kiramaze k'uwumeze atyo.
47002007	None ni co gituma mukwiye canecane kumuharira, no kumwirura, ngo uwumeze atyo ntarengerwe n'umubabaro usagutse.
47002008	Nuko ndabinginga mumukomezeko urukundo.
47002009	Kuko icanteye kubandikira ari iki: kwari ukugira ngo ndabageze, menye uko muri, ko munyumvira muri vyose.
47002010	Ariko uwo muribuharire wese, nanje ndamuharira; kuko nanje ico mpariye, namba hari ico mparira, ndagihariye ku bwanyu, mu maso ya Kristo,
47002011	kugira ngo Satani ntaronke ico adutsindisha, kuko tutayobewe imigabo yiwe.
47002012	Ariko aho naja i Tirowa, njanywe n'ubutumwa bwiza bwa Kristo, ngasanga nugururiwe urugi mu Mwami wacu;
47002013	nabuze uko nduhuka mu mutima wanje, kuko ntasanzeyo Tito umuvukanyi wanje. Nuko narabasezeye, nja i Makedoniya.
47002014	Ariko Imana ishimwe, yama itujana nk'abafashwe mpiri muri Kristo, idutera kwerekana ubumote bwo kumumenyekanisha ahantu hose.
47002015	Kuko turi ubumote bwiza bwa Kristo ku Mana, hagati y'abariko barakira n'abariko barahona.
47002016	Kuri abo turi agacuku k'urupfu kazana urupfu, kuri ba bandi turi ubumote bw'ubugingo buzana ubugingo. kandi ivyo ni nde abishobora?
47002017	Kuko tutari nka bamwe benshi, bacururisha ijambo ry'Imana, ariko tuvuga nk'abatagira ubugunge, bavuga ibiva ku Mana, ni ko tuvuga muri Kristo, imbere y'Imana.
47003001	Mbega dutanguye kwongera kwishimagiza? Canke turinda amakete yo kudushimagiza, mwandikiwe canke mwanditse, nk'uko bamwe bandi bagomba?
47003002	Ni mwebwe cete cacu, canditswe ku mitima yacu, ico abantu bose bamenya bagasoma.
47003003	Kuko muboneka ko muri ikete Kristo yatwandikishije, nk'uko igikorwa cacu kiri; kitandikishijwe irangi, ariko candikishijwe Mpwemu w' Imana nzima; kitanditswe ku bisate vy'amabuye, ariko canditswe ku bisate ni vyo mitima y'inyama.
47003004	Uko ni ko twizigira Imana ku bwa Kristo.
47003005	Si uko dushobora ubwacu kwiyumvira ikintu cose nk'aho ari twebwe candurutseko, ariko dushobozwa n'Imana;
47003006	ni yo yadushoboje kuba abakozi b'isezerano rishasha, yamara si abakozi b'ivyandikishijwe indome, ariko ni abo impwemu; kuko ivyandikishijwe inyuguti vyicisha, ariko impwemu ihesha ubugingo.
47003007	Yamara ubwo bugabuzi bwandikishijwe indome zikorogoshowe mu mabuye bwaganzwa n'urupfu, naho bwari bwazananye n'ubwiza. Ariko ubwo bwiza, naho bwagenda bushira, bwatumye Abisirayeli badashobora gutumbera mu maso ha Mose.
47003008	None ko vyabaye bityo, ubugabuzi buganzwa na Mpwemu ntiburushiriza cane kuzanana n'ubwiza?
47003009	Ubugabuzi bwo gutsindwa ko ari ubwiza, ubugabuzi bwo kugororoka burushiriza kugira ubwiza bw'akaburarugero.
47003010	Mbere icari gisanganywe ubwiza nta bwiza kigifise, kuko haje ubwiza bukirengeye.
47003011	Igishira ko cari n'ubwiza, igihoraho kirushiriza cane kugira ubwiza.
47003012	Nuko ko dufise icizigiro kingana gityo, tuvuga tutabobotereza na gatoya.
47003013	Ntidusa na Mose, yitwikira mu maso, kugira ngo abisirayeli ntibahange amaso iherezo ry'ubwariko buraherengetera.
47003014	Ariko imitima yabo irakomantara. Kuko gushitsa n'ubu, ca citwikiro kikiriho mu gisomwa c'isezerano rya kera, ntikirakurwaho, kuko muri Kristo ari ho giherera.
47003015	Ariko gushitsa n'ubu, ivya Mose iyo bisomwa ico citwikiro kiba ku mitima yabo.
47003016	Yamara, iyo umuntu ahindukiriye Umwami, ico citwikiro gica gikurwaho.
47003017	Ariko uwo Mwami ni we Mpwemu; kandi aho Mpwemu w'Uhoraho ari, ni ho haba umwidegemvyo.
47003018	Tweho twese, ko tutitwikiriye mu maso, tukerekana nk'icirore ubwiza bw'Umwami, turahinduka, tugashushanywa n'iyo shusho, tukava mu bwiza tukaja mu bundi, nk'abahindurwa n'Umwami, ari we Mpwemu.
47004001	Ni co gituma tutihebura, kuko dufise ubwo busuku, nk'uko twagiriwe ikigongwe.
47004002	Twanse ibiteye isoni bikorerwa mu mpisho, ntitugenda mu bugunge, ntidufudika ijambo ry'Imana, ariko kwerekana ukuri ni kwo twishimagirisha mu maso y'Imana ku mutima w'umuntu wese.
47004003	Ariko namba ubutumwa bwiza twahawe butwikirwa, butwikirirwa abahona,
47004004	ni bo batizera, bamwe ikigirwamana c'iki gihe cahumye imitima, ngo umuco w'ubutumwa bw'ubwiza bwa Kristo ntubakire, ni we shusho y'Imana.
47004005	Kuko tutigisha abantu ivyacu, ariko tubigisha ivya Kristo Yesu ko ari we Mwami, natwe yuko turi abashumba banyu ku bwa Yesu.
47004006	Imana, imwe yavuze ngo umuco wake, uvuye mu mwiza, ni yo yakiye mu mitima yacu, kwerekana umuco, ni wo kumenya ubwiza bw'Imana buri mu maso ha Yesu Kristo.
47004007	Ariko dufise ubwo butunzi mu nzavya z'ibumba, ngo ubushobozi buhebuje bube ubwo Imana, butavuye kuri twebwe.
47004008	Dusugerezwa impande zose, ariko ntidushika mu mpatane; turazazanirwa, ariko ntituranduka umutima;
47004009	turahamwa, ariko ntiduhebwa; dukubitwa hasi, ariko ntitugwaho.
47004010	Imisi yose tugendana mu mubiri urupfu rwa Yesu, ngo ubugingo bwa Yesu na bwo buserukire mu mubiri wacu.
47004011	Kuko twebwe abariho, na ntaryo dutangwa ngo dupfe baduhora Yesu, ngo ubugingo bwa Yesu na bwo buserukire mu mubiri wacu uzopfa.
47004012	Nuko rero urupfu rudukoreramwo, ariko ubugingo bubakoreramwo.
47004013	Ariko ko dufise uwo mutima wizera, uboneka mu vyanditswe, ngo nizeye, ni co catumye mvuga; natwe nyene turizera, ni co gituma tuvuga.
47004014	Kuko tuzi yuko iyazuye Umwami Yesu, natwe izotuzurana na Yesu, kandi izomudushira, twe namwe.
47004015	Kuko ivyo vyose biba ku bwanyu, kugira ngo ubuntu bw'Imana bwongeranishwe n'ukugwira kw' abantu, bugwize ishimwe, ngo ritere Imana icubahiro.
47004016	Ni co gituma tutihebura; ariko, naho umuntu wacu wo ku rukoba ariko arabora, umuntu wacu w'imbere yama ahinduka musha uko bukeye.
47004017	Kuko amarushwa yacu ahwahutse y' akanya ka none yiyongeranije cane kudushikiriza ubwiza buremereye bw'ibihe bidashira.
47004018	Natwe ntituraba ku biboneka, ariko turaba ku bitaboneka; kuko ibiboneka ari ivyo igihe gito, ariko ibitaboneka bikaba ivyo ibihe bidashira.
47005001	Turazi yuko inzu y'urusago yacu yo kw'isi ni yaramuka isambuwe, dufise inyubako iva ku Mana, inzu itubatswe n'amaboko, itazoshira yo mw'ijuru.
47005002	Kuko tunihira muri uru rusago, twifuza kurwambikirwako inzu yacu izova mw'ijuru,
47005003	namba tuyambaye tutazosangwa twambaye ubusa.
47005004	Kuko twebwe abari muri uru rusago tuniha turemerewe, si uko tugomba kwamburwa, ariko tugomba kwambikirwa kuri rwo, ngo igipfa kimirwe n'ubugingo.
47005005	Kandi iyaturoranije ku bwo ico nyene n'Imana, iyatugwatirije Mpwemu.
47005006	Ni co gituma na ntaryo turinda mu mutima, kandi tumenya yuko iyo turi i wacu mu mubiri tuba tugerereye kure y'Umwami wacu— "
47005007	kuko tugenda turongorwa n'ukwizera, ntiturongorwa n'ivyo tubona--
47005008	ego me turinda mu mutima, kandi ico turushiriza gukunda ngiki: ni ukugerera kure y'umubiri, tukaba i wacu ku Mwami wacu.
47005009	Kandi ni co gituma tugira umwete wo kumunezereza, iyo turi i wacu mu mubiri, canke iyo tugerereye kure y'umubiri.
47005010	Kuko twese tutazobura kugaragarizwa imbere y'intebe y'imanza ya Kristo, kugira ngo umuntu wese ahabwe ibihwanye n'ico yakoze akiri mu mubiri, ari ciza ari kibi.
47005011	Nuko kuko tuzi ingene ukwubaha Umwami wacu kumeze, twemeza abantu, ariko Imana turayigaragarira kandi rero nizigiye yuko tugaragarira n'imitima yanyu.
47005012	Ntitwongera kubishimagizako, ariko tubaha inyanduruko y'ingene mwokwirata ku bwacu, kugira ngo mubone ivyo mwokwishura abirata ivyo ku rukoba, batirata ivyo mu mutima.
47005013	Namba dusaze, dusaze ivyo Imana; namba dufise ubwenge, ni mwebwe dukorera."
47005014	Kuko urukundo rwa Kristo rutugobera, kandi ico tuzi tudakekeranya ni uko umwe yapfiriye bose, nuko rero bose barapfuye.
47005015	Kandi icatumye apfira bose kwari ukugira ngo abariho babeho batacinezereza, ariko babeho banezereza uwabapfiriye, akabazukira.
47005016	Ni co gituma kuva ubu tutakigira uwo tumenya ku vyo ku rukoba; naho twari tuzi Kristo mu vyo umubiri, ariko noneho ntitukimumenya dutyo.
47005017	Nuko rero umuntu wese iyo ari muri Kristo, aba ari icaremwe gishasha; ivya kera biba bihise, vyose biba bibaye bishasha.
47005018	Ariko ivyo vyose biva ku Mana, yatwiyujujeko kubwa Kristo, ikaduha igikorwa c'ukunywanisha,
47005019	ni kwo kuvuga yuko Imana yari muri Kristo yiyuzuza n'abari mw'isi, ntiyabaharurako ibicumuro vyabo, kandi yatubikije ijambo ry'umwuzuzo.
47005020	Ni co gituma turi intumwa mu gishingo ca Kristo, Imana isa n'iyibaduhanurisha. Turabahanura mu gishingo ca Kristo, mwuzure n'Imana.
47005021	Umwe atigeze kumenya icaha, Imana yamuhinduye icaha ku bwacu, kugira ngo tumuhindukiriremwo ukugororoka kw'Imana.
47006001	Kandi ko dukorana na yo, turabinginga, ntimuherwe ubuntu bw'Imana ngo bubapfeko.
47006002	Kuko yavuze ati: "Mu gihe co kwemererwamwo ndakwumvise, No ku musi wo gukirizwako ndagutabaye. Ehe ubu ni igihe co kwemererwamwo, ehe ubu ni umusi wo gukirizwako."
47006003	Kandi ntitugira ico tuzana gitsitaza mu kintu na kimwe, kugira ngo kugabura ivyo Imana kwacu ntikugawe.
47006004	Ariko twishimagiza muri vyose nk' abakozi b'Imana, twihangana cane mu marushwa, mu mibabaro, mu vyago,
47006005	mu bimoko, mu mabohero, mu migumuko, mu butame, mu kurara maso, mu kwirirwa ubusa,
47006006	mu kugira umutima utanduye, mu kugira ubwenge, mu kutarambirwa, mu kuba inda nziza, muri Mpwemu Yera, mu rukundo rutari uruheyiheyi,
47006007	mw'ijambo ry'ukuri, mu bushobozi bw'Imana, dufise ibirwanisho vy'ukugororoka vyo mu kuryo n'ivyo mu kubamfu;
47006008	mu cubahiro no mu gakengerwe, mu mugayo no mw'ishimwe. Twiyumvirwa nk'abanyabinyoma, ariko turi abanyakuri.
47006009	Twiyumvirwa nk'abatamenyekana, ariko turi ba rurangiranwa. Tuboneka nk'abagira bapfe, ariko Raba, turi bazima. Tuboneka nk'abahanwa, ariko ntitwicwa.
47006010	Tuboneka nk'abababara, ariko tunezerwa imisi yose. Tuboneka nk'aboro, ariko dutungisha benshi. Tuboneka nk'abatagira ico batunze, yamara dutunze vyose.
47006011	Akanwa kacu karabasesekariye, yemwe Bakorinto, umutima wacu uragutse.
47006012	Ntimwagiwe muri twebwe, yamara mwagiwe mu mitima yanyu.
47006013	Nuko ndababwira nk'abana banje, namwe ni mwaguke, mwishure nk'uko mwagiriwe.
47006014	Ntimwifatanye n'abatizera, kandi ata co musangiye. Ukugororoka n'ukugabitanya bifatana bite? Canke umuco n'umwiza bifatanya bite?
47006015	Kandi Kristo ahuriye hehe na Beliyari? Canke uwizera n'uwutizera basangiye iki?
47006016	Kandi urusengero rw'Imana ruhuza rute n'ibigirwamana? Kuko twebwe turi urusengero rw'Imana nzima; nk'uko Imana yavuze iti: "Nzobagereramwo, nzobagenderamwo, Mbe Imana yabo, na bo babe abantu banje."
47006017	Nuko muve hagati ya ba bandi, Mubitandukanyeko, ni ko Uhoraho avuze, Kandi ntimugakore ku kintu gihumanya na kimwe; Nanje nzobakira.
47006018	Kandi nzobabera So, Namwe muzombera abahungu n'abakobwa, Ni ko Uhoraho ashobora vyose avuze.
47007001	Nuko bakundwa, ko dufise ivyo vyasezeranywe, twiyuhagire ubuhumane bwose bw'umubiri n'ubwo umutima, kuba abera tugushikishe kwubaha Imana.
47007002	Muduhe ikibanza mu mitima yanyu; nta we twagiriye nabi, nta we twononye, nta we twagunze.
47007003	Sindabivugiye kubagaya; kuko maze kuvuga yuko muri mu mitima yacu, ngo dupfane kandi ngo tubaneho.
47007004	Ndababwira ndabizigiye cane, ndabiratana. Nuzuye ihumure, ndushiriza kunezerwa mu marushwa yacu yose.
47007005	Hamwe twaja i Makedoniya umubiri wacu ntiwaribwatenzukirwe na gatoya, kuko twababajwe uburyo bwose; inyuma hari intambara, imbere hari ubwoba. "
47007006	Ariko Imana ihumuriza abicisha bugufi yaduhumurishije ukuza kwa Tito.
47007007	Kandi si ukuza kwiwe kwonyene, ariko kandi ni uguhumurizwa mwamuhumurije namwe, n'uko yatwiganiye inkumbu zanyu mwangiriye, n'amarira yanyu, n'ishaka mwandwanira, ni co catumye ndushiriza kunezerwa.
47007008	Naho nabateje umubabaro ca cete canje, sinicuza, naho nari naricujije; kuko ndabonye yuko ico cete cabateye umubabaro, naho mwawugize igihe gito gusa;
47007009	noneho ndanezerewe; sinejerejwe n'uko mwagize umubabaro, ariko n'uko uwo mubabaro wabateye kwihana. Kuko mwagize umubabaro mu buryo bw' Imana, kugira ngo ntihagire ico mubura ku bwacu.
47007010	Umubabaro wo mu buryo bw'Imana utera ukwihana kuticuzwa, kuzana agakiza; ariko umubabaro wo mu buryo bw'isi utera urupfu.
47007011	Ntimubona uwo mubabaro wo mu buryo bw'Imana, ukuntu wabateye umwete mwinshi utyo? Kandi ko wabateye no kwiregura, guhigimanga, gutinya, inkumbu, ishaka no guhana? Muri vyose mwiyerekanye ko mwejejwe muri ivyo.
47007012	Nuko naho nabandikiye, ivyanyandikishije si ivyo uwagize nabi, kandi si ivyo uwagiriwe nabi, ariko ni ukugira ngo umwete mutugirira werekanirwe hagati yanyu mu maso y'Imana.
47007013	Ni co catumye duhumurizwa. Kandi muri ukwo guhumurizwa turushiriza guterwa umunezero n'umunezero wa Tito, kuko umutima wiwe waruhuwe namwe mwese.
47007014	Namba hari icanteye ko ndabirata ndabaratira Tito, ntivyantetereje; ariko nk'uko twababwiye vyose ukuri, ni ko ni ukwirata kwacu, twaratiye Tito, kwabonetse ko ari ukwo ukuri.
47007015	Kandi umutima wiwe urushiriza kubagirira igishika, uko yibutse ingene mwanyumviye mwese, n'ingene mwamwakiriye mutinya, muhinda agashitsi.
47007016	Nezerewe yuko mfise umutima uremye ku bwo ivyanyu vyose.
47008001	Bavukanyi, turabamenyesha ubuntu bw'Imana amashengero y'i Makedoniya yagiriwe.
47008002	Bakigeragezwa n'amarushwa menshi, umunezero wabo w'akaburarugero, n'ubworo bwabo butagira iyo buherwa, vyarushirije kuzana ubutunzi bw'ivyo ubuntu bwabo.
47008003	Ku bwabo baratanze nk'uko bashoboye, ndabibashingira intahe, kandi bararushije n'ivyo bashoboye,
47008004	badusaba binginga cane kubatera iteka kugira ngo bafatanye n'abagaburira abera.
47008005	Kandi si nk'uko twabiziga gusa, ariko babanje kwitanga biha Umwami wacu, natwe nyene baratwiha, nk'uko Imana yagomvye.
47008006	Ni co catumye twinginga Tito, ngo asozere ico gikorwa c'ugutabara no muri mwebwe, nk'uko yagitanguye kera.
47008007	Ariko nk'uko murushiriza kugira vyose --ukwizera, n'amajambo, ubwenge, umwete mwinshi n'urukundo mudukunda--ni murushirize no kugira ubwo buntu na bwo.
47008008	Sindabivugiye kubategeka, ariko ndabivugiye kugeza urukundo rwanyu ko ari urwo ukuri, ndarugeragereshe umwete w'abandi.
47008009	Kuko muzi ubuntu bw'Umwami wacu Yesu Kristo, yuko naho yari umutunzi, yahindutse umworo ku bwanyu, kugira ngo ubworo bwiwe bubatungishe.
47008010	Kandi ivyo ndababwiye kuri ivyo ni ukubagisha inama; kuko bibabereye, abatanguriye abandi uhereye ku mwaka ushize, si ukubikora gusa, ariko no kubikunda.
47008011	Nuko rero mushitse no kubikora, kugira ngo nk'uko mwakunze kuvyemera, mube ari ko mubishitsa ku vyo mufise.
47008012	Kuko iyo hari umutima ukunze, wemerwa ku vyo umuntu afise, si ku vyo adafise.
47008013	Simvuze ntyo kugira ngo abandi boroherwe, namwe ngo mugorwe.
47008014	Ariko ni ukugira ngo munganye, ngo ibibasagutseko muri iki gihe bibamare ubukene, kandi ngo ibizobabera umusesekara na bo bizobamare ubukene bwanyu, munganye.
47008015	Nk'uko handitswe, ngo uwegeranije vyinshi asanga ata co asesekaje; uwegeranije bike asanga ata co akehaniwe.
47008016	Ariko Imana ishimwe, ishize mu mutima wa Tito kubagirira umwete nk'uwo ndabagirira.
47008017	Kuko yemeye inama yacu, kandi kuko agize umwete mwinshi, aje i wanyu bivuye ku mutima.
47008018	Kandi hamwe n'uwo turungitse n'umuvukanyi ngo bazanane, ishimwe ryiwe ryo ku vyo ubutumwa bwiza ryamamaye mu mashengero yose.
47008019	Kandi si co gusa, ariko na kare uwo ni we yatoranijwe n'amashengero kwama ajana natwe kubwo ico gikorwa c'ugutabara, ubwo tugabura ngo Umwami wacu ashimishwe, kandi ngo twerekane umutima wacu ko ubikunze
47008020	Kuko ico twirinda ari iki, ari ico umuntu yotugaya kubwo izi ngabire nyinshi tugabura.
47008021	Tubabaye gukora ivyiza, si mu maso y' Umwami wacu gusa, ariko no mu maso y'abantu.
47008022	Kandi abo tubarungikanye n'uwo muvukanyi twagejeje kenshi, akaboneka ko ari umunyamwete muri vyinshi, ariko none arushiriza kugira umwete, kuko abizigira cane.
47008023	Ivya Tito, ni we dufatanije igikorwa, kandi n'umuvukanyi wanje dukorana ivyanyu; kandi ivyo abo bavukanyi, n'intumwa z'amashengero, kandi n'icubahiro ca Kristo.
47008024	Nuko mubereke ivyerekana urukundo rwanyu mu maso y'amashengero, kandi yuko twari dufise inyanduruko yo kubirata.
47009001	Ivyo ukugaburira abera sindinda kubibandikira.
47009002	Kuko nzi umutima ukunze wanyu, ni wo nirata mu Banyamakedoniya yuko muwufise, mvuga yuko Abanyakaya bari basanzwe biteguye, uhereye mu mwaka ushize, kandi gushishikara kwanyu kwateye abenshi umwete.
47009003	Kandi ndungitse abo bavukanyi kugira ngo ukubirata kwacu ntikuzopfe ubusa muri ivyo; kugira ngo muzobe mwiteguye nk'uko nababwiye,
47009004	twebwe (sinovuga mwebwe) ntituzomaramazwe n'ivyo twari twizigiye, namba Abanyamakedoniya bamwe bazozanana nanje bagasanga mutiteguye.
47009005	Ni co gitumye niyumviriye yuko nkwiye kwinginga abo bavukanyi kunyitangira imbere mu kuza i wanyu, ngo babanze gutunganya ivyo ubuntu mwasezeranye kera, bibe biteguwe nk'ivyo ugutabara hatarimwo ubwimanyi.
47009006	Ariko ico mvuga ngiki, ngo Ubiba nke, azokwimbura bike, ubiba nyinshi azokwimbura vyinshi.
47009007	Umuntu wese atange nk'uko abigabiye mu mutima wiwe, atababaye canke atagoberewe, kuko Imana ikunda utanga anezerewe.
47009008	Kandi Imana ishobora kubasazako ubuntu bwose, kugira ngo murushirize gukora ivyiza vyose, mufise ibibahagije muri vyose.
47009009	Nk'uko handitswe, ngo Yatanze isabagire, yahaye abakene, Ukugororoka kwiwe kwamaho ibihe bidashira.
47009010	Kandi Iha umubivyi imbuto n'imitsima yo kurya, ni yo izobaha, ibongeranirize imbuto zanyu zo kubiba, kandi izogwiza imbuto z'ukugororoka kwanyu.
47009011	Namwe muzotungishwa muri vyose, ngo mugire ubuntu bwose, butuma dushimisha Imana.
47009012	Kuko igikorwa c'ukwo kugabura kitamara ubworo bw'abera gusa, ariko kandi kirushiriza gushimisha Imana muri benshi.
47009013	Kuko uburyo mwageragejwe n'ukwo kugabura bwatumye abo bahimbaza Imana yuko muwumvira, mwatura ubutumwa bwiza bwa Kristo, kandi yuko mwatabarishije vyinshi vyo kubafasha no gufasha abandi bose.
47009014	Kandi mu kubasengera babagirira inkumbu, kuko ubuntu bw' Imana burushiriza kuba muri mwebwe.
47009015	Imana ishimirwe ingabire yayo nziza itovugwa.
47010001	Jewe Pahulo ubwanje ndabinginga kubwo ubugwaneza n'ineza vya Kristo, jewe umuntu aciye bugufi muri mwebwe imbere yanyu, ariko iyo tutari kumwe ndabubahuka;
47010002	nuko ndabinginga kugira ngo ni twaba kumwe sinzorinde kububahuka, nk'uko niteguye kuzokwubahuka nshize ubwoba, bamwe batwiyumvira ko tugenda dukurikira ivyo akameremere kacu.
47010003	Naho turi n'umubiri ntiturwana mu buryo bw'umubiri,
47010004	kuko ibirwanisho vy'intambara yacu atari ivyo mu buryo bw'umubiri, ariko imbere y'Imana bifise ubushobozi bwo gushingura akarimbi,
47010005	dushingura impari n'igishizwe hejuru cose, kihashiriwe kurwanya ukumenya Imana, dufata mpiri ivyiyumvirwa mu mitima vyose, ngo tubigomorere Kristo.
47010006	Kandi twiteguye guhana ubutumva bwose, aho mwebwe muzogirira ukwumva gushitse.
47010007	Mbega muraba ibibonwa n'amaso? Namba hari umuntu yizigiye ko ari uwa Kristo, yibwire n'ibi, yuko uko ari uwa Kristo, natwe ari ko turi.
47010008	Kuko ububasha bwacu Umwami wacu yaduhaye kugira ngo tububake, ntitubasambure, naho norushiriza kubwirata, sinzomaramazwa;
47010009	sinzokwiyumvirwe nk'uwubateza ubwoba amakete yanje.
47010010	Kuko bavuga bati: "Amakete yiwe arahambaye, arasogota, ariko iyo ari ino, arakengeretse, kandi amajambo yiwe nta co amaze."
47010011	Uvuga ibisa bityo ni yibwire n'ibi, yuko uko tumeze ku majambo yo mu makete atari ho turi, ari ko tumeze no ku vyo dukora ari ho turi.
47010012	Kuko tutubahuka kwishira mu gitigiri ca bamwe bishimagiza, canke kwigereranya na bo; ariko abo, ko birehesha ubwabo kandi bigereranya ubwabo, nta bwenge bagira.
47010013	Tweho ntituzokwirata ibirenze urugero, ariko tuzokwiyumvira urugero rwacu ko ruhwanye n'urugezo rw'aho Imana yatugereye, ngo dushike no kuri mwebwe.
47010014	Ntiturenga akarimbi kacu, nk'abatabashitseko, kuko twarabashitseko koko, tuzanye ubutumwa bwiza bwa Kristo.
47010015	Ntitwirata ibirenze urugero, ntitwirata ivyo abandi bakoze. Ariko twizigiye yuko ukwizera kwanyu ni kwakura, tuzoshirwa hejuru kubwanyu, ku vyo twagerewe, ngo twagukirwe,
47010016	tuvuge ubutumwa bwiza mu bihugu biri hirya yanyu, kugira ngo ntitwirate ivyo dusanze biteguye, ahagerewe uwundi.
47010017	Ariko uwirata yirate Uhoraho.
47010018	Kuko uwishimagiza atari we yemerwa, ariko hemerwa uwo Umwami wacu ashimagiza.
47011001	Icompa mukanyihanganira ku bupfu buciyemwo, kandi n'ubwo muranyihanganira.
47011002	Ndabafitiye ishari ryo kubwo Imana, kuko nabahaye umugabo umwe, ni we Kristo, ngo ndabamushingire mumeze nk'inkumi itunganye.
47011003	Ariko ndiyubara yuko, nk'uko ya nzoka yahendesheje Eva ukwiyorobeka kwayo, kumbure ivyiyumviro vyanyu vyokwoshwa, mugaca mureka ukugororoka n'ukwera mu vya Kristo.
47011004	Kuko iyo hagize uwuza i wanyu akababarira Yesu wundi, tutababariye, canke iyo mwakiriye iyindi mpwemu mutakiriye, canke ubundi butumwa mutemeye, we muramwihanganira neza!
47011005	Kuko nibwira yuko izo ntumwa zihambaye cane ata co zindusha na gatoya.
47011006	Naho ndi igihwiji mu majambo, sindi igihwiji mu bwenge, kandi ivyo twarabiberetse muri vyose no mu maso ya bose.
47011007	Canke mbega naracumuye kuko nicishije bugufi ngo mushirwe hejuru, ndababwiye ubutumwa bwiza bw'Imana ku busa?
47011008	Nasahuye ayandi mashengero ndayaka ingero, kugira ngo nkorere mwebwe,
47011009	kandi aho nari kumwe namwe ngakena, sinagize uwo ngora; kuko abavukanyi bavuye i Makedoniya Bamaze ubukene. Muri vyose nirinda kubagora, kandi nzoshishikara kuvyirinda.
47011010	Uko ukuri kwa Kristo kuri muri jewe, nta wuzombuza kwirata ntyo mu ntara zo muri Akaya.
47011011	Ni ku ki? Ni uko ntabakunda? Bizi Imana.
47011012	Ariko ivyo nkora nzoshishikara kubikora, kugira ngo mbuze inyanduruko abagomba inyanduruko yo kuboneka nkatwe mu vyo birata.
47011013	Abameze batyo n'intumwa z'ibinyoma, n'abakozi bagunga, bigira intumwa za Kristo.
47011014	Kandi ivyo ntibitangaza, kuko na Satani yigira umumarayika w'umuco.
47011015	Nuko si ikigoye ko abakozi biwe na bo bigira nk'abakozi b'ukugororoka; iherezo ryabo rizohwana n'ibikorwa vyabo.
47011016	Kandi nongere kubivuga. Ntihagire uwunyiyumvira ko ndi igipfu. Ariko ni mwaramuka munyiyumviriye mutyo, munyemere nk'igipfu, kugira ngo nanje nirate gatoya.
47011017	Ivyo mvuga sindabivuga nk'ijambo ry'Umwami wacu, ariko ndabivuga nk'uwuvugishwa n'ubupfu, nizigiye yuko mfise inyanduruko yo kwirata.
47011018	Ko benshi birata ivyo umubiri, reka nanje nyene ndavyirate.
47011019	Mwihanganira ibipfu munezerewe, kuko mwibereye abanyabwenge.
47011020	Murihangana, iyo umuntu abagize abaja, iyo abariye, iyo abafashe, iyo yishize hejuru, iyo abakubise urushi.
47011021	Ndabivuganye isoni; bisa n'aho tweho twabagizemwo intege nke. Ariko ikintu cose gitera umuntu gushiruka umwete (ndabivugishijwe n'ubupfu) nanje kirabintera.
47011022	Mbega abo ni Abaheburayo? Nanje ndi we. Ni Abisirayeli? Nanje ndi we. Ni uruvyaro rwa Aburahamu? Nanje ndi rwo.
47011023	Ni abakozi ba Kristo? (Mvuga nk'umusazi) ndabarusha. Ndabarusha mu butame, ndabarusha gushirwa mu mabohero, ndabarusha mu gukubitwa kurenze urugero; kenshi nari mw'irinde ry'urupfu.
47011024	Abayuda ibihe bitanu bankubise ibimoko mirongo itatu n'icenda.
47011025	Ibihe bitatu nakubiswe ingage; igihe kimwe natewe amabuye; ibihe bitatu ubwato bwaramenekanye, naraye mu kiyaga nirirwaho;
47011026	nari mu ngendo kenshi, mw'irinde ry'inzuzi, mw'irinde ry'abambuzi, mw'irinde ry'ubwoko bwacu, mw'irinde ry'abanyamahanga, mw'irinde ryo mu bisagara, mw'irinde ryo mu bugaragwa, mw'irinde ryo mu kiyaga, mw'irinde ryo mu bigira bavukanyi;
47011027	mu butame no mu bucumukure, ndara maso kenshi, ngira inzara n'inyota, mara ubusa kenshi, nicwa n'imbeho, nambara ubusa.
47011028	Kandi ntarinze kuvuga ibindi, hari ikinzako uko bukeye, n'umwitwaririko w'amashengero yose.
47011029	Ni nde adakomera, nanje simbe uwudakomeye? Ni nde agira ikimugwisha, nanje isoni ntizinyice?
47011030	Namba nkwiye kwirata, nirata ivyo intege nke zanje.
47011031	Imana y'Umwami Yesu, ni yo Se, ishimwa ibihe bidashira, irazi ko ntabesha.
47011032	I Damasiko icegera c'umwami Areta carindishije igisagara c'Abanyadamasiko ngo bamfate.
47011033	Bancisha mu kadirisha k'uruhome rw'amabuye, ndi mu gisangaza, ndahunga ndamuva mu maboko.
47012001	Numva mpambirwa kwirata, naho bitagira ikimazi. Ariko ngira mvuge ivyo kwerekwa no guhishurirwa n'Umwami wacu.
47012002	Ndazi umuntu wo muri Kristo, yaduganywe akajanwa mw'ijuru rya gatatu, ubu hashize imyaka icumi n'ine--namba yari mu mubiri sindabizi; canke namba atari mu mubiri sindabizi, bizi Imana.
47012003	Kandi nzi yuko uwumeze atyo--namba yari mu mubiri, canke Namba atari mu mubiri, sindabizi, bizi Imana--
47012004	yaduganywe, akajanwa muri Paradiso, akumva ibitovugwa, ivyo umuntu atemererwa kuvuga.
47012005	Kubwo umuntu ameze atyo ndirata, ariko ku bwanje sinokwirata, atari intege nke zanje.
47012006	Kandi nogomvye kwirata sinobaye ndi igipfu, kuko noba mvuga ukuri. Ariko nsizeho kugira ngo ntihagire uwunyiyumvira ibiruta ivyo ambonako canke ivyo anyumvako.
47012007	Kandi kugira ngo sinterwe kwishira hejuru birenze urugero, ndabitewe n'uko nahishuriwe ibirushiriza kuba ibihambaye, ni co catumye mpabwa igisata mu mubiri, intumwa ya Satani yo kunkubita ibipfunsi, ngo sinterwe kwishira hejuru birenze urugero.
47012008	Kandi kuri ivyo natakambiye Umwami wacu gatatu ngo kimvemwo.
47012009	Arambarira ati: "Ubuntu bwanje buraguhagije; kuko ubushobozi bwanje buhingurirwa mu ntege nke." Nuko canecane nzonezererwa kwirata intege nke zanje, ngo ubushobozi bwa Kristo bunzeko.
47012010	Ni co gituma kubwa Kristo nzonezererwa intege nke zanje, no gukubagurwa, n'imibabaro, no guhigwa, n'ivyago; kuko iyo mbaye umunyantege nke ari ho ndushiriza kugira ubushobozi.
47012011	Mbaye igipfu, ni mwebwe mwabinteye, kuko ivyari bikwiye ari uko mba narashimagijwe namwe. Za ntumwa zihambaye cane nta co zindushije, naho ndi ubusa.
47012012	Ni ukuri ivyerekana intumwa vyakorewe hagati yanyu mu kwihangana kwose, ni vyo bimenyetso n'ibitangaza n'ibikorwa bikomeye.
47012013	Ayandi mashengero yabarushije iki, atari uko jewe ubwanje ntababereye ikirusha? Mumparire ico caha!
47012014	Ehe niteguye kuza i wanyu ubugira gatatu; sinzoba nje kubaremereza ivyo mu mpa. Kuko atari ivyanyu ndondera ariko ni mwebwe ubwanyu ndondera; kuko abana badakwiye kuziganiriza abavyeyi, ariko abavyeyi ni bo bakwiye kuziganiriza abana.
47012015	Ku bwanje nzonezererwa cane gutanga ivyanje, no kwitanga rwose, nitangira ubugingo bwanyu. Mbega ko ndushiriza kubagirira urukundo, none urwo nkundwa rugabanuke?
47012016	Ivyo vyo birahaye; ubwanje sinabaremereye; ariko, ko naciye mu kandi kenge, ubuhinga ubugunge.
47012017	Mbega mu bo nabatumyeko hari umuntu natumye kubaka inyungu?
47012018	Nagishije inama Tito, ndamurungikana; na wa muvukanyi wundi. Hari inyungu Tito yabatse? Ntitwagendeye muri Mpwemu umwe? Ntiyageze ikirenge mu canje?
47012019	Uhereye kera mwiyumvira yuko tubiregurako. Imbere y'Imana no muri Kristo ni ho tuvugira. Ariko yemwe abo nkunda, vyose tubivugiye kubakomeza.
47012020	Kuko binteye akoba yuko, aho nzozira, kumbure nzosanga mumeze uko ntagomba, nanje muzosanga meze uko mutagomba; kandi yuko kumbure hazoba imitongano, ishari, ishavu, ikeba, ukuvuga abandi nabi, insaku, ukwihimbariza ubusa n'imivurungano;
47012021	kandi yuko, aho nzozira, Imana yanje izosubira kuncisha bugufi muri mwebwe, nanje nkazoririra benshi bacumuye kera, ntibihane ivyonona, n'ubushakanyi, n'ivyo isoni nke bakoze.
47013001	Ubu bugira bube ubwa gatatu nza i wanyu. Ijambo ryose rizoringanizwa bivuye mu kanwa k'ivyabona bibiri canke bitatu.
47013002	Nabivuze nkiri kumwe namwe ubugira kabiri kera, na none ntari iyo ni ko ndabivuga bitaraba, ndabarira abacumuye kera n'abandi bose, yuko ni nagaruka ntazogira akagongwe;
47013003	kuko murondera ikimenyetso co kwerekana yuko Kristo ari we amvugisha, umwe atari umunyantege nke kuri mwebwe, ariko agira ubushobozi hagati yanyu.
47013004	Kuko intege nke zateye ko abambwa, ariko none ariho ku bwo ubushobozi bw'Imana. Natwe turi abanyantege nke muri we, ariko tuzobanaho na we, kubwo ubushobozi bw'Imana tubereyeho mwebwe.
47013005	Ba ari mwebwe mwisuzuma, mumenye yuko muhagaze mu kwizera; ba ari mwebwe mwiraba. Mbega ntimwiyizi, ntimuzi yuko Yesu Kristo ari muri mwebwe? --kiretse ko mwoba muri abahinyuwe!
47013006	Ariko nizigiye yuko muzomenya ko tweho tutari abahinyuwe.
47013007	Kandi turasaba Imana ngo ntimugire ikibi mukora, si ukugira ngo tuboneke ko turi abemewe, ariko ni ukugira ngo mukore iciza, natwe tuboneke nk'abahinyuwe.
47013008	Kuko tudashobora kurwanya ukuri, ariko duherereye mu ruhande rw'ukuri.
47013009	Turanezerwa iyo tugize intege nke, namwe mukagira inkomezi; kandi ico dusaba ngiki, ni uko mutunganywa rwose.
47013010	Ni co gitumye ndabandikira ivyo tutari kumwe, kugira ngo ni twaba kumwe sinzohambare, nk'uko nahawe ububasha n'Umwami wacu bwo kwubaka, ariko si ubwo gusambura.
47013011	Ibisigaye bavukanyi, muganuke; mutungane rwose, mwemere guhanurwa, muhuze imitima, mubane amahoro. Ni ho Imana nyene urukundo n'amahoro izobana namwe.
47013012	Muramukanishe kugumbirana kwera.
47013013	Abera bose barabaganutsa.
47013014	Ubuntu bw'Umwami wacu Yesu Kristo, n'urukundo rw' Imana, n'ubumwe buva kuri Mpwemu Yera, bibane namwe mwese.
48001001	Pahulo, intumwa itatumwe n'abantu, kandi nta muntu yabariwe kuntuma, ariko natumwe na Yesu Kristo, n'Imana Data wa twese yamuzuye mu bapfuye,
48001002	mfatanije n'abavukanyi turi kumwe bose kubandikira, mwebwe abo mu mashengero y'i Galatiya.
48001003	Ubuntu n'amahoro biva ku Mana Data wa twese no ku Mwami wacu Yesu Kristo bibe muri mwebwe.
48001004	Uwo mwami Yesu Kristo yitangiye ivyaha vyacu, ngo aturokore muri iki gihe kibi c'ubu, nk'uko Imana yacu yagomvye, ni yo Data we twese.
48001005	Icubahiro kibe icayo ibihe bitazoshira. Amina.
48001006	Natangajwe ni uko muriko murareka vuba mutyo Iyabahamagaye ku bwo ubuntu bwa Kristo, mukemera ubutumwa bunyuranye n'ubwo,
48001007	kandi ata bundi buriho; ariko hariho abantu babahagarika imitima, bakagomba guhindura ukundi ubutumwa bwa Kristo.
48001008	Ariko naho yoba ari twebwe canke umumarayika avuye mw'ijuru, ababarira ubutumwa bunyuranye n'ubwo twababariye, arakavumwa.
48001009	Nk'uko twavuze ubwa mbere, n'ubu nongeye kubivuga ko ni hagira umuntu ababarira ubutumwa bunyuranye n'ubwo mwemeye, arakavumwa.
48001010	Mbega ubu n'ishimwe ry' abantu ngomba, canke ni iryo Imana? Canke se ndondera kunezereza abantu? Iyo mba nkinezereza abantu, simba ndi umushumba wa Kristo.
48001011	Ku vyo ubutumwa navuze, ndabamenyesha bavukanyi, yuko atari ubwo abantu.
48001012	Kuko nanje ntabuhawe n'umuntu, kandi sinabwigishijwe, ariko ni Yesu Kristo yabumpishuriye.
48001013	Mwumvise ingeso zanje nari mfise kera, nkiri mw'idini y'Abayuda, ingene nahiga ishengero ry'Imana birengereje, nkaritikiza.
48001014	Kandi mu bwoko bwacu narushije benshi bo mu bo twarukanye kuja imbere mw'idini y'Abayuda, kuko nabarusha kugira ishaka ry'imigenzo twarazwe na ba sogokuruza.
48001015	Ariko aho bihimbariye Imana yandobanuye nkiri mu nda ya mama, ikampamagara ku bwo ubuntu bwayo,
48001016	guhishurira umutima wanje Umwana wayo, ngo mvuge ubutumwa bwiwe bwiza mu banyamahanga. Ako kanya sinagishije inama abafise inyama n'amaraso,
48001017	kandi sinaduze i Yerusalemu ku bantanguriye kuba intumwa, ariko nagiye muri Arabiya, kandi hanyuma nsubira i Damasiko.
48001018	Maze imyaka itatu ishize nduga i Yerusalemu kwibonanira na Kefa, mara i we imisi icumi n'itanu.
48001019	Ariko mu zindi ntumwa nta wundi nabonye, atari Yakobo, mwene nyina w'Umwami Yesu.
48001020	Ivyo ndabandikiye ni ukuri, ehe ndabivugiye imbere y'Imana, simbesha.
48001021	Maze nja mu ntara z'i Siriya n'i Kilikiya.
48001022	Abo mu mashengero y'i Yudaya yo muri Kristo ntibaribwambone.
48001023	Ariko bumva gusa abamvuga bati: "Umwe yahora aduhiga mbere, ubu asigaye yamamaza ivyizerwa yari yagerageje kuzimanganya."
48001024	Nuko bahimbaza Imana kubwanje.
48002001	Maze hahise imyaka icumi n'ine, nongera kudugana na Barunaba, kandi na Tito ndamujana.
48002002	Kandi naduzeyo ku bwo guhishurirwa, ndabashira imbere ubutumwa bwiza mvuga mu banyamahanga, ariko ndabushira imbere y'abashimwa twiherereye, ngo sinirukire ubusa, canke simbe narirukiye ubusa.
48002003	Ariko na Tito twari kumwe naho yari Umugiriki ntibamugobereye guhimburwa igikoba c'ubugabo.
48002004	Kandi ari co coshimishije abigira abavukanyi banyegetejwe mw'ishengero, binjiye mu mpisho ngo basume urusaku ukwidegemvya kwacu dufise muri Kristo Yesu, kugira ngo badushire mu buja.
48002005	Abo ntitwabumviye na gatoya ngo tuganzwe na bo; kugira ngo ukuri kw'ubutumwa bwiza kugume muri mwebwe.
48002006	Ariko abashimwa ko ari bakuru --uko bari bameze ubwa mbere sindabibabaye, kubwanje vyose ni bimwe, Imana ntirobanura abantu ku cubahiro--abo bashimwa nta co banyongerereje.
48002007	Ariko babonye yuko najejwe ubutumwa bwo kwigisha abatahimbuwe igikoba c'ubugabo, nk'uko Petero yajejwe ubwo kwigisha abahimbuwe igikoba c'ubugabo.
48002008	Kuko Iyashoboje Petero gutumwa ku bahimbuwe igikoba c'ubugabo, ari yo yanshoboje nanje gutumwa kubatari Abisirayeli.
48002009	Yakobo, Kefa na Yohana, bashimwa ko ari inkingi, bamaze kumenya ubuntu nahawe, baduha ukuboko twe na Barunaba, ngo dufatanye nabo; ngo twebwe tuje ku batari Abisirayeli, na bo baje ku bahimbuwe igikoba c'ubugabo.
48002010	Ariko ico bagomvye gusa n'uko twibuka aboro, ari co nyene nanje nari nsanzwe mfitiye umwete.
48002011	Ariko Kefa aje muri Antiyokiya, namuharirije imbonankubone, kuko yari n'ibimutsindishije.
48002012	Kuko imbere yuko abavuye kwa Yakobo bashikayo yasangira n'abanyamahanga; ariko bashitseyo, ariyonjorora, arabanena, kuko atinye abo mu bahimbuwe igikoba c'ubugabo.
48002013	Kandi n'abandi Bayuda bahumbana na we, bitayeko na Barunaba atwarwa n'ubwo buhumvyi bwabo.
48002014	Ariko ndabonye badaca mu nzira igororotse, nk'uko ukuri kw'ubutumwa bwiza kuri, mbaririra Kefa imbere ya bose nti: "Ko wewe witondera ingeso z'abanyamahanga, zitari izo Abayuda, kandi uri Umuyuda, ugobera ute abanyamahanga kuba nk'Abayuda?"
48002015	Twebwe mu kameremere kacu turi Abayuda, ntituri abanyavyaha bo mu banyamahanga.
48002016	Ariko tuzi yuko umuntu adatsindanishirizwa n'ibikorwa bishinzwe n'ivyagezwe, ariko atsindanishirizwa no kwizera Yesu Kristo. Natwe twizeye Kristo Yesu, ngo kwizera Kristo kube ari kwo kudutsindanishiriza, atari ibikorwa bishinzwe n'ivyagezwe; kuko ata muntu atsindanishirizwa n'ibikorwa bishinzwe n'ivyagezwe.
48002017	Ariko namba twabonetse ko turi abanyavyaha, hamwe twarondera guhindurwa intungane no kuba muri Kristo, mbega Kristo ni umukozi agabura icaha? Eka na mba!
48002018	Nokwongera kwubaka ivyo nasambuye noba niseruye ko ndi umuntu acumura.
48002019	Ivyagezwe vyanteye gupfa ku vyagezwe, ngo mbeho ku Mana.
48002020	Nabambanywe na Kristo, ariko ndiho; yamara si jewe nkiriho, ni Kristo ariho muri jewe. Ivyo nkora vyose nkiriho mu mubiri ndabikoreshwa no kwizera Umwana w'Imana yankunze, akanyigura.
48002021	Simpindura ubusa ubuntu bw'Imana, kuko asangwa ukugororoka kuzanwa n'ivyagezwe, Kristo azoba yapfiriye ubusa.
48003001	Yemwe Bagalatiya b'ibijuju, ni nde yabaroze, kandi ari mwebwe mweretswe Yesu Kristo abambwe, mu maso yanyu?
48003002	Iki conyene ni co ngomba ko mumbwira; mbega Mpwemu mwamuronkeshejwe n'ibikorwa vy'ivyagezwe, canke n'ukwumva gufatanije n'ukwizera?
48003003	Mbega mwakabaye muri ibijuju mutyo? Mwatanguye mu vya Mpwemu, mbega none musozereye mu vyo umubiri?
48003004	Mbega ayo yose mwayaboneye ubusa? Namba yari ayo ubusa koko!
48003005	Iyibaha Mpwemu, igakorera ibitangaza muri mwebwe, mbega ibikoreshwa ni uko mukora ibikorwa vy'ivyagezwe, canke ni uko mwumvise mukizera?
48003006	Ni nk'uko Aburahamu yizeye Imana, akabiharurwako nk'ukugororoka.
48003007	Mumenye rero yuko abishimiye ukwizera ari bo bana ba Aburahamu.
48003008	Kandi ivyanditswe vyabimenye bitaraba yuko Imana izotsindanishiriza abanyamahanga ku bwo ukwizera, bibarira Aburahamu ubutumwa bwiza bw'ibitaraba bati: "Muri wewe ni ho amahanga yose azoherwa umugisha."
48003009	Nuko abishimira ukwizera bahabwa umugisha hamwe na Aburahamu yizera.
48003010	Abishimira ibikorwa vy'ivyagezwe bose bari n'umuvumo; kuko handitswe ngo azoba avumwe umuntu wese adashishikarira ivyanditswe vyose mu gitabo c'ivyagezwe, ngo avyitondere.
48003011	Biraseruka yuko ata muntu atsindanishirizwa n'ivyagezwe imbere y'Imana, kuko handitswe ngo Umugororotsi azobeshwaho n'ukwizera.
48003012	Ariko ivyagezwe ntibiva ku kwizera, yamara ngo Uwuzovyitondera ni vyo bizomubeshaho.
48003013	Kristo yaducunguye umuvumo w'ivyagezwe, yacitse ikivume kubwacu; kuko handitswe ngo azoba avumwe umuntu wese amanitswe ku giti: "
48003014	kugira ngo umugisha wa Aburahamu ushike ku banyamahanga, bawuheshejwe na Yesu Kristo, kugira ngo ukwizera kuturonkeshe Mpwemu twasezeraniwe.
48003015	Bavukanyi, ibi ndabivuga nk'imvugo y'abantu. Isezerano, naho ryoba iryo umuntu gusa, iyo rishinzwe nta muntu arikuraho canke aryongerako.
48003016	Nuko Aburahamu ni we yasezeraniwe amasezerano, bo n'uruvyaro rwiwe. Ntiyavuze iti: ""Imvyaro;"" nk'uwuvuga benshi; yamara yavuze nk'uwuvuga umwe iti: ""Ni uruvyaro rwawe; ni rwo Kristo.""
48003017	Ariko ico mvuze; isezerano ryabanje gushingwa n'Imana, ivyagezwe vyaje hashize imyaka amajana ane na mirongo itatu, ntivyorikuraho ngo bihindure ubusa iryo sezerano.
48003018	Kuko iyo umwandu uzanwa n'ivyagezwe, woba utazanywe n'isezerano, ariko Imana yawuhaye Aburahamu, iwumusezeraniye. "
48003019	Nuko ivyagezwe ni ivyo iki? Vyageretsweko kubwo ibicumuro, ngo bigumeho kugeza aho uruvyaro rwasezeranywe ivyo isezerano ruzozira. Kandi vyahawe abamarayika kubigera, na bo babiha umushikirwa w'amajambo.
48003020	Ariko umuhuza ntahuza umuntu umwe, yamara Imana ni imwe.
48003021	Mbega ivyagezwe birwanya amasezerano y'Imana? Eka na mba! Iyo haba hariho ivyagezwe vyashinzwe bishobora kubeshaho abantu, ni ukuri ukugororoka kuba kwarazanywe n'ivyagezwe.
48003022	Ariko ivyanditswe bivuga yuko vyose vyugaranywe ngo biganzwe n'icaha, kugira ngo abizera bahabwe ivyasezeranywe biheshwa no kwizera Yesu Kristo.
48003023	Ariko ukwizera kutaraza, twarindwa n'ivyagezwe, twugaranywe turindiriye ukwizera kwagira guhishirwe.
48003024	Uko ni ko ivyagezwe vyatubereye umurezi aturera akadushikiriza Kristo, ngo dutsindanishirizwe n'ukwizera.
48003025	Ariko ukwizera ko kwaje, ntitukirerwa n'umurezi.
48003026	Mwese muri abana b'Imana kubwo kwizera Kristo Yesu.
48003027	Kuko mwese ababatirijwe kuba aba Kristo mwambaye Kristo.
48003028	Ntihashobora kuba Umuyuda canke Umugiriki, ntihashobora kuba umuja canke uwidegemvya, ntihashobora kuba umugabo canke umugore; kuko mwese muri umwe muri Kristo Yesu.
48003029	Ko muri aba Kristo, muri uruvyaro rwa Aburahamu, muri basamuragwa nk'uko vyasezeranywe.
48004001	Ariko ndavuga yuko samuragwa, iyo akiri umwana, ata co atandukanako n'umushumba, naho ari we nyene ibintu vyose.
48004002	Ariko aganzwa n'abamuzigama n'ababwiriza kugeza mu gihe cashinzwe na se.
48004003	Natwe ni uko; tukiri abana twari tujakariye ivya mbere vyo mw'isi.
48004004	Maze igihe gikwiye gishitse, Imana ituma Umwana wayo, yavyawe n'umugore, kandi yavutse aganzwa n'ivyagezwe,
48004005	ngo acungure abaganzwa n'ivyagezwe, biduheshe gucika abana bayo.
48004006	Kandi kuko mu bana bayo, Imana yatumye Mpwemu w'Umwana wayo mu mitima yacu, atakamba ati: "Abba, Data."
48004007	Ni co gituma utakiri umushumba, ariko uri umwana wayo; kandi ko uri umwana wayo, uri umuragwa, ubihawe n'Imana.
48004008	Ariko ico gihe, kuko mutari muzi Imana, mwari mujakariye imana zitari zo uhereye mu kameremere kazo.
48004009	Ariko none, ko mwamenye Imana, canecane ko mwamenywe na yo, ni igiki catumye musubira inyuma mugahindukirira ivya mbere vya goyigoyi, bitagira ikimazi, mukagomba kubijakarira ukundi gusha?
48004010	Muziririza imisi, amezi, ibihe n'imyaka.
48004011	Munteye akoba, yuko kumbure ivyo nabakoreye natamijwe n'ubusa.
48004012	Ndabinginze, bavukanyi, mumere nkanje, kuko nanje meze nkamwe. Nta nabi mwangiriye,
48004013	ariko murazi yuko amagara make y'umubiri ari yo yatumye ndababarira ubutumwa bwiza ubwa mbere.
48004014	Kandi ivyabagerageza kubwo umubiri wanje ntimwabitituye, ntimwaciriye inyeri, ariko mwanyakiriye nk'umumarayika w'Imana, canke nka Kristo Yesu.
48004015	None kwa kwishima kwanyu kuri hehe? Ndi icabona canyu yuko iyo biba vyarashobotse, muba mwaremeye kwinogora amaso, mukayampa.
48004016	Mbega mpinduwe umwansi wanyu no kubabwira ukuri?
48004017	Ba bandi babagirira ishaka mu buryo butari bwiza; ariko ico bagomba ni ukubazigira hanze, kugira ngo namwe mubagirire ishaka.
48004018	Mugabo, ni vyiza kugirira ivyiza ishaka ibihe vyose, atari igihe turi kumwe gusa,
48004019	bana banje bato, abo nongera kwibaruka mu marira, gushitsa aho ishusho ya Kristo izoremerwa muri mwebwe.
48004020	Kandi nagomba gushikirana namwe aka kanya, no kworosha ijwi, kuko ivyanyu binzazaniye.
48004021	Mwebwe abagomba kuganzwa n'ivyagezwe, ni mumbarire. Mbega ntimwumva ivyagezwe?
48004022	Kuko vyanditswe yuko Aburahamu yarafise abahungu babiri, umwe ari uwo ku ncoreke, uwundi ari uwo ku mugore bwite.
48004023	Uwo ku ncoreke yavyawe mu buryo bw'umubiri; uwo ku mugore bwite yavyawe kubwo isezerano.
48004024	Ivyo ni nk'umugani. Kuko abo bagore ari nk'amasezerano abiri, rimwe ryavuye ku musozi Sinayi, rivyara abo kuguma mu buja, iryo ni Hagari.
48004025	Nuko Hagari ni umusozi Sinayi wo muri Arabiya, usobanurwa ngo Yerusalemu wa none, kuko usangiye ubuja n'abana bawo.
48004026	Ariko Yerusalemu wo hejuru ni wo mugore bwite, ni wo mama wa twese.
48004027	Kuko handitswe, ngo Nezerwa, yewe mugore w'ingumba utavyara, Turika, usemerere, wewe utaramukwa, Kuko abana b'intabwa ari benshi, baruta abo uwufise umugabo.
48004028	Namwe bavukanyi, muri abana b'isezerano, nk'uko Isaka yari ari.
48004029	Ariko nk'uko ico gihe uwavyawe mu buryo bw'umubiri yahama uwavyawe mu buryo bwa Mpwemu, na none ni ko biri.
48004030	Ivyanditswe bivuga biti: "Irukana incoreke n'umwana wayo, kuko umwana w'incoreke atazoraganwa n'umwana w'umugore bwite."
48004031	Nuko bavukanyi, ntituri abana b'incoreke, turi aba wa mugore bwite.
48005001	Kristo yatugobotoye ngo tube mu mwidegemvyo. Nuko muhagarare mushikamye, ntimukongere kuzingirwa n'ugutwazwa ituntu n'ubuja.
48005002	Umve, jewe Pahulo ndababwira yuko ni mwahimburwa igikoba c'ubugabo, Kristo ata co azobamarira.
48005003	Kandi ndabarira umuntu wese ahimburwa igikoba c'ubugabo, ndabishingiye intahe, yuko ari n'umwenda wo kwitondera ivyagezwe vyose.
48005004	Yemwe abagomba guhindurwa intungane n'ivyagezwe, erega muhinduye ubusa gufatana kwanyu na Kristo, muratemvye muretse ubuntu bw'Imana.
48005005	Kuko twebwe, mu buryo bwa Mpwemu, twiteze ivyizigiro vy'ukugororoka, kubwo ukwizera.
48005006	Kuko muri Kristo Yesu, ari uguhimbura igikoba c'ubugabo, ari ukudahimburwa igikoba c'ubugabo, bitagira ikimazi; ikigira ikimazi ni ukwizera gukoreshwa n'urukundo.
48005007	Ko mwagenda neza; ni nde yabateye gutezura ngo ntimwumvire ukuri?
48005008	Iyo nyosha ntiyavuye kuri uwo abahamagara.
48005009	Umwambiro muke ututumbisha irobe ryose.
48005010	Ndabizigiye ku bwo Umwami wacu yuko mutazogira uwundi mutima; ariko uwubahagarika imitima, uwo ari we wese, urubanza ruzomusubirako.
48005011	Ariko jewe, bavukanyi, namba nkibarira abantu guhimburwa igikoba c'ubugabo, ni igiki gituma ngihamwa? Igitsitaza c'umusaraba kiba carahindutse ubusa.
48005012	Icompa ababavurunga bakikona rwose.
48005013	Bavukanyi, mwahamagariwe umwidegemvyo; mugabo rero, uwo mwidegemvyo ntimuwugire urwitwazo rw'akameremere kanyu, ariko urukundo rubatere gukorerana.
48005014	Kuko ivyagezwe vyose bihurira muri iri jambo, ngo mukunde ababanyi banyu nk'uko mwikunda.
48005015	Ariko ni mwashikurana, mugatabagurana, mwirinde ntimuhezanye.
48005016	Ndavuga nti: "Mugendeshwe na Mpwemu, ni ho mutazoshitsa ivyo akameremere kanyu kifuza."
48005017	Kuko akameremere kifuza ivyo Mpwemu yanka, kandi Mpwemu yifuza ivyo akameremere kanka. Kuko ivyo bihiganwa, ngo ntimukore ivyo mugomba.
48005018	Ariko namba murongorwa na Mpwemu, ntimuganzwa n'ivyagezwe.
48005019	Kandi ibikorwa vy'akameremere kacu biramenyekana, n'ibi: ubusambanyi, ibihumanya, ivyo isoni nke,
48005020	gusenga ibigirwamana, uburozi, ubwansi, intonganya, ishari, ishavu, ikeba, kwitandukanya, ibice,
48005021	igono, kuborerwa, kudandahirwa, n'ibindi bene ivyo. Ivyo ndabibaburiye, nk'uko nabibaburiye kera, yuko abakora ibisa bityo batazoragwa ubwami bw' Imana.
48005022	Ariko ivyo Mpwemu yama ni: urukundo, umunezero, amahoro, ukwihangana, kugira neza, ingeso nziza, kuba umwizigirwa,
48005023	ubugwaneza, ukwirinda. Ibimeze bityo nta vyagezwe bibibuza.
48005024	Kandi aba Kristo Yesu babambanye akameremere kabo n'ivyo gahahamiye n'ivyo kifuza.
48005025	Namba tubeshwaho na Mpwemu, tuyoborwe na Mpwemu.
48005026	Ntitwifate uko tutari, ngo twandurutsanye, tugiriranire ishari
48006001	Bavukanyi, umuntu n'iyo yobonekako icaha, mwebwe abo impwemu mutunganye uwumeze atyo, mumuhanurishe umutima w'ubugwaneza. Kandi wiyubare ubwawe, nawe nyene ntiwoshwe nabi.
48006002	Mwakirane imitwaro, mushikane mutyo ivyagezwe na Kristo.
48006003	Umuntu ni yiyumvira ko ari agakomeye, kandi ata co amaze, aribesha.
48006004	Ariko umuntu wese asuzume igikorwa ciwe, ni ho azobona ico yirata ku mutumba wiwe bwite, atari kubwo uwundi.
48006005	Kuko umuntu wese azokwiyikorerera uwiwe mutwaro.
48006006	Ariko uwigishwa ijambo ry'Imana ahe umwigisha mu vyiza vyose.
48006007	Ntimuzimire, Imana yo nticokorwa; kuko ico umuntu abiba cose ari co azokwimbura.
48006008	Uwubiba mu buryo bw'umubiri azokwimbura ukubora mu mubiri; ariko uwubiba muri Mpwemu azokwimbura muri Mpwemu ubugingo budashira.
48006009	Twame dukora ivyiza, ntiducobogore, kuko igihe ni cashika tuzokwimbura, ni tutarambirwa.
48006010	Nuko rero, iyo turonse uburyo, tugirire bose neza, canecane abo inzu y'abizera.
48006011	Murabe ingene ndabandikishirije ukuboko kwanje inyuguti nininini.
48006012	Abagomba bose kwiha igikundiro ku vyo umubiri ni bo babagobera guhimburwa igikoba c'ubugabo; nta yindi nyanduruko, ni ukugira ngo ntibahamwe bahorwa umusaraba wa Kristo.
48006013	Kuko abahimbuwe igikoba c'ubugabo na bo nyene batitondera ivyagezwe, ariko bashaka ko muhimburwa igikoba c'ubugabo, ngo birate imibiri yanyu.
48006014	Ariko jeho sinkirate ikindi, atari umusaraba w'Umwami wacu Yesu Kristo, watumye isi imbera ikibambwe, nanje isi nkayibera ikibambwe.
48006015	Kuko guhimburwa igikoba c'ubugabo ata kimazi, no kudahimburwa igikoba c'ubugabo nta kimazi, ikigira ikimazi ni icaremwe gishasha.
48006016	Abazogendera kuri urwo rugezo, amahoro abe muri bo n'ikigongwe, no mu Bisirayeli b' Imana.
48006017	Uhereye ubu ntihakagire umuntu angora, kuko mfise ku mubiri inkovu za Yesu.
48006018	Bavukanyi, ubuntu bw' Umwami wacu Yesu Kristo bubane n'imitima yanyu. Amina.
49001001	Pahulo, nagizwe intumwa ya Kristo Yesu ni uko Imana yabigomvye, ndabandikiye abera bari muri Efeso, b'abizigirwa bo muri Kristo Yesu.
49001002	Ubuntu bubabemwo n'amahoro, biva ku Mana Data wa twese no ku Mwami Yesu Kristo.
49001003	Imana y'Umwami wacu Yesu Kristo, ari yo Se, iragahezagirwa, yaduhezagiriye imihezagiro yose y'impwemu ahantu ho mw'ijuru muri Kristo.
49001004	Nk'uko yadutoranirije muri we, itanguriro ry'isi ritarashirwaho, kugira ngo tube abera tutagira agasembwa imbere yayo, turi mu rukundo.
49001005	Kuko yagabiye kera ko duheshwa na Yesu Kristo gucika abana bayo kubwayo, nk'uko yabigomvye bikayihimbara.
49001006	Kugira ngo ubwiza bw'ubuntu bwayo yatugabiriye mu wo ikunda bushimwe.
49001007	Muri we ni ho duherwa gucungurwa n'amaraso yiwe, ni kwo guharirwa ibicumuro vyacu, nk'uko itunga ry'ubuntu bwayo riri.
49001008	Yabudusesekarijemwo mu bwenge bwose no kumenya;
49001009	itwatiye ibanga ry'ivyo igomba, nk'uko vyayihimbaye, ivyigiriye imigabo kuva kera muri we,
49001010	vy'ingene izogenza vyose, igihe gikwiye gishitse, gukoraniriza vyose muri Kristo, ibiri mw'ijuru n'ibiri mw'isi.
49001011	Kuba muri uwo kwaduhesheje gucika ihanga ryayo, twashiriweho kera nk'uko Iyo yabigabiye, ikora vyose nk'uko imigabo yo mu mutima wayo iri;
49001012	kuzoba abo guhesha icubahiro ubwiza bwayo, twebwe abizigiye Kristo kera.
49001013	Muri we namwe mumaze kwumva ijambo ry'ukuri, ni ryo butumwa bwiza bw'agakiza kanyu, mumaze no kumwizera, ni ho mwashiriweko ikimenyetso, ni co Mpwemu Yera yasezeranywe.
49001014	Ni we ngwati y'umwandu tuzohabwa, kugira ngo abo Imana yaronse ibacungure, ngo ubwiza bwayo bushimwe.
49001015	Ni co gituma nanje, numvise ukwizera Umwami Yesu kuri muri mwebwe, n'urukundo mukunda abera bose,
49001016	ntahengeshanya kubashimira Imana, ndabahoza mu kanwa uko nsenze,
49001017	ngo Imana y'Umwami wacu Yesu Kristo, Data wa twese w'ubwiza, ibahe umutima w'ubwenge no guhishurirwa mu kuyimenya;
49001018	ngo amaso y'imitima yanyu yihweze, kugira ngo mumenye ivyo mwizigizwa n'uguhamagara kwayo ivyo ari vyo, mumenye n'itunga ry'ubwiza bw'umugabane ufise mu bera.
49001019	Mumenye n'ubwinshi buhebuje bw'ubushobozi bwayo ikoreshereza muri twebwe abizera, nk'uko kwa gukora kw'ububasha bw'ubushobozi bwayo kungana,
49001020	ukwo yakoreye muri Kristo, hamwe yamuzura mu bapfuye, ikamuvyagiza i buryo bwayo ahantu ho mw'ijuru,
49001021	imushize hejuru cane y'ubukuru bwose, ububasha bwose, ubushobozi bwose, ubwami bwose n'izina ryose rivugwa, si muri iki gihe gusa, ariko no mu kizoza.
49001022	Kandi yamushikirije vyose, ibishira musi y'ibirenge vyiwe, kandi imuha ishengero ngo abe umutwe waryo wo gusumba vyose,
49001023	ni ryo mubiri wiwe w'ubwuzure, bwuzuza vyose vy'ahantu hose.
49002001	Namwe yarabagize bazima, hamwe mwari mupfuye mwishwe n'ibigabitanyo n'ivyaha vyanyu,
49002002	ivyo mwagenderamwo kera, nk'uko ivyo iyi si bigenda, mwumvira umwami w'abaganza ikirere, ni we mpwemu ikorera mu bantu b'intabarirwa.
49002003	Kandi natwe twese twahora muri bo kera mu kwifuza kw'imibiri yacu, tugakora ivyo imibiri n'imitima vyacu bigomba, kandi mu kameremere kacu twari abo kurakirwa, nk'abandi bose.
49002004	Ariko Imana, kuko ari umutunzi w'ikigongwe, kubwo urukundo rwayo rwinshi yadukunze,
49002005	hamwe twari tugipfuye, twishwe n'ibicumuro vyacu, yatugiranye bazima na Kristo--ubuntu ni bwo bwabakijije—
49002006	yatuzuranye na we, itwicarikana na we ahantu ho mw'ijuru, turi muri Kristo Yesu,
49002007	kugira ngo mu bihe bizoza izokwerekane itunga rihebuje ry'ubuntu bwayo mu kutugirira neza muri Kristo Yesu.
49002008	Ubuntu ni bwo bwabakijije kubwo ukwizera; na vyo nyene ntivyavuye kuri mwebwe, ni ingabire y'Imana;
49002009	ntivyavuye ku bikorwa, kugira ngo ntihagire n'umwe yishimagiza.
49002010	Kuko turi ibiremwa vyayo, twaremewe muri Kristo Yesu ngo dukore ibikorwa vyiza, ivyo Imana yateguye kera ngo tubigenderemwo.
49002011	Nuko mwibuke yuko ubwa mbere, mwebwe abanyamahanga ku rukoba, mwebwe mucitwa abatahimbuwe igikoba c'ubugabo n'abo bitwa abahimbuwe igikoba c'ubugabo n'intoke ku mubiri,
49002012	ko ico gihe mwari mutandukanye na Kristo, muri n'itandukaniro n'ihanga rya Isirayeli, atasano mufitaniye n'amasezerano y'ivyasezeranywe, ata co mwizigiye ku bizoba, mwari mw'isi mutagira Imana Rurema.
49002013	Ariko noneho, kuko muri muri Kristo Yesu, mwebwe abari kure kera mwigijwe hafi n'amaraso ya Kristo.
49002014	Ni we mahoro yacu, kuko yahinduye ya macakubiri kuba kimwe, ahomvoye ca gisika co hagati cadutandukanya,
49002015	ubwansi amaze kubuhinduza ubusa umubiri wiwe, ni bwo vya vyagezwe birimwo amabwirizwa ava mu vyashinzwe; kugira ngo muri we ya macakubiri ayarememwo umuntu umwe musha, ngo azane amahoro atyo;
49002016	kandi ngo ayo macakubiri, amaze kuyagira umubiri umwe, ayuzurishe n'Imana umusaraba, awicishije bwa bwansi.
49002017	Yaraje, ababwira ubutumwa bwiza bw'amahoro, mwebwe abari kure. Kandi abari hafi na bo ababwira amahoro.
49002018	Kuko, uko twari amoko abiri, ubu ni we adushikiriza Data wa twese, turi muri Mpwemu umwe.
49002019	Nuko ntimukiri abashitsi n'abanyamahanga, ariko musangiye ubwoko n'abera, muri abo mu ngoro y'Imana;
49002020	kuko mwubatswe ku mabuye y'umushinge, ari yo ntumwa n'abavugishwa n'Imana, Kristo Yesu ari we buye rigumya imfuruka.
49002021	Muri we ingoro yose, yubatswe neza, irakura, ngo ibe urusengero rwera mu Mwami wacu.
49002022	Muri we namwe murubakanwa, kugira ngo muheshwe na Mpwemu kuba ingoro Imana ibamwo.
49003001	Ni co gituma jewe Pahulo, imbohe ya Kristo Yesu, mbohewe mwebwe abanyamahanga,
49003002	namba mwarumvise ububwiriza bwa bwa buntu bw'Imana nahawe kubagaburira;
49003003	yuko mu guhishurirwa natiwe ibanga, nk'uko nabanje kwandika mu majambo make,
49003004	namwe, ni mwayasoma, muzoshobora kubona ingene nzi ibanga rya Kristo.
49003005	Ivyo, abana b'abantu ntibabimenyeshejwe mu bindi bihe, nk'uko muri iki gihe intumwa ziwe zera n'abavugishwa na we babihishuriwe na Mpwemu;
49003006	yuko abanyamahanga basangiye natwe iragi, basangiye natwe umubiri umwe, basangiye natwe ivyasezeranywe muri Kristo Yesu kubwo ubutumwa bwiza.
49003007	Nacitse umukozi wabwo, nk'uko ingabire y'ubuntu bw'Imana iri, nabuhawe, nk'uko ubushobozi bwayo bukora.
49003008	Jewe, uwuri mu nyuma y'uwo mu nyuma y'abera bose. Naherewe ubwo buntu kubwira abanyamahanga ubutumwa bwiza bw'itunga rya Kristo ritagira aho riherera,
49003009	no guserurira bose ububwiriza bw'ibanga ubwo ari bwo. Ryari rihishijwe, uhereye kera hose, mu Mana Umuremyi wa vyose;
49003010	kugira ngo noneho abakuru n'abafise ububasha b'ahantu ho mw'ijuru bamenyere kw'ishengero ubwenge bw'Imana bw'uburyo bwinshi.
49003011	Nk'uko imigabo yayo iri, iyo yagabiye uhereye kera hose muri Kristo Yesu Umwami wacu.
49003012	Muri we ni ho duherwa ubushizi bw'ubwoba no gushikira Imana tuyizigiye, kubwo kumwizera.
49003013	Ni co gituma ndabinginga ngo ntimwihebuzwe n'amarushwa yanje yo kubwanyu, kuko ari yo cubahiro canyu.
49003014	Ni co gituma mpfukamira Data wa twese,
49003015	uwo imiryango yose yo mw'ijuru n'iyo mw'isi yitirirwa,
49003016	ngo abahe, nk'uko itunga ry'ubwiza bwiwe riri, kuremeshwa n'ubushobozi imbere mu mitima mubihawe na Mpwemu wiwe.
49003017	Kristo abe mu mitima yanyu kubwo ukwizera; kugira ngo mugize imizi ishinzwe mu rukundo, n'amabuye y'umushinge arwubatswemwo,
49003018	mugire inkomezi zibashoboza gutahurira hamwe n'abera bose uburebure bw'ubwaguke, ubwo amakika, ubwo amaja ruguru n'ubwo amajepfo ubwo ari bwo,
49003019	mumenye urukundo rwa Kristo ruruta uko rwomenywa; ngo mubone kwuzuzwa mushitse ku kwuzura kw'Imana kwose.
49003020	Nuko Iyishobora gukora ibirengeye cane ivyo dusaba n'ivyo twiyumvira vyose, nk'uko ubushobozi bwayo budukoreramwo buri,
49003021	icubahiro kibe icayo mw'ishengero no muri Kristo Yesu, kugeza ku buzukuruza bose b'ibihe bitazoshira. Amina.
49004001	Ni co gitumye ndabinginga, jewe imbohe y'Umwami wacu, ngo mugende uko bibereye ihamagarwa mwahamagawe,
49004002	mwiyoroheje rwose, mufise ubugwaneza, mwihangana, mubabariranira muri mu rukundo.
49004003	Mushishikaye kuzigamisha ubumwe buva kuri Mpwemu umugozi w'amahoro.
49004004	Hariho umubiri umwe, na Mpwemu umwe, nk'uko kandi mwahamagariwe icizigiro kimwe c'ihamagarwa ryanyu.
49004005	Hariho Umwami umwe, ukwizera kumwe no kubatizwa kumwe.
49004006	Hariho n'Imana imwe, ni yo Data wa twese, asumba bose, akoresha bose, ari muri bose.
49004007	Ariko umuntu wese muri twebwe yahawe ubuntu, nk'uko tugererwa ingabire ya Kristo.
49004008	Ni co gituma ivuga iti: "Yaraduze, aja iyo hejuru, ajanye iminyago, Agabira abantu ingabire."
49004009	Ariko iryo jambo ngo Yaraduze, ni ukuvuga iki? Mbega ntiryerekana yuko yabanje kumanuka i kuzimu?
49004010	Uwo yamanutse ni we yaduze, aja hejuru y'amajuru yose, kugira ngo anengesere vyose.
49004011	Kandi yahaye bamwe kuba intumwa, abandi kuba abavugishwa na we, abandi kuvuga ubutumwa bwiza, abandi kuba abungere n'abigisha,
49004012	kugira ngo abera babone gutungana, baheze bakore igikorwa co kugabura ivyo Imana, bubake umubiri wa Kristo;
49004013	kugeza aho twese tuzoshikira ku kugiriranira ubumwe buva ku kwizera n'ukumenya Umwana w'Imana, kandi kugeza aho tuzoshikira kuba abantu bakuze, no ku rugezo rw'ubwinshi bw'ukunengesera kwa Kristo;
49004014	kugira ngo dushire ubwana, ntituzungazungishwe n'imipfunda, ngo tujanwe irya n'ino n'imiyaga yose y'inyigisho n'ububeshi bw'abantu, n'ubugunge bwabo, n'uburyo bwinshi bwo kutuzimiza.
49004015	Ariko tube imvugakuri turi mu rukundo, dukurire muri we muri vyose, ari we mutwe, ni wo Kristo.
49004016	Umubiri wiwe wose, uteranijwe neza, ufatanijwe n'ibifashisho vy'ingingo zawo zose, nk'uko igice cose gikora ibango cagerewe, kuri we ni ho uronka gukura kwawo, ukubakwa mu rukundo.
49004017	Ni co gituma mvuga ibi, nkabishingira intahe mu Mwami wacu, ngo ntimube mukigenda nk'uko abanyavyaha bagenda, bagendera mu bitagira ikimazi vyo mu bwenge bwabo.
49004018	Ivyiyumviro vyabo biri mu mwiza, batandukanijwe n'ubugingo buva ku Mana kubwo ukutamenya kuri muri bo, n'ukudadarara kw'imitima yabo.
49004019	Kandi babaye ibitimbe, bishira mu ngeso z'isoni nke, gukora ibihumanya vy'uburyo bwose bifatanije n'ukwifuza.
49004020	Ariko mweho ntimwize Kristo mutyo,
49004021	namba mwaramwumvise, mukigishirizwa muri we nk'uko ukuri kwo muri Yesu kuri,
49004022	kubabwira ku vyo ingeso zanyu za kera ngo mwiyambure wa muntu wa kera, abozwa n'ukwifuza kw'uruhendo;
49004023	mugahinduka bashasha mu mpwemu y'ubwenge bwanyu,
49004024	mukambara wa muntu mushasha, yaremwe mw'ishusho y'Imana mu kugororoka no mu kwera kw'ukuri.
49004025	Maze mwiyambuye ibinyoma, umuntu wese avugane ivyo ukuri n'umubanyi wiwe, kuko turi ingingo z'abandi.
49004026	Ni mwaraka ntibibakoreshe icaha. Izuba ntirirenge mukiratse,
49004027	kandi ntimuhe wa mugarariji icicaro.
49004028	Uwiba ntakongere kwiba, ariko apfume acumukura, akoreshe ayiwe maboko ivyiza, kugira ngo aronke ivyo gufasha uwukenye.
49004029	Ntihazogire ibiyago bibi biva mu kanwa kanyu, ariko muvuge ijambo ryiza ryose ryo gukuza uwukwiye kuribwirwa, kugira ngo riheshe abaryumvise ubuntu bw'Imana.
49004030	Kandi ntimukababaze Mpwemu w'Imana, yabashiriweko kuba ikimenyetso, gushitsa ku musi wo gucungurwa.
49004031	Umururazi wose ukujingitwa, ishavu, gutongana n'ugutukana bibavemwo, hamwe n'inzigo yose.
49004032	Mugiriranire neza, mugiriranire imbabazi, muharirane, nk'uko Imana na yo yabahariye muri Kristo.
49005001	Nuko mwigane Imana, nk' abana ikunda.
49005002	Kandi mugendere mu rukundo, nk'uko Kristo na we yabakunze, akatwigura, akatubera ishikanwa n'ikimazi bihabwa Imana, umubabwe umota neza.
49005003	Ariko ubusambanyi n'ibihumanya vyose canke ukwifuza ntimukabishire no mu kanwa, mube nk'uko bibereye abera.
49005004	Ibiteye isoni canke amajambo y'ubupfu canke ibitwenza bibi ntibikumvikane muri mwebwe kuko ivyo bitabereye; ikibereye ni ugushima Imana.
49005005	Kuko ibi mubizi neza, yuko ata mushakanyi, canke igihumane, canke uwifuza (ni we asenga ibigirwamana), azogira ico aragwa mu bwami bwa Kristo n'Imana.
49005006	Ntihakagire umuntu abahendesha amajambo y'ubusa; kuko ivyo ari vyo bizanira ishavu ry'Imana abantu b'intabarirwa.
49005007	Nuko ntimugafatanye na bo;
49005008	kuko kera mwari umwiza, none mukaba muri umuco mu Mwami wacu. Mugende nk'abana b'umuco,
49005009	kuko imbuto y'umuco iboneka mu ngeso nziza zose no mu kugororoka no mu kuri.
49005010	Mumenye neza ibihimbara Umwami wacu.
49005011	Kandi ntimugafatanye n'ibikorwa vy'imburakimazi vy'umwiza, ariko canecane mubiserure,
49005012	kuko ibikorwa na bo mu mpisho biteye isoni no kubivuga.
49005013	Ariko vyose, iyo bishizwe ahabona, bigaragazwa n'umuco, kuko ikigaragazwa cose kiri mu muco.
49005014	Ni co gituma bivugwa, ngo ikangure, wewe usinziriye, uzuke uve mu bapfuye, Kristo arakumurikira.
49005015	Nuko mwirinde cane uburyo mugenda, ntimugende nk'imburabwenge, ariko mugende nk' abanyabwenge.
49005016	Akaryo muronse, mugakoresha neza, kuko imisi ari mibi.
49005017	Nuko ntimube ibipfu, ariko mutahure ivyo Umwami wacu agomba ivyo ari vyo.
49005018	Kandi ntimukaborerwe umuvinyu, urimwo ubuhumbu; ariko mwuzure Mpwemu.
49005019	Mubwirane zaburi, indirimbo n'amatazirano y'ivya Mpwemu, muririmba, mucurarangira Umwami wacu mu mitima yanyu.
49005020	Imana, Data wa twese, muyishimire vyose imisi yose, mw'izina ry'Umwami wacu Yesu Kristo.
49005021	Mugamburukanire, kuko mwubashe Kristo.
49005022	Bagore, mugamburukire abagabo banyu, nk'uko mugamburukira Umwami wacu.
49005023	Kuko umugabo ari we mutwe w'umugore wiwe, nk'uko Kristo na we ari umutwe w'ishengero, akaba Umukiza waryo, ari wo mubiri wiwe.
49005024	Ariko nk'uko ishengero rigamburukira Kristo, kube ari ko abagore bagamburukira abagabo babo muri vyose.
49005025	Bagabo, mukunde abagore banyu, nk'uko Kristo na we yakunze ishengero, akaryigura,
49005026	ngo aryeze, aryogesheje amazi n'ijambo,
49005027	maze ngo arirengukane imbere yiwe, ari ishengero rifise ubwiza, ridafise amarabaga canke agatotsi canke ikintu cose gisa gityo, ariko ngo ribe iryera ridafise agasembwa.
49005028	Ni ko abagabo na bo bakwiye gukunda abagore babo nk'imibiri yabo bwite. Uwukunda umugore wiwe, aba yikunda,
49005029	kuko ata muntu yigeze kwanka umubiri wiwe, ariko arawugaburira, akawubungabunga, nk'uko Kristo na we agirira ishengero.
49005030	Kuko turi ingingo z'umubiri wiwe.
49005031	Ni co gituma umuntu azosiga se na nyina, akabana n'umugore wiwe ubutakivana, bompi bakaba umubiri umwe.
49005032	Iryo banga rirahambaye, ariko ryerekeye kuri Kristo n'ishengero.
49005033	Ariko namwe nyene, umuntu wese akunde umugore wiwe nk'uko yikunda; umugore na we ni yubahe umugabo wiwe.
49006001	Bana, mwumvire abavyeyi banyu mu Mwami wacu. Kuko ivyo ari vyo bigororotse.
49006002	Wubahe so na nyoko; ico ni co cagezwe ca mbere kirimwo isezerano,
49006003	kugira ngo uronke amahoro, urambire kw'isi.
49006004	Namwe ba se, ntimukaratse abana banyu, ariko mubarere, mubahana mubahanura, uko Umwami wacu agomba.
49006005	Bashumba, mwumvire ba shobuja bo ku mubiri, nk'uko mwumvira Kristo, mububashe muhinda agashitsi, mutagira ubupfunya mu mitima yanyu.
49006006	Ntimubakorere bakibahagarikiye, nk' abanezereza abantu, ariko mubakorere nk'abashumba ba Kristo, mukora ivyo Imana igomba bivuye ku mutima.
49006007	Mubakorere n'umutima ubikunze, nk'abakorera Shobuja mukuru, ntimube nk'abakorera abantu.
49006008	Kuko muzi yuko umuntu wese iyo akoze iciza, azocishurwa na Shebuja mukuru, n'iyo yoba umushumba canke uwidegemvya.
49006009	Namwe ba shebuja, mubagirire mutyo nyene, mwirinde kubakangisha, kuko muzi yuko Shobuja musangiye ari mw'ijuru, kandi ntarobanura abantu ku butoni.
49006010	Ibisigaye, muremesherezwe mu Mwami wacu, no mu bushobozi bwiwe bwinshi.
49006011	Mwambare ibirwanisho vyose vy'Imana, kugira ngo mushobore guhagarara mudatsinzwe n'ubugunge bwa wa mugarariji.
49006012	Kuko abo tunigana atari abo inyama n'amaraso, ariko tunigana n'abakuru n'abafise ububasha n'abaganza iyi si y'umwiza, n'impwemu mbi z'ahantu ho mw'ijuru.
49006013	Kubwo ivyo mwakire ibirwanisho vyose vy'Imana, kugira ngo mushobore kudatsindwa ku musi mubi, kandi ni mwaheza vyose mugahagarara mushikamye.
49006014	Nuko rero mushikame, mukenyeje ukuri, mwambaye ukugororoka nk'inkinzo y'icuma ikingira igikiriza.
49006015	Mwambaye ibirato ari ivyo mwete w'ubutumwa bwiza bw'amahoro.
49006016	Kandi hamwe n'ivyo vyose mwakire inkinzo y'ukwizera, ni yo muzoshoboza kuzimisha imyampi ya wa Mubi yose yaka umuriro.
49006017	Mwakire inkofero y'agakiza, bo n'inkota ya Mpwemu, ni yo jambo ry'Imana.
49006018	Musengere muri Mpwemu ibihe vyose, mu buryo bwose bwo gusenga no kwinginga, kandi ivyo mubibere maso, mukobeje rwose, musengera abera bose.
49006019	Kandi nanje nyene munsengere, kugira ngo mpabwe insiguro uko mvuze kwose, namamaze nshirutse amazinda ibanga ry'ubutumwa bwiza,
49006020	kuko ndi intumwa yabwo iboheshejwe umunyororo, nsigure ivyabwo nshize amazinda, nk'uko bimbereye kuvuga.
49006021	Kandi Tukiko, umuvukanyi nkunda, umukozi w'umwizigirwa mu vy'Umwami wacu, azobiganira vyose, kugira ngo mumenye ivyanje, uko meze.
49006022	Ni we ndabatumyeko kubwo ivyo nyene, ngo mumenye ivyacu, kandi ngo aremeshe imitima yanyu.
49006023	Amahoro abe mu bavukanyi, n'urukundo rufatanije n'ukwizera, biva ku Mana Data wa twese no ku Mwami Yesu Kristo.
49006024	Ubuntu bw'Imana bubane n'abakunda Umwami wacu Yesu Kristo bose ata bupfunya. "
50001001	Pahulo na Timoteyo, abakozi ba Kristo Yesu, turabandikiye abera bose bo muri Kristo Yesu b'i Filipi, hamwe n'abazezwashengero n'abakozi baryo. "
50001002	Ubuntu n'amahoro, biva ku Mana Data wa twese no ku Mwami Yesu Kristo bibabemwo.
50001003	Nshima Imana yanje, uko ndabibutse kwose.
50001004	Kandi uko nsenze kwose ndabasengera mwese nezerewe,
50001005	kuko mwafatanije nanje gukwiza ubutumwa bwiza, muhereye ku musi wa mbere, mugashitsa n'ubu.
50001006	Kandi ico nizigiye ntakekeranya, ni uko uwatanguye igikorwa ciza muri mwebwe azogiheraheza gushitsa ku musi wa Yesu Kristo.
50001007	Nanje birambereye kubiyumvirako gutyo mwese, kuko ndabafise mu mutima, kuko mu ngoyi zanje, no mu gukiranira ubutumwa bwiza no kubutsimbataza, mwese musangiye nanje ubuntu bw'Imana.
50001008	Imana ni yo ntanzeko icabona c'ingene ndabagirira igishika mwese, mfise imbabazi za Kristo Yesu. "
50001009	Kandi ico nsengera, ni ukugira ngo urukundo rwanyu rugwire rwongerekane mu bwenge no mu kumenya kwose.
50001010	Murobanure ibidahwana, muhore mutagira ubupfunya canke ibigwisha gushitsa ku musi wa Kristo,
50001011	mwuzuye imbuto zo kugororoka ziheshwa na Yesu Kristo, ngo muheshe Imana icubahiro n'ishimwe.
50001012	Bavukanyi, ndagomba ko mumenya yuko ivyambayeko canecane vyashize imbere ubutumwa bwiza.
50001013	Bituma iminyororo yanje yo kubwa Kristo imenyekana mu basoda bose bahora bacungera irembo ryo kwa Kayisari, no mu bandi bose.
50001014	Kandi abenshi bo mu bavukanyi banje bari mu Mwami wacu, baremeshejwe n'iminyororo yanje, barushiriza gutinyuka kuvuga ijambo ry'Imana bashize amazinda.
50001015	Mugabo bamwe ishari n'ibihari ni vyo bibatera kuvuga ivya Kristo; abandi babivugishwa babitumwe n'umutima mwiza.
50001016	Abo babivugishwa n'urukundo, kuko bazi ko nashiriweho gukiranira ubutumwa bwiza.
50001017	Ba bandi ikeba ni ryo ribatera kuvuga ivya Kristo atari uko bivuye ku mutima, biyumvira ko ari ukwongera kumutoneka mu ngoyi zanje.
50001018	Hari ico biriko? Kizima mu buryo bwose, ari mu buryarya ari mu kuri, Kristo avugwa, kandi ivyo ndabinezererewe, kandi nzokwama ndabinezererwa;
50001019	kuko nzi yuko ivyo bizomviramwo agakiza, munsengeye kandi mfashijwe na Mpwemu wa Yesu Kristo,
50001020	nk'uko niteze cane nkizigira yuko hatazogira ikintu kimaramaza, ariko ko mu bushizi bw'amakenga bwanje bwose Kristo aheshwe icubahiro n'umubiri wanje, nk'uko bihora biba, na none ko ari ko bizoba, naho noba ndiho canke naho noba mpfuye.
50001021	Kuko kubwanje kubaho ari Kristo, kandi gupfa ari inyungu.
50001022	Ariko namba ari ukubaho mu mubiri, ico kizonyamira imbuto z'igikorwa, kandi sinzi ico mpitamwo.
50001023	Ndazazaniwe muri ivyo bibiri, kuko nifuza gutaha ngo mbane na Kristo, kuko ari co kirushirije cane.
50001024	Yamara kuguma mu mubiri ni co corushiriza kubagirira ikimazi.
50001025	Kandi ko nizigiye ivyo, ndazi neza yuko nzogumaho, nkabana namwe mwese, kugira ngo muje imbere, munezererwe ukwizera;
50001026	ngo muzorushirize kunyirata muri Kristo Yesu nsubiye kugaruka i wanyu.
50001027	Ariko kimwe gusa, ingeso zanyu zimere nk'uko bibereye ubutumwa bwiza bwa Kristo, kugira ngo nje kubagendera canke ntaje, numve ivyanyu ko muhagaze mushikamye mufise impwemu imwe, muhuje umutima mu kurwanira ukwizera ubutumwa bwiza,
50001028	ko mudakangwa n'abansi ku kintu na kimwe; ico kizobera abo ikimenyetso co guhona, ariko mwebwe ico agakiza, kandi kivuye ku Mana.
50001029	Kuko ico mwagabiwe kubwa Kristo, atari ukumwizera gusa, ariko mwagabiwe no kubabazwa kubwiwe;
50001030	muri muri ya ntambara mwambonanye kandi iyo munyumvana n'ubu.
50002001	Nuko namba hari ukuremeshwa muri Kristo, namba hari ukwirurwa kuva mu rukundo, namba hari ugusangira Mpwemu, namba hari imbabazi n'ikigongwe,
50002002	mwuzuze umunezero wanje mwiyumvira kumwe, musangiye urukundo rumwe, muhuje umutima n'inama.
50002003	Ntimugire ico mukora kubwo gukebana canke ukwifata uko mutari, ariko mwicishije bugufi, umuntu wese yiyumvire yuko uwundi amuruta,
50002004	kandi umuntu wese ntiyiyumvire ivyiwe gusa, ariko yiyumvire n'ivyo abandi.
50002005	Mugire wa mutima muri mwebwe wari muri Kristo Yesu.
50002006	Uwo, naho yari asanganywe ishusho y'Imana, ntiyiyumviriye yuko kuringanira n'Imana ari ikintu co kwumirako.
50002007	Ariko yisiga ubusa, yakira ishusho y'umushumba, acika uwusa n'abantu.
50002008	Kandi abonetse afise ishusho nk'iyo umuntu, yicisha bugufi, aragamburuka no gushitsa ku rupfu, kandi urupfu rwo ku musaraba.
50002009	Ni co catumye Imana imushira hejuru cane, ikamuha rya zina rirengeye ayandi mazina yose.
50002010	Kugira ngo amavi yose azopfukame mw'izina rya Yesu, ayo ivyo mw'ijuru, ayo ivyo kw'isi n'ayo ivyo i kuzimu.
50002011	Kandi indimi zose zizokwature yuko Yesu Kristo ari Uhoraho, ngo biheshe Imana Data wa twese icubahiro.
50002012	Nuko rero abo nkunda, nk'uko mwamye muganduka mube ari ko mushitsa agakiza kanyu, mutinya muhinda agashitsi, yamara si iyo ndiho gusa, ariko n'ubu nyene naho ntari iyo ni murushirize kugenza gutyo.
50002013	Kuko Imana ari yo ikorera mu mitima yanyu, ikabaha gukunda no gukora ibiyihimbara.
50002014	Mukore vyose ata kwidodomba, ata guharira,
50002015	kugira ngo ntimugire umugayo canke akarohe. Mube abana b'Imana batagira agasembwa, hagati y'abo iki gihe bagoramye ibi vy'uburyo bwose, banduye mukababonekamwo mumeze nk'amatara yakira mw'isi,
50002016	mwerekana ijambo ry'ubugingo; kugira ngo mbone ico nzokwirata ku musi wa Kristo, yuko ntirukiye ubusa kandi ntaruhijwe n'ubusa.
50002017	Ariko asangwa nkwiye gutangwa ko ikimazi kubwo ukwizera kwanyu no kubwo igikorwa cakwo, ndanezerwa, nezeranwa namwe mwese.
50002018	Namwe mube ari ko munezerwa, munezeranwe nanje.
50002019	Ariko nizigijwe n'Umwami Yesu yuko nzobatumako Timoteyo vuba, kugira ngo nanje nzoshire umutima hamwe, ni namenya ivyanyu.
50002020	Simfise uwundi ari n'umutima nk'uwo uwo, yobabara ivyanyu vy'ukuri.
50002021	Kuko bose barondera ivyabo, batarondera ivya Yesu Kristo.
50002022	Ariko murazi ingene uwo twagoranywe nka kurya umwana agoranwa na se, ariko twakoranye igikorwa co gukwiza ubutumwa bwiza.
50002023	Nuko uwo ni we nizigiye yuko ari we nzoca ndabatumako, aho nzomenyera ibizombako.
50002024	Ariko nizigijwe cane n'Umwami wacu yuko nanje nyene nzoza vuba.
50002025	Kandi ndabonye yuko bikwiye kubatumako Epafurodito, muvukanyi dufatanije igikorwa n'intambara, ari we ntumwa yanyu inkorera ivyo nkenye;
50002026	kuko abagirira igishika mwese, akarandurwa umutima n'uko mwumvise yuko yari arwaye.
50002027	Kandi koko yari yararwaye ahakwa guhwera. Ariko Imana imugirira imbabazi, kandi si we wenyene, ni jewe yazigiriye, kugira ngo umubabaro wanje ntiwongerekane.
50002028	Ni co gitumye ngira umwete wo kumurungika, kugira ngo ni mwongera kumubona muzonezerwe, nanje nduhuke umubabaro.
50002029	Nuko mumwakirane umunezero mwinshi kubwo Umwami wacu; kandi abameze nk'uwo mwame mububaha;
50002030	kuko yagarukiye hafi yo gupfa kubwo igikorwa ca Kristo, yahevye amagara yiwe, amfasha ivyo mutari mwaheraheje kumfasha.
50003001	Ibisigaye bavukanyi banje, munezererwe mu Mwami wacu. Kubandikira bene ivyo ntikundambira, kandi namwe kurabaremesha.
50003002	Mwirinde za mbwa, mwirinde za nkozi z'ibibi, mwirinde bamwe bikebagura.
50003003	Kuko tweho turi abahimbuwe igikoba c'ubugabo, dusenga Imana mu buryo bwa Mpwemu, tukirata Kristo Yesu, ntitwishimire ivyo umubiri;
50003004	naho jewe nokwishimiye ivyo umubiri. Hogira uwundi wese yokwiyumvira kwishimira ivyo umubiri, nomurusha.
50003005	Nahimbuwe igikoba c'ubugabo ku musi ugira umunani, ndi uwo mu bwoko bwa Isirayeli, ndi uwo mu muryango wa Benyamini, mu Baheburayo ndi Umuheburayo. Ku vyo gushimikira ivyagezwe, ndi Umufarisayo;
50003006	ku vyo ishaka nahama ishengero; ku vyo ukugororoka kuzanwa n'ivyagezwe nta wobonye ico angaya.
50003007	Ariko ivyahora bimbera inyungu ndavyiyumvira ko ari ubuhombe kubwa Kristo.
50003008	Eka mbere n'ibintu vyose ndavyiyumvira ko ari ubuhombe, kubwo ikibirengeye, ni co kumenya Kristo Yesu Umwami wanje. Kubwo uwo nahomvye ibintu vyose, ndavyiyumvira ko ari ishano, kugira ngo ndonke Kristo,
50003009	kandi mboneke ko ndi muri we, ntafise ukwanje kugororoka, kumwe kuva mu vyagezwe, ariko mfise kumwe kuzanwa no kwizera Kristo, ni kwo kugororoka kuva ku Mana, guhabwa uwizeye,
50003010	ngo ndamumenye, menye n'ubushobozi bw'ukuzuka kwiwe, n'ugufatanya na we imibabaro yiwe, nshushanywe n'urupfu rwiwe,
50003011	ngo kumbure nshike ku kuzuka kw'abapfuye.
50003012	Si ukugira ngo mpejeje kubihabwa, canke ngo mpejeje gutunganywa rwose, ariko ndabandanya kugira ngo mbone gufata kimwe catumye nanje ubwanje mfatwa na Kristo Yesu.
50003013	Bavukanyi, jeho kubwanje sinibwira yuko maze kugifata, ariko ico nkora ni iki kimwe gusa, nibagira ibiri inyuma, kandi nihutira ibiri imbere,
50003014	ndakovya gushika aho dutanguranirwa, ku mpera y'umuhamagaro w'Imana muri Kristo Yesu wo kuja mw'ijuru.
50003015	Nuko abatunganijwe uko tungana twiyumvire dutyo; kandi namba hari ico mwiyumvira ukundi, Imana izokibahishurira na co.
50003016	Mugabo rero, ukuri dushitsemwo, tube ari kwo tugenderamwo.
50003017	Bavukanyi, munyigane, mwitegereze abagenda batwigana, nk'uko mudufiseko akarorero.
50003018	Kuko benshi bagenda ukundi, abo nababwiye kenshi, n'ubu ndabababwira ndira, yuko ari abansi b'umusaraba wa Kristo.
50003019	Iherezo ryabo ni uguhona, imana yabo ni inda, biratana ibiteye isoni vyabo, ivyo isi ni vyo bababaye.
50003020	Tweho i wacu ni mw'ijuru, ni ho twiteze Umukiza ko azova, ni we Mwami Yesu Kristo,
50003021	azohindura imibiri y'amagorwa yacu, ishushanywe n'umubiri w'ubwiza bwiwe, nk'uko afise ubushobozi bumubashisha kwigarurira vyose.
50004001	Nuko rero, bavukanyi nkunda mporanira igishika, muri umunezero wanje n'igitsibo nambaye, abo nkunda, muhagarare mushikamye muri mu Mwami wacu.
50004002	Ndahanura Ewodiya, ndahanura na Sintike, ngo bahurize imitima mu Mwami wacu.
50004003	Kandi nawe dufatanije igikorwa vy'ukuri, ndakwinginga ngo wame ufasha abo bagore, kuko twarwaniye ubutumwa bwiza hamwe turi kumwe na Kilementi n'abandi bafatanije nanje, amazina yabo yanditswe mu gitabo c'ubugingo.
50004004	Mwame munezererwa mu Mwami wacu imisi yose; nongeye kubivuga; ni munezerwe.
50004005	Ubugwaneza bwanyu bumenywe n'abantu bose; Umwami wacu ari hafi.
50004006	Ntimugire ico mwiganyira, ariko muri vyose ivyo mugomba bimenyeshwe Imana, mu gusenga no mu kwinginga bifatanije no gukenguruka.
50004007	Maze amahoro y'Imana aruta uko yomenywa n'umuntu wese, azorinda imitima yanyu n'ivyiyumviro vyanyu muri Kristo Yesu. "
50004008	Ibisigaye bavukanyi, ivyo ukuri vyose, ivyo kwubahwa vyose, ibigororotse vyose, ibitanduye vyose, ivyo igikundiro vyose, ibishimwa vyose, ni haba hariho ingeso nziza, ni haba hariho gushimwa, mube ari vyo mwiyumvira.
50004009	Ivyo mwize, ivyo mwakiriye, ivyo mwumvise, ivyo mwambonanye, mube ari vyo mukora; ni ho Imana nyene amahoro izobana namwe.
50004010	Ariko ndanezererewe cane mu Mwami wacu kuko ubu mwahavuye mukongera kubabara ivyanje. Kandi mwaranabibabara, ariko mukabura uburyo.
50004011	Sindabivuze kubwo ubukene, kuko nize kubumbwa n'ivyo mfise uko ndi kose.
50004012	Nzi gucishwa bugufi, nzi no kugira umurengera; muri cose no muri vyose natiwe ibanga ryo mu vyo guhaga no mu vyo gusonza, ryo mu vyo kugira umurengera no mu vyo gukena.
50004013	Nshobozwa vyose n'uwumpa inkomezi. "
50004014	Ariko mwagize neza, kuko mwafatanije nanje amarushwa.
50004015	Kandi yemwe Bafilipi, namwe ni ico muzi yuko kw'itanguriro ry'ubutumwa bwiza, hamwe nava i Makedoniya, ata rindi shengero rya Kristo ryafatanije nanje mu vyo gutanga no guhabwa, atari mwebwe mwenyene.
50004016	Kuko n'i Tesalonike na ho mwandungikiyeyo ivyo kumara ubukene si rimwe ni kabiri kose.
50004017	Si uko ndondera ingabire, ariko ndondera imbuto zigwiririkanya amaronko yanyu.
50004018	Ariko ndafise ibinkwiye vyose, ndafise umurengera. Ndahaze, kuko mpawe na Epafurodito ivyo mwarungitse, ari umubabwe umota neza, ikimazi cemewe gihimbara Imana.
50004019	Kandi Imana yanje izobamara ubukene bwanyu bwose, nk'uko itunga ry'ubwiza ryayo riri ryo muri Kristo Yesu.
50004020	Nuko icubahiro kibe ico Imana yacu, ni yo Data wa twese, ibihe bitazoshira. Amina.
50004021	Muntahirize abera bose bo muri Kristo Yesu. Bavukanyi turi kumwe barabatasha.
50004022	Abera bose barabatasha, canecane abo mu rugo kwa Kayisari.
50004023	Ubuntu bw'Umwami Yesu Kristo bubane n'imitima yanyu.
51001001	Pahulo, nagizwe intumwa ya Kristo Yesu n'uko Imana yabigomvye, na Timoteyo umuvukanyi,
51001002	turabandikiye bavukanyi bo muri Kristo bera b'abizigirwa, muri i Kolosayi. Ubuntu n'amahoro biva ku Mana Data wa twese bibabemwo.
51001003	Dushima Imana Se w'Umwami wacu Yesu Kristo, twama tubasengera ubudasiba,
51001004	kuko twumvise ukwizera Kristo Yesu kwanyu, n'urukundo mufitiye abera bose,
51001005	kubwo ivyizigirwa mwabikiwe mw'ijuru, ivyo mwumvise kera, mw'ijambo ry'ukuri kw'ubutumwa bwiza,
51001006	bwabashitseko, nk'uko buri mw'isi yose bwama imbuto bugwira, kandi no muri mwebwe bugenza butyo, uhereye wa musi mwumviye mukamenya ubuntu bw'Imana vy'ukuri, "
51001007	nk'uko mwigishijwe n'uwo dukunda Epafura, umugurano mugenzi wacu, ni we mukozi wa Kristo wo kwizigirwa abagaburira ivya Kristo mu gishingo cacu,
51001008	kandi ni we yatumenyesheje urukundo rwanyu muhabwa na Mpwemu.
51001009	Ni co gituma natwe, uhereye igihe twavyumviye, tudahengeshanya kubasengera, no kubasabira ngo mwuzuzwe ukumenya ivyo igomba n'ubwenge bwose no kumenya ivyo impwemu.
51001010	Kugira ngo mugende nk'uko bibereye abo Umwami wacu, mumunezereza muri vyose, mwama imbuto mu bikorwa vyiza vyose, mugwizwa no kumenya Imana,
51001011	mushobozwa n'ubushobozi bwose, nk'uko inkomezi z'ubwiza bwayo ziri, ngo mwihangane rwose, ntimurambirwe, mubigiranye umunezero.
51001012	Mushime Data wa twese yabashoboje kuraganwa n'abera umugabane wo mu muco;
51001013	yadukijije ububasha bw'umwiza, atwimurira mu bwami bw' Umwana wiwe akunda.
51001014	Muri uwo ni ho dufise ugucungurwa, ni kwo guharirwa ivyaha vyacu.
51001015	Ni we shusho y'Imana itaboneka, ni we mfura mu vyaremwe vyose,
51001016	kuko muri we ari ho vyose vyaremewe, ivyo mw'ijuru n'ivyo mw'isi, ibiboneka n'ibitaboneka, uri intebe z'icubahiro, uri ubwami, uri ubukuru, uri ububasha; vyose vyaremwe na we, biremerwa kuba ivyiwe.
51001017	We yabayeho vyose bitarabaho, kandi muri we vyose ni ho bifataniye.
51001018	Ni we mutwe w'umubiri, ni wo shengero, kandi ni we tanguriro, ni we mfura mu kuva mu bapfuye, kugira ngo abe agaheta muri vyose.
51001019	Kuko Imana yahimbawe no kumuvyagizamwo ukwuzura kwayo kwose.
51001020	Yahimbawe kandi no kumuha kwuzuza vyose na yo, ari ivyo mw'isi, ari ivyo mw'ijuru, izanishije impore amaraso yo ku musaraba wiwe.
51001021	Namwe abari baratandukanijwe n'Imana kera, mugahindurwa abansi bayo mu mitima yanyu n'ivyo mwakoze bibi.
51001022	None ubu yarabujuje na yo abuzurije mu mubiri wiwe w'umuntu kubwo urupfu yapfuye, ngo abashikane imbere yayo muri abera, mudafise agasembwa, mutagira ico mwogawa;
51001023	asangwa muhora mwizeye, mushinzwe neza mutanyiganyiga, mudatirimuka mu vyizigiro biheshwa n'ubutumwa mwumvise, bwavuzwe mu baremwe bose bo musi y'ijuru, ubwo jewe Pahulo nacikiye umukozi wabwo.
51001024	None nezererewe amagorwa yanje yo kubwanyu, kandi ivyasigaye ku marushwa ya Kristo nanje ndabishitsa mu mubiri wanje, kubwo umubiri wiwe, ni wo shengero,
51001025	iryo nacikiye umukozi, nk'uko nahawe n'Imana ububwiriza bwo kugaburira mwebwe, kugira ngo nkwize ijambo ry'Imana rishitse,
51001026	ni ryo banga ryari ryarahishijwe uhereye kera hose n'ibihe vyose, ariko noneho ryahishuriwe abera bayo,
51001027	abo Imana yakunze kumenyesha itunga ry'ubwiza bw'iri banga, rivugwa mu banyamahanga, ni ryo Kristo ari muri mwebwe, ivyizigiro vyo kuzoronka ubwiza.
51001028	Natwe ni we twamamaza, duhanura umuntu wese, twigishisha umuntu wese ubwenge bwose, ngo dushikirize Imana umuntu wese ahinguriwe muri Kristo;
51001029	ico ni co kintamisha, ndabirwanira nk'uko ubushobozi bwiwe buri, bunkoreramwo bishimitse.
51002001	Ndagomba ko mumenya ukuntu ndabarwanira intambara, mwe n'abo i Lawodikiya n'abatarankubita ijisho bose uko bangana;
51002002	kugira ngo imitima yabo ireme, kuko bamatanirijwe mu rukundo ngo bahabwe itunga ryose ry'ugutahura ata mazinda, babone kumenya ibanga ry'Imana, ni ryo Kristo.
51002003	Muri we ni ho itunga ryose ry'ubwenge n'ukumenya ryahishijwe.
51002004	Mvuze ivyo kugira ngo ntihagire uwubahendagirisha akarimi gasosa.
51002005	Kuko naho ntari kumwe namwe ku mubiri, ndi kumwe namwe ku mutima, nezerewe kandi mbona ugushira hamwe kwanyu kwiza, n'ugushikama mu kwizera Kristo kwanyu.
51002006	Nuko nk'uko mwakiriye Kristo Yesu Umwami wacu, mube ari ko mugendera muri we,
51002007	mumushinzemwo imizi, mumwubakwamwo, mushikamishijwe n'ukwizera nk'uko mwigishijwe, murushiriza gushima.
51002008	Mwirinde, ntihakagire uwubagira imbohe, abanyagishije ubwenge bw'abantu ari ibihendo vy'ubusa, bikurikira akaronda k'imigenzo y'abantu, bikurikira ivya mbere vyo mw'isi, bidakurikira Kristo.
51002009	Kuko muri we ari ho haba ukwuzura kwose kw'Ubumana mu buryo bw'umubiri.
51002010	Kandi mwuzurizwa no kumubamwo, ni we mutwe w'ubukuru bwose n'ububasha bwose.
51002011	Kandi muri we mwahimbuwe igikoba c'ubugabo kutari uko intoke, hamwe mwiyambura akameremere k'umubiri, ni kwo guhimburwa kwo muri Kristo;
51002012	kuko mwahambanywe na we mw'ibatizwa, ni ho kandi mwazuranywe na we, kubwo kwizera ubushobozi bw' Imana yamuzuye mu bapfuye.
51002013	Kandi hamwe mwari mugipfuye mwishwe n'ibicumuro vyanyu n'ukudahimburwa igikoba c'ubugabo kw'imibiri yanyu, yabagiranye bazima na we, imaze kuduharira ibicumuro vyacu vyose,
51002014	ihanaguye n'ikete itwagiriza, irimwo amabwirizwa yaduhama, iyikura hagati yacu na yo, iyibamba ku musaraba.
51002015	Kandi yambuye abakuru n'abafise ububasha, ibateterereza mu maso ya bose, ibashorera bafashwe mpiri kubwo uwo musaraba.
51002016	Nuko ntihakagire uwubahinyura ku biribwa, mu vyo imisi mikuru, mu vyo ukwezi kubonetse canke mu vyo isabato.
51002017	Ivyo vyari igitutu c'ivyari birariye kuzoza, ariko umutumba ubwawo ni uwa Kristo.
51002018	Ntihakagire umuntu abagunga impera yanyu, nk'uko yigombera ubwiwe, ayibagungishije kwicisha bugufi no gusenga abamarayika, aguma mu vyo yabonye gusa, atewe kwihimbariza ubusa n'ubwenge bw'akameremere kiwe,
51002019	kandi atifatanya na wa Mutwe, kuri wo umubiri wawo wose, ufashijwe n'ingingo n'imitsi, ugateranywa neza na vyo, ni ho uronka gukura kwawo gutangwa n'Imana.
51002020	Asangwa mwarapfanye na Kristo, mukareka ivya mbere vy'isi, Ni igiki gituma mwemera kuganzwa na ya mabwirizwa, nk'abazokwama bari kw'isi--
51002021	ngo, Ntugafateko, ntugatamireko, ntugakoreko;
51002022	kandi ivyo vyose biba biheze iyo biriwe--mukumvira ivyagezwe n'abantu n'inyigisho zabo?
51002023	Ayo mabwirizwa koko afise ishusho y'ubwenge, kuko abwiriza gusenga nk'uko abantu biraritse, no kwicisha bugufi, no kwibabaza umubiri, ariko ntagira ishikanwa ryo kubuza ukwifuza kw'akameremere k'umuntu.
51003001	None rero asangwa mwarazuranywe na Kristo, murondere ibiri hejuru, iyo Kristo ari, avyagiye i buryo bw'Imana.
51003002	Mushire imitima ku vyo mw'ijuru, ntimuyishire ku biri mw'isi.
51003003	Kuko mwapfuye, kandi ubugingo bwanyu bukaba buhishanijwe hamwe na Kristo mu Mana.
51003004	Kristo, ni we bugingo bwacu, ni yerekanwa, namwe muzoca mwerekanwa muri kumwe mu bwiza bwiwe.
51003005	Nuko mwice ingingo zanyu ziri mw'isi, ubushakanyi, ibihumanya, ukwifuza kw'umubiri, ukwifuza kubi kwose, no kwifuza ivyo abandi, ni kwo gusenga ibigirwamana;
51003006	ivyo ni vyo bizanira ishavu ry'Imana abantu b'intabarirwa.
51003007	Namwe mwabigenderamwo kera, hamwe mwaba muri vyo.
51003008	Ariko noneho mwiyambure n'ibi vyose: ishavu, kujingitwa, urwanko rw'ubusa, gucokorana, kandi ntihakagire amajambo ateye isoni ava mu kanwa kanyu.
51003009	Ntimukabeshane, kuko mwiyambuye umuntu wa kera n'ibikorwa vyiwe,
51003010	mukambara umuntu musha, ahindurwa musha ngo agire ubwenge, amere nk'ishusho y'Iyamuremye.
51003011	Aho ntihaba Umugiriki canke Umuyuda, uwahimbuwe igikoba c'ubugabo canke uwutahimbuwe igikoba c'ubugabo, uwuvuga indimi zidatahurika canke umunyarufuri, umugurano canke uwidegemvya; ariko Kristo ni vyose, kandi ari muri bose.
51003012	Nuko rero, nk'uko bibereye abatoranijwe n'Imana bera bakundwa na yo, mwambare umutima w'ikigongwe, ineza, ukwicisha bugufi, ugutekereza n'ukwihangana,
51003013	mwihanganirana, muharirana, iyo umuntu agize ico apfa n'uwundi. Nk'uko Umwami wacu yabahariye, namwe mube ari ko muharirana.
51003014	Ikigeretse kuri ivyo vyose mwambare urukundo, ni rwo mugozi uzana gutungana.
51003015	Kandi amahoro ya Kristo aganze mu mitima yanyu, ayo mwahamagariwe ngo mube umubiri umwe. Kandi mube abama bakenguruka.
51003016	Ijambo rya Kristo ribe muri mwebwe rigwiriye, ririmwo ubwenge bwose. Mwigishanye, muhanurane, muririmba zaburi n'indirimbo n'amatazirano y'ivya Mpwemu, muririmbire Imana mu mitima yanyu mubiheshwa n'ubuntu bwayo.
51003017	Kandi ivyo muzokora vyose, mu majambo no mu bikorwa, muhore mubikora vyose mw'izina ry'Umwami Yesu, mushima Imana Data wa twese kubwo uwo.
51003018	Bagore, mugamburukire abagabo banyu, nk'uko bibereye abari mu Mwami wacu.
51003019	Bagabo, mukunde abagore banyu, ntimubabere umururazi.
51003020	Bana, mwumvire abavyeyi banyu muri vyose, kuko ivyo ari vyo bishimwa mu Mwami wacu.
51003021	Ba se, ntimukaratse abana banyu, ngo ntibacike ivutu.
51003022	Bagurano, mwumvire ba shobuja bo ku mubiri muri vyose, atari iyo babahagarikiye gusa, nk'abanezereza abantu, ariko mubakorere mushize ubwira mu mitima yanyu, mwubaha Shobuja mukuru.
51003023	Ivyo mukora vyose, mubikore bivuye mu mutima, nk'abakorera Shobuja mukuru, ntimube nk'abakorera abantu,
51003024	muzi yuko muzohabwa impera na Shobuja mukuru, ni yo wa mugabane. Shobuja uwo Kristo ni we mukorera.
51003025	Kuko uwugabitanya azokwihorwa nk'uko yagabitanije. Kandi nta kurobanura ku butoni.
51004001	Ba shebuja, namwe ni mugirire abakozi banyu ibigororotse n'ibibereye, kuko muzi yuko namwe mufise Shobuja mw'ijuru.
51004002	Mukovye mu gusenga, mukubemwo maso, mushima;
51004003	kandi natwe nyene mudusengere, kugira ngo Imana itwugururire urugi rwo kuvuga ijambo ryayo, tuvuge ibanga rya Kristo, iryo mbohewe,
51004004	kugira ngo ndariserure nk'uko nkwiye kuvuga.
51004005	Mugendane ubwenge ku bo hanze, mugura uburyo mubugwiza.
51004006	Imvugo zanyu zamane ubuntu bw'Imana, zirunzwe umunyu, kugira ngo mumenye ingene mukwiye kwishura umuntu wese.
51004007	Tukiko umuvukanyi dukunda, umukozi w'umwizigirwa, dukorana mu Mwami wacu, azobiganira ivyanje vyose.
51004008	Ni we ndabatumyeko kubwo ivyo nyene, ngo mumenye ivyacu, kandi ngo aremeshe imitima yanyu,
51004009	ndamutumanye na Onesimo umuvukanyi w'umwizigirwa, uwo dukunda, yavuye i wanyu; bazobiganira ivyo ino vyose.
51004010	Arisitariko, uwo dusangiye umunyororo, arabatasha; na Mariko, mwene se wabo wa Barunaba, arabatasha, umwe mwabwirizwa ivyiwe. Ni yaramuka aje i wanyu muzomwakire.
51004011	Na Yesu, ari we Yusito, arabatasha. Abo bonyene bo mu bahimbuwe igikoba c'ubugabo ni bo bakorana nanje kubwo ubwami bw'Imana, kandi bamaze umubabaro.
51004012	Epafura w'i wanyu, umushumba wa Kristo Yesu, arabatasha, yama abarwanira mu gusenga kwiwe kugira ngo mushikame, mutunganye rwose, mumenya neza mudakekeranya ivyo Imana igomba vyose.
51004013	Ndamushingira intahe yuko abagirira umwete mwinshi, mwebwe n'abo i Lawodikiya n'abo i Hiyerapoli.
51004014	Luka, umuganga akundwa, na Dema, barabatasha.
51004015	Muntahirize abavukanyi b'i Lawodikiya, na Numfa, n'ishengero ryo mu nzu yiwe.
51004016	Kandi iki cete ni mwaheza kugisomerwa, muzokwitwaririke ko gisomerwa ishengero ry'i Lawodikiya; kandi namwe muzosome ikizova i Lawodikiya nyene.
51004017	Kandi muzobarire Arukipo muti: "Urabe igikorwa c'ubusuku wahawe mu Mwami wacu, ucuzuze."
51004018	Uku ni kwo gutasha kwanje Pahulo, kwanditswe n'ukwanje kuboko. Mwibuke iminyororo yanje. Ubuntu bubane namwe.
52001001	Pahulo, Siluwano na Timoteyo turabandikiye abo mw'ishengero ry'i Tesalonike, bari mu Mana Data wa twese no mu Mwami Yesu Kristo. Ubuntu bubabemwo n'amahoro.
52001002	Mwese tubashimira Imana imisi yose, tubahoza mu kanwa uko dusenze,
52001003	twibuka ubudasiba ibikorwa vyanyu biva ku kwizera, n'ubutame buva mu rukundo, n'ukwihangana kuva ku kwizigira Umwami wacu Yesu Kristo, imbere y'Imana yacu, ni yo Data wa twese. "
52001004	Bavukanyi bakundwa n'Imana, tuzi yuko mwatoranijwe na yo.
52001005	Kuko ubutumwa bwacu butabashitseko ari amajambo yonyene ariko bwarimwo n'ubushobozi na Mpwemu Yera, no kumara amazinda rwose; namwe murazi ubugene twari tumeze hagati muri mwebwe kubwanyu.
52001006	Namwe mwaratwiganye, mwigana n'Umwami wacu, mumaze kwakirira ijambo ry'Imana mu marushwa menshi, munezerejwe na Mpwemu Yera,
52001007	bituma muba ikigereranyo c'abizera bose bari i Makedoniya no muri Akaya.
52001008	Kuko muri mwebwe humvikanye ijambo ry'Umwami wacu, kandi ntiryumvikanye i Makedoniya no muri Akaya honyene, ariko ukwizera Imana kwanyu kwaramamaye hose; bituma tutarinda kugira ico tuvuga muri ivyo.
52001009	Kuko bose bivugira ubwabo inkuru z'ingene twaje muri mwebwe, kandi ingene mwahindukiriye Imana, mugaheba ibigirwamana, ngo mukorere Imana nyakuri kandi nzima,
52001010	kandi ngo mwitege Umwana wayo ko ava mw'ijuru, umwe yazura imukuye mu bapfuye, ni Yesu, adukiza ishavu rigira rize.
52002001	Bavukanyi, ubwanyu murazi yuko ugushika muri mwebwe kwacu kutabaye uko ubusa;
52002002	ariko tumaze kubabarizwa i Filipi no kuhatetererezwa, nk'uko muzi, dushira amanga mu Mana yacu kubwira mwebwe ubutumwa bwiza bw'Imana turi mu ntambara nyinshi.
52002003	Kuko uguhanura kwacu kutava mu buzimire, canke mu buhumane, kandi atari uko ubugunge;
52002004	ariko nk'uko Imana yatwemeye ko turi abo kuzezwa ubutumwa, ni ko tuvuga. Ntituvuga nk'abagomba kunezereza abantu, ariko nk'abagomba kunezereza Imana isuzuma imitima yacu.
52002005	Kuko ata na rimwe twigeze kuvuga ijambo ducishije iruhande, murabizi, canke ijambo ryo guhisha ukunohoka, Imana ni yo cabona c'ivyo.
52002006	Kandi ntitwarondera icubahiro co ku bantu, ari kuri mwebwe canke ku bandi; naho tuba twarashoboye kubaremera, kuko turi intumwa za Kristo.
52002007	Ariko twaritonda hagati muri mwebwe, nk'uko umuvyeyi abungabunga abana biwe.
52002008	Ni ko twabagirira igishika, ni co catumye duhimbarwa no kubaha, si ubutumwa bwiza bw'Imana gusa, ariko n'ubwacu bugingo na bwo, kuko mwabaye abo dukunda rwose.
52002009	Bavukanyi, muribuka ubutame bwacu n'ubucumukure; twababwira ubutumwa bwiza bw'Imana. Twakora umurango n'ijoro, kugira ngo ntihagire uwo muri mwebwe turemera.
52002010	Mwebwe muri ivyabona hamwe n'Imana vy'ingene twamerera mwebwe abizera, turi abera, tugororoka, tutariko umugayo.
52002011	Nk'uko muzi ingene twari tumeze ku muntu wese muri mwebwe, nk'uko se amera ku bana biwe, tubahanura, tubaremesha, dushinga intahe,
52002012	kugira ngo mugende nk'uko bibereye ab' Imana, ibahamagarira kuja mu bwami bwayo no mu bwiza bwayo.
52002013	Natwe igituma dushima Imana ubudasiba, ni uko hamwe mwakira ijambo ry'ubutumwa mwatwumvanye, ni ryo ry'Imana, mutaryemeye nk'ijambo ry'abantu, ariko nk'ijambo ry'Imana, nk'uko riri koko, rikorera muri mwebwe abizera.
52002014	Namwe bavukanyi, mwiganye amashengero y'Imana y'i Yudaya, ari muri Kristo Yesu, kuko ivyo mwababajwe n'ubwoko bwanyu ari bimwe n'ivyo abo bababajwe n'Abayuda,
52002015	bishe Umwami Yesu n'abavugishwa n'Imana, kandi natwe baratwirukanye, ntibanezereje Imana, barwanya abantu bose;
52002016	batubuza kubarira abanyamahanga ngo bakire; na ntaryo buzuza ingero y'ivyaha vyabo. Ariko ishavu rirabashikiye kubamara rwose.
52002017	Ariko twebwe, bavukanyi, hamwe twatandukanywa namwe igihe gito ubwo amaso, ariko si mu mutima, twarushirije kugira umwete wo kubonana namwe imbonankubone, tubafitiye inkumbu nyinshi;
52002018	kuko twagomba kuza i wanyu, mbere jewe Pahulo kubigomba si rimwe ni kabiri kose, Satani akatubuza.
52002019	None ivyizigiro vyacu n'iki, canke umunezero, canke igitsibo co mu mutwe twirata? Mbega si mwebwe, imbere y'Umwami wacu Yesu aho azozira?
52002020	Kuko ari mwebwe cubahiro cacu n'umunezero wacu.
52003001	Nuko tutagishoboye kwihangana, dushima gusigara twenyene muri Atenayi,
52003002	dutuma Timoteyo, muvukanyi, umukozi w'Imana agabura ubutumwa bwiza bwa Kristo, ngo abakomeze abaremeshe ku vyo ukwizera kwanyu,
52003003	kugira ngo ntihagire uwo muri mwebwe anyiganyizwa n'ayo marushwa; kuko ubwanyu muzi yuko ari ico twashiriweho nyene.
52003004	Kandi hamwe twari kumwe namwe, twababuriye yuko tutazobura kubabazwa; kandi ni ko vyabaye, murabizi.
52003005	Nanje ni co catumye ntuma iyo, bitakinkundiye kwihangana, kugira ngo menye ukwizera kwanyu, nikenga ko wa musukanyi yoba yarabasutse, natwe tukaba twaratamijwe n'ubusa.
52003006	Ariko none Timoteyo arashitse, avuye i wanyu, atuzaniye inkuru nziza y'ukwizera kwanyu n'urukundo rwanyu, kandi yuko mutwibuka neza imisi yose, mudukumbura mugomba kubonana natwe, nk'uko natwe tubakumbura.
52003007	Ni co catumye bavukanyi, turemeshwa kubwanyu n'ukwizera kwanyu, mu mubabaro wacu wose no mu marushwa.
52003008	Kuko none turiho, asangwa muhagaze mu Mwami.
52003009	Ni ishimwe ki twoshobora kwishura Imana kubwanyu, kubwo umunezero wose tubanezererwa imbere y'Imana yacu?
52003010	Dusenga cane ijoro n'umurango kugira ngo twibonanire namwe imbonankubone, tunonosore ivyasigaye ku kwizera kwanyu.
52003011	None Imana yacu ubwayo, ni yo Data wa twese, n'Umwami wacu Yesu, agorore inzira yacu yo kuza iyo.
52003012	Namwe Umwami wacu abagwirize, abongerereze urukundo mukundana, no gukunda abandi bose, nk'uko natwe tumeze kuri mwebwe;
52003013	kugira ngo aremeshe imitima yanyu, ntigire umugayo, ibe iyera imbere y'Imana yacu ni yo Data wa twese, izosangwe ityo aho Umwami wacu Yesu azozananira n'abera biwe bose.
52004001	Nuko bavukanyi, ibisigaye, turabinginga tubahanura mu Mwami Yesu, nk'uko mwize kuri twebwe ingene mukwiye kugenda no kunezereza Imana (kandi ni ko mugenda), murushirize cane kugenza mutyo.
52004002	Murazi ivyagezwe twahawe n'Umwami Yesu kubabarira ivyo ari vyo.
52004003	Ico Imana igomba, ni ukwezwa kwanyu, ko mwirinda ubushakanyi;
52004004	kugira ngo umuntu wese muri mwebwe amenye kuganziriza uwiwe mubiri mu kwezwa no mu kuwubaha,
52004005	atari mu buryo bwo kwangaza umutima mu vyifuzo, nk'uko abanyamahanga batazi Imana bagira;
52004006	ngo umuntu wese ntarenge ibikwiye, kandi ntagunge umuvukanyi wundi kuri ivyo, kuko Umwami wacu ari umuhozi kuri ivyo vyose, nk'uko twababuriye tuvyemeza.
52004007	Kuko Imana itaduhamagariye guhumana, ariko yaduhamagariye kwezwa.
52004008	Ni co gituma uwuvyanka ataba yanse umuntu ariko aba yanse Imana, kandi ari yo ibaha Mpwemu wayo Yera.
52004009	Ariko ivyo gukunda bavukanyi ntimurinda kuvyandikirwa, kuko ubwanyu mwigishijwe n' Imana gukundana;
52004010	kandi ni ko nyene mugiriranira n'abavukanyi bose b'i Makedoniya hose. Ariko bavukanyi turabahanura ngo murushirize kugira rwinshi.
52004011	Kandi mushishikare kwiyorosha, no gukora ivyanyu, no gukoresha amaboko yanyu, nk'uko twababariye,
52004012	kugira ngo mugendane ingeso nziza ku bo hanze, kandi mutagira ico mukenye.
52004013	Ariko bavukanyi, ntitugomba ko muyoberwa ivyo abasinzira itiro ry'urupfu, ngo ntimubabare nka ba bandi badafise ivyizigiro.
52004014	Uko twizera yuko Yesu yapfuye akazuka, tube ari ko twizera yuko abasinziririye muri Yesu, Imana izobazanana na we.
52004015	Iki ni co tubabwira, ni ijambo ry'Umwami twashikirijwe, yuko twebwe abazoba bakiriho, dusigaye gushitsa ku kuza kw'Umwami wacu, tutazokwitangira na gatoya imbere y' abasinziriye.
52004016	Kuko Umwami wacu ubwiwe azoza, amanutse avuye mw'ijuru, aranguruye ijwi rirenga, hamwe n'akamo k'umumarayika mukuru, n'inzumbeti y'Imana. Maze abapfiriye muri Kristo ni bo bazobanza kuzuka;
52004017	maze natwe abazoba bakiriho, dusigaye, tuzoca duteruranwa na bo mu bicu, dusanganirire Umwami mu kirere. Ni ho tuzokwama tubana n'Umwami.
52004018	Nuko mwiruranishe ayo majambo.
52005001	Ariko bavukanyi, ivyo ibihe n'imisi ntimurinda kuvyandikirwa.
52005002	Kuko ubwanyu muzi neza yuko umusi w'Umwami wacu uzoza nk'uko igisuma kiza mw'ijoro.
52005003	Aho bazoba bavuga bati: "Hari amahoro, nta nkomanzi; ni ho uguhona kuzobazako giturumbuka, nk'uko ibise biza ku mugore akuriwe, kandi ntibazokwikiza na gatoya."
52005004	Ariko mweho, bavukanyi, ntimuri mu mwiza, ngo uwo musi ubashikeko giturumbuka;
52005005	kuko mwese muri abana b'umuco n'abana b'umurango. Ntituri abo ijoro canke abo umwiza.
52005006	Nuko rero ntidusinzire nka ba bandi, ariko twame tugavye, twirinde ibiboreza.
52005007	Kuko abasinzira basinzira mw'ijoro, n'ababorerwa baborerwa mw'ijoro.
52005008	Ariko tweho, ko turi abo umurango, twirinde ibiboreza, twambaye icuma gikingira igikiriza c'ukwizera n'urukundo, kandi twambaye nk'inkofero ukwizigira agakiza.
52005009	Kuko Imana itadushiriyeho kuturakira, ariko yadushiriyeho guheshwa agakiza n'Umwami wacu Yesu Kristo,
52005010	ni we yadupfiriye kugira ngo tubaneho na we, ari iyo turi maso canke dusinziriye itiro ry'urupfu.
52005011	Nuko muhanurane, mukomezanye, nk'uko mubikora nyene.
52005012	Ariko bavukanyi, turabinginga, mumenye abakora muri mwebwe bagatama, babaganza mu Mwami wacu, bakabahanura,
52005013	mububahe rwose mu rukundo kubwo igikorwa cabo. Mubane amahoro.
52005014	Kandi turabahanura, bavukanyi, muhanure abasaragurika batagomba gukora, muremeshe abarandutse imitima, muramire abanyantege nke, mwihanganire bose.
52005015	Mwirinde, ntihagire umuntu yihora uwundi ikibi yamugiriye, ariko mwame mukurikira iciza mu vyo mugiriranira no mu vyo mugirira abandi bose.
52005016	Munezerwe imisi yose;
52005017	musenge ubudasiba;
52005018	mwame mukenguruka muri vyose, kuko ico ari co Imana ibagombako muri Kristo Yesu.
52005019	Ntimukazimye Mpwemu;
52005020	ntimugakengere ivyo abavugishwa n'Imana;
52005021	musuzume vyose, mugumye ivyiza,
52005022	mwirinde icitwa ikibi cose.
52005023	Kandi Imana Nyenamahoro ibe ari yo ibeza rwose. Kandi impwemu yanyu, ubugingo n'umubiri wose hamwe bizigamwe, ngo bizosangwe bitagira umugayo, aho umwami wacu Yesu Kristo azozira.
52005024	Iyibahamagara ni iyo kwizigirwa; no kubikora izobikora.
52005025	Bavukanyi, mudusengere.
52005026	Muramukishe abavukanyi kugumbirana kwera.
52005027	Ndabarahiye Umwami wacu, iki cete ntikizobure gusomerwa mu bavukanyi bose.
52005028	Ubuntu bw'Umwami wacu Yesu Kristo bubane namwe.
53001001	Pahulo na Siluwano na Timoteyo turabandikiye abo mw'ishengero ry'i Tesalonike, bari mu Mana Data wa twese no ku Mwami Yesu Kristo.
53001002	Ubuntu n'amahoro biva ku Mana Data wa twese no ku Mwami Yesu Kristo bibe muri mwebwe.
53001003	Biradukwiye kwama tubashimira Imana, bavukanyi, nk'uko bikwiye, kuko ukwizera kwanyu gukura cane, n'urukundo rw'umuntu wese muri mwebwe mukundana rugwira.
53001004	Ni co gituma ubwacu tubirata mu mashengero y'Imana, kubwo ukwihangana kwanyu n'ukwizera mu guhamwa kwanyu kwose n'amagorwa mushinyiriza.
53001005	Ico ni ikimenyetso co guca imanza kw'Imana kugororotse, ngo muzokwemererwe gushika mu bwami bw'Imana, ubwo namwe mubabarizwa.
53001006	Kuko ari ibigororotse ku Mana kwishura amarushwa abayabatera,
53001007	no kwishura mwebwe abayaterwa kuruhukana natwe, aho Umwami Yesu azohishurirwa, ava mw'ijuru, azananye n'abamarayika b'ubushobozi bwiwe,
53001008	hagati mu muriro waka, yishure guhorwa abatamenye Imana n'abatumvira ubutumwa bwiza bw'Umwami wacu Yesu.
53001009	Bazohanwa, ni kwo guhona kw'ibihe bidashira, kuva mu maso y'Umwami no mu bwiza bw'ubushobozi bwiwe,
53001010	aho azozira gushimirwa mu bera biwe kuri wa musi, no gutangarirwa kubwo abamwizeye bose, kuko intahe twashinze muri mwebwe yemewe.
53001011	Ni co gituma tubasengera imisi yose, ngo Imana yacu ibemere ko mumeze nk'uko bibereye ihamagarwa ryanyu, kandi ishikishe ubushobozi iciza cose munezererwa n'igikorwa canyu cose kiva ku kwizera:
53001012	kugira ngo izina ry'Umwami wacu Yesu rishimagizwe muri mwebwe, namwe mushimagizwe muri we, nk'uko ubuntu bw'Imana yacu n'ubwo Umwami Yesu Kristo buri.
53002001	Turabinginga, bavukanyi, kubwo kuzoza kw'Umwami wacu Yesu Kristo no kuzokoranirizwa kuri we kwacu,
53002002	ntimushoke munyiganyiga ngo mugwe igihumura, canke ngo muhagarike imitima, naho mwoba mubitewe n'impwemu canke n'ijambo canke n'ikete rimeze nk'irivuye kuri twebwe, rivuga yuko umusi w'Umwami wacu uhejeje gushika.
53002003	Ntihakagire umuntu abahenda mu buryo na bumwe, kuko utazoza, kwa kureka Imana kutabanje kuboneka, kandi wa muntu w'umugarariji atarahishurwa, ni we mwana wo kuranduka,
53002004	umurwanizi yishira hejuru y'icitwa Imana cose canke igisengwa; nuko azokwicara mu rusengero rw' Imana, yiyerekana ngo ni Imana.
53002005	Ntimwibuka yuko nababwiye ivyo nkiri kumwe namwe?
53002006	Kandi none murazi ikibuza, kugira ngo azohishurwe mu gihe ciwe.
53002007	Kuko ibanga ry'umugararizo n'ubu ririko rirakora, mugabo hari uwubibuza ubu, gushitsa igihe azokurirwaho.
53002008	Ni ho wa mugarariji azohishurirwa, umwe Umwami Yesu azokwicisha impwemu ziva mu kanwa kiwe, azomutituza uguseruka kw'ukuza kwiwe.
53002009	Ukuza kw'uwo mugarariji kuri mu buryo bw'inkomezi za Satani, kuri n'ubushobozi bwose n'ibimenyetso n'ibitangaza vy'ibinyoma,
53002010	n'ubugunge bwose bwo kugabitanya ku bahona, kuko batemeye gukunda ivyo ukuri ngo bakizwe.
53002011	Ni co gituma Imana ibarungikira ubuzimire bubakoreramwo, ngo bizere ibinyoma:
53002012	kugira ngo abatizeye ukuri bose, bagahimbarirwa ukugabitanya, batsindwe n'urubanza.
53002013	Ariko bavukanyi bakundwa n'Umwami wacu, biradukwiye kwama tubashimira Imana, kuko uhereye mu bihe vya kera Imana yabatoranije ngo muronkere agakiza mu kwezwa na Mpwemu no mu kwizera ukuri.
53002014	Ni vyo yabahamagariye, ibahamagarishije ubutumwa bwiza twajejwe, kugira ngo muhabwe ubwiza bw'Umwami wacu Yesu Kristo.
53002015	Nuko bavukanyi, mushikame, mugumye ivyo mwashikirijwe, mwigishijwe, ari ivyo mwigishirijwe mu majambo canke mw'ikete ryacu.
53002016	Ariko, Umwami wacu Yesu Kristo ubwiwe, n'Imana Data wa twese, yadukunze, ikaduha kwirurwa imibabaro guhoraho, bo n'ivyizigiro vyiza biheshwa n'ubuntu bwayo,
53002017	babirure mu mitima yanyu, bayikomeze mu gikorwa cose ciza, n'ijambo ryose ryiza.
53003001	Ibisigaye bavukanyi mudusengere, ijambo ry'Umwami wacu ryamamare rishimagizwe, nk'uko biri no muri mwebwe,
53003002	kandi dukire abantu babi badadika; kuko ukwizera kudafiswe na bose.
53003003	Ariko, Umwami n'uwo kwizigirwa, ni we azobashinga neza abarinde wa Mubi.
53003004	Kandi twizigiye Umwami ku vyanyu, yuko ivyo tugeze mubikora kandi muzokwama mubikora.
53003005	Umwami arongore imitima yanyu, ayerekeze ku rukundo rw'Imana no ku kwihangana kwa Kristo.
53003006	Ariko bavukanyi, turabagera mw'izina ry'Umwami wacu Yesu Kristo, kuzibukira umuvukanyi wese w'umunebwe, canke adakurikira ivyo mwashikirijwe natwe.
53003007	Ubwanyu murazi ingene mukwiye kutwigana, kuko tutari abanebwe muri mwebwe,
53003008	ntitwarya ivyo kurya vy' umuntu n'umwe ku busa, ariko twagira ubutame n'ubucumukure, dukora ku murango no mw'ijoro, kugira ngo ntitugire umuntu muri mwebwe tugora.
53003009	Si uko tutavyemerewe, ariko ni ukugira ngo tubabere icitegererezo ngo mutwigane.
53003010	Kuko tukiri kumwe namwe twabageze iki, ngo umuntu wese ni yanka gukora ntakarye.
53003011	Kuko twumvise yuko hariho bamwe bo muri mwebwe bagenda basaragurika, bama bineganegera bakita mu bitabakwiye.
53003012	Ariko abameze bartyo turabagera tubahanura kubwo Umwami Yesu Kristo, gukora ibikorwa batekereje, babone kurya ivyo bironkeye ubwabo.
53003013	Ariko mweho bavukanyi, ntimurambirwe no gukora iciza.
53003014	Ni hagira umuntu atumvira ijambo ryacu ryo muri iri kete, mumwitegereze, ntimufatanye na we, kugira ngo amaramare.
53003015	Ariko ntimumwiyumvire ko ari umwansi wanyu, ariko mumuhanure nka umwana wa So.
53003016	Kandi Umwami Nyenamahoro ubwiwe, yame abaha amahoro ibihe vyose uburyo bwose. Umwami abane namwe mwese.
53003017	Uku ni kwo gutasha kwanje jewe Pahulo, kwanditswe n'ukwanje kuboko, ni co kimenyetso mu kete ryanje ryose: ni ko nandika.
53003018	Ubuntu bw'Umwami wacu Yesu Kristo bubane namwe mwese
54001001	Pahulo, intumwa ya Kristo Yesu, nk'uko vyagezwe n' Imana Umukiza wacu na Kristo Yesu ivyizigiro vyacu,
54001002	ndakwandikiye Timoteyo, umwana wanje nyakuri mu kwizera. Ubuntu, imbabazi n'amahoro biva ku Mana Data wa twese no kuri Kristo Yesu Umwami wacu bikubeko.
54001003	Nuko guma muri Efeso, nk'uko nakugiriye inama hamwe naja i Makedoniya, kugira ngo uteshe ba bandi ntibigishe ibiteye ukundi.
54001004	Ntibababare ivyo imigani y'ibinyoma n'ivyo kuzura akaboze k'urufatane rw'imiryango katagira iherezo, bidafasha igikorwa c'Imana gikorera mu kwizera, ariko bizana impari.
54001005	Ariko inyanduruko y'ukwigisha kwacu ni ukugira ngo bagire urukundo ruva mu mutima utanduye, utarimwo ijwi ribagiriza ikibi, no ku kwizera kutari ukwo uburyarya.
54001006	Ivyo bamwe barabihushije, bata inzira, baja mu bitagira ikimazi biba ari vyo bavuga.
54001007	Bagomba kuba abigisha b'ivyagezwe, ariko ntibatahura ivyo bavuga n'ivyo bashingira intahe babishimikiye. "
54001008	Ariko turazi yuko ivyagezwe ari vyiza, iyo umuntu abigenjeje nk'uko bikwiye ivyagezwe,
54001009	azi yuko ivyagezwe bitashiriweho umugororotsi, ariko vyashiriweho abagarariji n'ibigaba, abatubaha Imana n'abanyavyaha, abanegura ivyayo n'abakora ibizira, abica ba se na ba nyina, abicanyi,
54001010	abashakanyi, abagabo basambana n'abandi bagabo, abanyaga abantu bakabashora, ababeshi, abarahira nabi, n'ibindi vyose birwanya ukwigisha kuzima,
54001011	gukurikira ubutumwa bw'ubwiza bw'Imana ishemagizwa, ubwo najejwe.
54001012	Ndashimira Kristo Yesu Umwami wacu yabinshoboje, kuko yanyiyumviriye ko ndi uwo kwizigirwa, akampa ubusuku;
54001013	naho nabanje kumutyoza, kumuhiga no kumwambika ibara. Ariko naragiriwe ikigongwe kuko nabikoze ntabizi ntarizera.
54001014	Kandi ubuntu bw' Umwami wacu bwiyongeranyako, bo n'ukwizera n'urukundo rubonerwa muri Kristo Yesu.
54001015	Iri jambo ni iryo kwizerwa, rikwiye kwemerwa rwose, yuko Kristo Yesu yazanywe mw'isi no gukiza abanyavyaha; muri bo jewe ndi agahebuza.
54001016	Ariko, icatumye ngirirwa ikigongwe ni ukugira ngo Yesu Kristo anyerekaniremwo gahebuza, ukwihangana kwiwe kwose, mbe icitegererezo c'abazomwizera bakaronka ubugingo budashira.
54001017	Umwami ahoraho, adapfa, ataboneka, ari we Mana imwe yonyene, igitinyiro n'icubahiro bibe ivyayo, ibihe bitazoshira. Amina.
54001018	Iri bwirizwa ndariguhaye, mwana wanje Timoteyo, nk'uko abavugishwa n'Imana bakuvuzeko ubwa mbere, ngo ufashwe na vyo kurwana intambara nziza.
54001019	Ugumye ukwizera, ufise umutima utarimwo ijwi rikwagiriza ikibi; iryo bamwe bashibuye bakamera nk'ubwato busavye mu vy'ukwizera.
54001020	Muri abo, umwe ni Humenayo na Alekisandero, abo nahaye Satani, kugira ngo bibigishe kudatyoza Imana.
54002001	Irya mbere y'ibindi vyose, ndabahanura kwingingira abantu bose, kubasengera, kubasabira no kubashimira Imana;
54002002	kandi canecane abami n'abashizwe hejuru bose, kugira ngo twame mu mahoro dutekereje, twubaha Imana turi inyankamugayo rwose.
54002003	Ivyo ni vyo vyiza vyemerwa mu maso y'Imana Umukiza wacu,
54002004	igomba ko abantu bose bakizwa bagashika ku kumenya ivyo ukuri.
54002005	Kuko hari Imana imwe, kandi hari Umuhuza umwe w'Imana n'abantu, na we nyene ni umuntu, ni Kristo Yesu,
54002006	yitanze ko incungu ya bose. Kandi ivyo bishingirwe intahe mu bihe vyavyo,
54002007	ni co nashiriweho kuba umusiguzi n'intumwa (mvuze ukuri, simbeshe) ni umwigisha wo kwigisha abanyamahanga ukwizera n'ivyo ukuri.
54002008	Nuko ndagomba ko abagabo basenga hose, batarika amaboko yera, bataratse, batagira ibihari.
54002009	Kandi n'abagore nyene, ndagomba ko bambara imyambaro biberanye, bagendane isoni badasaragurika kandi badashazisha gutsiba umushatsi, canke izahabu, canke ubudede, canke impuzu z'igiciro kinini,
54002010	ariko bashazishe ibikorwa vy'ingeso nziza, nk'uko bikwiye abagore bavuga yuko bubaha Imana.
54002011	Umugore yige atekereje agamburuka rwose.
54002012	Ariko sinkundira umugore ko yigisha canke ko aganza umugabo, ariko atekereze.
54002013	Kuko Adamu ari we yabanje kuremwa, hanyuma Eva.
54002014	Kandi Adamu si we yahenzwe, ariko umugore ni we yahenzwe, agwa mu bicumuro.
54002015	Yamara azokizwa kubwo ukuvyara, ni bashishikara kwizera no kugira urukundo no kwezwa, bifatanye no kwitonda.
54003001	Iri jambo ni iryo kwizerwa; umuntu ni yagomba kuzezwa ishengero, aba yifuje igikorwa ciza.
54003002	Nuko umuzezwashengero akwiye kutabako umugayo, kandi akwiye kuba umugabo afise umugore umwe gusa; abe uwutarenza urugero, yitonda, aganza ingeso ziwe, akunda gutanga indaro, afise ubwenge bwo kwigisha,
54003003	atari umunoho w'umuvinyu, canke umusinzi, ariko abe umugwaneza, atitoraguza, atari inkunzi y'amahera,
54003004	aganza neza abo mu rugo rwiwe, abana biwe bamwumvira, yanka umugayo wose.
54003005	(Uwutazi kuganza abo mu rugo rwiwe yoshobora ate kuzigama ishengero ry'Imana?)
54003006	Kandi ntakwiye kuba muto mu kwizera, kugira ngo ntiyikakishe, ngo atembe, agacirwako iteka wa mugarariji yaciriweko.
54003007	Kandi akwiye gushingirwa intahe neza n'abo hanze, kugira ngo ntatembere mu mugayo no mu mutego wa wa mugarariji.
54003008	Kandi n'abadiyakoni b'ishengero na bo nyene, bakwiye kuba inyankamugayo batavuga indimi zibiri, kandi ntibabe abatwawe n'umuvinyu mwinshi, canke abifuza inyungu mbi.
54003009	Ariko bagumye ibanga ry'ukwizera, bafise imitima itarimwo ijwi ribagiriza ikibi.
54003010	Kandi abo babanze kumenyerezwa, maze ni batabonekako umugayo babone gukora igikorwa c'ibango ryabo.
54003011	N'abagore nyene babe inyankamugayo, batarementaniriza abandi, batarenza urugero, bizigirwa muri vyose.
54003012	Umukozi w'ishengero wese abe umugabo afise umugore umwe gusa, aganza neza abana biwe n'abo mu rugo rwiwe.
54003013	Kuko abakoze neza ico gikorwa c'ibango ryabo bironkera ikibanza c'iteka n'umwidegemvyo mwinshi mu kwizera Kristo Yesu.
54003014	Nkwandikiye ivyo, nizigiye ko nzoza i wawe vuba.
54003015	Ariko ni naba ngitevye ni ukugira ngo uzomenye uko bikwiye kugenzwa mu ngoro y'Imana, ni yo shengero ry'Imana nzima, vyongeye ni yo nkingi ishigikiye ukuri.
54003016	Nta wuhakana yuko ibanga ryo kwubaha Imana ridahambaye cane, ni iri: umwe yerekanywe afise umubiri, akaboneka ko ari umugororotsi mu mpwemu, akabonwa n'abamarayika, akamenyekanishwa mu banyamahanga, akizererwa mw'isi, akaduzwa agahabwa ubwiza.
54004001	Ariko Mpwemu avuga avyeruye yuko mu bihe bizoza bamwe bazota ivyizerwa, bagashira umutima ku vyo impwemu zizimiza no ku vyo inyigisho z'abadayimoni,
54004002	bavugisha uburyarya bw'abanyabinyoma, batewe ikidodo mu mitima yabo ibagiriza ikibi,
54004003	babuza kurongora no kurya ivyo kurya, kandi ari vyo Imana yaremye kugira ngo abizera, bakamenya ivyo ukuri, babirye bashima.
54004004	Ico Imana yaremye cose ni ciza, ntiharimwo ico gutabwa, iyo cakiriwe n'uwushima;
54004005	kuko kiba gihezagiwe n'ijambo ry'Imana no gusenga.
54004006	Ni wibutsa abavukanyi ivyo, uzoba uri umukozi mwiza wa Kristo Yesu, yarerewe mu majambo y'ukwizera n'ayo inyigisho nziza wakurikiye.
54004007	Ariko imigani ihumanya n'iyo abakecuru ntuyemere. Wimenyereze kwubaha Imana;
54004008	kuko kwimenyereza kw'umubiri kugira ikimazi kuri bike, ariko kwubaha Imana kugira ikimazi kuri vyose, kuko kuzana isezerano ry'ubugingo bw'ubu n'ubuzoza.
54004009	Iryo jambo ni iryo kwizerwa rikwiye kwemerwa rwose.
54004010	Kuko igituma turuha tukama mu ntambara ari uko twizigiye Imana nzima, ni yo Mukiza w'abantu bose, canecane w'abizera.
54004011	Wame ubwiriza ivyo kandi uvyigisha.
54004012	Ntihakagire uwukugayira ubusore, ariko ubere abizera ikigereranyo mu vyo uvuga, mu ngeso zawe, mu rukundo, mu kwizera no ku mutima utanduye.
54004013	Gushitsa aho nzozira wame ugira umwete wo gusomera abantu, kubahanura no kubigisha.
54004014	Ntiwanjanjwe ku ngabire iri muri wewe, imwe waheshwa n'ivyo abavugishwa n' Imana mu kurambikwako ibiganza vy'abakuru.
54004015	Ivyo ubishireko umwete, uvyamemwo, kugira ngo kuja imbere kwawe kubonekere bose.
54004016	Wirinde ubwawe no ku vyo wigisha. Wame ushishikara ivyo, kuko ni wagira utyo uzokwikizanya n'abakwumva.
54005001	Ntuhambarire umutama, ariko umuhanure nka so, abakiri bato n'imisore ubahanure nk'abavukanyi bawe.
54005002	Abatamakazi nyene ubahanure nka ba nyoko, abakiri bato n'abigeme nka bashiki bawe, uri n'umutima utanduye na gatoya.
54005003	Wubahe abapfakazi b'inyakamwe vy'ukuri.
54005004	Ariko, umupfakazi wese, namba afise abana canke abuzukuru, ni babanze kwiga kwubaha Imana ku vyo bagirira ababo, no kwishura ivyiza abavyeyi babo; kuko ivyo ari vyo bishimwa mu maso y'Imana.
54005005	Umupfakazi w'inyakamwe asigaye ari umwe, yizigira Imana, agashishikara kwinginga no gusenga ku murango no mw'ijoro.
54005006	Ariko, uwihaye ukwifuza aba apfuye ahagaze.
54005007	Ubabwirize ivyo, kugira ngo ntibabeko umugayo.
54005008	Ariko umuntu ni atatunga abo mu nzu y'i wabo, canecane abiwe, azoba yihakanye ukwizera, kandi azoba abaye hanyuma y'uwutizera.
54005009	Ntihakagire umupfakazi yandikirwa gufashwa ataramara imyaka mirongo itandatu y'amavuka, kandi handikwe uwari afiswe n'umugabo umwe gusa.
54005010	Handikwe uwushimirwa ibikorwa vyiza, namba yararera abana, namba yaratanga indaro, yaroza ibirenge vy'abera, yarafasha abababaye, yarashishikara gukurikira ibikorwa vyiza vyose.
54005011	Ariko abapfakazi bakiri bato ntubemerere, kuko kwifuza kw'umubiri ni kwamara kubatera kugarariza Kristo bazogomba kurongorwa,
54005012	bagatsindwa n'urubanza kuko bavuye mw'isezerano ryabo rya mbere.
54005013	Kandi ikindi, biga kugira ubunebwe, bagenda imihana; ariko rero si ubunebwe gusa, ikigeretseko bararegeteranya bita mu bitari ivyabo, bavuga ivyo badakwiye.
54005014	Ni co gituma ngomba ko abapfakazi bakiri bato barongorwa, bakavyara abana, bakubaka ingo zabo, ntibahe umwansi urwitwazo rw'ibitutsi.
54005015	Kuko n'ubu bamwe bamaze guta inzira, ngo bakurikire Satani.
54005016	Umugore wese yizera namba afise incuti z'abapfakazi, abafashe, ishengero ntiriremerwe, ribone gufasha abapfakazi b'inyakamwe.
54005017	Abakuru b'ishengero baganza neza ni babiyumvire ko bakwiye guhabwa icubahiro kirushiriza, kandi canecane abacumukura mu kuvuga ijambo ry'Imana no mu kwigisha.
54005018	Kuko icanditswe kivuga, ngo Ntimuzorumye umunwa w'inka iriko irasekura ingano; kandi ngo Umukozi akwiye ingero yiwe.
54005019	Umukuru ntukemere ico bazomukuregako hatabonetse ivyabona bibiri canke bitatu.
54005020	Abakora ivyaha ubahanire mu maso ya bose, kugira ngo abandi na bo batinye.
54005021	Ndakwihanikiririza mu maso y'Imana na Yesu Kristo n'imbere y'abamarayika batoranijwe, witondere ivyo, ntuce urwo umwe, ntukore ivyo guca urwa nkunzi.
54005022	Ntukagire umuntu wihutira kurambikako ibiganza, kandi ntugafatanye n'abandi mu vyaha vyabo. Uzokwame wirinda ubuhumane.
54005023	Uhereye ubu ntunywe amazi gusa, ariko unywe n'utuvinyu dukeya kubwo mu nda hawe, kuko urwaragurika.
54005024	Hari abantu ivyaha vyabo biboneka bikabatanga mu kuja mu rubanza; hari n'abandi bibaza inyuma.
54005025	Kandi ibikorwa vyiza na vyo ni uko, hari ibiboneka; kandi n'ibitameze bityo ntibishobora kunyegezwa.
54006001	Abaja bose bari mu buja ni biyumvire ba shebuja ko bakwiye kwubahwa rwose, ngo izina ry'Imana n'ukwigisha ntibitukwe.
54006002	Kandi abafise ba shebuja bizera, ntibagayishwe n'uko ari abavukanyi, ariko barushirize kubakorera, kuko abagirirwa ico kimazi ari abizera n'abakundwa. Uzokwigishe ivyo, ubibahanure.
54006003	Umuntu ni yigisha ukundi, ntiyemere amajambo mazima, ari yo majambo y'Umwami wacu Yesu Kristo, n'inyigisho zihura n'ukwubaha Imana;
54006004	azoba yikakishije, ata co azi, arwaye ibihari, n'intambara z'amajambo, zivamwo igono, gutongana, ibitutsi, umwikeko mubi
54006005	n'ibihari bidashira vy'abantu bononekaye ubwenge, bakuweko ivyo ukuri, bibwira yuko kwubaha Imana ari ukwironkera inyungu.
54006006	Ariko kwubaha Imana gufatanije no kubumbwa n'ivyo ufise kuvamwo inyungu nyinshi koko.
54006007	Kuko ata co twazanye mw'isi kandi ata co dushobora kuyivanamwo.
54006008	Ariko iyo dufise ivyo turya n'ivyo twambara biba bitubumvye.
54006009	Ariko abagomba kuba abatunzi bagwa mu nyosha no mu mutego no mu kwifuza kwinshi kw'ubupfu gusinzikaza, kudobeza abantu mu bibonona bikabarandura.
54006010	Kuko gukunda amahera ari imizi y'ibibi vyose; ayo bamwe bifuje, bakazimira, bagata ukwizera, bitobekeranisha imibabaro myinshi.
54006011	Ariko weho, muntu w'Imana, wame uhunga ivyo, ariko ukurikire ukugororoka, ukwubaha Imana, ukwizera, urukundo, ukwihangana n'ubugwaneza.
54006012	Wame urwana intambara nziza yo kwizera, ucakire ubugingo budashira, ubwo wahamagariwe, ukabwaturira ukwatura kwiza mu maso y'ivyabona vyinshi.
54006013	Ndakubwiririza mu maso y'Imana ibeshaho vyose, no mu za Kristo Yesu yashingishije intahe ukwatura kwiza imbere ya Pontiyo Pilato,
54006014	witondere icagezwe, ntugire agasembwa, ntubeko umugayo, gushitsa ku guseruka kw' Umwami wacu Yesu Kristo,
54006015	kuzokwerekanwa mu gihe cakwo n'Inyabushobozi yonyene, ishemagizwa, ni yo Mwami w'abami, uwuganza abaganza.
54006016	Ni yo yonyene ifise ukudapfa, iba mu muco utegerwa, ata muntu yigeze ayibona, ata wushobora kuyibona. Icubahiro n'ubushobozi bidashira bibe ivyayo. Amina.
54006017	Wihanize abatunzi bo mu vy'iki gihe, ntibibone, canke kwishimira ubutunzi butari ubwo kwishimirwa, ariko bishimire Imana, iduha vyose bisesekaye, ngo tubinezererwe.
54006018	Kandi bakore iciza, babe abatunzi ku bikorwa vyiza, babe abanyabuntu bakunda gutanga,
54006019	bibikire ubutunzi buzoba itanguriro ryiza mu gihe kizoza, kugira ngo bacakire ubugingo nyakuri.
54006020	Ewe Timoteyo, wame uzigama ico wabikijwe, utere ibitugu ibizira vy'amajambo ahumanya n'ukurwana kw'ivyitwa ubwenge atari bwo,
54006021	ubwo bamwe bivuga ko babufise bakazimira, bagata ukwizera. Ubuntu bubane namwe.
55001001	Pahulo, intumwa ya Kristo Yesu, nk'uko Imana yagomvye, intumwa yo kuvuga isezerano ry'ubugingo bubonerwa muri Kristo Yesu,
55001002	ndakwandikiye Timoteyo, umwana wanje nkunda. Ubuntu, imbabazi n'amahoro biva ku Mana Data wa twese no kuri Kristo Yesu Umwami wacu bikubeko.
55001003	Imana nkorera nkurikiye ba sogokuruza, mfise umutima utanduye, utarimwo ijwi rinyagiriza ikibi, ndayishimira yuko nkwibuka ubudasiba, uko nsenze, ijoro n'umurango.
55001004	Nibuka amosozi yawe, ngakumbura kukubona, ngo nuzure umunezero;
55001005	kuko nibutse ukwizera kutari ukwo uburyarya kuri muri wewe, kwabanje kuba muri nyogokuru Lowisi no muri nyoko Ewunike. Ndazi kandi ntakekeranya yuko kukurimwo nawe.
55001006	Ni co gituma ndakwibutsa kuvyura ya ngabire Imana yaguhaye ngo yake, yagushizwemwo no kurambikwako ibiganza vyanje.
55001007	Kuko Imana itaduhaye umutima w'isoni n'ubwoba; ariko yaduhaye uwo ubushobozi, urukundo n'ukwirinda. "
55001008	Nuko ntugire isoni zo gushingira intahe Umwami wacu, canke jewe imbohe yiwe. Ariko ufatanye nanje kwihanganira imibabaro kubwo ubutumwa bwiza, nk'uko ubushobozi bw'Imana bugushoboza,
55001009	yadukijije, ikaduhamagarisha umuhamagaro wera, udatewe n'ibikorwa vyacu, ariko utewe n'uko yabigabiye ubwayo, kandi utewe n'ubuntu bwayo, twaherewe muri Kristo Yesu ibihe vyose bitaraba.
55001010	Ariko none, bwaseruwe n'ukuboneka kw'Umukiza wacu Kristo Yesu, yahinduye urupfu ubusa, ubugingo no kutagipfa akabiserurisha ubutumwa bwiza.
55001011	Nashiriweho kuba umuvuzi, intumwa n'umwigisha w'ubwo butumwa.
55001012	Ni co gituma kandi mbabazwa ntya, yamara ntibintera isoni, kuko nzi uwo nizeye, kandi nzi ntakekeranya yuko ashobora kuzigama ikibitsanyo namubikije gushitsa kuri wa musi.
55001013	Shishikara mu karorero k'amajambo mazima wanyumvanye, ugashigikize ukwizera n'urukundo rubonerwa muri Kristo Yesu.
55001014	Ivyiza wabikijwe, ubizigamishe Mpwemu Yera atubemwo.
55001015	Urazi yuko abo muri Asiya bose banteye ibitugu, muri abo harimwo Fugelo na Herumogene.
55001016	Umwami agirire ikigongwe abo kwa Onesiforo, kuko yanduhura kenshi; kandi ntiyatewe n'isoni n'umunyororo wanje,
55001017	ariko, ashitse i Roma, agira umwete wo kundondera, arambona.
55001018	Umwami amuhe kuzoronka imbabazi ziva ku Mwami kuri wa musi. Kandi ivyo yankoreye muri Efeso uko bingana, nta wukurusha kubimenya.
55002001	Weho mwana wanje, ugirire ubushobozi mu buntu buri muri Kristo Yesu,
55002002	kandi ivyo wanyumvanye mu maso y'ivyabona vyinshi, ubishikirize abantu bo kwizigirwa, bazoshobora kuvyigisha n'abandi.
55002003	Ufatanye nanje kwihanganira imibabaro, nk'uko bikwiye umusoda mwiza wa Kristo Yesu.
55002004	Nta musoda yikwegera mu vy'ubu bugingo, ngo azohimbare uwamwandikiye ubusoda.
55002005	Kandi iyo umuntu arushanywa, ntahabwa igitsibo, kiretse arushanijwe nk'uko vyagezwe.
55002006	Umurimyi kuko ari we yacumukuye ni we akwiye kubanza gusoroma ku vyeze.
55002007	Umenye ivyo mvuze, kuko Umwami wacu azoguha ubwenge muri vyose.
55002008	Wame wibuka Yesu Kristo yazutse mu bapfuye, yakomotse mu ruvyaro rwa Dawidi, nk'uko ubutumwa nahawe buvuga;
55002009	ubwo mbabarizwamwo, no kubohwa nkabohwa, nk'inkozi y'ikibi; ariko ijambo ry'Imana ntiriboshwe.
55002010	Ni co gituma nihanganira vyose kubwo abatoranijwe, kugira ngo na bo baronke agakiza kari muri Kristo Yesu, gafatanije n'ubwiza budashira.
55002011	Iri jambo ni iryo kwizerwa, ngo Namba twarapfanye na we, tuzobanaho na we;
55002012	namba twihangana, tuzokwimikanwa na we; namba waramwihakanye, na we azotwihakana;
55002013	naho tutoba abizigirwa, we ahora ari umwizigirwa, kuko adashobora guhindagurika.
55002014	Wame ubibutsa ivyo, ubihanikiririza mu maso y'Imana ntibarwanire amajambo kuko bitagira ikimazi, bigwisha abumva.
55002015	Wame ugira umwete wo kwiha Imana nk'uwamaze kurama, umukozi atarinda guteterwa, aramiriza neza mw'ijambo ry'ukuri.
55002016	Ariko, ibihumanya vy'amajambo y'ubusa ubizibukire, kuko ababivuga bazoshishikara inzira yo kutubaha Imana,
55002017	kandi ijambo ryabo rizorandagurana nk'igisebe gishikurana kidakira. Muri abo umwe ni Humenayo na Fileto,
55002018	kuko bazimiye bakava mu vy'ukuri, bavuga ngo ukuzuka kwarahejeje kubaho, bagahenura ukwizera kwa bamwe.
55002019	Ariko ibuye ry' umushinge w'Imana wo kwubakako urakomeye, ryanditsweko iki kimenyetso, ngo Uhoraho arazi abiwe; kandi ngo Umuntu wese avuga izina ry' Uhoraho ave mu kugabitanya.
55002020	Mu nzu nini y'umutunzi ntihabamwo ibikoresho vy'ivyacuzwe mw'izahabu no mw'ifeza gusa, ariko habamwo n'ivyo ibiti n'ivyo ibumba, kandi bimwe babikoresha ivyo icubahiro, ibindi babikoresha ibiteye isoni.
55002021	Umuntu ni yiyeza, akitandukanya n'ivyo, azoba igikoreshwa c'icubahiro, cejejwe, kigirira nyene co ikimazi, catunganirijwe igikorwa ciza cose.
55002022	Ariko kwifuza kw'ubusore uguhunge, maze ukurikire ukugororoka, ukwizera, urukundo n'amahoro, ufatanya n'abambaza Umwami wacu n'imitima itanduye.
55002023	Ariko ibihari vy'ubupfu n'ivyo ubutungu ntukavyemere, uzi yuko bivyara impari z'ubupfu.
55002024	Kandi umushumba w'Umwami wacu ntakwiye gutongana, ariko akwiye kugira ineza kuri bose, no kuba uburyo bwo kwigisha, no kwihangana,
55002025	no guhanurisha uburwaneza abamuhaririza, ngo kumbure, bishobotse, Imana ibahe kwihana ngo bamenye ivyo ukuri,
55002026	bagaruke mu bwitonzi, bave mu mutego wa wa mugarariji yabafashe ngo bakore ivyo agomba.
55003001	Ariko umenye yuko mu misi y'iherezo hazoza ibihe bigoye.
55003002	Kuko abantu bazoba bikunda gusa, bakunda amahera, birarira, bibona, batukana, batumvira abavyeyi, intashima, abanegura ivyo Imana,
55003003	badakunda n'ababo, banka kwuzura, barementanya, batigarura, inkazi, badakunda ivyiza,
55003004	abaguranyi, ibirandamuke, abivyimvya, bakunda ibibahimbara bakabirutisha Imana.
55003005	Bafise ishusho yo kwubaha Imana, ariko bahakana ubushobozi bwakwo. Abameze batyo wame ubatera ibitugu.
55003006	Kuko muri bo harimwo abagabo banyegetera mu mazu, bagatwara abagore batagira imitima, baremerewe n'ivyaha, batwarwa n'ukwifuza kw'uburyo bwinshi,
55003007	bama biga, ariko nta ho bashobora gushitsa ku kumenya ukuri.
55003008	Nk'uko Yane na Yambure barwanije Mose, ni ko n'abo bagabo barwanya ukuri, abo ni abononekaye ubwenge, babaye ibihombe ku kwizera.
55003009	Mugabo ntibazoshobora kurengaho; kuko ubusazi bwabo buzogaragarira abantu bose, nk'uko ubwa ba bandi bwagaragaye.
55003010	Ariko weho wakurikiye neza ukwigisha kwanje, ingeso, imigabo, ukwizera, ukutarambirwa, urukundo, ukwihangana,
55003011	guhamwa n'imibabaro, nk'ivyambereyeko muri Antiyokiya, Ikoniyo n'i Lusitira; ivyo nihanganiye vyose mpamwa, kandi vyose Umwami wacu arabinkiza.
55003012	Mbere abagomba bose kugenda bubaha Imana bari muri Kristo Yesu, bazohamwa.
55003013	Ariko abantu babi, bo n'abahumbuzi, bazorushiriza kuba babi, bazimiza bakazimizwa.
55003014	Ariko weho ugume mu vyo wize, ukavyizezwa, kuko uzi abakwigishije.
55003015	Kandi uzi yuko uhereye mu buto bwawe wamye uzi ivyanditswe vyera bishobora kukumenyesha ubwenge bwo kukuzanira agakiza gaheshwa no kwizera Kristo Yesu.
55003016	Ivyanditswe vyose vyahumetswe n' Imana, kandi bifise akamaro ko kwigisha umuntu, kumuhana, kumutunganya no kumutoza indero nziza mu kugororoka;
55003017	kugira ngo umuntu w'Imana abe uwushitse, afise ibimukwiye vyose, ngo akore igikorwa ciza cose.
55004001	Ndakwihanikiririza mu maso y'Imana no mu ya Kristo Yesu azocira urubanza abazoba bariho n'abazoba bapfuye, kandi no kubwo kuzoboneka kwiwe n'ubwami bwiwe.
55004002	Uvuge ijambo ry'Imana, uhore ugavye mu gihe gikwiye no mu kidakwiye, uhane, wihanize, uhanure, mu kwihangana kwose no mu kwigisha.
55004003	Kuko igihe kizoza, batazokwemera kwumva ukwigisha kuzima; ariko kuko amatwi abarya yifuza kwumva ibibanezereza, bazokwirundaniriza abigisha bahuje n'ukwifuza kwabo,
55004004	kandi bazokwiziba amatwi, ngo ntibumve ukuri, bazozimira bakurikire imigani y'ibinyoma.
55004005	Ariko weho, wirinde muri vyose, wihanganire imibabaro, ukore igikorwa c'umuvuzi w'ubutumwa bwiza, ushitse igikorwa c'ibango ryawe.
55004006	Kuko jeho n'ubu ndiko ndasukwa nk'ibisukwa ku gicaniro, igihe co kwitahira kwanje kirashitse.
55004007	Narwanye intambara nziza, narangije urugendo, nazigamye ukwizera.
55004008	Ibisigaye mbikiwe igitsibo c'ukugororoka ico Umwami wacu, umucamanza agororotse, azompa kuri wa musi kandi si jewe jenyene nzogihabwa ariko kandi n'abakunze kuzoseruka kwiwe bose bazogihabwa.
55004009	Gira umwete wo kuza aho ndi vuba.
55004010	Dema yarantaye, kuko akunze ivyo iyi y'ubu, yigira i Tesalonike. Keresikenti yagiye i Galatiya Tito nawe i Dalumatiya.
55004011	Luka gusa ni we twasigaranye. Hitana Mariko, umuzane, kuko angirira ikimazi mu gikorwa c'ibango ryanje.
55004012	Ariko Tukiko namurungitse muri Efeso.
55004013	Aho uzozira uranzanira impuzu yo kwipfuka nasize i Tirowa kwa Karupo, n'ibitabo, kandi canecane uzozane ivyo insato.
55004014	Alekisandero umucuzi yangiriye inabi nyinshi. Umwami wacu azomwishura ibikwiranye n'ivyo yakoze.
55004015	Nawe umwirinde kuko yarwanije amajambo yacu cane. "
55004016	Mw'iburana ryanje rya mbere nta wanyunganiye, ariko bose barantaye; icompa ntibabiharurweko.
55004017	Ariko Umwami wacu ni we yampagarikiye, arandemesha, kugira ngo ubutumwa ndabuvuge nanje butagabanije, abanyamahanga bose babwumve. Nuko mva mu menyo y'intambwe.
55004018	Umwami wacu azonkiza ibibi vyose bangirira, azondokora kugira ngo anjane mu bwami bwiwe bwo mw'ijuru. Icubahiro kibe iciwe, ibihe bitazoshira. Amina.
55004019	Untahirize Purisikila na Akwila n'abo kwa Onesiforo.
55004020	Erasito yagumye i Korinto, ariko Tirofimo namusize i Mileto arwaye.
55004021	Gira umwete wo kuza agatasi katarashana. Ewubulo, Pudenti, Lino, Kilawudiya n'abavukanyi bose baragutasha.
55004022	Umwami abane n'umutima wawe. Ubuntu bw'Imana bubane namwe.
56001001	Jewe Pahulo, umushumba w'Imana, intumwa ya Yesu Kristo, ndabiherewe kwizeza abo Imana yatoranije no kwigisha kumenya ivyo ukuri gufatanije n'ukwubaha Imana.
56001002	Nkora nizigiye kuzoronka ubugingo budashira, ubwo Imana itazi kubesha yasezeranye kera, ibihe vyose bitarabaho.
56001003	Ariko mu bihe yitoranirije yerekanishije ijambo ryayo ubutumwa najejwe, nk'uko Imana Umukiza wacu yageze.
56001004	Ndakwandikiye Tito, umwana wanje nyakuri kubwo ukwizera dusangiye. Ubuntu n'amahoro bikubeko biva ku Mana Data wa twese no kuri Kristo Yesu Umukiza wacu.
56001005	Icatumye ndagusiga i Kirete kwari ukugira ngo utunganye ivyasigaye, kandi mu gisagara caho cose ngo uhashinge abakuru b'ishengero, nk'uko nabikubariye.
56001006	Abe umuntu atabonekako umugayo, afise umugore umwe gusa, afise abana bizera, bataregwa ko ari ibihumbu canke itagonda.
56001007	Kuko umuzezwashengero akwiye kutabako umugayo, nk'umukuru w'abakozi bo mu rugo w'Imana nyene; kandi ntakwiye kuba uwudakurwa kw'ijambo, ushangashirwa, umunywi w'umuvinyu, umusinzi canke uwunohokera inyungu mbi.
56001008	Ariko abe uwukunda gutanga indaro, akunda ivyiza, yitonda, agororoka, yera, yirinda,
56001009	agumya ijambo ryo kwizerwa rihura n'ukwigisha kwacu, kugira ngo abone guhanura abantu mu kwigisha kuzima no gutsinda abamuhaririza.
56001010	Kuko hariho benshi b'intagondwa, canecane n'abo mu bahimbuwe igikoba c'ubugabo, bavuga ibitagira ikimazi, n'inyosha mbi.
56001011	Bakwiye kuzibwa iminwa, kuko hari imiryango bagwisha igahenebera, bigisha ibidakwiye kubwo inyungu mbi.
56001012	Umwe muri bo w'umuvugishwa wabo yaravuze ati: "Na ntaryo Abanyakirete, ababeshi, ibikoko bibi n'abanebwe b'abakunzi b'inda."
56001013	Iyo ntahe yashinze ni iyo ukuri. Ni co gituma ukwiye kubahana cane, kugira ngo babe abahangaye mu kwizera,
56001014	ntibashire imitima ku migani y'ibinyoma y'Abayuda no ku vyagezwe vy'abantu batera ibitugu ukuri.
56001015	Ku badahumanye nta gihumanye, ariko ku banduye, batizera, nta kidahumanye, ariko ubwenge bwabo n'imitima ibagiriza vyaranduye.
56001016	Bavuga yuko bazi Imana, ariko bayihakanisha ivyo bakora; n'abo kwankwa urunuka, n'abatumvira Imana, no mu bikorwa vyiza vyose nta co bamaze.
56002001	Ariko weho uvuge ibihwanye na kwa kwigisha kuzima.
56002002	Bwira abatama ntibarenze urugero, babe inyankamugayo, badasaragurika, bagire kwizera kuzima no mu rukundo no mu kwihangana.
56002003	N'abatamakazi nyene, ubabwire bagende nk'uko bibereye abera, batarementaniriza abandi, batanohorwa imitima n'umuvinyu mwinshi, bigisha ivyiza,
56002004	kugira ngo batoze abagore bakiri bato ubwenge bwo gukunda abagabo babo n'abana babo,
56002005	no kudasaragurika, no kwirinda ubweruzi, no kwubaka ingo zabo, no kuba inda nziza, bagororokere abagabo babo, kugira ngo ijambo ry'Imana ntiritukwe.
56002006	N'imisore ni uko ubahanure ntibasaragurike;
56002007	nawe ubwawe wiyerekane muri vyose nk'ikigereranyo c'ibikorwa vyiza, ugire ukwigisha kudatosekaye, ube inyankamugayo,
56002008	ugire n'ijambo rizima ritogawa, kugira ngo umuntu ari mu ruhande rw' abansi amaramare, abuze ikibi yotuvuga.
56002009	Hanura abakozi bagororokere ba shebuja, babahimbare muri vyose, ata guharira,
56002010	badakorakora, ariko berekane ukuyoboka kwiza kwose, kugira ngo muri vyose basharize ivyigishwa vy'Imana, Umukiza wacu.
56002011	Kuko ubuntu bw'Imana bwaserutse, buzanira abantu bose agakiza,
56002012	butwigisha kwikunkumura ukutubaha Imana n'ukwifuza ivyo isi, bukatwigisha kwama tudasaragurika, tugororoka, twubaha Imana, muri kino gihe,
56002013	twitega ivyizigiro vy'amahirwe no kuzoseruka kw'ubwiza bwa Yesu Kristo, ni we Mana yacu ihambaye n'Umukiza,
56002014	yatwiguze kugira ngo aducungure, adukureko ivyo twagabitanije vyose, kandi yihumanurire ubwoko ngo babe icibare ciwe, barwane ishaka ry'ibikorwa vyiza.
56002015	Wame uvuga ivyo, ubahanura, ubahana, nk'uwufise ububasha rwose. Ntihakagire uwugukengera.
56003001	Ubibutse kugamburukira abakuru n'abafise ubushobozi, no kubumvira, no kwitegurira igikorwa ciza cose,
56003002	no kutagira uwo bambika ibara, no kutitoraguza no kwengenga, berekana ubugwaneza bwose ku bantu bose.
56003003	Kuko natwe nyene kera twari ibipfu, turi intabarirwa, tuzimizwa, tujakariye ukwifuza n'ukwinezereza vy'uburyo bwinshi, twama tugira urwanko n'igono, turi abo kwankwa natwe twankana.
56003004	Ariko ineza y'Imana Umukiza wacu n'urukundo ikunda abantu, bimaze kuboneka,
56003005	iradukiza, itadukirishije ibikorwa vyo kugororoka twakoze, ariko, ikurikije ubwinshi bw'imbabazi zayo, idukirisha ukwozwa kuzana ukuvyarwa ubwa kabiri, ikadukirisha uguhindurwa basha na Mpwemu Yera,
56003006	uwo yaducuncuburiyeko kubwa Yesu Kristo Umukiza wacu,
56003007	kugira ngo tugirwe intungane n'ubuntu bwayo, duce tuba abaragwa b'ubugingo budashira, nk'uko tuvyizigiye.
56003008	Iryo jambo ni iryo kwizerwa, ndagomba yuko utsindagira ivyo, ubikobereje, kugira ngo abizeye Imana bagire umwete wo gushishikara gukora ibikorwa vyiza. Ivyo ni vyiza, bigira ico bimarira abantu.
56003009	Ariko, impari z'ubupfu no kudondora ivyo amamuko yabo n'imitongano no guharira ivyo mu vyagezwe, wame ubizibukira, kuko bitagira ikimazi kandi ari ivyo ubusa.
56003010	Uwuzana ibice ni wamara kumuhanura ubwa mbere n'ubwa kabiri akanka, ntukamwemere,
56003011	kuko uzi yuko uwumeze atyo agoramye kandi akora ivyaha, yitsindisha.
56003012	Ni nagutumako Arutema canke Tukiko, uzogire umwete wo kunsanga i Nikopoli; kuko ari ho nagabiye kuzomara agatasi.
56003013	Witwaririke guherekeza no gusezera neza Zena umuhinga w'ivyagezwe, na Apolo, kugira ngo ntihazogire ico babura.
56003014	Kandi abacu na bo ni bige gushishikara gukora ibikorwa vyiza ngo babone kumara ubukene ababikwiye rwose, kugira ngo abacu ntibabure ico bamarira abandi.
56003015	Abo turi kumwe bose baragutasha. Untahirize abadukunda dusangiye ukwizera. Ubuntu bubane namwe mwese.
57001001	Pahulo, imbohe ya Kristo Yesu, na Timoteyo umuvukanyi, turakwandikiye Filemoni uwo dukunda, dusangiye igikorwa,
57001002	na Apiya mushiki wacu, na Arukipo tusangiye urugamba, hamwe n'ishengero ryo mu nzu yawe.
57001003	Ubuntu n'amahoro biva ku Mana, Data wa twese, no ku Mwami Yesu Kristo bibabemwo.
57001004	Ndashima Imana yanje ubudasiba, ndaguhoza mu kanwa uko nsenze,
57001005	kuko numvise urukundo rwawe n'ukwizera Umwami Yesu kwawe, ukwo wereka abera bose.
57001006	Ndagusaba ngo ugufatanya kwawe mu kwizera gushobore vyinshi kubwa Kristo, mu kumenyekanisha ivyiza vyose vyo muri twebwe.
57001007	Kuko urukundo rwawe rwanteye umunezero mwinshi rukandemesha, kandi imitima y'abera warayiruhuye, muvukanyi."
57001008	Kubwo ivyo, naho mfise muri Kristo uburenganzira bwose bwo kugutegeka gukora ibikwiye,
57001009	ndahisemwo kukwinginga kubwo urukundo, uko ndi kwose Pahulo umutama, kandi ubu hoho ndi imbohe ya Kristo Yesu.
57001010	Ndakwitwayeko kubwo umwana wanje Onesimo uwo navyariye mu minyororo yanje,
57001011	atakugirira ikimazi kera, ariko noneho atugirira ikimazi twempi.
57001012	Ni we nyene ndakurungikiye, ni we mutima wanje.
57001013	Mba ndamugumije kugira ngo ankorere mu gishingo cawe, mboshwe n'iminyororo y'ubutumwa bwiza.
57001014	Ariko nta co ngomba gukora ntakugishije inama, kugira ngo iciza ukora ntikibe ico ugoberewe, ariko ugikore ubikunze.
57001015	Kumbure icatumye atandukanywa nawe igihe gito kwari ukugira ngo uzomwamane imisi yose.
57001016	Atakiri umushumba wawe, ariko aruta umushumba, ari umwana wa So, akundwa. Akundwa nanje cane, ariko arushiriza gukundwa nawe, mu vyo umubiri no mu Mwami wacu. "
57001017	Nuko namba unyiyumvira ko dusangiye igikorwa, umwakire nk'uko nanje wonyakiriye.
57001018	Ariko asangwa hari ico yaguhemukiyeko, canke hari umwenda agufitiye, ubimparureko.
57001019	Ni jewe Pahulo nandikishije ukuboko kwanje yuko nzovyishura. Reka ndeke kukubwira yuko uri n'umwenda wanje, uwo mwenda ni wewe ubwawe.
57001020	Ego, muvukanyi, ndakubonemwo ikimazi mu Mwami wacu; unduhure umutima muri Kristo.
57001021	Ndakwandikiye nizigiye ko uzonyumvira, nzi yuko uzokora n'ibiruta ivyo mvuze.
57001022	Kandi n'ikindi, untegurire indaro; kuko nizigiye yuko muzompabwa kubwo amasengesho yanyu.
57001023	Epafura, mugenzanje tubohanywe muri Kristo, aragutasha,
57001024	Mariko, Arisitariko, Dema na Luka, abo dusangiye igikorwa, baragutasha.
57001025	Ubuntu bw'Umwami Yesu Kristo bubane n'imitima yanyu. Amina. "
58001001	Kera mu bihe vyinshi no mu buryo bwinshi, Imana yaganiriye ba sogokuruza ibicishije mu kanwa k'abavugishwa nayo.
58001002	Muri iyi misi y'iherezo yatuganiriye mu kanwa k'Umwana wayo, uwo yashiriweho kuba samuragwa wa vyose, ni we yahaye kurema isi.
58001003	Uwo, kuko ari ugukayangana kw'ubwiza bwayo, n'ishusho y'akameremere kayo, kandi ashigikiza vyose ijambo ry'ubushobozi bwiwe, ahejeje gushiraho umwuhagiro w'ivyaha, avyagira i buryo bw'icubahiro c'ubwami bwo mw'ijuru;
58001004	amaze kuba uwuhambaye kurusha abamarayika, nk'uko izina yarazwe rirengeye ayabo.
58001005	Ni nde wo mu bamarayika Imana yigeze kubarira iti: "Uri Ubura bwanje? Uwu musi ndakuvyaye?" Kandi iti: "Nzomubera Se. Na we azombera Umwana wanje?"
58001006	Kandi aho izokwongera kuzana imfura yayo mw'isi izovuga iti: "Abamarayika b'Imana bose bamusenge."
58001007	Kandi ivyo abamarayika yarabivuze iti: "Ihindura abamarayika bayo imiyaga, Abasavyi bayo ibahindura imbeya z'umuriro."
58001008	Ariko, ivyo Umwana wayo yabivuze iti: "Ubutware bwawe, Mana, buhangamye ibihe bidashira, Icumu ry'ubutware bwawe n'icumu ry'uwuganza atunganye.
58001009	Wakunze ukugororoka, wanka ubugarariji, Ni co catumye Imana, ni yo Mana yawe, ikurobanuza amavuta y'umunezero, ikakurutisha bagenzi bawe."
58001010	Kandi ni wewe, Uhoraho, mu bihe vya kera washizeho itanguriro ry'isi, Kandi amajuru n'igikorwa c'intoke zawe.
58001011	Ivyo bizoshira, ariko weho uzokwamaho; Ivyo vyose bizosaza nk'impuzu,
58001012	Kandi uzobizinga nk'umutamana, Bikuranwe n'ibindi nk'uko impuzu zikuranywa. Ariko weho uri uko wamye, Imyaka y'ukubaho kwawe ntizoshira.
58001013	Ariko ni nde wo mu bamarayika yigeze kubarira iti: "Icara i buryo bwanje, Ushitse aho nzohindurira abansi bawe indava yo musi y'ibirenge vyawe?"
58001014	Mbega abamarayika bose si impwemu ziyikorera, zitumwa gukora igikorwa kubwo abazoragwa agakiza?
58002001	Ni co gituma dukwiye kurushiriza kwitwaririka ivyo twumvise, kugira ngo ntidutwarwe akayombekere tukabivako.
58002002	Ko ijambo ryavugiwe mu kanwa k'abamarayika ryagumyeho, kandi ibicumuro vyose no kutaryumvira bikagererwa ingero bikwiranye;
58002003	tweho tuzokwikiza dute, ni twanjanjwa ku gakiza kangana gatyo? Kabanje kuvugwa n'Umwami wacu, kakadukomezwako n'abakumvise,
58002004	Imana ifatanije na bo kugashingira intahe, iyishingisha ibimenyetso, ibitangaza, ibikomeye vy'uburyo bwinshi n'ingabire za Mpwemu Yera zagabanganijwe nk'uko yagomvye.
58002005	Kuko atari abamarayika Imana yahaye gutwara isi izobaho, iyo tuvuga.
58002006	Ariko hari aho umuntu yashinze intahe ati: "Umuntu aho umwibuka, Canke umwana w'umuntu aho umugendera?"
58002007	Wamucishije bugufi, aba musi y'abamarayika gato. Wamwambitse ubwiza n'icubahiro nk'igitsibo, Wamuhaye kugaba ibikorwa vy'amaboko yawe.
58002008	Wamuhaye kuganza ibintu vyose, ubishira musi y'ibirenge vyiwe. Ko Imana yamuhaye kuganza ibintu vyose nta co yishigarije itamuhaye kukiganza. Ariko none ntiturabona ibintu vyose biganzwa na we.
58002009	Ariko, uwacishijwe bugufi, akaba musi y' abamarayika gato, ni we Yesu, tumubona yambitswe ubwiza n'icubahiro nk'igitsibo, kubwo imibabaro y'urupfu, kugira ngo ubuntu bw'Imana butume arogorera umuntu wese urupfu.
58002010	Mu vy'ukuri vyari bikwiye ko Imana yo irema vyose kandi ikabibeshaho itunganisha Yesu ukubabazwa; kugira ngo abana benshi baze mu bwiza bwiwe. Kuko Yesu wenyene ari we ndongozi ibarongora ku gakiza.
58002011	Kuko uweza ni abezwa bose bakomotse kuri Imwe; ni co gituma atagira isoni zo kubita abana ba Se
58002012	ati: "Nzobarira abavukanyi izina ryawe, Nzoririmba ndagutazira hagati y'ishengero."
58002013	Kandi ati: "Nzokwama ndayizigira." Kandi ati: "Ehe twe n'abana Imana yampaye."
58002014	Nuko rero, kuko abana bahuje inyama n'amaraso, na we ubwiwe yahuje ivyo na bo, kugira ngo abone uko apfa, kandi urupfu rwiwe aruhindurishe ubusa uwufise ubushobozi bw'urupfu, ni we wa mugarariji,
58002015	kandi ngo arokore abajakariye ubwoba bw'urupfu bose, imisi yose y'ukubaho kwabo.
58002016	Kuko tuzi neza ko abamarayika atari bo yatoye, ariko yatoye uruvyaro rwa Aburahamu.
58002017	Ni co catumye vyaramubereye gushushanywa na abana ba Se kuri vyose, ngo abe umuherezi mukuru wo mu vy'Imana, w'imbabazi kandi agororoka, abe indishi y'ivyaha vy'abantu.
58002018	Kuko ubwiwe ko yababajwe no kugeragezwa, ashobora no gutabara abageragezwa.
58003001	Nuko rero, bavukanyi bera, abasangiye ihamagarwa riva mw'ijuru, ni mwitegereze Yesu, intumwa n'umuherezi mukuru w'ivyo twizeye tukavyatura,
58003002	agamburukira iyamutoranije, nk'uko Mose yayoboka mu rugo rwayo hose.
58003003	Kuko uwo yiyumviriwe ko akwiye guhabwa icubahiro kiruta ica Mose, nk'uko ishimwe ry'uwubatse urugo riruta iryo urugo.
58003004	Kuko urugo rwose rugira uwurwubaka, ariko Imana ni yo yubatse ibintu vyose.
58003005	Kandi Mose yayoboka mu rugo rwayo hose nk'umushumba, kugira ngo abe icabona co gushingira intahe ibizovugwa hanyuma.
58003007	Nuko, nk'uko Mpwemu Yera avuga ati: "Uwu musi aho mwumvira Ijwi ryayo,
58003008	Ntimukomantaze imitima yanyu, nk'uko mwayikomantaje mu gihe co kuratsa, Kuri wa musi wo kugerageza mu bugaragwa,
58003009	Aho ba sogokuruza banyu bangeragereje bancaca, Bakabona ibikorwa vyanje imyaka mirongo ine.
58003010	Ni co catumye ngirira umwikomo abo ico gihe, Nkavuga ko bama bazimira mu mitima yabo, Kandi ntibamenya inzira zanje;
58003011	Nk'uko narahiranye ishavu ryanje Nti: "Ntibazoshika mu buruhukiro bwanje."
58003012	Bavukanyi, ni mwirinde, ntihagire uwo muri mwebwe agira umutima mubi utizera, umutera kureka Imana nzima.
58003013	Ariko muhanurane uko bukeye bicitwa uwu musi, ntihagire uwo muri mwebwe akomantazwa umutima n'uruhendo rw'icaha.
58003014	Kuko twacitse abasangiye Kristo, namba dukomeje rwose ivyizigiro vyacu twatanguranye gushitsa kw'iherezo;
58003015	bikivugwa, ngo uwu musi aho mwumvira ijwi ryayo, Ntimukomantaze imitima yanyu, nk'uko mwayikomantaje mu gihe co kuratsa.
58003016	Ni ba nde bamaze kwumva bakayiratsa? Mbega si abavuye i Misiri bose, barongowe na Mose?
58003017	Kandi ni ba nde yagiriye umwikomo imyaka mirongo ine? Si abacumuye, imivyimba yabo igahindikirana mu bugaragwa?
58003018	Ni ba nde yarahiye ko batazoshika mu buruhukiro bwayo? Si abatayumviye?
58003019	Kandi tubona ko batashoboye kubushikamwo, kuko batizeye.
58004001	Nuko, kuko isezerano ryo gushika mu buruhukiro bwayo rikiriho, twiyubare kugira ngo kumbure ntihagire uwo muri mwebwe yiyumvirwa ko akererewe.
58004002	Kuko natwe twabwiwe ubutumwa bwiza nka bo, ariko, ijambo bumvise ntiryabagiriye ikimazi, kuko ritavanzwe n'ukwizera mu mitima y'abaryumvise.
58004003	Kuko twebwe abizeye dushika muri ubwo buruhukiro, nk'uko yavuze iti: "Nk'uko narahiranye ishavu ryanje Ko batazoshika mu buruhukiro bwanje; naho yari yarahejeje ibikorwa vyayo, uhereye ku kuremwa kw'isi."
58004004	Kuko hari aho yavuze ku vyo umusi w'indwi nk'ibi iti: "Imana yaruhutse ku musi ugira indwi ibikorwa vyayo vyose."
58004005	Kandi na hano, ngo Ntibazoshika mu buruhukiro bwanje.
58004006	Nuko rero, kuko bukibikiwe bamwe ngo babushikemwo, ariko ababanje kubwirwa ubutumwa bwiza babujijwe kubushikamwo no kutumvira Imana,
58004007	yongera gutoranya umusi, ni wo uwu musi; ivugira mu kanwa ka Dawidi, igihe kirekire cane gihise, nk'uko tumaze kuvuga tuti: "Uwu musi aho mwumvira ijwi ryayo Ntimukomantaze imitima yanyu."
58004008	Kuko iyaba Yosuwa yarabaruhuye, ntiba yaravuze ubwa nyuma ivyo uwundi musi.
58004009	Nuko rero haracariho uburuhukiro bw'isabato bubikiwe abantu b'Imana.
58004010	Kuko uwushitse mu buruhukiro bwayo, na we aba aruhutse ibikorwa vyiwe, nk'uko Imana yaruhutse ivyayo.
58004011	Nuko tugire umwete wo gushika muri ubwo buruhukiro, ntihagire umuntu agwa, akurikiye ikigereranyo ca ba bandi co kutumvira Imana.
58004012	Kuko ijambo ry'Imana ari rizima, rifise ubushobozi, rifise ubugi buruta ubwo inkota zose, rikinjira n'aho ritanya ubugingo n'impwemu, rigatanya ingingo n'umusokoro, risuzuma ivyo umutima wiyumvira, ukagabira.
58004013	Kandi imbere yayo nta caremwe gihishijwe, ariko vyose vyambaye ubusa, biragaragara, imbere y'amaso y'Iyizotubaza ivyo twakoze.
58004014	Nuko, ko dufise umuherezi mukuru akomeye, yaciye mw'ijuru, ni Yesu Umwana w'Imana, tubangirize ivyo twizera tukavyatura.
58004015	Kuko umuherezi mukuru dufise, atari uwudashobora kubabarana natwe mu ntege nke zacu, ariko ni uwageragejwe uburyo bwose nkatwe, yamara we nta caha yakoze.
58004016	Nuko ni twegere intebe y'ubuntu dushize ubwoba, kugira ngo turonke ikigongwe, tubone ubuntu bwo kudutabara mu gihe gikwiye.
58005001	Umuherezi wese mukuru, kuko yarobanuwe mu bantu, ashirirwaho gukorera Imana kubwo abantu, kugira ngo ashikane amashikanwa, atange ikimazi, vyompi vy'ivyaha;
58005002	kandi ashobora kwihanganira inyoberwa n'abazimiye, kuko na we nyene hari aho agira intege nke.
58005003	Ni co gituma akwiye no kwitangira ibimazi vy'ivyaha vyiwe, nk'uko abitangira abandi bantu.
58005004	Nta muntu yiha ico cubahiro, kiretse ahamagawe n'Imana, nk'uko Aroni yahamagawe.
58005005	Ni ko biri, na Kristo si we yihaye ico cubahiro co kuba umuherezi mukuru, ariko yagihawe n'iyamubariye iti: "Uri Ubura bwanje, Uwu musi ndakuvyaye."
58005006	Nk'uko yavuze ahandi iti: "Uri umuherezi ibihe bidashira, Mu buryo bwa Melekisedeki."
58005007	Kristo mu misi yabaye mu mubiri, amaze kwinginga no gusenga cane iyashoboye kumukiza urupfu, atakamba cane arira, kandi amaze kwumvirwa kubwo kuyubaha kwiwe,
58005008	naho yari Umwana, yigishwa kwumvira Imana n'ivyo yababajwe,
58005009	kandi amaze guhingurwa rwose, abera abamwumvira bose inyanduruko y'agakiza kadashira,
58005010	Imana imaze kumwita umuherezi mukuru mu buryo bwa Melekisedeki.
58005011	Tumufiseko vyinshi vyo kuvuga, kandi bigoye isobanura, kuko mwabaye ibitumva.
58005012	Naho mwari mugeze kuba abigisha, kuko mumaze igihe kirekire mwiga, mukwiye kwongera kwigishwa namwe nyene ivya mbere vy'itanguriro ry'ivyavuzwe n'Imana. Kandi mwahindutse abakwiye gutungwa n'amata, si ukugaburirwa ivyo kurya bigumye.
58005013	Nuko uwutunzwe n'amata aba ataramenya ijambo ry'ukugororoka, kuko aba ari uruhinja.
58005014	Ariko, ivyo kurya bigumye ni ivyo abakuze, bafise ubwenge, maze kubwo kwama babukoresha, bumenyera gutandukanya ikibi n'iciza.
58006001	Nuko rero turengane ivya mbere vya Kristo, twigire imbere, dushike ku vyo gutunganywa rwose, ntidusubire gushiraho itanguriro ryo kwihana ibikorwa vy'impfagusa, no kwizera Imana,
58006002	no kwigisha ivyo kubatizwa, ivyo kurambikwako ibiganza, ivyo kuzuka kw'abapfuye, ivyo gutsindwa n'urubanza kw'ibihe bidashira.
58006003	Imana ni yabikunda turagenza dutyo.
58006004	Kuko abamaze kwakirwa n'umuco, bagatamira ingabire iva mw'ijuru, bagasangira Mpwemu Yera,
58006005	bagatamira ijambo ryiza ry'Imana, n'ububasha bwo mu gihe kizoza,
58006006	maze bakagwa bakabivamwo, ntibishoboka gusubira kubahindura bashasha ngo bihane. Kuko bongera kwibambira Umwana w'Imana, bakamuteterereza ahibonekeza.
58006007	Indimo zinyoye imvura yaziguyeko kenshi, iyo zimezemwo ibirimwa bikwiye abazirimiwe, zironka umugisha w'Imana.
58006008	Ariko iyo zimezemwo imikere n'ibitovu, ziba zisivye, ziba zisigaje gatoya zikavumwa, iherezo ryazo ni uguturirwa.
58006009	Ariko, abo nkunda, naho tuvuze dutyo, turazi ivyanyu tudakekeranya yuko birusha ivyo kuba vyiza, kandi bizanana n'agakiza.
58006010	Imana ntigabitanya ngo yibagire ibikorwa vyanyu n'urukundo mwerekanye ko mukunze izina ryayo, kuko mwatunga abera, na none mukibatunze.
58006011	Kandi turagomba cane yuko umuntu wese wo muri mwebwe yerekana uwo mwete nyene w'ivyizigiro vyuzuye gushitsa kw'iherezo;
58006012	kugira ngo ntimube ibinebwe, ariko mwigane abaheshwa n'ukwizera n'ukwihangana kuragwa ivyasezeranywe.
58006013	Hamwe Imana yasezeranira Aburahamu isezerano, kuko ata we yogira indahiro ayiruta, yarirahiye
58006014	iti: "Eka no kuguha umugisha nzowuguha, kandi no kukugwiza nzokugwiza."
58006015	Ni ko vyamubereye amaze kwihangana, ahabwa ivyasezeranywe.
58006016	Kuko abantu bagira indahiro uwubaruta, no mu mpari zabo zose indahiro irengeje ikaba ari yo iziheraheza.
58006017	Ni co catumye Imana, kuko igomba kurushiriza kwereka abaragwa b'ivyasezeranywe ingene imigabo yayo idahinduka, ishira hagati indahiro kuba umuhuza;
58006018	kugira ngo bibiri bidahinduka, ivyo Imana itabasha kubesheramwo, biduheshe kurema cane, twebwe ahashitse mu buhungiro, ni bwo kugumya cane ivyizigiro vyashizwe imbere yacu.
58006019	Ivyo vyizigiro tubifise nk'ikizirika umutima kigumye, gikomeye, cinjira hirya y'igitambara gikingiriye ahera cane,
58006020	aho Yesu yatwinjiriye, atwitangiye imbere, amaze guhinduka umuherezi mukuru w'ibihe bidashira mu buryo bwa Melekisedeki.
58007001	Uwo Melekisedeki, umwami w'i Salemu, umuherezi w'Imana Isumbavyose, ni we yasanganiye Aburahamu, aramuhezagira, hamwe Aburahamu yagaruka, avuye kunesha abami.
58007002	Ni we kandi Aburahamu yagabanirije ikigira icumi muri vyose, irya mbere asobanurwa, ngo Umwami agororoka, kandi irya kabiri yitwa Umwami w'i Salemu, risobanurwa, ngo Umwami w'amahoro.
58007003	Nta se, nta nyina, nta mamuko, nta tanguriro ry'imisi canke iherezo ry'ubugingo, ariko agereranywa n'Umwana w'Imana, kandi na ntaryo ahora ari umuherezi.
58007004	Nuko mwiyumvire uwo muntu ingene ahambaye, uwo Aburahamu sogokuruza mukuru yahaye icacumi co mu minyago iruta iyindi.
58007005	Kandi mu bana ba Lewi, ivyagezwe bigera yuko abahawe ubuherezi batangisha abantu icacumi, ni bo bavukanyi, naho abo bakomotse mu rura rwa Aburahamu.
58007006	Ariko wa wundi adaharurwa mu muryango wabo yatangishije Aburahamu ikigira icumi, kandi ahezagira nyene gusezeranywa.
58007007	Ariko nta wohakana ko uworoshe adahezagirwa n'uwumurengeye.
58007008	Kandi muri twebwe, abantu bapfa ni bo bahabwa icacumi, ariko muri ya yandi majambo cahawe uwushingirwa intahe ko ariho.
58007009	Kandi twoshobora kuvuga yuko Lewi, umwe ahabwa icacumi, na we yari yaragitanze muri Aburahamu,
58007010	kuko yari akiri mu rura rwa sekuruza, hamwe Melekisedeki yamusanganira.
58007011	None iyaba gutunganywa rwose kwazanywe n'ubuherezi bw'Abalewi,--kuko ku butware bwabwo ari ho ubwo bwoko bwahawe ivyagezwe,--ni iki catumye bigikwiye ko haboneka uwundi muherezi wo mu buryo bwa Melekisedeki, atavugwa mu buryo bwa Aroni?
58007012	Iyo ubuherezi buhindutse, ivyagezwe ntibibura guhinduka na vyo.
58007013	Kuko uwavuzweko ivyo, ari uwo mu wundi muryango, utigeze kuvamwo uwakoze igikorwa co ku gicaniro.
58007014	Birazwi yuko Umwami wacu yakomotse kuri Yuda, kandi uwo muryango Mose nta co yawuvuzeko c'ubuherezi.
58007015	Ivyo birushiriza guseruka rwose, ko haboneka uwundi muherezi, ahwanye na Melekisedeki,
58007016	atahawe ubuherezi n'uko vyashinzweho n'ivyagezwe vyo mu buryo bw'abantu, ariko yahawe ubushinzwe n'ubushobozi bw'ubugingo budashobora gukurwaho.
58007017	Kuko ashingirwa intahe, ngo uri umuherezi ibihe bidashira, Mu buryo bwa Melekisedeki.
58007018	Nuko rero icagezwe ca mbere cakuweho kubwo inkomezi nke zaco n'ikimazi gike,
58007019	(kuko ivyagezwe bitigeze kugira ico bihingura rwose) hasubizwaho ivyizigiro bikiruta, biduhesha kwegera Imana.
58007020	Kandi ivyo ntivyabaye hatariho indahiro.
58007021	Abalewi bo bahawe ubuherezi ata ndahiro; ariko iyabuhaye uwo yararahiye, imubwiye iti: "Uhoraho ararahiye," ntazokwicuza Ati: "Uri umuherezi ibihe bidashira."
58007022	Uko ni ko Yesu yabaye umwishinzi w'isezerano riruta rya rindi.
58007023	Kandi ba bandi Babaye abaherezi benshi, kuko urupfu rubabuza kwamaho;
58007024	ariko uwo we, kuko yamaho ibihe bidashira, afise ubuherezi budakurwaho.
58007025	Ni co gituma ashobora gukiza rwose abashikira Imana kubwiwe kuko na ntaryo yamaho ngo abasabire.
58007026	Vyari bitubereye kugira umuherezi mukuru ameze atyo, yera, atagira ubugunge, atanduye, yatandukanijwe n'abanyavyaha, yashizwe hejuru y'amajuru,
58007027	atarinda kubanza gutanga ibimazi vy'ivyaha vyiwe uko bukeye, nka ba baherezi bakuru bandi, hanyuma agatanga ivyo abandi bantu. Kuko ivyo yabikoze rimwe, hamwe yitanga.
58007028	Ivyagezwe bishiraho abanyantege nke kuba abaherezi bakuru, ariko ijambo ry'indahiro yaherukiye ivyagezwe rishiraho Umwana w'Imana yahinguwe rwose gushitsa ibihe bidashira.
58008001	Mu yo tuvuga, yose arutwa na rimwe, ni iri: dufise umuherezi mukuru ameze atyo, avyagiye i buryo bw'intebe y'Iyihambaye cane yo mw'ijuru,
58008002	akorera ahera, no mw'ihema nyakuri, ryashinzwe n'Uhoraho atari abantu.
58008003	Kuko umuherezi mukuru wese ashirirwaho gushikana amashikanwa no gucumita ibimazi. Ni co gituma wa wundi na we akwiye kugira ico ashikana.
58008004	Iyaba ari mw'isi ntiyobaye umuherezi, kuko hari abandi bashikana amashikanwa nk'uko ivyagezwe bibibwiriza.
58008005	Kandi abo bakorera igishushanyo n'igitutu c'ivyo mw'ijuru, nk'uko Mose yabwiwe n' Imana, agira akoreshe rya hema iti: "Ugire umwete wo gukoresha vyose, ubigereranye n'ikigereranyo werekewe kuri wa musozi."
58008006	Ariko none, igikorwa yahawe kirusha icabo kuba ciza, nk'uko ari umuhuza w'isezerano riruta iryabo, kuko ryashizweho n'ivyasezeranywe biruta ivyo iryabo.
58008007	Iyo rya rindi rya mbere ritabako agasembwa, ntihari hakwiye kuronderwa irindi.
58008008	Kuko yavuze ibagaya iti: "Ehe imisi igira ize," ni jewe Uhoraho ndabivuze, Aho nzosezerana isezerano rishasha n'inzu ya Isirayeli n'umuryango wa Yuda,
58008009	ridahwanye n'isezerano nasezeranye na ba sekuruza, Ku musi nabafata ukuboko nkabakura mu gihugu ca Misiri, Kuko batagumye mw'isezerano ryanje, Nanje sinabababara, ni jewe Uhoraho ndabivuze.
58008010	Kuko iri ari ryo sezerano nzosezerana n'umuryango w'Abisirayeli Hanyuma y'iyo misi, ni jewe Uhoraho ndabivuze. Nzoshira ivyagezwe vyanje mu bwenge bwabo, No ku mitima yabo kandi ni ho nzovyandika, Nanje nzobabera Imana, Na bo bazoba abantu banje.
58008011	Kandi ntibazokwigishanya, ngo umuntu wese yigishe mugenzi we, Canke ngo yigishe uwo bavukana ati: "Menya Uhoraho, Kuko bose bazonyimenyera, Uhereye k'uwo hasi ugashitsa k'uwuhambaye muri bo.
58008012	Kuko nzobagirira ikigongwe ku kugabitanya kwabo, Kandi ivyaha vyabo sinzovyibuka ukundi.
58008013	Ko avuga ati: "Isezerano rishasha rero irya mbere yarishajishije; ariko igisaza kikaba akaheze kiba kigira gikamangane.
58009001	Nuko isezerano rya mbere na ryo ryarimwo ibirongora ivyo ubuherezi, rifise n'ahera, ariko ho muri iyi si.
58009002	Kuko hari ihema ryubatswe, mu ryo hino harimwo igiterekwako amatara, imeza n'imitsima yagenewe gushikanirwa Imana yama kuri yo. Iryo ryitwa Ahera.
58009003	Kandi hirya y'igihuzu ca kabiri gikinze, hari ihema ryitwa Ahera Cane.
58009004	Harimwo igicaniro co guturirirako imibavu cakozwe mw'izahabu, harimwo n'isandugu y'isezerano yometsweko izahabu impande zose, irimwo urwavya rw'izahabu rurimwo manu, irimwo na ya nkoni ya Aroni yashurika, na vya bisate vy' amabuye vyanditsweko isezerano.
58009005	Kandi hejuru yayo hari abakerubi b'ubwiza bateye igitutu umutemere wo gutangirako ibimazi; ivyo ntidushobora kubidonda kimwekimwe ubu nyene.
58009006	Nuko ivyo vyateguwe bityo, abaherezi na ntaryo bama binjira mw'ihema ryo hino, kugira ngo bashitse ivyo ubuherezi.
58009007	Ariko mu rya kabiri hinjiramwo umuherezi mukuru wenyene, rimwe gusa uko umwaka uheze, ariko ntiyinjiramwo atajanye amaraso yo kwitangira no gutangirira ivyaha vy'abantu batabizi.
58009008	Mpwemu Yera amenyekanisha atyo yuko inzira ija ahera cane itaribwerekanwe, ihema rya mbere rikiriho.
58009009	Ni ryo kigereranyo c'igihe ca none, abakurikira ivyagezwe vyaryo bashikana ibimazi bagatanga ibimazi, ariko ku ruhande rw'ijwi ryo mu mutima ntibishobora gutunganya usenga,
58009010	kuko ivyo, hamwe n'ivyo ivyo kurya, ivyo kunywa, ivyo kwiyuhagira bo n'ukwoza vy'uburyo bwinshi, ari amabwirizwa yo mu buryo bw'abantu gusa, yashinzwe gushitsa igihe co gutunganywa.
58009011	Ariko Kristo amaze kuza, umuherezi mukuru w'ivyiza bizoza, aca mw'ihema rirusha rya rindi kuba irihambaye n'iritunganye rwose, ritakozwe n'intoke, bisobanurwa ngo ritari iryo mu vyaremwe vy'ubu.
58009012	Kandi amaraso y'impene canke ayo amashuri, si yo yamushikanye ahera cane, ariko yahashikanywe n'amaraso yiwe rimwe gusa, yironkeye ugucungura kw'ibihe bidashira.
58009013	None amaraso y'impene n'ayo impfizi bo n'umunyota w'inka yavutse ubwa mbere umijwe abahumanye, ko vyeza imibiri igahumanuka,
58009014	mbega amaraso ya Kristo, uwo yitanze ku Mana atagira agasembwa, abitewe na Mpwemu ahoraho, ntazorushiriza guhumanura imitima yanyu ngo ibikorwa vy'impfagusa biyivemwo, kugira ngo mubone ingene mukorera Imana nzima?
58009015	Ni co gituma aba umuhuza, ahesha isezerano risha, kugira ngo abahamagawe bahabwe umwandu udashira w'isezerano, bitewe n'uko habayeho urupfu rucungura abacumuye bakiganzwa n'isezerano rya mbere.
58009016	Kuko aho ikete ry'iragi riri hakwiye rwose yuko urupfu rw'uwaraze ruseruka.
58009017	Ikete ry'iragi kibeshwaho n'urupfu rwonyene, kuko ritagira ikimazi uwaraze akiriho.
58009018	Ni co gituma isezerano rya mbere ritasezeranywe ata maraso.
58009019	Mose amaze kubwira abantu bose amabwirizwa yose nk'uko vyagezwe, yakira amaraso y'ishuri n'ayo impene, amazi n'ubwoya bw'intama bujobetswe agahama, yakira na ezobu, acucagira bacucagirisha. Igitabo c'ivyagezwe, bo n'abantu bose,
58009020	arababwira ati: "Aya ni yo maraso y'isezerano Imana yabagereye."
58009021	Kandi ihema n'ibikoresho vyose vy'ivyo ubuherezi, na vyo ni uko abicucagira amaraso.
58009022	Nk'uko ivyagezwe biri, ibintu ni nka vyose vyozwa n'amaraso, kandi hatavuye amaraso ntihaba guharirwa ivyaha.
58009023	Nuko vyari bibereye ko ibigereranyo vy'ivyo mw'ijuru vyozwa n'ivyo bimazi, ariko, ivyo mw'ijuru ubwavyo bikozwa n'ibimazi biruta ivyo.
58009024	Kuko Kristo atinjiye ahera cane hakozwe n'intoke, h'ikigereranyo c'aho ukuri, ariko yinjiye mw'ijuru ubwaho, kugira ngo noneho aduserukire imbere y'amaso y'Imana.
58009025	Kandi ntiyashikanyweyo no kwitanga kenshi, nk'uko umuherezi mukuru yinjira ahera cane uko umwaka uheze, ajanye amaraso atari ayiwe;
58009026	kuko iyo biba bityo, aba yari akwiye kubabazwa kenshi uhereye ku kuremwa kw'isi. Yamara ubu yabonetse rimwe kw'iherezo ry'ibihe, kugira ngo akuzeho icaha ukwitanga.
58009027	Kandi nk'uko abantu babikiwe gupfa rimwe, hanyuma yaho hakaza imanza,
58009028	na Kristo ni uko, yamaze gutangwa rimwe ngo yishireko ivyaha vya benshi, azoboneka ubwa kabiri, atazanywe n'ivyaha, abonekere abamwiteze ngo abakize.
58010001	Ivyagezwe ko bifise igitutu c'ivyiza bizoza, bidafise ishusho bwite y'ivyo vyiza, nta ho vyoshobora guhingura abegera igicaniro, bibahingurisha ivyo bimazi nyene bahora batanga imyaka n'imyaka.
58010002	Iyo bibishobora, mbega ntibaba barasizeho kubitanga? Kuko abavyitangirira bamaze guhumanurwa rwose rimwe, bataba bakigira imitima irimwo ijwi ribagiriza ivyaha.
58010003	Ariko muri ivyo bimazi hari icibukiriza ivyaha uko umwaka uheze.
58010004	Kuko bidashoboka ko amaraso y'impfizi n'ayo impene akuraho ivyaha.
58010005	Ni co catumye, hamwe yaza mw'isi, avuga Ati: "Ibimazi n'amashikanwa ntiwabigomvye, Ariko wanteguriye umubiri."
58010006	Ibimazi bituriwe bitagabanije, n'ibimazi vy'ivyaha, ntivyaguhimbaye.
58010007	Mperako ndavuga nti: "Ehe ndaje, (Mu muzingo w'igitabo ni ko binyanditsweko) Nzanywe no gukora ivyo ugomba, Mana."
58010008	Ahejeje kuvuga haruguru ati: "Ibimazi n'amashikanwa, n'ibimazi bituriwe bitagabanije n'ibimazi vy'ivyaha, ntiwabigomvye kandi ntivyaguhimbaye (ni vyo bitangwa nk'uko bibwirijwe n'ivyagezwe),"
58010009	aherako aravuga ati: "Ehe nzanywe no gukora ivyo ugomba." Akuraho ivya mbere ngo ashinge ivya kabiri.
58010010	Ukwo kugomba kwayo ni kwo kwatumye twezwa, tubiheshwa n'uko umubiri wa Yesu Kristo watanzwe rimwe gusa.
58010011	Kandi umuherezi wese ahagarara uko bukeye akora ivyo ubuherezi, atanga kenshi ivyo bimazi nyene, ata ho vyoshobora gukuraho ivyaha na mba.
58010012	Ariko uwo we, amaze gutanga ikimazi kimwe c'ivyaha kidahinduka, avyagira i buryo bw'Imana,
58010013	aheraho, arorera igihe abansi biwe bazohindurirwa intebe yo musi y'ibirenge vyiwe.
58010014	Kuko ikimazi kimwe ari co yatunganishije rwose abezwa, ukazoshitsa ibihe bidashira.
58010015	Kandi na Mpwemu Yera ni we cabona kidushingira intahe y'ivyo. Amaze kuvuga
58010016	ati: "Iri ni ryo sezerano nzosezerana na bo Hanyuma y'iyo misi, ni jewe Uhoraho ndabivuze; Nzoshira ivyagezwe vyanje mu mitima yabo, No mu bwenge bwabo kandi ni ho nzovyandika; arongera
58010017	ati: "Kandi ivyaha vyabo n'ukugabitanya kwabo sinzovyibuka ukundi."
58010018	Ariko, aho ivyo bihariwe, ntihaba hakiriho gutanga ikimazi c'ivyaha.
58010019	Nuko bavukanyi, ko turi n'ubushizi bw'ubwoba bwo gushikanwa ahera cane n'amaraso ya Yesu,
58010020	duciye mu nzira yadutoboreye nshasha iri n'ubugingo, ica mu gihuzu gikinze, bisobanurwa ngo mu mubiri wiwe;
58010021	kandi ko dufise umuherezi akomeye aganza urugo rw'Imana.
58010022	Twegereze dufise imitima y'ukuri, twizeye ata mazinda, imitima yacu yogejwe ngo ivanwemwo ibitwagiriza bibi, imibiri yacu yuhagijwe amazi meza.
58010023	Tugumye ukwatura ivyizigiro vyacu ntikunyiganyige, kuko uwasezeranye ari uwo kwizerwa,
58010024	kandi twiyumviraneko, kugira ngo duterane umwete wo gukundana n'iryo ibikorwa vyiza.
58010025	Ntiduhebe gukoranira hamwe, nk'uko bamwe bagira, ariko duhanurane, kandi uko mubonye wa musi wegereza, murushirize kugenza mutyo.
58010026	Kuko namba dukora ivyaha ibigirankana, kandi tumaze guhabwa kumenya ivyo ukuri, ntihaba hagisigaye ikimazi c'ivyaha,
58010027	ariko haba hasigaye kwitegana ubwoba gutsindwa n'urubanza, no kwitega umuriro w'inkazi, uzorigata abansi b'Imana.
58010028	Uwukengereye ivyagezwe vya Mose, ivyabona bibiri canke bitatu biramwicisha, ata kagongwe.
58010029	Mugira ngo umuntu ntazoba akwiye guhanwa ibirushirije cane, asiribanze Umwana w'Imana, akiyumvira amaraso y'isezerano yamwejeje ko ari igihumane, agacokora Mpwemu w'ubuntu?
58010030	Kuko tuzi uwavuze ati: "Uguhora ni ukwanje, ni jewe nzobasubiriza mu nkoko." Kandi ati: "Uhoraho azocira urubanza abantu biwe.
58010031	Erega birateye ubwoba gukorokera mu maboko y'Imana nzima."
58010032	Ariko mwibuke imisi ya mbere, hamwe mwari mumaze kwakirwa n'umuco, mwihanganira ibisinzikaza vy'indwano nyinshi;
58010033	kimwe, mwacitse akamenyero mutukwa mubabazwa; ikindi, mwafatanije n'abagirirwa batyo.
58010034	Kuko mwababaranye n'ababoshwe, kandi mwemeye munezerewe kunyagwa ivyo mutunze, mumenya yuko mufise itunga riruta ivyo kuba ryiza, rikamaho.
58010035	Nuko ntimute ubushizi bw'ubwoba bwanyu! buri n'impera ikomeye.
58010036	Kuko mukwiye kwihangana, kugira ngo ni mwamara gukora ivyo Imana igomba mubone guhabwa ivyasezeranywe.
58010037	Kuko hasigaye igihe gito cane, Kandi uwugira aze, azoza, ntazoteba.
58010038	Ariko, umugororotsi wanje azobeshwaho n'ukwizera, Naho ni yisokora ntazohimbara umutima wanje.
58010039	Ariko tweho ntituri abo mu bisokora bagahona, ariko turi abo mu bizera, ubugingo bwabo bugakizwa.
58011001	Ukwizera ni ukumenya rwose ivyizigirwa, udakekeranya ngo ntibizoba, kandi ibitabonwa ni kwo kubitumenyesha ko ari ivyo ukuri.
58011002	Icatumye aba kera bashingirwa intahe ni uko bari bagufise.
58011003	Ukwizera ni kwo kutumenyesha yuko isi yaremwe n'ijambo ry'Imana, ni co catumye ibiboneka bitaremwe mu biseruka.
58011004	Ukwizera ni kwo kwatumye Abeli aha Imana ikimazi kiruta ica Kayini, ni kwo kwamuhesheje gushingirwa intahe ko ari umugororotsi, hamwe Imana yashingira intahe ibimazi vyiwe yuko ari vyiza, kandi ni kwo kwatumye n'ubu akivuga, naho yapfuye.
58011005	Ukwizera ni kwo kwatumye Henoki ajanwa mw'ijuru, ngo ntabone urupfu, kandi ntiyaboneka, kuko Imana yamujanye. Kuko yashingiwe intahe atarajanwa yuko yahimbaye Imana.
58011006	Kandi uwutizera ntibishoboka ko ayihimbara; kuko uwegera Imana akwiye kwizera yuko iriho, igaha impera abayirondera.
58011007	Ukwizera ni kwo kwatumye Nowa yubaha, amaze kuburirwa n'Imana ibitaribwaboneke, akabaza ubwato bwo kurokora abo mu nzu yiwe, kandi ni kwo kwamuhaye gutsindisha abari mw'isi, no kuragwa ukugororoka kuzanwa n'ukwizera.
58011008	Ukwizera ni kwo kwatumye Aburahamu yumvira Imana imuhamagaye, akaja ahantu yari abikiwe kuragwa. Nuko agenda, atazi iyo aja.
58011009	Ukwizera ni kwo kwatumye aba umwimuka mu gihugu yasezeraniwe, nk'ikitari iciwe, akabana mu mahema na Isaka na Yakobo, abaraganywe na we ivyo vyasezeranywe.
58011010	Kuko yari arorereye ca gisagara cubatswe kw'umushinge, umugezi n'umwubatsi waco n'Imana.
58011011	Ukwizera ni kwo kwatumye na Sara ashobozwa gusama inda, naho yari yaraciye, kuko yiyumviriye yuko iyasezeranye ari iyo kwizerwa.
58011012	Ni co catumye umuntu umwe--kandi uwo yari akaheze--yamukwako n'isinzi nk'inyenyeri zo kw'ijuru, kandi n'abangana n'umusenyi utoharurika uri kw'isesero ry'ikiyaga utoharurika.
58011013	Abo bose bapfuye bacizeye, batarahabwa ivyasezeranywe, ariko barabibona biri kure bakabisanganira, bakemera ko ari akavantara n'ingenzi kw'isi.
58011014	Abavuga batyo baba berekana yuko barondera igihugu cabo bwite.
58011015	Iyo baba barakumbuye ico bavuyemwo, baba barabonye uburyo bwo gusubirayo.
58011016	Ariko noneho barifuza igihugu kirushije ico kuba ciza, ni ico mw'ijuru. Ni co gituma Imana itamaramazwa no kwitwa Imana yabo, kuko yabateguriye igisagara.
58011017	Ukwizera ni kwo kwatumye Aburahamu atanga Isaka ko ikimazi, hamwe yagezwa; mbere uwari yarakiranye igishika amasezerano, yariko aratanga umwana wiwe w'ikinege kw'ikimazi,
58011018	uwo yari yarabariwe ivyiwe, ngo Kuri Isaka ni ho uruvyaro rwawe ruzokwitirirwa;
58011019	kuko yishimiye yuko Imana ishobora no kuzura abapfuye, ni co catumye amugarurirwa nk'uwuzutse.
58011020	Ukwizera ni kwo kwatumye Isaka ahezagira Yakobo na Esawu abahesha imigisha y'ibizoba.
58011021	Ukwizera ni kwo kwatumye Yakobo, aho yagira acikane, ahezagira abana ba Yosefu bompi, agasenga yishimikije ipfundo ry'inkoni yiwe.
58011022	Ukwizera ni kwo kwatumye Yosefu, aho yagira apfe, avuga ivyo kuvayo kw'Abisirayeli, agatanga amategeko y'ivyo amagufa yiwe.
58011023	Ukwizera ni kwo kwatumye Mose, amaze kuvuka, anyegezwa n'abavyeyi biwe amezi atatu, kuko babonye ko ari akana keza, ntibatinya ibwirizwa ry'umwami.
58011024	Ukwizera ni kwo kwatumye Mose, amaze gukura, yanka kwitwa umwana w'umukobwa wa Farawo,
58011025	agahitamwo kugiriranwa nabi n'abantu b'Imana, akabirutisha kumara igihe mu bihimbaro vy'ivyaha.
58011026	Kuko yiyumviriye yuko gucokoranwa na Kristo ari ubutunzi burengeye itunga ryo mu Misiri, kuko yatumbera ingero azogererwa.
58011027	Ukwizera ni kwo kwatumye ava mu Misiri, ntiyatinya ishavu ry'umwami, kuko yashikamye nk'aho abona Iyitaboneka.
58011028	Ukwizera ni kwo kwatumye ashinga Pasika, no kumijagira amaraso, kugira ngo uwuhonya imfura ntabakoreko.
58011029	Ukwizera ni kwo kwatumye baca mu Kiyaga Gitukura, nk' abaca ku musozi, ariko Abanyamisiri babigejeje, bararengerwa.
58011030	Ukwizera ni kwo kwatumye impome z'amabuye z'i Yeriko zisenyuka, bamaze kuzikikuza imisi indwi.
58011031	Ukwizera ni kwo kwatumye Rahabu, maraya, ataranduranwa n'abatumviye Imana, kuko yakiranye amahoro abaje gusuma urusaku.
58011032	Mvuge ikindi ki? Kuko igihe condengana ndondoye ivya Gideyoni, ivya Baraki, ivya Samusoni, ivya Yefuta, ivya Dawidi, ivya Samweli n'ivyo abavugishwa n'Imana,
58011033	baheshejwe n'ukwizera gutsinda abami, no gukora ibigororotse, no kuronka ivyasezeranywe, no kuziba iminwa y'intambwe,
58011034	no kuzimya ubukare bw'umuriro, no gukira ubugi bw'inkota, no guhindurwa mu ntege nke ngo zicike inkomezi, no kuba agahebuza mu ntambara, no kunesha ingabo z'abanyamahanga.
58011035	Abagore basubiye kubona abo babuze kuko bazutse, abandi bicishwa amahiri ntibemera gucungurwa, kugira ngo bazohabwe ukuzuka kurushiriza kuba kwiza.
58011036	Abandi bageragereshwa gushinyagurirwa no gukubitwa ibimoko, mbere bashirwa mu migozi no mu mabohero;
58011037	bicishijwe amabuye, bakerewemwo kubiri, barageragejwe, bicishijwe inkota, bayerera bambaye insato z'intama n'izo impene, bari baburaniwe, bababazwa, bagirirwa nabi,
58011038	(isi ntiyari ibabereye ko bayibamwo), bayerera mu bugaragwa no mu misozi no mu masenga yo mu vyobo.
58011039	Abo bose bamaze gushingirwa intahe kubwo ukwizera kwabo, ntibahabwa ivyasezeranywe,
58011040	kuko Imana yabonye kera ikirushiriza kutubera iciza, kugira ngo abo ntibatunganywe rwose tutari kumwe.
58012001	Nuko natwe, ko dukikijwe n'igipfungu c'ivyabona kingana gityo, twiyambure ibituremera vyose, n'icaha gikunda kutwizingirako vuba, dusiganirwe ivyo twashizwe imbere twihanganye,
58012002	dutumbereye Yesu wenyene, ni we nyanduruko yo kwizera kandi ni we yagusozereye. Uwo, kubwo umunezero yashizwe imbere, yihanganiye umusaraba, arihangana ntiyagira isoni zawo, avyagira i buryo bw'intebe y'Imana.
58012003	Nuko mushire imitima kuri uwo yihanganiye ibihari bihambaye bityo abanyavyaha bamuharirije, ntimudohoke, ntimwihebure mu mitima yanyu.
58012004	Ntimuragera ku kuvishwa amaraso murwanya icaha,
58012005	kandi mwibagiye rya jambo ribahubura ribahanura nk'abana, ngo Mwana wanje, ntugaye igikangiro c'Uhoraho, Kandi ntiwihebure ni yaguhana.
58012006	Kuko uwo Uhoraho akunda ari we ahana, Kandi akubita uwo yemera wese ko ari umwana wiwe.
58012007	Ico mukwiye kwihanganira ni ugutozwa indero nziza. Imana ibagirira nk'abana bayo. Ni umwana ki, adakangirwa na se?
58012008	Ariko namba mudakangirwa nk'ico abandi bose bakorerwa, muri ibivyarwa, ntimuri ubura bwayo.
58012009	Kandi twari dufise ba data b'imibiri, baradukangira, natwe tukabubaha. None ntituzorushiriza cane kugororokera Se w'impwemu tugahoraho?
58012010	Kuko ba bandi badukangira imisi mike nk'uko bagomba, ariko we adukangirira ikigira ikimazi, kugira ngo dusangire na we ukwera kwiwe.
58012011	Nta gikangiro kiboneka ko giteye umunezero ako kanya, atari umubabaro, ariko hanyuma abamenyerejwe na co kibamira imbuto zizana amahoro zo kugororoka.
58012012	Nuko mugorore amaboko acitse urudendevu, n'amavi aregarega.
58012013	Kandi muharurire ibirenge vyanyu inzira zigororotse, kugira ngo igihinyiza ntigikondoke, ariko gikire.
58012014	Mukurikire kugiriranira amahoro n'abantu bose, n'ukwezwa, kuko utejejwe atazoraba Umwami.
58012015	Mwizigame, ntihagire umuntu adashikira ubuntu bw'Imana, kandi ntihagire umuzi wo kurura umera, ukabahagarika imitima, abenshi bakandura.
58012016	Ntihabeho umushirasoni, canke igihumane nka Esawu, yagurishije ivyo kuba samuragwa kwiwe ingaburo imwe.
58012017	Kuko muzi yuko hanyuma, hamwe yagomba kuragwa umugisha, atemerewe, kuko atabonye uburyo bwo kwihana, naho yawurondera cane arira.
58012018	Ntimwegereye umusozi wokorwako, waka umuriro, kandi ntimwegereye umwiza w'umuzimagiza, uwo umuzitanya, igihuhuta,
58012019	inzumbeti ivuga n'ijwi ry'amajambo; abaryumvise binginga kutabwirwa irindi jambo.
58012020	Kuko batashoboye kwemera ivyagezwe, ngo Naho coba igitungwa gikoze kuri uwo musozi bacicishe amabuye.
58012021	Kandi ivyabonetse vyari ibiteye ubwoba, vyatumye Mose avuga ati: "Mfise ubwoba cane, ndahinda agashitsi."
58012022	Ariko mwegereye umusozi Siyoni, n'umurwa w'Imana nzima, Yerusalemu ho mw'ijuru, n'ikoraniro rikuru ry'isinzi ry'abamarayika,
58012023	n'ishengero ry'abana b'imfura banditswe mw'ijuru, mwegereye n'Imana umucamanza wa bose n'impwemu z'abagororotsi batunganijwe rwose.
58012024	Mwegereye na Yesu, umuhuza ahesha isezerano rishasha, mwegereye n'amaraso acucagirwa, avuga ivyiza kurusha aya Abeli.
58012025	Mwirinde ntimwanke kwumva Iyiriko iravuga. Ba bandi ko batakize, hamwe banka uwababuririye mw'isi, tweho tuzorushiriza cane kudakira, namba dutera ibitugu Iyituburira iri mw'ijuru.
58012026	Ijwi ryayo ryanyiganyigije isi ico gihe; ariko noneho irasezeranye ati: "Hasigaye rimwe, ngatigitisha, si isi gusa, ariko n'ijuru na ryo."
58012027	Iryo jambo, ngo Hasigaye rimwe, ryerekana gukurwaho kw'ibinyiganyizwa, kuko ari ivyaremwe, kugira ngo ibitoshobora kunyiganyizwa bigumeho.
58012028	Ni co gituma, kuko twakira ubwami budashobora kunyiganyizwa, dukwiye gukenguruka, kugira ngo tubone ingene dukorera Imana tuyihimbaye, tuyubaha tuyitinya;
58012029	kuko Imana yacu ari umuriro utongora.
58013001	Ni hagumeho urukundo rw'abavukanyi.
58013002	Ntimwibagire kugirira neza abashitsi; kuko bamwe bagize batyo bahaye indaro abamarayika batabizi.
58013003	Mwibuke ababoshwe nk'ababohanywe na bo. Mwibuke n'abagirirwa nabi, kuko namwe muri mu mubiri.
58013004	Umubano w'abarongoranye ni wubahwe na bose, kandi uburiri bwabo ntibuhumanywe kuko Imana izocira urubanza inshirasoni n'abasambanyi.
58013005	Gukunda amahera ntikube mu ngeso zanyu; ivyo mufise bibabumbe; kuko ubwayo yavuze iti: "Nta ho nzoguhemukira, nta ho nzoguta."
58013006	Ni co gituma tuvuga dushize ubwoba tuti: "Uhoraho ni umutabazi wanje, sinzotinya; None umuntu yoshobora kungira iki?"
58013007	Mwibuke ababaganza, bakababwira ijambo ry'Imana; mwitegereje iherezo ry'ingeso zabo, mwigane ukwizera kwabo.
58013008	Yesu Kristo uko yari ari ejo, n'uwu musi ni ko akiri, ni ko azokwama ibihe bidashira.
58013009	Ntimutwarwe n'inyigisho z'uburyo bwinshi zadutse; kuko iciza ari uko umutima ukomezwa n'ubuntu bw'Imana, ntukomezwe n'ivyo kurya, kuko abishize muri vyo bitabagiriye ikimazi.
58013010	Dufise igicaniro, ico abakorera muri rya hema batemererwa kurirako.
58013011	Kuko imivyimba ya vya bitungwa, ivyo umuherezi mukuru ajana amaraso yavyo ahera kuba indishi y'ivyaha, ituririrwa inyuma y'amahema.
58013012	Ni co catumye na Yesu ababarizwa inyuma y'irembo, kugira ngo yezeshe abantu amaraso yawe.
58013013	Nuko tuve muri ayo mahema, tumusange inyuma yayo, twiremetse ugucokorwa kwiwe.
58013014	Kuko hano tutahafise igisagara kizokwamaho, ariko turondera ikizoza.
58013015	Nuko na ntaryo twame duha Imana ishikanwa ryo gukenguruka tubiheshwa n'uwo, ni co mbuto z'iminwa ishima izina ryayo.
58013016	Kugira neza no kugira ubuntu ntimukavyibagire, kuko ibimazi bimeze bityo ari vyo bihimbara Imana.
58013017	Mwumvire ababaganza, mubagamburukire; kuko ari bo bama bagavye bazigama imitima yanyu, nk'abazobibazwa. Mugenze mutyo kugira ngo babikore banezerewe, batitsa umutima, kuko bimeze bityo ata co vyomarira mwebwe.
58013018	Mudusengere, kuko tuzi tudakekeranya ko turi n'imitima itarimwo ijwi ritwagiriza ikibi, tugomba kugira ingeso nziza muri vyose.
58013019	Kandi ndabinginga nshimitse ngo mudusengere, kugira ngo ntebutswe kubagarukanirwa vuba.
58013020	Imana nyene amahoro, imwe yakura Umwami wacu Yesu mu bapfuye, ari we Mwungere mukuru w'intama, imukujeyo amaraso y'isezerano ry'ibihe bidashira,
58013021	ibe ari yo ibatunganya rwose mu ciza cose, kugira ngo mukore ivyo igomba, ikorera muri twebwe ibishimwa mu maso yayo, kubwa Yesu Kristo. Icubahiro kibe icayo ibihe bitazoshira. Amina.
58013022	Ariko bavukanyi, ndabahanura, mwihanganire iri jambo ribahanura, kuko ndabandikiye amajambo make.
58013023	Mumenye yuko umuvukanyi Timoteyo yarekuwe; ni yaza vuba tuzobonana namwe.
58013024	Muntahirize ababaganza bose, bo n'abera bose. Abo muri Italiya barabatasha.
58013025	Ubuntu bubane namwe mwese. Amina.
59001001	Yakobo, umushumba w'Imana n'uwo Umwami Yesu Kristo, ndabandikiye abo mu miryango icumi n'ibiri y'abasabagiye. Ni muganuke.
59001002	Mwiyumvire ko ari ivyo kunezererwa rwose, bavukanyi, ni mwagwa mu bibagerageza bitari bimwe,
59001003	mumenye yuko ibigeza ukwizera kwanyu bitera ukwihangana.
59001004	Ariko ukwihangana gukwiye guhingura igikorwa cakwo, ngo mubone gutungana rwose muhinguwe; mudahajije na kamwe.
59001005	Ariko asangwa hari uwo muri mwebwe akenye ubwenge, ni abusabe Imana, igabira bose ititangiriye itama, idaterana imiragwe, azobuhabwa.
59001006	Ariko asabe yizeye, ata co akekeranya, kuko uwukekeranya ameze nk'umupfunda wo mu kiyaga, utwarwa n'umuyaga, usimbaguritswa.
59001007	Uwo muntu ntiyiyumvire ko ari n'ico azohabwa n'Umwami Imana,
59001008	kuko ari umuntu w'imitima ibiri, ahindagurika mu nzira ziwe zose."
59001009	Ariko, umuvukanyi w'umufafara ni yirate ko akujijwe,
59001010	umutunzi na we, ni yirate ko acishijwe bugufi, kuko azoyoka nk'amashurwe y'ivyatsi.
59001011	Kuko izuba rirasa, rizanye indugumba, rikumisha ivyatsi, amashurwe yavyo agahunguruka, ubwiza bw'ishusho yayo bugashira. Uko ni ko umutunzi azoyonga mu ngendo ziwe.
59001012	Harahiriwe umuntu yihanganira ibimugerageza, kuko ni yamara kurama azohabwa igitsibo c'ubugingo, ico Imana yasezeraniye abayikunda.
59001013	Umuntu ni yageragezwa ngo akora ibibi, ntavuge ngo Imana ni yo ingerageje. Kuko Imana itageragezwa n'ibibi, kandi na yo nta we ibigerageresha.
59001014	Ariko umuntu wese ageragezwa, iyo akwezwe n'ivyo yifuza bikamusuka.
59001015	Maze ukwo kwifuza gutwara inda, kukavyara icaha, icaha kimaze gukura kikavyara urupfu.
59001016	Ntimuzimire, bavukanyi nkunda.
59001017	Gutanga kwose kwiza n'ingabire yose itunganye rwose biva mw'ijuru, vyururuka biva kuri Se w'imico, adashobora guhinduka canke kugira igitutu gitewe n'uguhindagurika.
59001018	Nk'uko yabigabiye ubwayo, yatuvyarishije ijambo ry'ukuri, kugira ngo tube nk'ivyeze ubwa mbere mu biremwa vyayo.
59001019	Ivyo murabizi, bavukanyi nkunda. Yamara umuntu wese ni yihutire kwumva, atebe kuvuga, atebe kuraka.
59001020	Kuko ishavu ry'umuntu ridakora ivyo ukugororoka kw'Imana.
59001021	Nuko rero, mwiyambure imyanda yose n'ububi busigaye, mwakirane ubugwaneza ijambo ritewe muri mwebwe, rishobora gukiza ubugingo bwanyu.
59001022	Kandi mube abakora ivyo iryo jambo, ntimube abaryumva gusa, mwibesha.
59001023	Kuko uwumva iryo jambo ntarikore, ameze nk'umuntu yirabiye mu cirore mu maso hiwe yavukanye.
59001024	Amaze kwiraba, akagenda, uwo mwanya agaca yiyibagira uko asa.
59001025	Ariko, uwitegereza ivyagezwe bitunganye rwose, ari vyo vy'umwidegemvyo, akabishishikara, atari uwumva akavyibagira, ariko ari uwubikora, ni we azohabwa umugisha mu vyo akora.
59001026	Umuntu ni yigira ngo n'umunyedini, ntafate ururimi, ariko agahenda umutima wiwe, idini y'uwo izoba ari iyo ubusa.
59001027	Idini itunganye itagira agasembwa imbere y'Imana Data wa twese, ni ukuraba impfuvyi n'abapfakazi mu marushwa yabo, no kwirinda ngo ntiwanduzwe n'ivyo isi.
59002001	Bavukanyi, kwizera Umwami wacu Yesu Kristo w'ubwiza ntikubemwo kurobanura abantu ku cubahiro.
59002002	Mw'ishengero ryanyu ni hinjiramwo umuntu yambaye impeta y'izahabu n'impuzu zishajije, hakinjira n'umworo yambaye impuzu mbi y'ubuhoma,
59002003	namwe mukitegereza uwambaye impuzu zishajije, mukamubarira muti: "Ni wicare hano heza;" kandi mukabarira nya mworo muti: "Weho hagarara hariya, canke icara hambavu y'ibirenge vyanje;"
59002004	none se ntimuba mwisobanuye, mukaba abacamanza biyumvira ibibi?
59002005	Ni mwumve, bavukanyi nkunda. Mbega Imana ntiyatoranirije aboro b'ivyo isi ngo babe abatunzi mu kwizera, no kuragwa ubwami yasezeraniye abayikunda?
59002006	Ariko mweho mwatetereje umworo. None abatunzi si bo babatwaza amanyama, bakaba ari bo babakwega babajana mu manza?
59002007	Si bo batyoza izina ryiza mwitirirwa?
59002008	Mugabo namba mushitsa icagezwe c'i bwami nk'uko canditswe, ngo Mukunde ababanyi banyu nk'uko mwikunda, muba mugize neza.
59002009	Ariko iyo murobanuye abantu ku cubahiro, muba mukoze icaha, mutsinzwe n'ivyagezwe ko mubaye abanyabicumuro.
59002010	Kuko umuntu wese azokwitondera ivyagezwe vyose, agatsitara kuri kimwe, azoba acumuye kuri vyose.
59002011	Uwavuze ati: "Ntugasambane," ni we yavuze ati: "Ntukice." "Nuko rero niyo utasambana ariko ukica, uzoba ucumuye ku vyagezwe.
59002012	Muvuge kandi mukore nk'abagira bacirwe urubanza n'ivyagezwe bizana umwidegemvyo.
59002013	Kuko urubanza rutagirira akagongwe uwutagize akagongwe. Ariko mu rubanza ikigongwe kiratsinda.
59002014	Vyomara iki ga bavukanyi, namba umuntu avuga yuko afise ukwizera, ata bikorwa akora? Mbega ukwo kwizera kwoshobora kumukiza?
59002015	Ni haba hariho uwo muvukana ari we wese yoba yambaye ubusa, agenda aburanirwa ku vyo kurya,
59002016	maze umwe muri mwebwe akamubwira ati: ""Genda amahoro, ususuruke, uhage""; ariko ntimumuhe ivyo umubiri ukena, vyomara iki?
59002017	Ni ko bimeze, n'ukwizera kutari n'ibikorwa, kuri kwonyene, kuba gupfuye.
59002018	Nk'umuntu yovuga ati: ""Weho ufise ukwizera, jeho mfise ibikorwa: nyereka ukwizera kwawe kutagira ibikorwa, nanje ndakwereka ukwizera kwanje guserurwa n'ibikorwa vyanje."" "
59002019	Wemera yuko Imana ari imwe. Ugize neza; abadayimoni na bo nyene baravyemera, bagahinda agashitsi.
59002020	Ariko wa muntu w'imburakimazi we, mbega ugomba kumenya ingene ukwizera kutagira ibikorwa ari uko ubusa?
59002021	Aburahamu sogokuruza, mbega ntiyahinduwe umwere n'ibikorwa, hamwe yari atanze umwana wiwe Isaka ko ishikanwa amutanze ku gicaniro?
59002022	Ntubona yuko ukwizera kwafatanije n'ibikorwa vyiwe, kandi ko ukwizera kwahinguwe rwose n'ibikorwa?
59002023	Kandi icanditswe kirashika, kivuga ngo Aburahamu yizeye Imana, ibimuharurako nk'ukugororoka; kandi yitwa umukunzi w' Imana.
59002024	Murabona yuko ibikorwa ari vyo bihindura umuntu intungane, atari ukwizera kwonyene.
59002025	Kandi na Rahabu maraya ni ko vyabaye. Mbega ntiyahinduwe umwere n'ibikorwa kuko yahaye za ntumwa indaro, akazirangira iyindi nzira?
59002026	Nk'uko umubiri utarimwo impwemu uba upfuye, ni ko ukwizera kutagira ibikorwa kumera, kuba gupfuye.
59003001	Bavukanyi, muri mwebwe ntihakabe benshi barondera kuba abigisha. Murazi ko tuzocirwa urubanza ruruta izo abandi.
59003002	Kuko twese dutsitara muri vyinshi. Umuntu wese adatsitara mu vyo avuga, aba ari umuntu atunganye rwose, ashobora no kuganza umubiri wiwe wose.
59003003	Iyo twambitse iminyororo mu minwa y'ifarasi, kugira ngo zidukurikire, duhindukiza n'imibiri yazo zose.
59003004	Kandi raba, n'amato naho yoba maninimanini ate, agakubebwa n'umuyaga uhuhuta cane, ingafe naho ari ntonto cane ni zo ziyerekeza aho abayatumbereza bagomba.
59003005	N'ururimi ni ko ruri. Ni urugingo rutoya, rukirarira ibikomeye. Raba ishamba, naho ryoba rinini rite, ridomekwa n'akariro gake.
59003006	Ururimi ni umuriro, ni ikibi kingana n'isi. Ururimi rwashizwe mu ngingo zacu, ruhumanya umubiri wose, rudomeka ukubaho kwacu kwose, na rwo ruba rwadometswe na Gehinomu.
59003007	Kuko amoko yose y'ibikoko n'ibiguruka n'ivyikwega n'ivyo mu kiyaga bigundwa n'abantu, kandi barabigunze;
59003008	ariko, ururimi nta muntu yoshobora kurugunda. Ni ububi bucambagirana, rwuzuye ubumara bwica.
59003009	Urwo ni rwo dushimisha Umwami Data wa twese, kandi ni rwo tuvumisha abantu, baremwe mw'ishusho y'Imana.
59003010	Mu kanwa kamwe havamwo umuhezagiro n'umuvumo. Bavukanyi, ivyo ntibikwiye kumera bityo.
59003011	Mbega iriba ryodudubiza amazi aryoshe n'ayo umururazi mu mbizi imwe?
59003012	Bavukanyi, Mbega umusukoni woshobora kwama elayo, canke umuzabibu wokwama insukoni? Ni ko amazi y'umunyu adashobora kuvamwo ayaryoshe.
59003013	Ni nde muri mwebwe w'umunyabwenge kandi w'umuhanga? Ni yerekanishe ibikorwa vyiwe ingeso nziza mu bugwaneza bufatanije n'ubwenge.
59003014	Ariko namba mugira ishari ry'inkazi mu mitima yanyu, mugakunda kwirema ibice, ntimwirate, mubesha, mucumura ku kuri.
59003015	Ubwo bwenge si bwo bwururuka buvuye mw'ijuru, ariko ubwo isi, ubwo abantu n'ubwo abadayimoni.
59003016	Kuko aho ishari riri, bo no kwirema ibice, ari ho umuvurungano uri, n'igikorwa kibi cose.
59003017	Ariko ubwenge buva mw'ijuru, irya mbere buratunganye, kandi n'ubwo amahoro, burengenga, bukunda kugirwa inama, bwuzuye imbabazi n'imbuto nziza, ntibukekeranya, ntibugira uburyarya.
59003018	Kandi imbuto zo kugororoka zibibwa mu mahoro n'ababanguranya.
59004001	Muri mwebwe intambara ziva hehe, n'imitongano iva hehe? Mbega ntibiva mu bibahimbara birwanira mu ngingo zanyu?
59004002	Murifuza, ariko ntimuhabwa. Murica, mugira ishari, ariko ntimushobora kuronka; murarwana muratabara. Ntimuhabwa kuko mudasaba.
59004003	Murasaba ntimuhabwe, kuko musaba nabi, kugira ngo muvyononere mu bibahimbara.
59004004	Yemwe basambanyi, ntimuzi yuko gucudika n'isi ari ukwankana n'Imana? Nuko umuntu wese agomba kuba incuti y'isi aba yigize umwansi w'Imana.
59004005	Canke mwiyumvira yuko ivyanditswe bivugira ubusa, ngo Uwo Mpwemu yatugerereyemwo atwiyegereza afuha?
59004006	Ariko itanga ubuntu burushirije. Ni co gituma ivuga iti: "Imana irwanya abibona, ariko abicisha bugufi ibaha ubuntu." "
59004007	Nuko mugamburukire Imana, ariko murwanye wa mugarariji, na we azobahunga.
59004008	Mwiyegereze Imana, na yo izobegera. Yemwe banyavyaha, ni mukarabe; yemwe abo imitima ibiri, ni mwiyeze imitima.
59004009	Mubabare, muboroge, murire; ibitwengo vyanyu bihinduke amaborogo, umunezero uhinduke umubabaro.
59004010	Mwicishe bugufi imbere y'Umwami Imana, na yo izobashira hejuru.
59004011	Bavukanyi, ntimuvuganane nabi. Uwuvuga nabi umuvukanyi, canke uwuhinyurira umuvukanyi ku mutima, aba avuze nabi ivyagezwe, ni vyo aba ahinyuye. Ariko iyo uhinyura ivyagezwe, ntuba uvyitondera, uba ubaye umucamanza wavyo.
59004012	Uwushinga ivyagezwe, ari we mucamanza, ni Imwe gusa; ni yo ishobora kurokora no guhonya. Ariko wewe uri iki, uhinyura mugenzawe? "
59004013	Umve rero, yemwe abavuga ngo uwu musi canke ejo tuzoja mu gisagara c'i naka, tuzomarayo umwaka, tudandaze, turonke inyungu;
59004014	ariko mutazi ibizoba ejo. Ubuzima bwanyu ni nk'iki? muri umwuka uboneka umwanya muto, ugahava uyongayonga.
59004015	Ariko mwari mukwiye kuvuga muti: "Umwami wacu ni yabikunda, tuzoramba, kandi tuzokora dutya canke dutya."
59004016	Yamara none mwirata ukwihayagiza kwanyu; ukwirata kwose bene ukwo ni kubi.
59004017	Nuko uwuzi gukora neza ntabikore, bimubera icaha.
59005001	Ehe rero, yemwe batunzi, ni murire muboroge kuko mugira mufutane.
59005002	Ubutunzi bwanyu buraboze, impuzu zanyu ziriwe n'inyenzi;
59005003	izahabu n'ifeza vyanyu binyengeterewe n'ingese; ingese zavyo zizoba icabona co kubagiriza, zizonyengetera imibiri yanyu nk'umuriro. Mwarundanije mu misi y'umuhero.
59005004	Ehe ingero z' abashwabuzi babashwaburiye imirima, izo mwabagunze, zirataka. Amaborogo y'ababashwaburiye yinjiye mu matwi y'Uhoraho Nyeningabo.
59005005	Mwidibamiye mw'isi, mwihaye ibibahimbara: mwaguwe mpishi mu mitima ku musi wo gukekagurwa.
59005006	Mwatsindishije intungane, muramwica, ntiyabarwanya. "
59005007	Nuko bavukanyi, mwihangane mushitse aho umwami Yesu azozira. Ehe umurimyi arorera imirima myiza, ayirindira yihanganye, gushitsa aho izoronkera imvura y' agatasi n'iyo urushana.
59005008	Nuko namwe mwihangane, mureme mu mitima, kuko ukuza kw' Umwami kuri hafi.
59005009	Ntimwidodomberanire, bavukanyi, kugira ngo ntimucirweko iteka. Ehe umucamanza ahagaze ku rugi.
59005010	Abavugishijwe mw'izina ry'Umwami Imana bababere ikigereranyo bavukanyi, co kubabazwa no kwihangana.
59005011	Ehe abihanganye tubita abahirwe. Mwarumvise ukwihangana kwa Yobu, mwabonye ivyo Umwami Imana yaherutse kumugirira, ingene yuzuye imbabazi no kugira ikigongwe.
59005012	Ariko bavukanyi, ikiruta vyose, ntimukarahire. Ntimurahire ijuru, isi canke iyindi ndahiro yose; ariko ijambo ryanyu ribe Ego, ego; Oya, oya; kugira ngo ntimucirirweko urubanza rubatsinda. "
59005013	Muri mwebwe ni haba hariho uwubabaye, ni asenge; namba hariho uwuroraniwe n'umutima, ni aririmbe ishimwe;
59005014	muri mwebwe namba hariho uwurwaye, ni atumeko abashingantahe b'ishengero, baze kumusengera, bamusige amavuta ya elayo mw'izina ry'Umwami wacu.
59005015	Kandi ugusenga gufatanije n'ukwizera kuzokiza umurwayi, Umwami azomuvyura; kandi asanzwe yarakoze ivyaha azobiharirwa.
59005016	Mwaturanire ivyaha vyanyu, musengeranire, kugira ngo mukire indwara. Ugusaba kw'umugororotsi kugira ikimazi kuri vyinshi mu gikorwa cakwo.
59005017	Eliya yari umuntu ameze nkatwe, asaba yinginga ngo imvura ntigwe, imvura imara imyaka itatu n'amezi atandatu itagwa mu gihugu;
59005018	yongera gusaba, ijuru rirekura imvura, isi imeza imirima yayo.
59005019	Bavukanyi, ni hagira umuntu muri mwebwe azimira, akava ku vy'ukuri, uwundi akamuzimurura,
59005020	mumenye yuko uwuzimuruye umunyavyaha, akamukura mu nzira yiwe yazimiriyemwo, aba amukirije ubugingo urupfu, kandi aba apfutse ivyaha vyinshi.
60001001	Petero, intumwa ya Yesu Kristo, ndabandikiye abatoranijwe b'abanyamahanga bo mu basanzariye i Ponto, i Galatiya, i Kapadokiya, muri Asiya n'i Bituniya,
60001002	mwatoranirijwe mu kweza kwa Mpwemu nk'uko Imana Data wa twese yabamenye uhereye kera, kugira ngo mwumvire Imana, mumijwe amaraso ya Yesu Kristo. Ubuntu n'amahoro bigwire muri mwebwe.
60001003	Imana y'Umwami wacu Yesu Kristo, ari yo Se, iragahezagirwa, yatuvyaye ubwa kabiri nk'uko imbabazi zayo nyinshi ziri, kugira ngo tugire ivyizigiro bizima, ituvyaza ukuzuka mu bapfuye kwa Yesu Kristo,
60001004	ngo tuzokwegukire umugabane utazobora, utanduye, udatituka, mwabikiwe mw'ijuru,
60001005	mwebwe abazigamwa n'ubushobozi bw'Imana kubwo ukwizera, muzigamirwa agakiza kateguwe kuzohishurwa mu gihe c'iherezo.
60001006	Ivyo murabinezererwa cane, naho ubu ari igihe gito mubabazwa n'ibibagerageza vyinshi, kuko bitobura kuza;
60001007	kugira ngo ukwizera kwanyu kugezwe (kandi ukwo kwizera kurusha igiciro izahabu ishira, naho ivugutirwa mu muriro ikakaka) kuzoboneke kuri n'ishimwe n'ubwiza n'icubahiro mu guhishurwa kwa Yesu Kristo.
60001008	Uwo muramukunda naho mutigeze kumubona; kandi n'ubu, naho mutaramubona, muramwizera, bibatera kunezerwa akanyamuneza k'ubwiza katovugwa,
60001009	mugahabwa ikizanwa n'ukwizera kwanyu, ni co gakiza k'ubugingo bwanyu.
60001010	Ivyo ako gakiza, abavugishwa n'Imana, ari bo bavuze ubuntu mwagira muzohabwe, barabirondera, barabisesura,
60001011	basesa igihe ico ari co n'ibimenyetso vyaryo, cerekanwa na Mpwemu wa Kristo yari muri bo, yavuga yatagura ivyo imibabaro ya Kristo bitaribwabe, n'ivyo ubwiza bw'uburyo bwinshi bwagira buzoyiherukire.
60001012	Kandi bahishurirwa yuko atari bo bavyikorera, ariko ko ari mwebwe babikorera; ni vyo none mumaze kubarirwa n'abababwiye ubutumwa bwiza, bavugishijwe na Mpwemu Yera yatumwe ava mw'ijuru, kandi ivyo abamarayika bifuza kubirunguruka.
60001013	Nuko rero mwiteguye gukora mu mitima yanyu, mwirinde ibiboreza, mwizigire rwose ubuntu muzozanirwa mu kuzohishurwa kwa Yesu Kristo.
60001014	Mumere nk' abana bagamburuka, ntimwishushanye n'ukwifuza kwanyu kwa kera kwo mu gihe c'ukutamenya kwanyu.
60001015	Ariko nk'uko Iyabahamagaye ari iyera, namwe mube ari ko muba abera mu ngeso zanyu zose.
60001016	Kuko vyanditswe, ngo mube abera, kuko nanje ndi uwera.
60001017	Kandi ko Iyo mwambaza muyita So ari yo icira umuntu wese urubanza rukwiranye n'ivyo yakoze itarobanuye ku cubahiro, mumare igihe co kuba abanyamahanga mugende mwubashe Imana kandi muyitinya.
60001018	Muzi yuko ivyo mwacungujwe ngo muve mu ngeso zanyu z'imburakimazi mwarazwe na ba sogokuruza atari ibishira, nk'ifeza canke izahabu,
60001019	ariko mwacungujwe amaraso y'igiciro kinini, nk'ayo umwagazi w'intama utagira agasembwa canke ibara, ni yo ya Kristo.
60001020	Uwo yamenywe n'Imana kera, itanguriro ry'isi ritarashirwaho, ariko yerekanywe kw'iherezo ry'ibihe kubwanyu,
60001021	mwebwe abo yahaye kwizera Imana, ni yo yamuzuye mu bapfuye ikamuha ubwiza. Ni co gituma ukwizera kwanyu n'ivyizigiro vyanyu biba ku Mana.
60001022	Nuko rero, ko mwejesheje imitima kwumvira ukuri, kugira ngo mukunde abavukanyi bitari uruheyiheyi, mukovye mu gukundana bivuye mu mitima.
60001023	Kuko mwavyawe ubwa kabiri, mutavyawe n'imbuto ibora, ariko mwavyawe n'imbuto itabora, mubiheshejwe n'ijambo ry'Imana ririho rigahoraho.
60001024	Kuko, Abafise umubiri bose basa n'ivyatsi, Ubwiza bwabo bwose bumeze nk'amashurwe y'ivyatsi; Ivyatsi biruma, amashurwe agahunguruka,
60001025	Ariko ijambo ry'Uhoraho ryamaho ibihe bidashira. Kandi iryo ni ryo jambo ry'ubutumwa bwiza mwabwiwe.
60002001	Nuko rero mwiyambure inzigo yose, ubugunge bwose, uburyarya, ishari no kuvuga abandi nabi kwose,
60002002	mumere nk'inzoya zivutse vuba, mwifuze amata y'umutima adafunguye, kugira ngo abakuze abashitse ku gakiza;
60002003	asangwa mwarayumvirije mukumva yuko Umwami wacu agira neza.
60002004	Nuko mumwegere, ari we buye rifise ubugingo, ryagawe n'abantu, ariko ku Mana ryaratoronijwe, riri n'igiciro,
60002005	mwubakwe nk'amabuye afise ubugingo, kugira ngo mube inzu yo mu buryo bw'impwemu, mugire igikorwa cera c'ubuherezi, ngo Muzotange ibimazi mu buryo bw'impwemu, bishimwa n' Imana kubwa Yesu Kristo.
60002006	Kuko mu vyanditswe harimwo aya majambo, ngo Raba, ndashira i Siyoni ibuye rigumya imfuruka, ryatoranijwe, riri n'igiciro, Kandi uwuryizera ntazomaramazwa.
60002007	Nuko mwebwe abizera ni mwebwe mwagerewe ico giciro, ariko ku banka kwizera, ngo Ibuye abubatsi bagaye, Ni ryo ryahindutse irigumya imfuruka,
60002008	Ni ibuye ritsitaza ni urutare rugwisha; kuko batsitara kw'ijambo ry'Imana, bataryumvira; kandi ni co bashiriweho.
60002009	Ariko mweho muri ubwoko bwatoranijwe, muri abaherezi b'ibwami, muri ihanga ryera, abantu bashiriweho kuba inyegu yiharije, kugira ngo mukwize ishimwe ry'Iyabahamagaye, ikabakura mu mwiza, ikabashitsa mu muco wayo utangaje.
60002010	Kera nta bantu mwarimwo, ariko noneho muri abantu b'Imana; kera ntimwaribwagirirwe imbabazi, ariko noneho mwarazigiriwe.
60002011	Abo nkunda, ndabinginga, ko muri abanyamahanga n'ingenzi mwirinde ivyifuzo vy'umubiri birwanya ubugingo;
60002012	mugire ingeso nziza mu mahanga, kugira ngo, no ku vyo babavuga nabi nk'inkozi z'ibibi, ibikorwa vyanyu vyiza babona bizotume bahimbaza Imana ku musi ibagendeye.
60002013	Kubwo Umwami wacu, ni mugamburukire ubukuru bwose bwashizweho n'abantu; ari umwami, kuko ari we gahebuza;
60002014	canke abakuru, kuko ari bo atuma guhana inkozi z'ibibi no gushima inkozi z'ivyiza.
60002015	Kuko ivyo Imana igomba ari uko ugukora neza kwanyu kuba agahomerabunwa ku bantu b'imburabwenge batagira ico bazi,
60002016	ngo mube nk'abidegemvya, ariko atari ukugira umwidegemvyo wanyu umwitwikiro w'inzigo, ariko mube nk'abakozi b'Imana.
60002017	Mwubahe abantu bose; mukunde abavukanyi banyu; mutinye Imana; mwubahe umwami.
60002018	Bakozi, mugamburukire ba shobuja, mububashe rwose, atari ababagirira neza n'ababihaganira gusa, ariko n'abadadika.
60002019	Kuko igishimwa ari uko umuntu, namba ahanuwe n'ijwi ryo mu mutima gukora ivyo Imana igomba, yokwihanganira imibabaro ahowe ubusa.
60002020	Mwokwihanganira gukubitwa ibipfunsi muhowe icaha, mwokwihaya iki? Ariko mwokwihanganira kubabazwa muhowe gukora neza, ivyo ni vyo bishimwa ku Mana.
60002021	Ivyo ni vyo mwahamagariwe, kuko na Kristo yabababarijwe, akabasigarana akarorero, kugira ngo mugere ikirenge mu ciwe.
60002022	We nta caha yakoze, kandi nta bugunge bwabonetse mu kanwa kiwe;
60002023	yaratutswe, ntiyabasubiza; yarababajwe, ntiyabahigira; ariko yiha Iyidaca urwa nkunzi.
60002024	Ubwiwe yikoreye ivyaha vyacu mu mubiri wiwe, abambwe ku giti, kugira ngo dupfuye ku vyaha tubeho ku kugororoka; inguma ziwe ni zo zabakijije.
60002025	Kuko mwari muzimiye nk'intama, ariko noneho mugarutse ku Mwungere w'ubugingo bwanyu, ari we nyene abujejwe.
60003001	Namwe bagore ni uko, mugamburukire abagabo banyu, kugira ngo, naho bamwe batumvira ijambo ry'Imana, bareshwe n'ingeso nziza z'abagore babo, batagize ijambo bavuze,
60003002	ni babona ingeso zanyu zitunganye zifatanije n'ugutinya.
60003003	Ugushaza kwanyu ntikube ukwo ku rukoba kwo gutsiba umushatsi, ukwo kwambara izahabu canke ukwo kwambara impuzu nziza;
60003004	ariko kube uko umuntu ahishijwe wo mu mutima, ugushaza kudashira, ni kwo mutima w'ubugwaneza utekereje, ni kwo kw'igiciro kinini imbere y'Imana. "
60003005	Ni ko abagore bera bizigira Imana bashaza kera, bagamburukira abagabo babo,
60003006	nk'uko Sara yumvira Aburahamu, akamwita umwami wiwe; namwe muri abana b'uwo, ni mwahora mukora neza, mudaterwa ubwoba n'icobaca ivutu.
60003007	Namwe bagabo ni uko, mubane n'abagore banyu nk'abazi ibibereye, kuko ari nk'ibikoresho bidahwanije namwe inkomezi. Kandi mubahe icubahiro, kuko na bo ari abaraganwa namwe ubuntu bw'ubugingo, kugira ngo ugusenga kwanyu ntikugire ikigutesha.
60003008	Ibisigaye, mwese muhuze umutima, mubabarane, mukundane nk'abavukana, mugiriranire imbabazi, mwicishe bugufi mu mutima;
60003009	ntimugere ikibi ku kindi, canke igitutsi ku kindi; ariko muvyishurane n'umuhezagiro, kuko ico ari co mwahamagariwe, kugira ngo namwe muragwe umugisha.
60003010	Kuko handitswe, " ngo Uwugomba gukunda ubugingo, No kubona imisi myiza, N'abuze ururimi rwiwe, ntiruvuge ikibi, Ni iminwa yiwe ntivuge ivyo uguhendana,
60003011	Kandi azibukire ibibi, akore ivyiza; Arondere amahoro, ayakurikire, kugira ngo ayashikire.
60003012	Kuko inyonga z'Uhoraho ziri ku bagororotsi, N'amatwi yiwe ari ku vyo basenga, Ariko igitsure c'Uhoraho kiri ku bakora ibibi.
60003013	Kandi ni nde yobagirira nabi, ni mwagira ishaka ry'ivyiza?
60003014	Yamara naho mwobabazwa muhowe ukugororoka, mwoba muhiriwe. Ntimuzotinye ivyo babakangisha, ntimuhagarike imitima,
60003015	ariko mwubahe Kristo mu mitima yanyu ko ari we Mwami, muhore mwiteguye kwishura umuntu wese ababajije inyanduruko y'ivyizigiro biri muri mwebwe, ariko muri n'ubugwaneza, mutinya.
60003016	Mufise imitima itarimwo ijwi ribagiriza ikibi, kugira ngo no ku vyo muvugwa nabi, abatuka ingeso zanyu nziza zo muri Kristo bamaramare.
60003017	Ivyoba vyiza ni uko mwobabazwa muhowe gukora ivyiza, ari co Imana igomvye, hako muhorwa gukora ibibi.
60003018	Kuko na Kristo yababajwe rimwe ahorwa ivyaha, umugororotsi yababarijwe abagabitanya, kugira ngo adushikirize Imana; yishwe umubiri, ariko yahinduwe muzima mu buryo bw'impwemu,
60003019	ni bwo yagiyemwo abarira impwemu ziri mw'ibohero ijambo ry'Imana,
60003020	ni zo z'abatumviye Imana kera, hamwe ukwihangana kwayo kwari kukirorereye mu misi ya Nowa, bwa bwato bukibazwa; muri bwo harokokeye abantu bakeya, bashika umunani, bakirijwe mu mazi.
60003021	Ayo ni yo abakiza namwe ubu, mu buryo bw'ikigereranyo c'ukubatizwa, si ugukuraho ubuhoma bwo ku mubiri, ariko ni isezerano ry'umutima utagiriza ikibi usezeranye ku Mana, abakirisha ukuzuka kwa Yesu Kristo,
60003022	ari i buryo bw' Imana, kuko yagiye mw'ijuru, amaze guhabwa gutwara abamarayika, abanyabubasha n'abanyabushobozi.
60004001	Nuko kuko Kristo yababarijwe mu mubiri, mwitwaze nk'ibirwanisho bene uwo mutima, kuko uwubabarijwe mu mubiri aba amaze kureka icaha,
60004002	kugira ngo amare imisi isigaye akiri mu mubiri atagikorera ivyifuzo vy'abantu, ariko akora ivyo Imana igomba.
60004003	Kuko igihe cashize gihagije gukora ivyo abanyamahanga bakunda gukora, no kugendera mu ngeso z'isoni nke, izo kwifuza, kunohorwa n'umuvinyu, kudandahirwa, kurundana aho bateretse n'ibizira vyo gusenga ibigirwamana.
60004004	Birabatangaza yuko mudafatanya na bo kwirukira mu birenze urugero vy'ubuhumbu, bakabadendereza;
60004005	mugabo ni bo bazobazwa ivyo n'uwiteguye kuzoca imanza z'abakiriho n'abapfuye.
60004006	Kuko icatumye abapfuye na bo babariwe ubutumwa bwiza kwari ukugira ngo bacirirwe imanza mu mubiri mu buryo bw'abantu, ariko babeho mu mpwemu mu buryo bw' Imana.
60004007	Ariko umuhero wa vyose uri hafi. Nuko ni mwitonde rero, mwirinde, kugira ngo mubone uko mushishikara gusenga.
60004008	Ikiruta vyose, mukovye mu gukundana, kuko urukundo rupfuka ivyaha vyinshi.
60004009	Muhane indaro mutidodomba.
60004010	Nk'uko umuntu wese yagabiwe ingabire muzifashishe abandi, nk'uko bibereye ababwiriza beza b'ubuntu bw'Imana bw'uburyo bwinshi.
60004011	Umuntu iyo avuze, avuge nk'uwubivugishijwe n' Imana; umuntu iyo agaburira abandi, agabure nk'uwufise ubushobozi Imana itanga; kugira ngo Imana iterwe icubahiro muri vyose, kubwa Yesu Kristo, afise icubahiro n'ububasha ibihe bitazoshira. Amina.
60004012	Abo nkunda, umuriro uri hagati yanyu wo kubagerageza ntukabatangaze, nk'aho mubonye akatabonetse.
60004013	Ariko munezerezwe n'uko mufatanije n'imibabaro ya Kristo, kugira ngo no mu gihe co guhishurwa kw'ubwiza bwiwe muzonezerwe muhimbarwe.
60004014	Iyo mututswe muhowe izina rya Kristo, muba muhiriwe; kuko Mpwemu w'ubwiza, ari we Mpwemu w'Imana, aba kuri mwebwe.
60004015	Ntihakagire umuntu wo muri mwebwe ahorwa kuba umwicanyi, igisuma, inkozi y'ikibi canke kwita mu vyo atagezwemwo.
60004016	Ariko ni hagira uwuhorwa kuba Umukristo, ntamaramare, ariko aheshe Imana icubahiro kubwo iryo zina.
60004017	Kuko igihe gishitse c'uko urubanza rutangurira mu b'inzu y'Imana, none ko rutanguriye kuri twebwe, iherezo ry' abatumvira ubutumwa bwiza bw' Imana rizomera rite?
60004018	Kandi ko umugororotsi akizwa agarukiye ku manga, uwutubaha Imana n'umunyavyaha bazoboneka hehe?
60004019	Nuko rero abababazwa nk'uko Imana igomba ni babitse ubugingo bwabo uwo Muremyi wo kwizigirwa, bakore ivyiza.
60005001	Ndahanura abashingantahe b'ishengero bo muri mwebwe ndabahanura, kuko nanje ndi umushingantahe mugenzi wanyu, kandi ndi icabona c'imibabaro Kristo yababajwe, kandi mfatanije namwe ubwiza buzohishurwa.
60005002	Muragire ubusho bw'Imana bwo muri mwebwe, mutaburagira nk'abagoberewe, ariko mubikunze, nk'uko Imana igomba. Ntimuburagirishwe no kurondera inyungu mbi, ariko muburagire muvyitangiye.
60005003	Kandi ntimuragire nk'abatwaza amanyama amasho mwagabanganirijwe, ariko mube ivyitegererezo vy'ubusho.
60005004	Nuko Umwungere mukuru ni yerekanwa, muzokwambikwa mu mitwe igitsibo c'ubwiza kitazoshira.
60005005	Namwe abakiri bato, mugamburukire abakurambere. Mwese mukenyere ukwicisha bugufi kugira ngo mukorerane, kuko Imana irwanya abibona, ariko abicisha bugufi ikabaha ubuntu.
60005006	Nuko mwicishe bugufi muri musi y'ukuboko kw'Imana kw'ubushobozi, kugira ngo izobashire hejuru mu gihe gikwiye.
60005007	Muyikorere amaganya yanyu yose, kuko ibababara.
60005008	Mwirinde ibiboreza, mwame mugavye. Umurezi wanyu, ari we wa mugarariji, agendagenda nk'intambwe yivuga, arondera uwo arotsa.
60005009	Mumurwanye mufise ukwizera gushikamye, muzi yuko imibabaro ihwanye n'iyanyu ishitswa ku bavukanyi banyu bari mw'isi.
60005010	Kandi Imana igira ubuntu bwose, yabahamagariye ubwiza bwayo budashira muri muri Kristo, ni mwaheza kubabazwa akanya gato, izobahingura rwose ubwayo, izobaremesha, ibahe inkomezi.
60005011	Ububasha bube ubwayo ibihe bitazoshira. Amina.
60005012	Ndabandikiye ikete c'amajambo make, canditswe na Siluwano, umuvukanyi w'umwizigirwa uko niyumvira; ndabahanura nshinga intahe yuko ubwo ari bwo buntu bw' Imana bw'ukuri. Mubuhagararemwo mushikamye.
60005013	Ishengero ry'i Babuloni ry'abatoranijwe nkamwe rirabatasha, bo na Mariko, umwana wanje.
60005014	Muramukanishe kugumbirana kw'urukundo. Amahoro abe muri mwebwe mwese muri muri Kristo.
61001001	Simoni Petero, umukozi wa Yesu Kristo kandi intumwa yiwe, ndabandikiye mwebwe abahawe ukwizera kw'akaburarugero kungana n'ukwacu, muguheshejwe n'ukugororoka kwa Yesu Kristo, ni we Mana yacu n'Umukiza.
61001002	Ubuntu n'amahoro bigwire muri mwebwe, mubiheshwa no kumenya Imana neza na Yesu Umwami wacu.
61001003	Kuko ubushobozi bw'ubumana bwayo bwaduhaye ivyo ubugingo no kwubaha Imana vyose, tubiheshwa no kumenya neza uwaduhamagarishije ubwiza bwiwe n'ingeso ziwe nziza.
61001004	Ivyo vyatumye aduha ivyo yasezeranye vy'akaburarugero, bihambaye cane, kugira ngo bibatere gusangira n'Imana akameremere kayo, mumaze gutoroka muva mw'iborero ryazanywe mw'isi no kwifuza."
61001005	Mbere kubwo iyo nyanduruko nyene, ubwanyu ni mugire umwete rwose; ukwizera kwanyu mukwongereko ingeso nziza; ingeso nziza muzongereko ubwenge;
61001006	ubwenge mubwongereko ukwirinda; ukwirinda mukwongereko ukwihangana; ukwihangana mukwongereko ukwubaha Imana;
61001007	ukwubaha Imana mukwongereko ugukunda abavukanyi; ugukunda abavukanyi mukwongereko urukundo.
61001008	Kuko namba mugira ivyo, bikagwira, bituma mutaba abanyabute canke abatunguka ku vyo kumenya neza Umwami wacu Yesu Kristo.
61001009	Kuko uwutagira ivyo ni mpumyi, abona ibiri hafi gusa, yibagiye umwuhagiro w'ivyaha vyiwe vya kera.
61001010	Ni co gituma, bavukanyi, mukwiye kurushiriza kugira umwete wo gukomeza ihamagarwa ugutoranywa kwanyu. Ni mwakora ivyo, ntimuzotsitara na gatoya.
61001011	Kuko ni vyaba bityo, muzohabwa rwose kwinjira mu bwami budashira bwa Yesu Kristo, ni we Mwami n'Umukiza wacu.
61001012	Ni co gituma imisi yose ntazohengeshanya kubibutsa ivyo, naho mubizi mukaba mushikamye mu kuri kuri muri mwebwe.
61001013	Ndiyumvira yuko nkwiye kubakangura ndabibutsa, nkiri muri uyu mubiri.
61001014	Kuko nzi yuko igihe co kwamburwa umubiri wanje kiza kuza gitebutse, nk'uko Umwami wacu Yesu Kristo yamenyesheje.
61001015	Ariko nzogira umwete, kugira ngo ni namara gupfa muzoshobore kwama mwibuka ivyo.
61001016	Kuko tutakurikiye imigani yaremwe n'akenge, hamwe twabamenyesha ubushobozi bw' Umwami wacu Yesu Kristo no kuzoza kwiwe; ariko n'uko twiboneye n'amaso yacu icubahiro ciwe gihambaye.
61001017	Kuko yahawe n'Imana Data wa twese ishimwe n'ubwiza, aho ijwi rivuzwe n'ubwiza bukomeye cane ryamushikako, rikavuga riti: "Nguwu Umwana wanje nkunda akampimbara."
61001018	Iryo jwi twaryumvise rivuye mw'ijuru, aho twari kumwe na we kuri wa musozi wera.
61001019	Ariko turafise ijambo ryavugishijwe, ryarakomejwe kurushiriza. Mugira neza ko murishirako umutima, ni nk'itara ryakira ahacuze umwiza, rigakesha ijoro, rikageza aho ikinyenyeri co mu gaturuturu kizokwakira mu mitima yanyu.
61001020	Irya mbere mukwiye kumenya, ni uko ata jambo ry'abavugishwa n'Imana ryo mu vyanditswe rishobora gusobanurwa nk'uko umuntu avyigombera,
61001021	kuko ata jambo ry'abavugishwa n'Imana ryazanywe no kugomba kw'umuntu, ariko abantu bavuga ivyava ku Mana, barongowe na Mpwemu Yera.
61002001	Ariko hari abigira abavugishwa n'Imana kandi, mu bwoko bw'Abisirayeli, nk'uko no muri mwebwe hazobaho abigisha b'ibinyoma, bazozana inyigisho mu mpisho zirema ibice, zitera guhona. Bazokwihakana na Shebuja yabaguze, bihamagarire uguhona gutebutse.
61002002	Kandi ingeso zabo z'isoni nke benshi bazozikurikira; kubwo ivyo inzira y'ukuri bazoyitukisha.
61002003	Kandi ukunohokera inyungu kwabo kuzobatera kubungukirako, bababwiye amajambo y'amaremano. Ntibateba gutsindwa n'urubanza kwabo uhereye kera, no guhona kwabo ntiguhunyiza.
61002004	Kuko, ko Imana itagiriye ikigongwe abamarayika bakoze ivyaha, ariko ikabakororera i kuzimu, ikabashira mu vyobo vy'umwiza, ngo babikirwe gutsindwa n'urubanza;
61002005	kandi ko itagiriye ikigongwe isi ya kera, ariko igakiza Nowa, umwigisha w'ivyo kugororoka, hamwe n'abandi indwi, aho yazana umwuzure kw'isi y'abatayubaha;
61002006	kandi ibisagara vy'i Sodomu n'i Gomora, ko yabiciriye urubanza rwo gukomvomvorwa ikabigira umunyota, ikabishiraho kuba akarorero k'abazogenda batubaha Imana,
61002007	ikarokora Loti, umugororotsi, yababazwa cane n'ingeso z'isoni nke z'abatirinda--
61002008	kuko uwo mugororotsi, aho yaba muri bo, yagira akabonge uko bukeye mu mutima wiwe ugororoka kubwo ibikorwa vyabo vy'ubugarariji yabona, akumva;--
61002009	Umwami Imana arazi gukiza abamwubaha ibibagerageza, no kurindira abagabitanya mu gihano gushitsa ku musi w'imanza,
61002010	ariko canecane abagenda bakurikira ivyo akameremere kabo, bifuza ibihumanya bagakengera ababaganza. Nta co batinya, ntibakurwa kw'ijambo, ntibahindishwa agashitsi no gutuka abanyacubahiro,
61002011	ariko abamarayika naho barusha abo bantu inkomezi n'ubushobozi, ntibarega abo banyacubahiro ku Mwami Imana, ntibabatuka.
61002012	Ariko abo bantu bameze nk'ibikoko bitagira ubwenge, ibikoko bukoko, vyavukiye gutegwa no kwicwa, batuka ivyo batazi, uguhonya kwabo kuzobahonya na bo,
61002013	bababazwe n'ibibi, ni zo ngero z'ubukozi bw'ibibi bwabo. Bumva ibibahimbara ari ukwirirwa badayangwa, abo ni amarabaga n'agasembwa, badayangishwa n'ivyo bagunze, bagisangira namwe ivyiza.
61002014	Amaso yabo yuzuye ubusambanyi, ntahaga ivyaha, bahendahenda imitima idashikamye, bafise imitima yamugariye kunohokera inyungu, ni abana b'ibivume.
61002015	Bataye inzira igororotse, barazimira, bakurikira inzira ya Balamu, umwana wa Beyori, umwe yakunze ingero zo kugabitanya,
61002016	ariko aharirwa ubugaba bwiwe, hamwe indogoba itazi kuvuga yavuga ijwi nk'iryo umuntu, ikabuza ibisazi vy'uwo muntu avugishwa n'Imana.
61002017	Abo ni amasoko akamye, kandi ni ibipfungu bitwarwa n'igihuhuta, barindirijwe umwiza w'umuzitanya.
61002018	Bavuga ibitumvye vy'ubwibone bitagira ico bimaze, bahendahenda abariko baridohora mu bagenda bazimiye, babahendahendesha ukwifuza kw'umubiri n'isoni nke.
61002019	Babasezeranira umwidegemvyo, ariko ubwabo ni abaja b'ibihumanye; kuko icanesheje umuntu kiba kimuhinduye umuja waco.
61002020	Namba kumenya neza Yesu Kristo Umwami wacu n'Umukiza kwarabateye kudohoka, bakava mu vy'isi bihumanya, maze bakongera kuvyizingiramwo, bikabanesha, ivyo hanyuma vyabo birusha ivya mbere kuba bibi.
61002021	Icobaye ciza kuri bo, iyaba batigeze kumenya inzira yo kugororoka, hako basubira inyuma, bamaze kuyimenya, bagata icagezwe cera bahawe.
61002022	Ivyabashitseko ni ivyo uwu mugani w'ukuri ngo imbwa isubiye ku vyo idashwe; kandi, ngo ingurube yuhagiwe isubiye kwivurunga mu vyondo.
61003001	Abo nkunda, none iki ni co cete ca kabiri ndabandikiye, muri ivyo vyose ndakangura ivyiyumviro vyanyu bitagira agasembwa, ndabibutsa;
61003002	kugira ngo mwibuke amajambo yavuzwe kera n'abavugishwa n'Imana bera, mwibuke n'icagezwe c'Umwami ni we Mukiza, cavuzwe n'abatumwa babatumweko.
61003003	Irya mbere mukwiye kumenya ni uko mu misi y'iherezo hazoza abacokoranyi bacokorana, bakurikira ukwifuza kwabo,
61003004	babaza bati: "Isezerano ryo kuza kwiwe riri hehe se?" Kuko uhereye aho ba sogokuruza basinziririye, vyose bihora uko vyamye, uhereye ku kuremwa kw'isi.
61003005	Kuko biyobagiza ibigirankana yuko kera hari amajuru, n'isi yakuwe mu mazi n'ijambo ry'Imana, rikayirema mu mazi.
61003006	Ivyo vyatumye isi ya kera amazi ayirengera, iratikira.
61003007	Ariko amajuru y'ubu, bo n'isi, iryo jambo ryabizigamye ribirorereza umuriro gushitsa ku musi w'imanza, wo gutikira kw'abatubaha Imana.
61003008	Ariko abo nkunda, iri rimwe mweho ntimuryiyobagize, yuko ku Mwami Imana umusi umwe umeze nk'imyaka igihumbi, n'imyaka igihumbi imeze nk'umusi umwe.
61003009	Umwami Imana ntitebeje isezerano ryayo, uko bamwe biyumvira ko iritevya. Ariko yihanganira mwebwe, ntigomba ko hagira abahona, ariko igomba ko bose bihana.
61003010	Ariko umusi w' Umwami wacu uzoza nk'igisuma, aho amajuru azovaho, hakaba n'ukwasana guhambaye, ivyo itanguriro vyose bigashongeshwa n'ikibengebenge gikaze, isi n'ibikorwa biri muri yo bigatongoka.
61003011	None, ko ivyo vyose bizoshonga bityo, mukwiye kumera mute mu ngeso zera no mu kwubaha Imana,
61003012	no mu kurereka ukuza kw'umusi w'Imana muwuhahamiye, uzotuma amajuru ashongeshwa no gusha, kandi ivyo itanguriro vyose bikayagishwa n'ikibengebenge gikaze?
61003013	Ariko nk'uko yasezeranye, tureretse ijuru rishasha n'isi nshasha, ivyo ukugororoka kuzobamwo.
61003014	Ni co gituma, abo nkunda, kuko mureretse ivyo, mukwiye kugira umwete wo kuzosangwa mu mahoro, mutagira ikirabagu, mutariko umugayo imbere yiwe.
61003015	Mwiyumvire yuko kwihangana kw'Umwami wacu ari agakiza; nk'uko umuvukanyi akundwa Pahulo yabandikiye, uko ubwenge yahawe bungana.
61003016	Yagenjeje atyo mu vyete vyiwe vyose, aho yavuze ivyo; muri vyo harimwo bimwebimwe bigoye itahura, ivyo abantu ataco bazi badakomeye bakavyihindurira ukwabo, nk'uko bagira ivyanditswe bindi, bakihamagarira guhona.
61003017	None mweho, abo nkunda, kuko musanzwe muzi ivyo, mwirinde ngo ntimutwarwe n'ubuzimire bw'abatirinda, mugata ugukomera kwanyu.
61003018	Ariko mukurire mu buntu bwa Yesu Kristo Umwami wacu n'Umukiza, no mu kumumenya. Icubahiro kibe iciwe ubu no gushitsa umusi utagira iherezo. Amina.
62001001	Icariho uhereye mu ntango, ico twumvise, ico twabonye n'amaso yacu, ico twitegereje, intoke zacu zikagikorako, ivyo kuri Jambo w'ubugingo--
62001002	kandi ubwo bugingo bwarerekanywe, turabubona, turabushingira intahe, kandi turababarira ivyo ubwo bugingo budashira, bwamanye na Data wa twese, tukabwerekwa--
62001003	ico twabonye tukacumva ni co tubabwira namwe, kugira ngo namwe mufatanye natwe. Kandi natwe dufatanije na Data wa twese n'Umwana wiwe Yesu Kristo.
62001004	Twanditse ivyo kugira ngo umunezero wacu wuzure.
62001005	Ubu ni bwo butumwa twumvise bwavuye kuri we, tukabubabwira, yuko Imana ari umuco, kandi muri yo ko hatagira umwiza na mukeya.
62001006	Tuvuze yuko dufatanije na yo, tukagendera mu mwiza, kuba ari ukubesha, ntituba dukora ivyo ukuri.
62001007	Ariko tugendeye mu muco, nk'uko na yo iri mu muco, tuba dufatanije ubwacu, kandi amaraso ya Yesu Umwana wayo atwoza icaha cose.
62001008	Tuvuze yuko ata caha dufise, tuba twizimiza, ukuri ntikuba kuri muri twebwe.
62001009	Ni twatura ivyaha vyacu, ni yo yo kwizigirwa kandi igororoka, ivyo ni vyo bituma iduharira ivyaha vyacu, ikatwoza ukugabitanya kwose.
62001010	Tuvuze yuko ata caha twakoze, tuba tuyigize umubeshi, kandi n'ijambo ryayo riba ritari muri twebwe.
62002001	Bana banje bato, ndabandikiye ivyo kugira ngo ntimukore icaha. Kandi ni hagira umuntu akora icaha, dufise Umwitsa kuri Data wa twese, ni Yesu Kristo umugororotsi,
62002002	kandi uwo ni we ndishi y'ivyaha vyacu, mugabo si iyo ivyacu twenyene, ariko ni iyo ivyo abari mw'isi bose.
62002003	Iki ni co kitumenyesha ko tumuzi, ni twitondera ivyagezwe na we.
62002004	Uwuvuga ngo Ndamuzi, ntiyitondere ivyagezwe vyiwe, ni umubeshi, ukuri ntikuri muri we.
62002005	Ariko uwitondera ijambo ryiwe wese, ugukunda Imana kuba guhinguwe muri we vy'ukuri. Iki ni co kitumenyesha ko turi muri we;
62002006	uwuvuga ko ahora muri we, akwiye na we kugenda nk'uko uwo yagenda.
62002007	Abo nkunda, si icagezwe gishasha ndabandikiye, ariko ni icagezwe ca kera, mwamanye uhereye mu bihe vya kera. Ico cagezwe ca kera ni co rya jambo mwumvise.
62002008	Kandi ndabandikira icagezwe gishasha, kandi ico n'ico ukuri muri we no muri mwebwe. Kuko umwiza uriko urashira, umuco w'ukuri umaze kwaka.
62002009	Uwuvuga ko ari mu muco, akanka umuvukanyi wundi, aba akiri mu mwiza gushika n'ubu.
62002010	Uwukunda umuvukanyi wundi aguma mu muco, nta gitsitaza kiri muri we.
62002011	Ariko uwanka umuvukanyi wundi ari mu mwiza, kandi agendera mu mwiza, ntazi iyo aja, kuko umwiza wamuhumishije amaso.
62002012	Ndabandikiye bana bato, kuko mwahariwe ivyaha vyanyu kubwo izina ryiwe.
62002013	Ndabandikiye ba se, kuko mwamenye uwamyeho mu ntango. Ndabandikiye misore, kuko mwanesheje wa Mubi. Narabandikiye bana bato, kuko muzi Data wa twese.
62002014	Narabandikiye ba se, kuko muzi uwamyeho mu ntango. Narabandikiye misore, kuko mufise inkomezi, kandi ijambo ry'Imana rikaguma muri mwebwe, kandi mwanesheje wa Mubi.
62002015	Ntimugakunde isi, canke ibiri mw'isi. Umuntu ni yakunda isi, ugukunda Data wa twese ntikuzoba kuri muri we.
62002016	Kuko ikiri mw'isi cose ari ivyifuzo vy'umubiri, ivyifuzo vy'amaso n'ubwibone bw'ubu bugingo, bitanduruka kuri Data wa twese, ariko vyanduruka mw'isi.
62002017	Kandi isi iriko irashirana n'ivyifuzo vyayo, ariko uwukora ivyo Imana igomba yamaho ibihe bidashira.
62002018	Bana bato, ubu ni igihe c'iherezo; kandi nk'uko mwumvise yuko Antikristo azoza, n'ubu hamaze guseruka ba Antikristo benshi. Ni co gitumye tumenya ko ari igihe c'iherezo.
62002019	Bavuye muri twebwe, ariko ntibari abacu. Iyo baba bari abacu, baba baragumanye natwe; ariko icatumye batuvamwo kwari ukugira ngo bahinyuke bose ko atari abacu.
62002020	Namwe mwarobanujwe amavuta n'Uwera, kandi muzi vyose.
62002021	Sindabandikiye kuko mutazi ukuri, ariko ni uko mukuzi, kandi kuko ata binyoma biva mu kuri.
62002022	Umubeshi ni nde, atari uwuhakana ko Yesu ari Kristo? Ni we Antikristo, ahakana Data wa twese n'Umwana.
62002023	Umuntu wese ahakana Umwana, na Data wa twese ntamufise. Uwemera Umwana afise na Data wa twese.
62002024	Mweho ico mwumvise uhereye ku va mu ntango kigume muri mwebwe. Ico mwumvise uhereye mu bihe vya kera ni caguma muri mwebwe, namwe muzoguma mu Mwana no muri Se.
62002025	Iri ni ryo sezerano yadusezeraniye, n'ubugingo budashira.
62002026	Ivyo ni vyo ndabandikiye ku vy' abobazimiza.
62002027	Mweho ukurobanuzwa amavuta mwarobanujwe na we kuguma muri mwebwe, namwe ntimurinda kugira uwo kubigisha, ariko nk'uko ukwo kubarobanura kwiwe kubigisha vyose, kandi ari uko ukuri, atari ibinyoma, kandi nk'uko kwabigishije, ni ko muguma muri we.
62002028	Na none bana bato, mugume muri we, kugira ngo ni yahishurwa tuzoshire ubwoba, ntidutetererwe imbere yiwe aho azozira.
62002029	Ko muzi yuko uwo ari umugororotsi, murazi yuko uwukora ivyo ukugororoka wese yavyawe na we.
62003001	Murabe urukundo uko rungana Data wa twese yatugiriye, ko twitwa abana b'Imana; kandi ni ko turi. Ni co gituma ab'isi batatuzi, kuko batayimenye.
62003002	Abo nkunda, none turi abana b'Imana, ariko uko tuzomera ntikurahishurwa; ico tuzi, n'uko Yesu ni yahishurwa tuzosa na we, kuko tuzomuraba uko ari.
62003003	Kandi umuntu wese amuzigako ivyo, ariyeza, nk'uko uwo ari uwera.
62003004	Umuntu wese akora icaha akora ivyo ubugarariji; kandi icaha ni co mugararizo.
62003005	Kandi murazi yuko uwo yahishuwe kugira ngo akureho ivyaha, kandi ata caha kiri muri we.
62003006	Umuntu wese aguma muri we ntakora ivyaha; uwukora ivyaha wese ntiyamubonye kandi ntiyamumenye."
62003007	Bana bato, ntihakagire uwubazimiza. Uwukora ibigororotse ni we agororoka, nk'uko uwo agororoka.
62003008	Uwukora ivyaha ni uwa wa mugarariji, kuko uhereye mu ntango uwo mugarariji yamye akora ivyaha. Icatumye Umwana w'Imana ahishurwa ngiki; ni ukugira ngo asangangure ibikorwa vy'umwansi.
62003009	Umuntu wese yavyawe n'Imana ntakora ivyaha, kuko imbuto yayo iguma muri we; kandi ntashobora gukora ivyaha, kuko yavyawe n'Imana.
62003010	Iki ni co kimenyekanisha abana b'Imana n'abana b'Umugarariji: uwudakora ibigororotse wese si uwo Imana, canke uwudakunda umuvukanyi wundi.
62003011	Kuko ubu ari bwo butumwa mwumvise uhereye mu bihe vya kera, ngo dukundane;
62003012	ntiduse na Kayini, yari uwa wa Mubi, akica murumuna we. Kandi icatumye amwica ni igiki? Ni uko ibikorwa vyiwe vyari bibi, ivya murumuna we bikaba vyiza.
62003013	Bavukanyi, ntimutangazwe n'uko abo isi babanka.
62003014	Twebwe turazi yuko twavuye mu rupfu, twashitse mu bugingo, kuko dukunda abavukanyi bacu. Uwudakundana yama mu rupfu.
62003015	Uwanka umuvukanyi wundi ni umwicanyi; kandi murazi yuko ata mwicanyi yogira ubugingo budashira ngo bugume muri we.
62003016	Iki ni co kitumenyesha urukundo, ni uko uwo yatanze ubugingo bwiwe kubwacu. Natwe dukwiye gutanga ubugingo bwacu kubwa abavukanyi bacu.
62003017	Ariko uwufise ibintu vyo mw'isi, akabona umuvukanyi wundi akenye, akazitira imbabazi ziwe kuri uwo, mbega ugukunda Imana kwoguma muri we gute?
62003018	Bana bato, ntidukundane mu majambo canke ku rurimi, ariko dukundane mu vyo dukora no mu kuri.
62003019	Ico ni co kizotumenyesha ko turi abo ukuri, kandi tuzoshitsa umutima mu nda imbere yayo,
62003020	mu vyo imitima yacu idutsindisha vyose, kuko Imana iruta imitima yacu, kandi izi vyose.
62003021	Abo nkunda, imitima yacu iyo itadutsindishije, turashira ubwoba imbere y'Imana;
62003022	kandi ico dusaba cose tugihabwa na yo, kuko twitondera ivyagezwe vyayo, tugakora ibishimwa imbere yayo.
62003023	Kandi icagezwe cayo ngiki: ni uko twizera izina ry'Umwana wayo Yesu Kristo, tugakundana, nk'uko yatubariye.
62003024	Kandi uwitondera ivyagezwe vyayo aguma muri yo, na yo ikaguma muri we. Kandi ikitumenyesha yuko iguma muri twebwe, ni Mpwemu yaduhaye.
62004001	Abo nkunda, ntimwemere impwemu zose, ariko mugerageze impwemu ko zavuye ku Mana. Kuko abigira abavugishwa n' Imana benshi badutse mw'isi.
62004002	Iki abe ari co kibamenyesha Mpwemu w'Imana, impwemu yose yatura Yesu Kristo ko yaje afise umubiri, iba yavuye ku Mana,
62004003	kandi impwemu yose itatura Yesu ityo ntiba yavuye ku Mana; kandi iyo mpwemu iba ari iya Antikristo, iyo mwumvise ko izoza, kandi n'ubu iramaze gushika mw'isi.
62004004	Mweho muri abava ku Mana, bana bato, kandi ba bandi mwarabanesheje; kuko Uwuri muri mwebwe aruta uwuri mu b'isi.
62004005	Abo ni abava mw'isi, ni co gituma bavuga ivyo isi, abo isi bakabumvira.
62004006	Tweho turi abava ku Mana; uwuzi Imana aratwumvira; uwutava ku Mana ntatwumvira. Ico ni co kitumenyesha impwemu y'ukuri n'impwemu izimiza.
62004007	Abo nkunda, dukundane; kuko urukundo ruva ku Mana. Umuntu wese akundana yavyawe n' Imana, kandi azi Imana.
62004008	Uwudakundana, ntazi Imana, kuko Imana ari urukundo.
62004009	Iki ni co caseruye urukundo rw'Imana muri twebwe, ni uko Imana yarungitse Umwana wayo w'ikinege mw'isi, kugira ngo duheshwe ubugingo na we.
62004010	Iki ni co kirimwo urukundo, si uko twebwe twakunze Imana, ariko n'uko ari yo yadukunze, igatuma Umwana wayo kuba indishi y'ivyaha vyacu.
62004011	Abo nkunda, ko Imana yadukunze ityo, natwe dukwiye gukundana.
62004012	Nta wigeze kubona Imana. Dukundanye, Imana iguma muri twebwe, no kuyikunda kuba guhinguwe muri twebwe.
62004013	Iki ni co kitumenyesha yuko tuguma muri yo, na yo ikaguma muri twebwe, ni uko yaduhaye kuri Mpwemu wayo.
62004014	Natwe twarabibonye, tubishingira intahe, yuko Data wa twese yatumye Umwana wiwe kuba Umukiza w'isi yose.
62004015	Uwatura yuko Yesu ari Umwana w'Imana, Imana iguma muri we, na we akaguma mu Mana.
62004016	Natwe twamenye kandi twizeye urukundo Imana idufitiye. Imana ni urukundo; kandi uwuguma mu rukundo aguma mu Mana, Imana ikaguma muri we.
62004017	Ico ni co kimaze guhingura urukundo muri twebwe, kugira ngo tuzoshire ubwoba ku musi w'imanza, kuko uko ari, ari ko turi muri iyi si.
62004018	Nta bwoba buba mu rukundo, ariko urukundo ruhinguwe rwirukana ubwoba, kuko ubwoba bugendana n'igihano, kandi uwufise ubwoba ntarahingurirwa mu rukundo.
62004019	Twebwe tugira urukundo, kuko ari yo yabanje kudukunda.
62004020	Umuntu ni yavuga ati: "Ndakunda Imana," akanka umuvukanyi wundi, aba ari umubeshi, kuko uwudakunda umuvukanyi yabonye ntashobora gukunda Imana atabonye.
62004021	Kandi dufise iki cagezwe kuri yo, ngo Uwukunda Imana akunde n'uwundi muvukanyi.
62005001	Uwemera wese yuko Yesu ari Kristo, ni we yavyawe n'Imana. Kandi umuntu wese akunda uwo Muvyeyi, akunda n'uwavyawe na we.
62005002	Iki ni co kitumenyesha yuko dukunda abana b' Imana, ni twakunda Imana tugakora ivyagezwe vyayo.
62005003	Kuko ugukunda Imana ari uku, ni uko twitondera ivyagezwe vyayo; kandi ivyagezwe vyayo ntibigora.
62005004	Kuko icavyawe n'Imana cose kinesha isi; iyi ni yo ntsinzi yacu yatsinze isi, ni ukwizera kwacu.
62005005	Ni nde atsinda isi, atari uwizera yuko Yesu ari Umwana w'Imana?
62005006	Ni we Yesu Kristo yaje agaca mu mazi no mu maraso; si mu mazi yonyene, ariko ni mu mazi no mu maraso.
62005007	Kandi Mpwemu ni we abishingira intahe, kuko Mpwemu ari ukuri.
62005008	Kuko ibishingantahe ari bitatu, Mpwemu, amazi n'amaraso; kandi ivyo bitatu bihuriza hamwe.
62005009	Ko twemera intahe ishinzwe n'abantu, intahe y'Imana yo ni agaheta; kuko intahe y'Imana ari iyi, ari uko yashingiye intahe ivyo Umwana wayo.
62005010	Uwizera Umwana w' Imana ni we afise iyo ntahe muri we; uwutizera Imana aba ayigize umubeshi, kuko atemeye intahe Imana yashingiye Umwana wayo.
62005011	Kandi iyo ntahe ni iyi: ni uko Imana yaduhaye ubugingo budashira, kandi ubwo bugingo ko buri mu Mwana wayo.
62005012	Uwufise Umwana wayo ni we afise ubwo bugingo; uwudafise Umwana w' Imana ntafise ubwo bugingo.
62005013	Ivyo ndabibandikiye, mwebwe mwizeye izina ry'Umwana w' Imana, kugira ngo mumenye yuko mufise ubugingo budashira.
62005014	Kandi ubu ni bwo bushizi bw'ubwoba dufise kuri yo, ni uko iyo dusavye ikintu cose gihwanye n'ivyo igomba, itwumva.
62005015	Kandi ko tuzi yuko yumva ico dusavye cose, bitumenyesha yuko duhawe ivyo tuyisavye.
62005016	Umuntu ni yabona umuvukanyi wundi akora icaha kitari ico kumwicisha, asenge, azohesha ubugingo abakoze ivyaha bitari ivyo kubicisha. Hari icaha co kwicisha; ico si co mvuze ko asengera.
62005017	Kugabitanya kwose ni icaha, kandi hari icaha kitari ico kwicisha.
62005018	Turazi yuko umuntu wese avyawe n'Imana adakora ivyaha, ariko umwe yavyarwa n'Imana aramuzigama, kandi wa Mubi ntamukorako.
62005019	Turazi yuko turi abo Imana, kandi isi yose iri muri wa Mubi.
62005020	Kandi tuzi yuko Umwana w'Imana yaje, akaduha ubwenge ngo tumenye Iyo ukuri, kandi turi mu Y'ukuri, turi mu Mwana wayo Yesu Kristo. Iyo ni yo Mana nyakuri, n'ubugingo budashira.
62005021	Bana bato, mwirinde ibigirwamana.
63001001	Jewe umushingantahe ndakwandikiye, mwubahwa watoranijwe, mwe n'abana bawe abo nkunda vy'ukuri; kandi si jewe jenyene ndabakunda, ariko n'abazi ukuri bose barabakunda,
63001002	kubwo ukuri kuba muri twebwe, kukazogumana natwe ibihe bidashira.
63001003	Ubuntu, imbabazi n'amahoro, biva ku Mana Data wa twese no kuri Yesu Kristo, Umwana wa Data wa twese, bizobana natwe mu vyo ukuri no mu rukundo.
63001004	Ndanezerewe cane, kuko nasanze bamwe mu bana bawe bagendera mu kuri, nk'uko twagezwe na Data wa twese.
63001005	Kandi none ndakwinginga mwubahwa, si nk'uwukwandikira icagezwe gishasha, ariko ni ico twamanye uhereye mu bihe vya kera, ngo dukundane.
63001006	Uru ni rwo rukundo, ni uko tugenda dukurikira ivyagezwe na we. Ico ni co cagezwe, nk'uko mwumvise uhereye mu bihe vya kera, ko mukigenderamwo. " "
63001007	Kuko abayobeza benshi baserutse bakaja mw'isi, batemera ko Yesu Kristo yaje afise umubiri. Uwumeze atyo, ni we ayobeza, kandi ni we Antikristo.
63001008	Mwiyubare, ntimuhombe ivyo ibikorwa mwakoze, ariko ngo muhabwe ingero itagabanije.
63001009	Umuntu wese arenga ku nyigisho, akagenda kure mu bindi, ntagume mu vyo Kristo yigishije, ntafise Imana. Uwuguma mu vyo yigishije ni we afise Data wa twese n'Umwana.
63001010	Ni hagira umuntu aza i wanyu, akaza atazanye iyo nyigisho, ntimuzomwakire mu nzu zanyu, kandi ntimuzomuhe ikaze;
63001011	kuko uwuzomuha ikaze azoba afatanije na we mu bikorwa vyiwe bibi.
63001012	Naho nari mfise vyinshi vyo kubandikira, singomvye kuvyandikisha ubwino ku rupapuro; ariko nizigiye kuzoza i wanyu ngo tuvugane imbonankubone kugira ngo umunezero wanyu ube uwuzuye.
63001013	Abana b'umuvukanyi wawe yatoranijwe baragutasha. "
64001001	Jewe umushingantahe ndakwandikiye Gayo umukundwa, nkunda vy'ukuri.
64001002	Mukundwa, ndagusengera ngo umererwe neza muri vyose, uhore uhangamye, nk'uko ubugingo bwawe bumerewe neza.
64001003	Kuko nanezerewe cane hamwe abavukanyi baza bagashingira intahe ukuri kwawe, yuko ugendera mu kuri.
64001004	Nta wundi munezero mfise uruta uwu, kwumva ko abana banje bagendera mu kuri.
64001005	Mukundwa, wama uyoboka mu vyo ukorera abavukanyi vyose, kandi ari abanyamahanga;
64001006	na bo bashingiye intahe urukundo rwawe mu maso y'ishengero. Kandi uzoba ugize neza ni wabarungika, uko bibereye ab' Imana.
64001007	Kuko bavuye i wabo kubwo Izina rya Yesu, ata co batse abanyamahanga. "
64001008	Nuko twebwe dukwiye kwakira neza abameze batyo, kugira ngo dufatanye n'ukuri gukora igikorwa.
64001009	Hari ico nandikiye ishengero, ariko Diyotirefe, akunda kwishira imbere muri bo, ntatwemera.
64001010	Ni co gituma, ni naza, nzobibutsa ivyo akora, atuvuga amajambo mabi y'ubupfu, kandi ntagarukiza kuri ivyo gusa, ariko ubwiwe ntiyakira abavukanyi, n'ababigomba arababuza, akabaca mw'ishengero. "
64001011	Mukundwa, ntukigane ikibi, ariko wigane iciza. Uwukora ivyiza ni we w'Imana; uwukora ibibi ntiyabonye Imana.
64001012	Demetiriyo ashingirwa intahe na bose, kandi n'ukuri ubwakwo kurayimushingira, natwe nyene turayimushingira. Nawe urazi ko ivyo dushingira intahe ari ivyo ukuri.
64001013	Nari mfise vyinshi vyo kukwandikira, mugabo singomba kukwandikishiriza ubwino n'ikaramu;
64001014	ariko nizigiye ko nzokubona vuba, tukazovugana imbonankubone.
64001015	Amahoro abane nawe. Abakunzi barakuganutsa. Untahirize abakunzi, uko amazina yabo angana. "
65001001	Yuda, umukozi wa Yesu Kristo, kandi mwene nyina wa Yakobo, ndabandikiye abahamagawe, bakundwa kuko muri mu Mana Data wa twese, mukazigamirwa Yesu Kristo.
65001002	Imbabazi, amahoro n'urukundo bigwire muri mwebwe.
65001003	Bakundwa, hamwe nashiruka umwete wo kubandikira ivyo agakiza dusangiye, nari numvise ikingobera kubandikira ivyo kubahanura kurwanira cane ukwizera abera bahawe rimwe gusa.
65001004	Kuko hariho bamwe babajemwo binyegeteza, bandikiwe kera gucirwako urwo rubanza, batubaha Imana, bahindura ubuntu bw'Imana yacu isoni nke, bakihakana Yesu Kristo, ni we wenyene Databuja n'Umwami wacu. "
65001005	Ndagomba kubibutsa, naho vyose musanzwe mubizi, yuko Umwami Imana, imaze gukiza bwa bwoko ikabukura mu gihugu ca Misiri, hanyuma yahoneje abatizeye.
65001006	N'abamarayika batagumye mu bukuru bwabo, ariko bataye ahantu habo, ibarindira kuzocirwa urubanza rwo ku musi uhambaye, bari mu minyororo idashira no mu mwiza.
65001007	Kandi n'abantu b'i Sodomu n'i Gomora bo n'ibisagara vyari bihereranye na ho, kuko bitanze bakiha ubusambanyi nka ba bandi, n'ubusambanyi bw'ishano, ubwo imibiri itaremewe, ivyo bisagara vyashiriweho kuba akarorero, bibabazwa n'igihano c'umuriro utazima.
65001008	Ariko na barya nyene bahwanye na bo, inzozi zabo zibatera kwonona imibiri yabo, no gukengera ukuganzwa no gutuka abanyacubahiro.
65001009	Ariko na Mikayeli, umumarayika mukuru, hamwe yatongana na wa Mugarariji, aharira na we bapfa umuvyimba wa Mose, ntiyubahutse kumuhinyura ngo amucokore, ariko yamubwiye ati: "Uhoraho aguhane."
65001010	Ariko abo bantu batuka ivyo batazi; kandi ni ivyo bamenyeshwa n'akameremere kabo, nk'uko ibikoko bimeze bitagira ubwenge, na vyo nyene baravyiyononesha.
65001011	Bazobona ibara, kuko bajanye inzira ya Kayini, bakiroha mu buzimire bwa Balamu kubwo amaronko, bagahonera mu mugararizo wa Kora.
65001012	Abo ni impanuka mw'isangira ryanyu ry'urukundo, iyo basangira namwe ivyiza; ni abungere biragira ubwabo ata dusoni; ni ibicu bitagira amazi, bizungagizwa hose n'umuyaga; n'ibiti birumvye bitama, vyapfuye kabiri, vyaranduranywe n'imizi;
65001013	ni imipfunda yo mu kiyaga isuriranya, babimba ifuro ry'ibiteye isoni vyabo; ni inyenyeri ziyerera zibikiwe umwiza w'umuzimagiza ibihe bidashira.
65001014	Kandi Henoki, ni we yagira indwi uhereye kuri Adamu, yavugishijwe n'Imana ivyabo ati: "Ehe Uhoraho yazananye n'isinzi ry'abera biwe,
65001015	kugira ngo acire bose imanza, no kwemeza abatubaha Imana bose ko batsinzwe ku bikorwa vyose vyo kutubaha Imana bakoze batayubaha, n'amajambo yose akomeye abanyavyaha batubaha Imana bavuze bayirwanya."
65001016	Abo ni abidodomba n'abanyamwikomo bagenda bakurikira ukwifuza kwabo, akanwa kabo kavuga amajambo yuzuyemwo ukwirarira, bubahira abantu kubakuramwo amaronko.
65001017	Ariko mweho, bakundwa, mwibuke amajambo yavuzwe kera n'intumwa z'Umwami wacu Yesu Kristo;
65001018	ko bababwiye bati: "Mu gihe c'iherezo hazoboneka abacokoranyi bagenda bakurikira ukwifuza kwabo kwo kutubaha Imana."
65001019	Abo ni bo bazana kwirema ibice; ni abantu gusa, ntibafise Mpwemu.
65001020	Ariko mweho, bakundwa, mwiyubake ku kwizera kwanyu kwera cane, musengere muri Mpwemu Yera,
65001021	mwizigamire mu rukundo rw'Imana, mwiteze imbabazi z' Umwami wacu Yesu Kristo zibashitsa ku bugingo budashira.
65001022	Ababahaririza mubahanure.
65001023	Abandi mubakize, mubokore mu muriro; abandi mubagirire ikigongwe mutinya, mwanke n'impuzu itewe amarabaga n'umubiri.
65001024	Ariko, Iyishobora kubazigama ngo ntimutsitare, no kubahagarika imbere y'ubwiza bwayo mudafise agasembwa munezerewe cane,
65001025	ni yo Mana imwe yonyene, Umukiza wacu yadukirishije Yesu Kristo Umwami wacu, ubwiza, icubahiro n'inganji n'ububasha bibe ivyayo, uhereye kera hose, gushika n'ubu, ugashitsa ibihe bidashira. Amina.
66001001	Uguhishura kwa Yesu Kristo, ukwo yahawe n'Imana ngo yereke abakozi biwe ibigira bibeho vuba, agatuma umumarayika wiwe akabimenyesha umukozi wiwe Yohana,
66001002	yashingiye intahe ivyo yabonye vyose, ni vyo jambo ry'Imana, no gushinga intahe kwa Yesu Kristo.
66001003	Harahiriwe uwusoma, harahiriwe n'abumva amajambo y'uku kuvugishwa n'Imana, bakitondera ivyanditswe muri yo; kuko igihe kiri hafi.
66001004	Jewe Yohana ndabandikiye mwebwe abo mu mashengero indwi yo muri Asiya. Ndabipfurije ubuntu n'amahoro biva kuri Iyo iriho, yamyeho kandi igira ize, biva no ku Mpwemu indwi ziri imbere y'intebe yayo,
66001005	no kuri Yesu Kristo, icabona co kwizigirwa, imfura y'abari barapfuye, uwuganza abami bo mw'isi. Umwe adukunda, yatubohoje ivyaha vyacu amaraso yiwe,
66001006	akaduhindura ubwami, no kuba abaherezi b'Imana yiwe, ni yo Se; icubahiro n'inganji bibe ivyiwe ibihe bitazoshira. Amina.
66001007	Ehe arazanana n'ibicu, kandi ijisho ryose rizomwibonera, n'abamucumise bazomubona; kandi amoko yose yo mw'isi azoborogeshwa na we. Ni ko biri. Amina.
66001008	Jewe ndi Alufa na Omega, ni ko Umwami Imana avuze, iriho, kandi yamyeho, kandi igira ize, ni yo ishobora vyose.
66001009	Jewe Yohana, umwana wa So, musangiye amarushwa, ubwami n'ukwihangana biri muri Yesu, nari ku kizinga Patimo co mu kiyaga, bampora ijambo ry'Imana no gushingira intahe Yesu.
66001010	Ku musi w'Imana nari muri Mpwemu, numva inyuma yanje ijwi rirenga nk'iryo inzumbeti,
66001011	rivuga riti: "Ico ubona ucandike mu gitabo, ukirungikire amashengero indwi, ukirungike muri Efeso, i Simuruna, i Perugamo, i Tuwatira, i Sarudi, i Filadelufiya n'i Lawodikiya."
66001012	Mpindukira kuraba ijwi tuvuganye; mpindukiye mbona ibiterekwako amatara indwi vy'izahabu,
66001013	kandi hagati y'ivyo biterekwako amatara mbona uwusa n'Umwana w'umuntu, yambaye imyambaro ishika ku birenge, yambaye mu gikiriza umukaba w'izahabu.
66001014	Kandi umutwe wiwe n'umushatsi vyera nk'ubwoya bw'intama y'umwero, canke nk'ipampa ryera cane n'amaso yiwe yasa n'imbeya z'umuriro;
66001015	ibirenge vyiwe vyasa n'umuringa w'umwakaka, utukujwe n'umuriro; n'ijwi ryiwe ryari rimeze nk'iryo amazi menshi asuma,
66001016	kandi mu kuboko kwiwe kw'i buryo yarafise inyenyeri indwi, mu kanwa kiwe havamwo inkota ikarishe, mu nyonga hiwe hari hameze nk'izuba iyo ryatse mu nkomezi zaryo zose.
66001017	Ndamubonye, nikubita imbere y'ibirenge vyiwe nk'uwupfuye; maze anshirako ukuboko kw'i buryo ati: "Ntutinye; jewe ndi uwa mbere kandi ndi uwo iherezo,
66001018	kandi ndi muzima; nari narapfuye, kandi raba mpora ndi muzima ibihe bitazoshira, mfise impfunguzo z'urupfu n'izo i kuzimu."
66001019	Nuko wandike ivyo ubonye, ibiriho n'ibizoba hanyuma y'ivyo.
66001020	Ibanga ry'inyenyeri indwi izo umbonanye mu kuboko kwanje kw'i buryo n'ivyo ibiterekwako amatara indwi vy'izahabu, inyenyeri indwi ni zo bamarayika b'ayo mashengero indwi, ibiterekwako amatara indwi na vyo ni vyo mashengero indwi.
66002001	Andikira umumarayika w'Ishengero ryo muri Efeso uti: "Uwufashe inyenyeri indwi mu kuboko kw'i buryo, akagendera hagati y'ibiterekwako amatara indwi vy'izahabu, aravuga ibi,
66002002	ngo Ndazi ibikorwa vyawe n'ubutame bwawe n'ukwihangana, kandi yuko udashobora kwirengagiza ababi, ariko wagenzuye abiyita intumwa kandi atari zo, usanga ni abanyabinyoma.
66002003	Kandi ugira ukwihangana, wirengagije ivyo ugirirwa kubwo izina ryanje, ntiwacobogora.
66002004	Ariko mfise ico ndakugayako, yuko waretse urukundo rwawe rwa mbere.
66002005	Nuko ni wibuke aho wavuye ukagwa; wihane, ukore ibikorwa nk'ivya mbere. Ni yo utagira utyo, nzokuzako nkure igiterekwako itara cawe ahantu haco, kiretse wihanye.
66002006	Ariko ico ufise ni uko wanka ibikorwa vy'Abanikolayiti, ivyo nanje nanka.
66002007	Uwuri n'ugutwi ni yumve ico Mpwemu abwira amashengero. Uwunesha, nzomuha kurya ku vyamye ku giti c'ubugingo kiri muri Paradiso y'Imana."
66002008	Kandi wandikire umumarayika w'Ishengero ry'i Simuruna uti: "Uwa mbere kandi uwo iherezo, uwari yarapfuye kandi akaba muzima, aravuga ibi,
66002009	ngo Ndazi amarushwa yawe n'ubworo bwawe (yamara uri umutunzi), n'ibitutsi vy'abiyita Abayuda, atari bo, ariko ari isengero ry'Abayuda ya Satani.
66002010	Ntutinye ivyo ugira ubabazwe. Ehe uwo mugarariji agira ashire bamwe muri mwebwe mw'ibohero kugira ngo mugeragezwe, kandi muzogira amarushwa imisi icumi. Wame uyoboka gushitsa ku gupfa, nanje nzoguha igitsibo c'ubugingo.
66002011	Uwuri n'ugutwi ni yumve ico Mpwemu abwira amashengero. Uwunesha nta co urupfu rwa kabiri ruzomugira."
66002012	Kandi wandikire umumarayika w'Ishengero ry'i Perugamo uti: "Uwufise inkota ikarishe aravuga ibi,
66002013	ngo Ndazi aho uba, ko ari ho umurwa wa Satani uri; kandi wumiye kw'izina ryanje, ntiwihakanye kunyizera no mu misi ya Antipa, icabona canje, n'umugororotsi wanje, yiciwe i wanyu, aho Satani aba.
66002014	Ariko mfise ivyo ndakugayako bike, kuko i wanyu uhafise abakomeza inyigisho za Balamu, yigishije Balaki gushira igitsitaza imbere y'Abisirayeli, kugira ngo barye ivyashikaniwe ibigirwamana, bashegure.
66002015	Ni ko nawe, ufise abakomeza inyigisho z'Abanikolayiti nk'uko nyene.
66002016	Nuko rero ni wihane. Ni yo utihana nzokuzako vuba, kandi abo nzobarwanya, ndabakubite inkota yo mu kanwa kanje.
66002017	Uwuri n'ugutwi ni yumve ico Mpwemu abwira amashengero. Uwunesha nzomuha kuri manu yanyegejwe, kandi nzomuha ibuye ryera, kuri iryo buye handitsweko izina rishasha, nta muntu arizi, atari uwuzorihabwa.
66002018	Kandi wandikire umumarayika w'Ishengero ry'i Tuwatira uti: "Umwana w'Imana, afise amaso asa n'imbeya z'umuriro, ibirenge vyiwe bisa n'umuringa w'umwakaka, aravuga ibi,
66002019	ngo Ndazi ibikorwa vyawe, urukundo rwawe, ukwizera kwawe, ingene ushitsa ibango ryawe, ukwihangana kwawe, kandi ko ibikorwa vyawe vyo hanyuma biruta ivya mbere kuba vyinshi."
66002020	Ariko mfise ico ndakugayako, yuko ukundira urya mugore Yezebeli, yiyita uwuvugishwa n'Imana, akigisha akazimiza abakozi banje, kugira ngo bashegure barye ivyashikaniwe ibigirwamana.
66002021	Kandi namuhaye uburyo bwo kwihana, ntiyakunda kwihana ngo areke ugushegura kwiwe.
66002022	Ehe ndamutsinda ku buriri, ndarungikira abasambana na we amarushwa menshi, ni batihana ibikorwa vyiwe.
66002023	Kandi n'abana biwe nzobicisha urupfu, kandi amashengero yose azomenya yuko ari jewe nsesa mu mishaha no mu mitima, kandi nzokwishura umuntu wese wo muri mwebwe ibihwanye n'ivyo mwakoze.
66002024	Ariko mweho abasigaye mu b'i Tuwatira, abadafise iyo nyigisho mwese, batamenye ivyo ba bandi bita ivyo mu kuzimu vya Satani, ndababwira nti: "Nta wundi mutwaro ndabikoreza atari uwu;
66002025	ko mwumira ku co mufise mugashitsa aho nzozira."
66002026	Uwunesha akitondera ibikorwa vyanje agashitsa kw'iherezo, nzomuha ububasha bwo kuganza amahanga.
66002027	Azoyaragiza inkoni y'icuma, nk'uko bamenagura inzavya z'ibumba; nk'uko nanje nahawe na Data.
66002028	Kandi nzomuha ikinyenyeri co mu gaturuturu.
66002029	Uwuri n'ugutwi, ni yumve ico Mpwemu abwira amashengero.
66003001	Kandi wandikire umumarayika w'Ishengero ry'i Sarudi uti: "Uwufise Impwemu indwi z' Imana n'inyenyeri indwi," aravuga ibi, ngo Ndazi ibikorwa vyawe, ko uvugwa ko uri muzima, ariko uri uwapfuye.
66003002	Gira ube maso, ukomeze ibisigaye bigira bipfe; kuko ata bikorwa vyawe nabonye bisozerewe imbere y'Imana yanje.
66003003	Ni wibuke rero ingene wakiriye kandi wumvise, uvyitondere, wihane. Nuko rero ni yo utaba maso, nzoza nk'igisuma, nawe ntuzomenya igihe nzokwubira.
66003004	Ariko ufise amazina makeya y'abo i Sarudi batanduje impuzu zabo; ni bo bazogendana nanje bambaye impuzu zera, kuko bibabereye.
66003005	Uwunesha uko ni kwo azokwambikwa impuzu zera, kandi sinzosibanganya izina ryiwe mu gitabo c'ubugingo na mba, kandi nzokwatura izina ryiwe imbere ya Data, n'imbere y'abamarayika biwe.
66003006	Uwuri n'ugutwi, ni yumve ico Mpwemu abwira amashengero.
66003007	Wandikire umumarayika w'Ishengero ry'i Filadelufiya uti: "Uwera, uwo ukuri, uwufise urupfunguruzo rwa Dawidi, uwugurura ntihagire uwugara, kandi uwugara ntihagire uwugurura, aravuga ibi,
66003008	ngo Ndazi ibikorwa vyawe (ehe nashize imbere yawe urugi rwuguruye, nta wushobora kurwugara) yuko ufise ubushobozi buke, witondeye ijambo ryanje, ntiwihakanye izina ryanje.
66003009	Ehe ndaguhaye bamwe bo mu rusengero rw'Abayuda ba Satani, biyita Abayuda, atari bo, ariko babesha; ehe nzobagobera kuza, bikubite imbere y'ibirenge vyawe, bamenye yuko nagukunze.
66003010	Ko witondeye ijambo ryo kwihangana kwanje, nanje nzokurinda igihe co kugerageza, kigira kize mu bihugu vyose, kugerageza ababa mw'isi.
66003011	Ngira nze vuba; wumire ku co ufise, ntihagire uwugutwara igitsibo cawe.
66003012	Uwunesha nzomugira inkingi yo mu rusengero rw'Imana yanje, kandi ntazosohoka ukundi, nanje nzomwandikako izina ry'Imana yanje, n'iryo umurwa w'Imana yanje, ni wo Yerusalemu mushasha, wururuka uvuye mw'ijuru ku Mana yanje, kandi nzomwandikako izina ryanje rishasha.
66003013	Uwuri n'ugutwi ni yumve ico Mpwemu abwira amashengero."
66003014	Wandikire umumarayika w'Ishengero ry'i Lawodikiya uti: "Uwiyita Amina, icabona co kwizigirwa kandi c'ukuri, inkomoko y'ivyaremwe n'Imana, aravuga ibi,
66003015	ngo Ndazi ibikorwa vyawe, yuko udakonje kandi ntubire. Icompa ugakonja canke ukabira!
66003016	Nuko rero kuko uri akazuyazi, udakonje ntubire, ngira ndakudahwe.
66003017	Kuko uvuga uti: "Ndi umukire ndatunze kandi nta co nkenye; ntumenye yuko ari wewe mutindi, wafutanye, uri umworo, uri impumyi, ugenda gusa;
66003018	ndakugira inama, ungureko izahabu yatyorowe n'umuriro, ubone kuba umutunzi; ungureko n'impuzu zera, ubone kwambara, isoni z'ubwambure bwawe ntizigaragare; kandi ungureko n'umuti wo gusiga ku maso, ubone guhumuka.
66003019	Abo nkunda bose ndabakankamira, nkabakangira; nuko gira umwete, wihane.
66003020	Ehe mpagaze ku rugi, ndaramukije. Umuntu ni yumva ijwi ryanje, akugurura umwango, ndinjira i we, dusangire.
66003021	Uwunesha, nzomuha kwicarana nanje ku ntebe yanje y'ubwami, nk'uko nanje nanesheje nkicarana na Data ku ntebe yiwe.
66003022	Uwuri n'ugutwi, ni yumve ico Mpwemu abwira amashengero."
66004001	Hanyuma y'ivyo ndavye mbona mw'ijuru umwango wuguruye, kandi rya jwi nabanje kwumva rivugana nanje ari nk'iryo inzumbeti, rirambwira riti: "Duga uze hano, nkwereke ibikwiye kuzobaho hanyuma y'ivyo."
66004002	Ako kanya nja muri Mpwemu; kandi mbona intebe iteretse mw'ijuru, mbona n'Uwuyivyagiyeko.
66004003	Uwari avyagiye yasa n'akabuye k'igiciro kitwa yasipi n'akitwa sarudiyo; kandi umunywamazi wari ukikije iyo ntebe, usa n'akitwa simaragido.
66004004	Iyo ntebe yari ikikijwe n'izindi ntebe mirongo ibiri na zine; kuri izo ntebe mbona abakuru mirongo ibiri na bane bazicayeko, bambaye impuzu zera, no mu mitwe yabo hari ibitsibo vy'izahabu.
66004005	Kandi kuri ya ntebe y'ubwami hava imiravyo, amajwi n'imituragaro, kandi imuri indwi z'umuriro zakira imbere y'iyo ntebe, ni zo Mpwemu indwi z'Imana.
66004006	Kandi imbere y'iyo ntebe hari nk'ikiyaga c'ibirahuri, gisa n'urubona; kandi hagati aharabana n'iyo ntebe no kuyikikuza hari ibinyabugingo bine vyuzuye amaso imbere n'inyuma.
66004007	Ikinyabugingo ca mbere casa n'intambwe, ica kabiri casa n'inyana, ica gatatu cari gifise mu maso hasa n'aho umuntu, ica kane casa n'inkona iguruka.
66004008	Ivyo binyabugingo bine bifise amababa atandatutandatu, kandi vyuzuye amaso impande zose n'imbere mu nda; ntibiruhuka ku murango no mw'ijoro, vyama bivuga biti: "Uwera, Uwera, Uwera, ni we Mwami Imana Ishobora vyose, yamyeho, kandi iriho, kandi agira aze."
66004009	Kandi iyo vya binyabugingo bihaye uguhimbazwa, icubahiro n'ishimwe Iyivyagiye kuri ya ntebe, ni yo Ibaho ibihe bitazoshira,
66004010	ba bakuru mirongo ibiri na bane baca bikubita imbere y'Iyivyagiye kuri iyo ntebe, bagasenga Iyibaho ibihe bitazoshira, bagaterera ibitsibo vyabo imbere y'iyo ntebe, bavuga
66004011	bati: "Mwami wacu, Mana yacu, birakubereye guhabwa uguhimbazwa, icubahiro n'ububasha, kuko ari wewe waremye vyose; icatumye bibaho kandi icatumye biremwa, ni uko wabigomvye."
66005001	Mbona igitabo mu kuboko kw'i buryo kw'Iyivyagiye kuri ya ntebe, canditse imbere n'inyuma, gihomeshejwe udushashara indwi, tukimatanije duteweko ikimenyetso.
66005002	Mbona umumarayika w'inkomezi nyinshi asemereza ijwi rirenga ati: "Ni nde bibereye ko azingurura kirya gitabo ngo amene ibikimatanije?"
66005003	Ntihagira uwo mw'ijuru canke uwo kw'isi canke uwo i kuzimu ashobora kuzingurura ico gitabo canke kukiraba.
66005004	Nanje ndizwa cane n'uko hatabonetse uwubereye kuzingurura ico gitabo canke kukiraba.
66005005	Umwe muri ba bakuru arambarira ati: "Nta co urira; ehe Intambwe yo mu muryango wa Yuda, Umunago wo ku gishitsi ca Dawidi, yaranesheje, ngo azingurure igitabo, amene ibikimatanije indwi."
66005006	Mbona hagati ya ya ntebe na vya binyabugingo bine no hagati ya ba bakuru, Umwagazi w'Intama ahagaze, asa n'uwishwe, afise amahembe indwi n'amaso indwi, ni vyo Mpwemu indwi z'Imana, zatumwe kwama zija mw'isi yose.
66005007	Araza, agikura mu kuboko kw'i buryo kw'Iyivyagiye kuri ya ntebe.
66005008	Amaze gufata ico gitabo, vya binyabugingo bine na ba bakuru mirongo ibiri na bane baca bikubita imbere y'uwo Mwagazi, bose bafise inanga, n'inzavya z'izahabu zuzuye imibavu, ni yo gusenga kw'abera.
66005009	Baririmba indirimbo nshasha bati: "Birakubereye gufata igitabo, no kumena ibikimatanije, kuko wishwe, ugacungurira Imana abo mu miryango yose, mu ndimi zose, mu moko yose no mu mahanga yose, ubacunguje amaraso yawe,
66005010	ukabahindura ubwami bw'Imana yacu no kuba abaherezi bayo, kandi bazoba abami mw'isi."
66005011	Ndaraba, numva ijwi ry'abamarayika benshi bakikije ya ntebe na vya binyabugingo na ba bakuru; igitigiri cabo cari amasinzi n'amasinzi, ni ibihumbi ni ibihumbi.
66005012	Bavuga n'ijwi rirenga bati: "Umwagazi yishwe abereye guhabwa ububasha, ubutunzi, ubwitonzi, ubushobozi, icubahiro, guhimbazwa n'umugisha.
66005013	Kandi icaremwe cose co mw'ijuru, mw'isi, i kuzimu, hejuru y'ikiyaga n'ibiri muri vyo vyose, numva bivuga biti: "Iyivyagiye ku ntebe bo n'Umwagazi w'Intama, umugisha, icubahiro, ishimwe n'ububasha bibe ivyabo no guhimbazwa ibihe bitazoshira."
66005014	Kandi vya binyabugingo bine biravuga biti: "Amina." Bano bakuru bikubita hasi, barasenga.
66006001	Mbona Umwagazi w'Intama amena kamwe muri twa dushashara indwi tumatanije ca gitabo; numva kimwe muri vya binyabugingo bine kivuga nk'ijwi ry'inkuba kiti: "Ngwino."
66006002	Mbona ifarasi y'umwero, kandi uwuyicayeko yarafise umuheto, ahabwa igitsibo, agenda anesha, kandi ngo yame anesha.
66006003	Kandi amenye aka kabiri kamatanije ca gitabo, numva ikigira kabiri mu binyabugingo kiti: "Ngwino."
66006004	Haza iyindi farasi y'akagajo, uwuyicayeko ahabwa gukura amahoro mw'isi, ngo bicane; kandi ahabwa inkota ndende.
66006005	Kandi amenye aka gatatu kamatanije ca gitabo, numva ikigira gatatu mu binyabugingo kiti: "Ngwino." Mbona ifarasi y' agafyiri; kandi uwuyicayeko yarafise umunzane mu minwe.
66006006	Numva hagati y'ivyo binyabugingo bine nk'ijwi rivuga riti: "Ingero imwe y'ingano n'idenariyo-idenariyo, n'ingero zitatu za sayiri ni idenariyo-idenariyo; ariko amavuta n'umuvinyu ntugire ico ubikorako.
66006007	Kandi amenye aka kane kamatanije ico gitabo, numva ijwi ry'ikigira kane mu binyabugingo kiti: "Ngwino."
66006008	Mbona ifarasi ibenjutse; kandi uwuyicayeko yitwa Rupfu, Kuzimu na we aramukurikira; bahabwa ububasha ku kigira kane c'isi, ngo babicishe inkota, inzara, urupfu n'ibikoko vyo kw'isi.
66006009	Kandi amenye aka gatanu kamatanije ico gitabo, mbona musi y'igicaniro impwemu z'abishwe babahorwa ijambo ry'Imana no gushinga intahe bari bafise.
66006010	Batakambisha ijwi rirenga bati: "Databuja wera w'ukuri, uzogeza ryari kudaca imanza no kudahora abari mw'isi amaraso yacu?
66006011	Umuntu wese muri bo ahabwa imyambaro yera, babarirwa kumara iyindi misi baruhuka, gushitsa aho igitigiri c'abakozi bagenzi babo n'abavukanyi babo, bagira bicwe nka bo, kizoshikira.
66006012	Kandi mbona amena aka gatandatu kamatanije ico gitabo, isi iratigita cane; izuba ririrabura nk'igunira ry'ubwoya; ukwezi kwose guhinduka nk'amaraso.
66006013	Inyenyeri zo kw'ijuru zikorokera hasi, nk'uko umusukoni uzungagizwa n'igihuhuta ugahungurura insukoni zawo zitararunguriza.
66006014	Ijuru ririzinga, nk'umuzingo w'igitabo kizinzwe; imisozi yose n'ibizinga vyo mu kiyaga vyose bikurwa ahantu havyo.
66006015	Abami bo mw'isi, abaganwa n'abakuru b'intwazangabo z'abasoda, abatunzi, abanyenkomezi, abakozi bose n'abidegemvya bose binyegeza mu masenga no mu bitandara vyo ku misozi;
66006016	babarira imisozi n'ibitandara bati: "Ni mutugweko, muduhishe amaso y'Iyivyagiye kuri irya ntebe n'ishavu ry'Umwagazi w'Intama;
66006017	kuko umusi uhambaye w'ishavu ryabo ushitse, kandi ni nde ashobora guhagarara?"
66007001	Hanyuma y'ivyo, mbona abamarayika bane bahagaze ku mfuruka zine z'isi, bafashe imiyaga ine yo kw'isi, kugira ngo ntihagire umuyaga uhuha kw'isi canke ku kiyaga canke ku giti cose.
66007002	Kandi mbona umumarayika wundi aduga, ava mu buseruko, afise ikidomesho c' Imana nzima, asemerera n'ijwi rirenga, abarira ba bamarayika bane bahawe kwonona isi n'ikiyaga
66007003	ati: "Ntimugire ico mugira isi canke ikiyaga canke ibiti, tutaradoma ikimenyetso mu ruhanga rw'abakozi b'Imana yacu."
66007004	Numva igitigiri c'abadomweko ikimenyetso, ngo ni ibihumbi ijana na mirongo ine na bine, abadomweko ikimenyetso bo mu bwoko bwose bw'Abisirayeli.
66007005	Abo mu muryango wa Yuda bakidomweko ni ibihumbi icumi na bibiri. Abo mu bwoko bwa Reyubeni ni ibihumbi icumi na bibiri. Abo mu bwoko bwa Gadi ni ibihumbi icumi na bibiri.
66007006	Abo mu bwoko bwa Asheri ni ibihumbi icumi na bibiri. Abo mu bwoko bwa Nafutali ni ibihumbi icumi na bibiri. Abo mu bwoko bwa Manase ni ibihumbi icumi na bibiri.
66007007	Abo mu bwoko bwa Simeyoni ni ibihumbi icumi na bibiri. Abo mu bwoko bwa Lewi ni ibihumbi icumi na bibiri. Abo mu bwoko bwa Isakari ni ibihumbi icumi na bibiri.
66007008	Abo mu bwoko bwa Zebuloni ni ibihumbi icumi na bibiri. Abo mu bwoko bwa Yosefu ni ibihumbi icumi na bibiri. Abo mu bwoko bwa Benyamini badomweko ikimenyetso ni ibihumbi icumi na bibiri.
66007009	Hanyuma y'ivyo mbona ishengero ryinshi, ata woshobora kuriharura, bo mu mahanga yose, imiryango yose, mu moko yose no mu ndimi zose, bahagaze imbere y'iyo ntebe n'imbere y'Umwagazi w'Intama, bambaye imyambaro yera, bari n'amashami y'ibigazi mu minwe.
66007010	Basemerera n'ijwi rirenga bati: "Agakiza ni ako Imana yacu ivyagiye kuri irya ntebe kandi ni ako Umwagazi w'Intama."
66007011	Abamarayika bose bari bahagaze bakikije ino ntebe, bakikije na ba bakuru na vya binyabugingo, bikubita hasi bubamye imbere y'intebe, basenga Imana
66007012	bati: "Amina, umugisha, guhimbazwa, ubwenge, ishimwe, icubahiro, ububasha n'ubushobozi ni ivyo Imana yacu ibihe bitazoshira. Amina."
66007013	Umwe muri ba bakuru arambaza ati: "Aba bambaye imyambaro yera ni ba nde, kandi bavuye hehe?"
66007014	Ndamwishura nti: "Mugenzi, ni wewe wobimenya." Arambwira ati: "Aba ni abavuye muri wa mubabaro mwinshi, kandi bamesuye imvune zabo bazezesha amaraso ya wa Mwagazi.
66007015	Ni co gituma baba imbere y'intebe y'Imana, bakayikorera mu rusengero rwayo ku murango no mw'ijoro. Kandi Iyivyagiye kuri irya ntebe izosanza ihema ryayo hejuru yabo.
66007016	Ntibazoba bakigira inzara ukundi, kandi ntibazoba bakigira inyota ukundi, kandi izuba ntirizobarabika canke indugumba yose,
66007017	kuko wa Mwagazi ari hagati aharabana n'iyo ntebe, azobaragira, kandi azobashora ku masoko y'amazi y'ubugingo; kandi Imana izohanagura amosozi yose ku maso yabo.
66008001	Kandi amenye ikigira indwi kimatanije ico gitabo, haba agacerere mw'ijuru nk'igice c'isaha.
66008002	Mbona abamarayika indwi bama bahagarara imbere y'Imana bahabwa inzumbeti indwi.
66008003	Haza uwundi mumarayika, ahagarara ku gicaniro, afise icotero c'izahabu, ahabwa imibavu myinshi ngo ayishire ku gusenga kw'abera bose kuri ku gicaniro c'izahabu kiri imbere y'iyo ntebe.
66008004	Umwotsi w'umubavu uva mu kuboko kw'umumarayika upfundukana n'ugusenga kw'abera imbere y'Imana.
66008005	Umumarayika ajana icotero, acuzuza umuriro wo ku gicaniro, ashiburira mw'isi, habaho imituragaro, amajwi, imiravyo no gutigita kw'isi.
66008006	Ba bamarayika indwi bafise inzumbeti indwi bagabiriza kuzivuza.
66008007	Uwa mbere aravuza. Haza urubura n'umuriro bivanze n'amaraso, bishiburirwa mw'isi ica gatatu c'isi kirasha, ica gatatu c'ibiti kirasha, ivyatsi bibisi vyose birasha.
66008008	Umumarayika wa kabiri aravuza. Ikimeze nk'igisozi kinini caka umuriro gishiburirwa mu kiyaga; ica gatatu c'ikiyaga gihinduka amaraso;
66008009	ica gatatu c'ivyaremwe vyo mu kiyaga bifise ubugingo kirapfa; ica gatatu c'amato kirahona.
66008010	Umumarayika wa gatatu aravuza, inyenyeri nini iva mw'ijuru iratibuka, yaka nk'urumuri, itibukira ku kigira gatatu c'inzuzi no ku masoko.
66008011	Iyo nyenyeri yitwa Mururazi. Ica gatatu c'amazi gihinduka umururazi, abantu benshi bicwa n'ayo mazi, kuko yarurishijwe.
66008012	Umumarayika wa kane aravuza. Ica gatatu c'izuba, icagatatu c'ukwezi n'ica gatatu c'inyenyeri birakubitwa, kugira ngo ica gatatu cavyo gicure umwiza, ica gatatu co mu bihe vy'umurango nticakirwe, no mw'ijoro ni uko.
66008013	Ndaraba, numva inkukuma iguruka hejuru mu kirere, ivuga n'ijwi rirenga iti: "Ibara, ibara, ibara riza kubonwa n'abari mw'isi kubwo ayandi majwi y'inzumbeti z'abamarayika batatu bahava bavuza."
66009001	Umumarayika wa gatanu aravuza. Mbona inyenyeri itibukiye mw'isi ivuye kw'ijuru; ihabwa urupfunguruzo rw'imanga yo mu kuzimu.
66009002	Yugurura iyo manga yo mu kuzimu, ipfundukamwo umwotsi nk'uwo itanure rinini, izuba n'ikirere bicurishwa umwiza n'umwotsi wo muri iyo manga.
66009003	Mu mwotsi havamwo inzige, zija mw'isi, zihabwa ububasha bwo gukora ivyo sikorupiyo zo kw'isi zibasha gukora.
66009004	Zibwirwa kutagira ico zigira ivyatsi vyo kw'isi canke ikintu cose kibisi canke igiti cose, atari abantu batadomweko ikimenyetso c'Imana mu ruhanga rwabo.
66009005	Zihabwa kutabica, ariko zihabwa kubababaza amezi atanu. Kandi ukubabaza kwazo kumeze nk'ukwa sikorupiyo iyo iriye umuntu.
66009006	Muri iyo misi abantu bazoba barondera urupfu, ariko ntibazorubona na gatoya; bazoba bifuza gupfa, urupfu rubahunge.
66009007	Kandi ishusho y'izo nzige yasa n'iyo amafarasi ateguriwe kuja mu ntambara, zari zambaye mu mitwe ibitsibo bisa n'izahabu, mu maso hazo hasa n'aho abantu.
66009008	Kandi zari zifise ubwoya bumeze nk'umushatsi w'abagore, amenyo yazo yari nk'ayo intambwe.
66009009	Kandi zari zifise ibikingira ibikiriza, bimeze nk'ivyuma, uguhinda kw'amababa yazo kwari kumeze nko uguhinda kw'imikogote ikwegwa n'amafarasi menshi yiruka ija mu ntambara.
66009010	Kandi zari zifise imirizo nk'iya sikorupiyo, n'imboyi, kandi mu mirizo yazo ni ho harimwo ubushobozi bwo kubabaza abantu amezi atanu.
66009011	Zifise umwami wazo, ni we mumarayika w'i kuzimu, mu Giheburayo yitwa Abadoni, mu Kigiriki yitwa Apoluwoni.
66009012	Ibara rya mbere riraheze, ehe ukundi kubona ivyago bibiri guhava kuza hanyuma.
66009013	Umumarayika wa gatandatu aravuza, numva ijwi riva ku mahembe ane y'igicaniro c'izahabu kiri imbere y'Imana,
66009014	ribarira umumarayika wa gatandatu afise inzumbeti riti: "Bohora abamarayika bane babohewe ku ruzi runini Efurate."
66009015	Abo bamarayika bane, bari biteguriye iyo saha, uwo musi, ukwo kwezi n'uwo mwaka, babohorerwa kwica ica gatatu c'abantu.
66009016	Igitigiri c'ingabo z'abarwanira ku mafarasi cari ibihumbi amajana igihumbi kabiri. Igitigiri cabo naracumvise.
66009017	Kandi nerekwa ntya amafarasi n'abari bayicayeko. Bari bambaye ivyuma bikingira ibikiriza, bisa n'ikibengebenge, agafyiri n'ibizuku. Imitwe y'ayo mafarasi yari nk'iyo intambwe, mu kanwa kayo havamwo umuriro, umwotsi n'ibizuku.
66009018	Icagatatu c'abantu cicwa n'ivyo vyago, uko ari bitatu, umuriro, umwotsi n'ibizuku, bivuye mu kanwa kayo.
66009019	Kuko ububasha bw'ayo mafarasi buri mu kanwa kayo no mu mirizo yayo kuko imirizo yayo imeze nk'inzoka, na yo iri n'imitwe, kandi ni yo aryanisha.
66009020	Abantu barokotse, batishwe n'ivyo vyago, ntibihana ivyakozwe n'intoke zabo, ngo bareke gusenga abadayimoni, ibigirwamana vy'izahabu, ivyo ifeza, ivyo imiringa n'ivyo amabuye n'ivyo ibiti, bidashobora kubona canke kwumva canke kugenda.
66009021	Kandi ntibihana ngo bareke ubwicanyi bwabo, canke uburozi canke ugushegura canke ubusuma.
66010001	Mbona uwundi mumarayika w'inkomezi, amanuka ava mw'ijuru, yambaye igicu, no mu mutwe yari yambaye umunywamazi, mu maso hiwe hasa n'izuba, amaguru yiwe asa n'inkingi z'umuriro.
66010002	Yari afise mu minwe agatabo kazinguruye, ashinga ikirenge c'i buryo ku kiyaga, ico mu bubamfu agishinga i musozi.
66010003	Asemerera n'ijwi rirenga, nk'uko intambwe yivuga. Asemereye, imituragaro indwi ituragara amajwi yayo.
66010004	Kandi imituragaro indwi imaze kuvuga nariko ngira nandike. Numva ijwi rivuye mw'ijuru rimbarira riti: "Matanisha ishashara utereko ikidodo ivyo imituragaro indwi ivuze, ntuvyandike."
66010005	Umumarayika nabonye ahagaze ku kiyaga n'i musozi, amanika ukuboko kw'i buryo, agutumbereje mw'ijuru,
66010006	arahira Iyibaho ibihe bitazoshira, yaremye ijuru n'ibirimwo, n'isi n'ibirimwo, n'ikiyaga n'ibirimwo ati: "Ntibigitevye."
66010007	Ariko mu misi y'ijwi ry'umumarayika w'indwi, aho azoba agira avuze inzumbeti, ni ho ibanga ry'Imana rizoba riheraherejwe, nk'uko yabariye abasavyi bayo ubutumwa bwiza, ni bo bavugishwa na yo.
66010008	Rya jwi numvise rivuye mw'ijuru nongera kuryumva rimbarira riti: "Genda wakire igitabo kizinguruye kiri mu kuboko kw'umumarayika, ahagaze ku kiyaga n'i musozi.
66010009	Nja aho uwo mumarayika ari, ndamubwira kumpa ako gatabo." Arambarira ati: "Ehe ukamiragure, karakururira mu nda, ariko mu kanwa karagusosera nk'ubuki."
66010010	Nakira ako gatabo, ndagakura mu kuboko kw'umumarayika, ndakamiragura; mu kanwa kansosera nk'ubuki; maze kukarya mu nda hacika umururazi.
66010011	Barambarira bati: "Ukwiye kuzosubira kuvugishwa ivyo amoko menshi, amahanga menshi, indimi nyinshi n'abami benshi.
66011001	Bampa irenga rimeze nk'inkoni bati: "Va hasi ugere urusengero rw'Imana n'igicaniro n'abarusengeramwo.
66011002	Imbuga y'urusengero uyireke, ntuyigere, kuko yahawe abanyamahanga. Kandi n'igisagara cera bazogisiribanga amezi mirongo ine n'abiri.
66011003	Kandi abanshingira intahe babiri nzobavugisha, bazovugishwa imisi igihumbi n' amajana abiri na mirongo itandatu bambaye amagunira."
66011004	Abo ni bo biti bibiri vy'imyelayo n'ibiterekwako amatara bibiri, bihagaze imbere ya nyene isi.
66011005	Kandi iyo umuntu agomvye kubagirira nabi umuriro ubava mu kanwa, ugaturira abansi babo, kandi umuntu ni yagomba kubagirira nabi uko ni ko akwiye kwicwa.
66011006	Abo bafise ubushobozi bwo gukinga ijuru, ngo imvura ntikoroke mu misi yo kuvugishwa kwabo, kandi bafise ubushobozi ku mazi bwo kuyahindura amaraso no kubabarisha isi icago cose, uko bagomvye.
66011007	Kandi ni baheza gushinga intahe, igikoko kizoduga kivuye i kuzimu, kizobarwanya, kibaneshe, kibice.
66011008	Imivyimba yabo izorambarara mw'ibarabara ryo mu gisagara kinini, ni co, mu buryo bw'impwemu citwa Sodomu na Misiri, kandi ni ho Umwami wabo yabambwe.
66011009	Kandi abo mu moko, mu miryango, mu ndimi n'amahanga bazoraba imivyimba yabo imisi itatu n'igice, ntibazokunda ko iyo mivyimba ihambwa.
66011010	Abari mw'isi bazonezerwa, bazobitamba ku muvyimba, barungikiranire amashimwe, kuko abo bavugishwa n'Imana batoneka abari mw'isi.
66011011	Iyo misi itatu n'igice ishize impwemu z'ubugingo zivuye ku Mana zibinjiramwo, baravyuka, barahagarara. Ubwoba bwinshi butera ababaraba.
66011012	Bumva ijwi rirenga rivuye mw'ijuru ribabarira riti: "Ni muduge muze ino." Baduga mu gicu baja mw'ijuru abansi babo barorera.
66011013	Uwo mwanya isi iratigita, icacumi ca ca gisagara kirasenyuka, ukwo gutigita kwica abantu ibihumbi indwi, abarokotse baterwa n'ubwoba, bahimbaza Imana Nyenijuru.
66011014	Ibara rya kabiri riraheze; ehe irya gatatu rigira rize.
66011015	Umumarayika w'indwi avuza inzumbeti; mw'ijuru hakurikira amajwi arenga ati: "Ubwami bw'isi buhindutse ubwo Umwami wacu n'ubwa Kristo wiwe, kandi azohora ahangamye ibihe bitazoshira."
66011016	Ba bakuru mirongo ibiri na bane, bicara ku ntebe zabo imbere y'Imana, bikubita hasi bubamye, basenga Imana
66011017	bati: "Turagushimye, Mwami Mana ushobora vyose, uriho kandi wamyeho, kuko wakiriye ububasha bwawe buhambaye, ukimikwa."
66011018	Kandi amahanga arashavura, ishavu ryawe riraza, igihe co guciramwo imanza abapfuye kirashika, n'ico kugereramwo abasavyi bawe, ni bo bavugishwa nawe, no kugerera abera n'abubaha izina ryawe, aboroshe n'abahambaye, n'ico guhonerezamwo abahonya isi.
66011019	Urusengero rw'Imana rwo mw'ijuru rurugururwa, mu rusengero rwayo habonekamwo isandugu y'isezerano ryayo, hakurikira imiravyo, amajwi, imituragaro, gutigita kw'isi n'urubura ruhambaye.
66012001	Ikimenyetso gihambaye kiboneka mw'ijuru. Umugore yambaye izuba, ukwezi kwari musi y'ibirenge vyiwe, mu mutwe yambaye igitsibo c'inyenyeri icumi na zibiri;
66012002	kandi yari akuriwe, atura akaborogo, kuko aramutswe, ababazwa n'ibise.
66012003	Mw'ijuru haboneka ikindi kimenyetso, igisato c'amahero gisa n'ikibengebenge, gifise imitwe indwi n'amahembe icumi, no mu mitwe yaco cambaye imigara indwi.
66012004	Umurizo waco ukwega ica gatatu c'inyenyeri zo kw'ijuru, uzishiburira kw'isi. Ico gisato gihagarara imbere y'uwo mugore agira avyare, kugira ngo ni yavyara kirotse umwana wiwe.
66012005	Avyara umwana w'umuhungu, ni we azoragiza amahanga inkoni y'icuma. Umwana wiwe arasahurwa, ajanwa ku Mana no ku ntebe yayo.
66012006	Umugore ahungira mu bugaragwa, aho afise ahantu yateguriwe n'Imana, kugira ngo bamugaburirireyo imisi igihumbi n'amajana abiri na mirongo itandatu.
66012007	Mw'ijuru havyuka intambara. Mikayeli n'abamarayika biwe barwanya ca gisato. Igisato kirwanana n'abamarayika baco,
66012008	ariko ntibatsinda, kandi mw'ijuru ahabo ntihaba hakiboneka.
66012009	Ca gisato c'amahero kirakororwa, ni co ya nzoka ya mbere, yitwa Mwansi, irindi ni Satani, ni co kizimiza abari kw'isi bose, gikororerwa kw'isi, abamarayika baco bakororanwa na co.
66012010	Mw'ijuru numva ijwi rirenga riti: "Noneho agakiza karashitse, gashikanye n'ubushobozi n'ubwami bw'Imana yacu n'ububasha bwa Kristo wayo; kuko Umurezi w'umuvukanyi wacu yahora abarega ku murango no mw'ijoro imbere y'Imana yacu akororewe hasi.
66012011	Na bo bamuneshesheje amaraso y' Umwagazi w'Intama n'ijambo ryo gushinga intahe kwabo, ntibakunda amagara yabo, ntibanka no gupfa."
66012012	Nuko noneho munezerwe mwa majuru, namwe abayabamwo. Ibara rizobonwa n'isi n'ikiyaga, kuko Umwansi yabamanukiye, ari n'inzigo nyinshi, azi ko afise igihe gito.
66012013	Kandi ca gisato, kibonye yuko gikororewe kw'isi, gihiga wa mugore yavyaye umuhungu.
66012014	Umugore ahabwa amababa abiri y'inkukuma nini, kugira ngo agurukire mu bugaragwa ahantu hiwe, aho agaburirirwa igihe n'ibihe n'igice c'igihe, arindwa ico kiyoka.
66012015	Ico kiyoka gisendanisha amazi nk'uruzi avuye mu kanwa kaco inyuma y'uwo mugore kugira ngo kimutwaze uruzi.
66012016	Isi itabara uwo mugore, yasamika akanwa kayo, imira uruzi ca gisato casendanishije.
66012017	Ico gisato kigirira wa mugore inzigo, kirigira ngo kirwanye abo mu ruvyaro rwiwe basigaye, bitondera ivyagezwe n'Imana kandi bafise ibishingira Yesu intahe.
66013001	Ahagarara ku musenyi wo ku kiyaga. Hanyuma mbona igikoko ciburuka kiva mu kiyaga, gifise amahembe icumi n'imitwe indwi. Ku mahembe yaco hariho imigara icumi, no ku mitwe yaco hariho amazina yo gutyoza.
66013002	Ico gikoko nabonye casa n'ingwe, amajanja yaco yari ameze nk'ayo ikirara, akanwa kaco kari kameze nk'ako intambwe. Ca gisato kigiha ububasha bwaco, no kuja ku butware bwaco, n'ubutware buhambaye.
66013003	Muri ya mitwe yaco mbonamwo umwe usa n'uwukomeretse ugira ucikane. Uruguma rwocishe rurakira. Isi yose ikurikira ico gikoko bagitangarira.
66013004	Batazira ico gisato bagisenga, kuko cahaye ico gikoko ububasha bwaco; batazira na kino gikoko bagisenga bati: "Ni nde ahwanye n'iki gikoko, kandi ni nde ashobora kukirwanya?"
66013005	Gihabwa akanwa kavuga ibihambaye n'ivyo gutyoza Imana. Gihabwa n'ubushobozi bwo gushishikara amezi mirongo ine n'abiri.
66013006	Giteranura akanwa kaco gityoza Imana, gityoza n'izina ryayo, n'ihema ryayo, n'ababa mw'ijuru.
66013007	Gihabwa kurwanya abera no kubanesha, kandi gihabwa gutwara imiryango yose, amoko yose, indimi zose n'amahanga yose.
66013008	Kandi ababa kw'isi bose bazogisenga, kandi kizosengwa n'uwuba kw'isi wese izina ritanditswe mu gitabo c'ubugingo c'Umwagazi w'Intama yatanzwe ko ishikanwa uhereye ku kuremwa kw'isi.
66013009	Namba hari umuntu ari n'ugutwi ni yumve.
66013010	Namba umuntu yagerewe gufatwa mpiri azofatwa mpiri; namba umuntu yicisha inkota akwiye kuzokwicishwa inkota. Aho ni ho ukwihangana kw'abera guserukira bo n'ukwizera kwabo.
66013011	Kandi mbona ikindi gikoko gisokorotse mw'isi; gifise amahembe abiri nk'ayo umwagazi w'intama, kivuga nk'igisato.
66013012	Kiganzisha ububasha bwose bwa ca gisato ca mbere mu maso yaryo, kigobera isi n'abayibako gusenga ca gikoko ca mbere, cakize uruguma rwocishe.
66013013	Kandi gikora ibimenyetso bihambaye, kimanura umuriro uva mw'ijuru utibukira kw'isi mu maso y'abantu.
66013014	Kizimirisha ababa kw'isi ibimenyetso cahawe gukorera mu maso ya ca gikoko, kibarira ababa kw'isi gukora igishusho ca ca gikoko cari n'uruguma rw'inkota, kigahava kikabaho.
66013015	Gihabwa guha ico gishusho c'igikoko guhumeka, ngo ico gishushanyo c'igikoko kivuge, kandi cicishe abatazogisenga bose.
66013016	Kigera ko bose, aboroshe, abahambaye, abatunzi, aboro, abidegemvya n'abakozi, bashirwako ikimenyetso ku kiganza c'i buryo canke mu ruhanga.
66013017	Kandi ko hatagira umuntu yemererwa kugira ico agura canke ico ashora, atari uwufise ico kimenyetso, ni co zina rya ca gikoko canke igitigiri c'izina ryaryo.
66013018	Aho ni ho ubwenge buserukira. Uwufise ubwenge n'aharure igitigiri c'ico gikoko. Ni igitigiri c'umuntu. Igitigiri caco ni amajana atandatu na mirongo itandatu na gatandatu.
66014001	Kandi mbona Umwagazi w'Intama, ahagaze ku musozi Siyoni, ahagararanye n'abantu ibihumbi ijana na mirongo ine na bine, bafise izina ryiwe n'izina rya Se yanditswe mu ruhanga rwabo.
66014002	Numva ijwi rivuye mw'ijuru, nk'iryo amazi menshi asuma, kandi nk'iryoinkuba ituragara cane. Kandi iryo jwi numvise ryari rimeze nk'iryo abacuraranzi bacuraranga inanga zabo.
66014003	Baririmbira indirimbo nshasha imbere ya ya ntebe y'ubwami, n'imbere ya vya binyabugingo bine na ba bakuru. Nta muntu yashoboye kwiga iyo ndirimbo atari bamwe ibihumbi ijana na mirongo ine na bine, bacunguwe ngo bakurwe mw'isi.
66014004	Abo ni bo batandujwe n'icitwa umugore, kuko Babaye nk'inkumi. Abo ni bo bakurikira wa Mwagazi aho aja hose. Abo bacunguwe mu bantu, kugira ngo babe ku vyeze ubwa mbere ku Mana no kuri wa Mwagazi.
66014005	Kandi mu kanwa kabo ntihabonetsemwo ikinyoma; nta gasembwa bagira.
66014006	Kandi mbona uwundi mumarayika aguruka yatiriye ijuru, afise ubutumwa bwiza butazoshira bwo kubarira ababa kw'isi n'amahanga yose n'imiryango yose n'indimi zose n'amoko yose.
66014007	Avuga n'ijwi rirenga ati: "Mwubahe Imana, muyihimbaze, kuko igihe c'imanza zayo gishitse, musenge iyaremye ijuru, isi, ikiyaga n'amasoko y'amazi."
66014008	Umumarayika wundi wa kabiri akurikizako ati: "Kirasenyaguritse, kirasenyaguritse, Babuloni, ca gisagara gihambaye, cateretse amahanga yose umuvinyu ni yo shavu y'ubushakanyi bwaco.
66014009	Umumarayika wundi wa gatatu akurikirirako, avuga n'ijwi rirenga ati: "Ni hagira umuntu asenga ca gikoko n'igishushanyo caco, akemera gushirwako ikimenyetso mu ruhanga canke ku kiganza,
66014010	uwo na we azonywa ku muvinyu, ni yo burake bw'Imana, iteguwe idafunguye mu gakarabo k'ishavu ryayo. Kandi azobabarizwa n'umuriro n'ibizuku imbere y'abamarayika bera n'imbere ya wa Mwagazi.
66014011	Umwotsi wo kubabazwa kwabo upfunduka ibihe bitazoshira, kandi ntibaruhuka ku murango no mw'ijoro, abasenze ca gikoko n'igishushanyo caco, umuntu wese yemeye gushirwako ikimenyetso c'izina ryaryo.
66014012	Aho ni ho ukwihangana kw'abera guserukira, bitondera ivyagezwe n'Imana n'ukwizera Yesu.
66014013	Numva ijwi rivuye mw'ijuru rimbwira riti: "Andika uti: 'Kuva ubu Harahiriwe abapfa bapfira mu Mwami.' " Kandi Mpwemu aravuga ati: "Ego me, ngo baruhuke ubutame bwabo, kuko ibikorwa vyabo bijana na bo bibakurikiye."
66014014	Kandi mbona igicu cera; no kuri kino gicu ukivyagiyeko, asa n'Umwana w'umuntu, yambaye igitsibo c'izahabu mu mutwe, kandi afise umuhoro ukarishe mu kuboko.
66014015	Umumarayika wundi ava mu rusengero, asemerera n'ijwi rirenga, abwira uwuvyagiye kuri ico gicu ati: "Ni urungike umuhoro wawe, wimbure, kuko iyimbura rishitse, kandi ivyimburwa vyo mw'isi vyumye."
66014016	Uwuvyagiye ku gicu arekurira umuhoro wiwe mw'isi, isi irimburwa.
66014017	Umumarayika wundi ava muri rwa rusengero rwo mw'ijuru, na we nyene afise umuhoro ukarishe.
66014018	Umumarayika wundi ava ku gicaniro, ni we aganza umuriro, asemerera n'ijwi rirenga, abarira uwufise umuhoro ukarishe ati: "Rungika umuhoro wawe ukarishe, uce inzabibu zo ku muzabibu w'isi, kuko imbuto zawo zirungurije."
66014019	Umumarayika arekurira umuhoro wiwe mw'isi, aca inzabibu z'umuzabibu w'isi, aziterera mu bwato bunini bw'ukuraka kw'Imana.
66014020	Ubwo bwato buganishirizwamwo ibirenge inyuma ya ca gisagara, amaraso ava mu bwato, ashitsa stadiyo igihumbi n'amajana atandatu, agera ku vyuma bifata mu kanwa k' amafarasi.
66015001	Mbona ikindi kimenyetso mw'ijuru gihambaye, gitangaza, abamarayika indwi bafise ivyago indwi, ni vyo vy'iherezo, kuko muri ivyo ari ho ishavu ry'Imana buheraherezwa.
66015002	Mbona igisa n'ikiyaga c'ibirahuri kivanze n'umuriro; mbona abavuye ku rugamba banesheje ca gikoko n'igishushanyo caco n'igitigiri c'izina ryaryo, bahagaze kuri ico kiyaga c'ibirahuri, bafise inanga z'Imana.
66015003	Baririmba indirimbo ya Mose umusavyi w' Imana, n'indirimbo ya wa Mwagazi bati: "Ibikorwa vyawe birahambaye kandi biratangaza, Mwami Mana ushobora vyose; inzira zawe n'izo ukugororoka ni ukuri, Mukama w'amahanga."
66015004	Ni nde atazogutinya ga Mwami, canke atazohimbaza izina ryawe? Kuko ari wewe wenyene wera, amahanga yose azoza akwikubite imbere, agusenge, kuko imanza zawe zigororotse ziseruwe.
66015005	Hanyuma y'ivyo mbona huguruka urusengero rw 'ihema ry'ibisate vy' amabwirizwa icumi rwo mw'ijuru,
66015006	hasohoka ba bamarayika indwi bava muri urwo rusengero bafise vya vyago indwi, bambaye impuzu zera zitanduye, zikayangana, kandi bambaye imikanda y'izahabu mu gikiriza.
66015007	Kimwe muri vya binyabugingo bine giha bano bamarayika indwi inzavya indwi z'izahabu, zuzuye ishavu ry' Imana ibaho ibihe bitazoshira.
66015008	Rwa rusengero rwuzura umwotsi uva mu bwiza bw'Imana no mu bushobozi bwayo, kandi nta washoboye kwinjira muri urwo rusengero, gushitsa aho vya vyago indwi vy'abo bamarayika indwi vyaheraherejwe.
66016001	Numva ijwi rirenga rivuye muri rwa rusengero ribarira ba bamarayika indwi riti: "Ni mugende, musuke kw'isi izo nzavya indwi z'ishavu ry'Imana."
66016002	Uwa mbere aragenda, asuka urwavya rwiwe kw'isi, abantu bafise ikimenyetso ca ca gikoko, bagasenga igishushanyo caco, bafatwa n'ibisebe bikomeye bibi.
66016003	Uwa kabiri asuka urwavya rwiwe mu kiyaga, gicika amaraso nk'ayo uwupfuye. Ikintu cose co mu kiyaga kiri n'ubugingo kirapfa.
66016004	Uwa gatatu asuka urwavya rwiwe mu nzuzi no mu masoko, bicika amaraso.
66016005	Numva umumarayika w'amazi avuga ati: "Uragororotse, uriho kandi wamyeho, Uwera, kuko uciye urwo rubanza."
66016006	Bavishije amaraso y'abera n'ayo abavugishijwe nawe, kandi amaraso nyene ni yo ubahaye ngo banywe. Birababereye.
66016007	Numva igicaniro kivuga kiti: "Ego me Mwami Mana ushobora vyose, imanza yawe n'ayo ukuri n'ukugororoka."
66016008	Uwa kane asuka urwavya rwiwe mu zuba. Rihabwa kubaburisha abantu umuriro.
66016009	Abantu bababurwa n'indugumba nyinshi, batyoza izina ry'Imana igaba ivyo vyago, ntibihana ngo bayihimbaze.
66016010	Uwa gatanu asuka urwavya rwiwe ku ntebe y'ubwami ya ca gikoko. Ubwami bwaco bucura umwiza, uburibwe butuma bahekenya indimi zabo,
66016011	kandi uburibwe bwabo n'ibisebe vyabo bituma batyoza Imana Nyenijuru, kandi ntibihana ngo bareke ibikorwa vyabo.
66016012	Uwa gatandatu asuka urwavya rwiwe mu ruzi runini Efurate. Amazi yarwo arakama, kugira ngo inzira y'abami bava i buseruko itegurwe.
66016013	Kandi mbona mu kanwa ka ca gisato no mu kanwa ka ca gikoko no mu kanwa ka wa muvugishwa w'ibinyoma, havamwo impwemu zitatu zihumanya, zisa n'ibikere.
66016014	Kuko izo ari impwemu z'abadayimoni, zikora ibimenyetso, zija ku bami bo mw'isi yose, ngo zibakoranirize ku ntambara yo ku musi uhambaye w'Imana Ishobora vyose.
66016015	(Ehe ndaza nk'igisuma. Harahiriwe uwuba maso, akazigama impuzu ziwe, ngo ntagende amenya, bakabona isoni z'ubwambure bwiwe. )
66016016	Zibakoraniriza ahantu hitwa Haru-Magedoni mu Giheburayo.
66016017	Uwo indwi asuka urwavya rwiwe mu kirere. Ijwi rirenga riva mu rusengero kuri ya ntebe, rivuga riti: "Karabaye."
66016018	Habaho imiravyo, amajwi, imituragaro, habaho no gutigita kw'isi guhambaye; nta gutigita kunganya n'ukwo ubuhambazi no gukomera kwigeze kubaho, uhereye aho abantu bakabereye kw'isi.
66016019	Ca gisagara gihambaye kigabanywamwo gutatu, ibisagara vy'abanyamahanga birasenyuka. I Babuloni hahambaye hibukwa imbere y'Imana, ngo hahabwe agakarabo k'umuvinyu w'ishavu ryayo ry'inkazi.
66016020	Ibizinga vyo mu kiyaga vyose birahunga kandi imisozi ntiyasubira kuboneka.
66016021	Urubura ruhambaye, ibuye rimwe ryarwo riremereye nk'italanto, rukoragurikira ku bantu ruvuye mw'ijuru. Ico cago c'urubura gituma abantu batyoza Imana, kuko icago carwo gikomeye cane.
66017001	Haza umwe wo muri ba bamarayika indwi bari bafise za nzavya indwi, avugana nanje, arambwira ati: "Ngwino nkwereke igihano kizohabwa Maraya w'agahebuza, yicaye ko iteraniro ry'amazi menshi."
66017002	Uwasambana n'abami bo kw'isi, ababa kw'isi bakaborerwa umuvinyu, ni zo busambanyi bwiwe.
66017003	Anjana mu bugaragwa ndi muri Mpwemu. Mbona umugore yicaye ku gikoko gisa n'agahama, cuzuye amazina yo gutyozanya, gifise imitwe indwi n'amahembe icumi.
66017004	Uwo mugore yambaye impuzu itukura y'agaciro n'iyo agahama, yari yisakaye izahabu n'utubuye tw'igiciro kinini n'imaragarita, afise igikombe c'izahabu mu minwe cuzuye ibihumanya n'imyanda y'ubusambanyi bwiwe.
66017005	Mu ruhanga afise izina ry'akabanga, ryanditswe ngo BABULONI HAHAMBAYE, NYINA WA BA MARAYA, KANDI NYINA W' IBIHUMANYA VYO mw'isi.
66017006	Kandi mbona uwo mugore aborewe amaraso y'abera n'amaraso y'abashingiye intahe ivya Yesu. Ndamubonye birantangaza ndumirwa rwose.
66017007	Umumarayika arambaza ati: "Ni igiki kigutangaje?" Ndakubwira akabanga k'uriya mugore n'ako igikoko agenderako gifise imitwe indwi n'amahembe icumi.
66017008	Igikoko ubonye cariho kandi ntikikiriho, kandi kigira kiduge kive i kuzimu, kije kuranduka. Kandi ababa kw'isi amazina yabo atanditswe mu gitabo c'ubugingo, uhereye ku kuremwa kw'isi, bazotangara babonye ico gikoko yuko cariho kandi kitakiriho, kandi kizoboneka.
66017009	Aha ni ho umutima w'ubwenge userukira. Iyo mitwe indwi ni yo misozi indwi uwo mugore yicayeko.
66017010	Kandi ni yo bami indwi. Batanu bakuwe ku butegetsi, umwe ariho, uwundi we ntaraza, kandi ni yaza azoba ari uwo kumara igihe gito.
66017011	Kandi ca gikoko, cariho kandi kitakiriho, ico ubwaco ni uwugira umunani, ariko kandi n'umwe muri ba bandi indwi, kandi azoja kuranduka.
66017012	Kandi amahembe icumi wabonye ni yo bami icumi batarima, ariko bahabwa kuganziriza hamwe na ca gikoko nk'abami nyene, kumara isaha imwe.
66017013	Abo bahuza inama, baha ca gikoko ububasha bwabo n'ubutware bwabo.
66017014	Abo bazorwanya Umwagazi w'Intama, uwo Mwagazi azobanesha, kuko ari we aganza abaganza n'Umwami w'abami, kandi abari kumwe na we, bahamagawe, batoranijwe, bayobotse, na bo bazobanesha.
66017015	Arambwira ati: "Ya mazi wabonye, maraya yicarako, ni yo moko, amakungu y'abantu, amahanga n'indimi."
66017016	Ya mahembe icumi wabonye na ca gikoko bizokwanka uwo maraya, bizomuzingazinga, bimukobe, birye inyama ziwe, bimutongoze umuriro.
66017017	Kuko Imana yashize mu mitima yabo gukora ivyo yagabiye, no guhuza inama, no gushira ca gikoko ku butware bwabo, kugeza aho amajambo y'Imana azoshikira.
66017018	Umugore wabonye ni we ca gisagara gihambaye, kiganza abami bo kw'isi.
66018001	Hanyuma y'ivyo mbona uwundi mumarayika, amanuka avuye mw'ijuru, afise ubutware buhambaye, isi ibonesherezwa n'ubwiza bwiwe.
66018002	Asemerera n'ijwi rirenga ati: "Kiraherengeteye, kiraherengeteye, Babuloni ca gisagara gihambaye, gicitse ikibanza c'abadayimoni, aharindirwa impwemu zihumanya zose, aharindirwa ibisiga bihumanya vyankwa vyose."
66018003	Kuko amahanga yose yanyoye umuvinyu, ni zo burake bw'ubusambanyi bwiwe, kandi abami bo kw'isi basambana na we, abadandaza bo kw'isi batungishwa n'ubwinshi bw'ibihinda vyiwe.
66018004	Numva irindi jwi rivuye mw'ijuru, rivuga riti: "Bantu banje, ni muve i we, kugira ngo ntimufatanye n'ivyaha vyiwe, ntimuhabwe ku vyago vyiwe."
66018005	Kuko ivyaha vyiwe vyarundanijwe bigashika kw'ijuru, kandi Imana yibutse ukugabitanya kwiwe.
66018006	Mumugirire ibihwanye n'ivyo yagiriye abandi, mumugerere kabiri ibikwiranye n'ivyo yakoze. Mu gakarabo yavangiyemwo, mumuvangiremwo kabiri.
66018007	Nk'uko yihimbaza, akigirira ibihinda, abe ari ko mumuha kubabazwa agashinyaguro no kuboroga. Kuko yibwira mu mutima, ngo arayagiye ari umwamikazi, si umupfakazi, ntazobona amaborogo n'amagorwa namba.
66018008	Ni co gituma ivyago vyiwe vyose bizoza ku musi umwe, hazoza urupfu, amaborogo n'amapfa, kandi azotongozwa umuriro; kuko Umwami Imana amuciriyeko iteka ari uwo ubushobozi.
66018009	Kandi abami bo kw'isi, abasambana na we, bagasangira na we ibihinda vyiwe, bazomuririra, bamuvugirize induru, aho bazobonera umwotsi wo kuyigizwa kwiwe.
66018010	Bahagaritswe kure no gutinya ugushinyagurirwa kwiwe bati: "Ni ibara, ni ibara, ewe wa gisagara gihambaye, Babuloni, wa gisagara c'inkomezi, kuko mw'isaha imwe urubanza uciriwe rigushikiriye!
66018011	N'abadandaza bo kw'isi barakiririra, barakiborogera, kuko ata wukibagurira ibidandazwa vyabo bizanwa mu bwato;
66018012	ibidandazwa vy'izahabu, ifeza, utubuye tw'igiciro kinini, ubuyeye, impuzu zera nziza, izitukura zizimvye, ihariri, izo agahama, imbaho zose zimota neza, ibikoresho vyose vyakozwe mu mahembe y'inzovu, ibikoresho vyose vy'ivyabajwe mu biti vy'igiciro kinini, ivyacuzwe mu miringa no mu butare, ivyabajwe mw'ibuye ryitwa marimari,
66018013	ibisosa vyitwa mudarasini, imbazi, imibavu, amavuta amota neza, isenga, umuvinyu, amavuta ya elayo, ifu isetse neza, ingano, inka, intama, amafarasi, imikogote, imibiri y'abantu n'ubugingo bwabo.
66018014	(Kandi iyera ry'ukwifuza kw'umutima wawe rirakuvuyeko; n'ibintu vyose biryoshe n'ibirabika neza biguhonyeko, ntibazokwongera namba kubibona. )
66018015	Abashora ivyo, batungishijwe n'ico gisagara, bazohagarikwa kure no gutinya ugushinyagurirwa kwaco, barira ba boroga
66018016	bati: "Ni ibara, ni ibara, ca gisagara gihambaye, cambaye impuzu zera nziza, izo inyambarabami n'izo agahama, kandi cisakaye izahabu n'utubuye tw'igiciro kinini n'imaragarita,
66018017	kuko ubutunzi bungaho buherengeteye mw'isaha imwe! Kandi nyene ubwato wese, n'umuntu wese abujabukirizwamwo ahantu hose, abasoza, abatunzwe n'ikiyaga, bari bahagaze kure,
66018018	kandi bakiraba umwotsi wo kuyigizwa kwaco barataka bati: "Ni ikihe cari gihwanye na kiriya gisagara gihambaye?"
66018019	Biyorera imikungugu ku mitwe, bataka barira baboroga bati: "Ni ibara, ni ibara, ca gisagara gihambaye, catungishije ubutunzi bwaco abafise amato yabo mu kiyaga bose, kuko caherengeteye mw'isaha imwe !"
66018020	Ni biguhimbare, wa juru, namwe abera n'intumwa n'abavugishwa n'Imana, kuko Imana igiciriyeko iteka, igihora mwebwe.
66018021	Umumarayika w'inkomezi araha ikibuye kimeze nk'igisyo kinini, agita mu kiyaga ati: "Uko ni ko Babuloni igisagara gihambaye kizotererwa kigenda imivuguvugu, kandi ntikizosubira ukundi kuboneka."
66018022	Nta jwi ry'abacuraranzi, iryo abaririmvyi, irya abavuza imyironge canke iryo abavuza inzumbeti rizosubira kukwumvikanamwo. Kandi nta muhinga w'umunyabuhinga bwose agisubira kuboneka muri wewe ukundi, kandi ukuvuga kw'urusyo ntikugisubira kwumvikana muri wewe ukundi.
66018023	Kandi ukumurika kw'itara ntikugisubira kukubonekamwo ukundi, kandi ijwi ry'umukwe n'iryo umugeni ntirigisubira kukwumvikanamwo. Abadandaza bawe bari abahambaye bo kw'isi, kuko amahanga yose yahendahenzwe n'uburozi bwawe.
66018024	Kandi muri ico gisagara amaraso y' abavugishwa n'Imana, ayo abera n'ayo abishwe bo kw'isi bose ni ho yabonetse.
66019001	Hanyuma y'ivyo numva mw'ijuru ikimeze nk'ijwi rirenga ry'ishengero ryinshi riti: "Haleluya; agakiza, ubwiza n'ububasha ni ivyo Imana yacu,
66019002	kuko imanza zayo ari izo ukuri n'ubutungane." Yaciriye urubanza umwe maraya w'agahebuza, yononesha abari mw'isi ubusambanyi bwiwe, kandi imuhoye amaraso y' abakozi bayo.
66019003	Rivuga ubugira kabiri riti: "Haleluya." Kandi umwotsi wiwe upfunduka ibihe bitazoshira.
66019004	Ba bakuru mirongo ibiri na bane na vya binyabugingo bine vyikubita hasi, bisenga Imana ivyagira kuri ya ntebe biti: "Amina; Haleluya."
66019005	Ijwi riva kuri iyo ntebe rivuga riti: "Ni mushime Imana yacu, yemwe mwese abakozi bayo, abayubaha, ba bakene bo hasi n'abanyacubahiro."
66019006	Numva ikimeze nk'ijwi ry'ishengero rinini, ikimeze nk'ugusuma kw'amazi menshi n'ikimeze nk'ijwi ry'imituragaro ihambaye, kivuga kati: "Haleluya, kuko Umwami Imana yacu Iyishoboravyose ihangamye."
66019007	Tunezerwe, duhimbarwe, tuyihe icubahiro, kuko ubukwe bwa wa Mwagazi w' Intama bushitse, umugeni wiwe ariteguye.
66019008	Kandi yahawe kwambara impuzu zera nziza, zikayangana, zitanduye; izo mpuzu zera nziza ni zo bikorwa vyo kugororoka vy'abera.
66019009	Umumarayika arambarira ati: "Andika uti: 'Abatorewe gutaha ubukwe bwa wa Mwagazi barahiriwe.' " Kandi arambarira ati: "Ayo ni amajambo y'ukuri y'Imana."
66019010	Nikubitishwa hasi imbere y'ibirenge vyiwe no kumusenga. Arambarira ati: "Oya sigaho; ndi umushumba mugenzawe, co kimwe n'abavukanyi bawe bafise ivyo gushingira intahe Yesu. Imana ube ari yo usenga. Kuko abashingira intahe Yesu baba bavugishwa na Mpwemu.
66019011	Mbona ijuru ryuguruye, kandi mbona ifarasi y'umwero, uwuyivyagiyeko yitwa Mwizigirwa, irindi ni Munyakuri. Aca imanza akarwana intambara mu bugororotsi.
66019012	Amaso yiwe n'imbeya z'umuriro, no mu mutwe yambaye imigara myinshi, kandi afise izina ryanditswe, nta wurizi atari we wenyene.
66019013	Yambaye impuzu zajobetswe mu maraso, kandi yitwa Jambo w'Imana.
66019014	Ingabo zo mw'ijuru ziramukurikira, zicaye ku mafarasi y'ibitare, zambaye impuzu nziza zera derere, zitanduye.
66019015	Mu kanwa kiwe havamwo inkota ikarishe, kugira ngo ayikubite amahanga. Azoyaragiza inkoni y'icuma. Kandi aganishiriza ibirenge mu bwato umuvinyu w'ishavu ry'inkazi bw'Imana Ishobora vyose.
66019016	Kandi ku mpuzu ziwe no ku kibero, afise izina ryanditsweko, ngo UMWAMI W'ABAMI, UWUGANZA ABAGANZA.
66019017	Mbona umumarayika ahagaze ku zuba; asemerera n'ijwi rirenga, abarira ibisiga vyose biguruka vyarara kw'ijuru ati: "Ni muze mukoranire amazimano menshi y'Imana.
66019018	Ingo murye inyama z' abami, izo abakuru b'intwazangabo z'abasoda, izo abahizi, izo amafarasi, izo abayicarako n'izo abantu bose, abidegemvya n'abagurano, aboroshe n'abahambaye.
66019019	Mbona ca gikoko n'abami bo kw'isi n'ingabo zabo bakoraniye kurwanya uvyagiye kuri ya farasi n'ingabo ziwe.
66019020	Ico gikoko bo na wa muvugishwa w'ibinyoma, yakorera vya bimenyetso mu maso yaco, akabazimirisha abemeye gushirwako ikimenyetso ca ca gikoko n'abasenga igishushanyo caco bifatwa mpiri. Vyompi bitererwa bibona mu kiyaga caka umuriro n'ibizuku.
66019021	Abasigaye bicishwa inkota y'uwuvyagiye kuri ya farasi, imwe ivuye mu kanwa kiwe. Ibisiga vyose bigubwa mpishi n'inyama zavyo.
66020001	Mbona umumarayika amanuka avuye mw'ijuru, afise urupfunguruzo rw'i kuzimu, afise n'ikinyororo mu minwe.
66020002	Afata ca gisato, ni co ya nzoka ya mbere, ni yo mugarariji irindi ni Satani, akiboha ngo kimare imyaka igihumbi,
66020003	agikororera i kuzimu, arahadadira, ashirako ikimenyetso kikirumanya, kugira ngo nticongere kuzimiza amahanga, gushitsa aho iyo myaka igihumbi izoshirira; ni yashira gikwiye kubohorwa ngo kimare igihe gito.
66020004	Mbona intebe z'ubwami, mbona abicara kuri zo, bahabwa ubucamanza. Kandi mbona ubugingo bw' abaciwe amazosi, babahora gushingira intahe Yesu, n'ijambo ry'Imana, ni bo batasenze ca gikoko canke igishushanyo caco, kandi ntibemeye gushirwa ikimenyetso caco mu ruhanga canke ku kiganza. Baba bazima, bafatanya na Kristo kuganza imyaka igihumbi.
66020005	Abapfuye bandi ntibaba bazima iyo myaka igihumbi itarashira. Ukwo ni kwo kuzuka kwa mbere.
66020006	Uwuri mu mugabane wo kuzuka kwa mbere arahiriwe kandi ni uwera. Urupfu rwa kabiri ntirugira ububasha ku bameze batyo, ariko bazoba abaherezi b'Imana na Kristo, kandi bazofatanya na we kuganza, iyo myaka igihumbi.
66020007	Kandi iyo myaka igihumbi ni yashira, Satani azorekurwa ngo ave mw'ibohero,
66020008	azosokoroka aje kuzimiza amahanga yo mu mpande zine z'isi, Gogi na Magogi, kugira ngo ayakoranirize hamwe mu ntambara, igitigiri cabo ni nk'umusenyi wo ku kiyaga.
66020009	Baraduga bakwira isi yose, bakikiza aho ingabo z'abera zishagaje, na ca gisagara gikundwa. Umuriro uratibuka uvuye mw'ijuru, urabarigata.
66020010	Kandi Umwansi yabazimiza atererwa muri ca kiyaga caka umuriro n'ibizuku, kirimwo na ca gikoko na wa muvugishwa w'ibinyoma, bazobabazwa ku murango no mw'ijoro ibihe bitazoshira.
66020011	Mbona intebe niniya yera, mbona n'Iyivyagiyeko, isi n'ijuru bihunga mu maso hayo, aho vyahora ntihaba hakiboneka.
66020012	Mbona abapfuye, abahambaye n'aboroshe, bahagaze imbere y'iyo ntebe; ibitabo birazingururwa. Kandi ikindi gitabo kirazingururwa, ni co gitabo c'ubugingo. Abapfuye bacirwa imanza z'ivyanditswe muri iyo misezero, zikwiranye n'ivyo bakoze.
66020013	Ikiyaga kigarukana abagipfiriyemwo, urupfu n'i kuzimu bigarukana abagipfiriyemwo, bacirwa imanza zikwiranye n'ivyo umuntu wese yakoze.
66020014	Rupfu na Kuzimu batererwa muri ca kiyaga caka umuriro. Ico kiyaga caka umuriro ni co rupfu rwa kabiri.
66020015	Kandi umuntu wese atabonetseko yanditswe muri ca gitabo c'ubugingo atererwa muri ico kiyaga caka umuriro.
66021001	Mbona ijuru rishasha n'isi nshasha; kuko ijuru rya mbere n'isi ya mbere vyari vyagiye, n'ikiyaga nticari kikiriho.
66021002	Mbona umurwa wera, Yerusalemu mushasha, wururuka uva mw'ijuru ku Mana, witeye nk'uko umugeni asharizwa umugabo wiwe.
66021003	Numva ijwi rirenga, rivuye kuri ya ntebe riti: "Ehe ihema ry'Imana riri kumwe n'abantu, kandi izogerera muri bo, na bo bazoba abantu bayo, kandi Imana ubwayo izobana na bo, izoba Imana yabo."
66021004	Izohanagura amosozi yose ku maso yabo, kandi urupfu ntiruzoba rukiriho, kandi amaborogo no gutaka n'uburibwe ntibizoba bikiriho; kuko ivya mbere bishize.
66021005	Iyivyagira kuri ya ntebe iravuga iti: "Raba vyose ndabihindura bishasha." Kandi iti: "Andika, kuko ayo majambo ari ayo kwizerwa n'ayo ukuri."
66021006	Kandi irambarira iti: "Karabaye." Ndi Alufa na Omega, itanguriro n'iherezo. Uwufise inyota nzomuha kunywa ko isoko y'amazi y'ubugingo ku buntu.
66021007	Uwunesha azoragwa ivyo, nanje nzoba Imana yiwe, na we azoba umwana wanje.
66021008	Ariko ibijora, abatizera, abakora ibizira, abicanyi, abashurashuzi, abarozi, abasenga ibigirwamana n'abanyabinyoma bose, umugabane wabo uzoba mu kiyaga caka umuriro n'ibizuku, ni co rupfu rwa kabiri.
66021009	Haza umwe wo muri ba bamarayika indwi, bari bafise za nzavya indwi zuzuye ivyago indwi vy'iherezo, avugana nanje arambwira ati: "Ngwino nkwereke umugeni, umugore wa wa Mwagazi."
66021010	Anjana ku musozi munini muremure ndi muri Mpwemu, anyereka umurwa wera Yerusalemu, wururuka uva mw'ijuru ku Mana,
66021011	ufise ubwiza bw'Imana. Ugukayangana kwawo gusa n'ukw'ibuye ry'akabuye k'igiciro ry'igiciro kinini cane, nk'akabuye k'igiciro kitwa yasipi, kabonerana nk'icirore,
66021012	ukikujwe n'uruhome runini rurerure rufise amarembo icumi na bibiri, no mu marembo hariho abamarayika icumi na babiri, kandi hari amazina yanditsweko, ni yo y'imiryango icumi n'ibiri y'Abisirayeli.
66021013	Ahahera mu buseruko hari amarembo bitatu; ahahera buraruko hari amarembo bitatu; ahahera mu bumanuko hari amarembo bitatu; ahahera mu burengero hari amarembo bitatu.
66021014	Urugo ruziguje uwo murwa rufise amatanguriro icumi n'abiri, yanditsweko amazina icumi n'abiri y'intumwa icumi na zibiri za wa Mwagazi.
66021015	Uwavugana nanje yarafise irenga ry'izahabu ry'ikigeresho, kugira ngo agere uwo murwa n'amarembo vyawo n'urugo rwawo.
66021016	Uwo murwa ungana impande zose, uburebure bungana n'ubwaguke. Apimisha uwo murwa rya renga, apimisha stadiyo ibihumbi icumi na bibiri; uburebure bw'amakika n'ubwaguke n'uburebure bw'amaja ruguru birangana.
66021017	Apima urugo rwawo, rushikana amatambwe ijana na mirongo ine n'ane, y'ukuboko uciriye mu nkokora, nk'uko itambwe ritambishwa ukuboko kw'umuntu ringana, ni ko iryoumumarayika ringana.
66021018	Urugo rwawo rwubakishijwe yasipi, umurwa wari izahabu ityoroye imeze nk'ibirahuri bishize igihuhwa nyene.
66021019	Imishinge y'urugo rwa wa murwa yari asharijwe n'amabuye y'amoko yose y'utubuyenge tw'igiciro kinini. Ibuye ry'urufatiro rya mbere ryari yasipi, irya kabiri ryari safiro, irya gatatu ryari kalukedoni, irya kane ryari simaragido,
66021020	irya gatanu ryari sarudonikisi, irya gatandatu ryari sarudiyo, iryoindwi ryari kirusolito, iryoumunani ryari berulo, iryoicenda ryari topazi, iryoicumi ryari kirusopuraso, iry'icumi na rimwe ryari huwakinto, iry'icumi na kabiri ryari ametusito.
66021021	Kandi amarembo, uko ari icumi na bibiri, vyari ubuyeye icumi na zibiri. Ikirimba kimwe cubakishijwe imaragarita imwe, bityobityo. Irango rya wa murwa ryari izahabu nziza, isa n'ibirahuri bibonerana.
66021022	Kandi sinabonye urusengero kuri wo, kuko Umwami Imana ishobora vyose na wa Mwagazi ari bo rusengero rwawo.
66021023	Kandi wa murwa nturinda kwakirwa n'izuba canke n'ukwezi, kuko ubwiza bw'Imana ari bwo buwakira, kandi wa Mwagazi ari we tara ryawo.
66021024	Kandi amahanga azogendera mu muco wawo, abami bo kw'isi bazozanayo ubwiza bwabo.
66021025	Ibirimba vyawo ntibijishwa na rimwe, kuko ata joro ribayo.
66021026	Kandi bazozanayo ubwiza n'icubahiro vy'amahanga.
66021027	Kandi kuri wo nta ho hazogera ikintu gihumanya, canke uwukora ibizira akabesha, atari abanditswe mu gitabo c'ubugingo ca wa Mwagazi w'Intama.
66022001	Anyereka uruzi rw' amazi y'ubugingo, rubonerana nk'icirore, ruva ku ntebe y'Imana na wa Mwagazi.
66022002	Hagati y'irango rya wa murwa, hakurya no hakuno y'urwo ruzi hariho igiti c'ubugingo, cera icumi na kabiri mu mwaka, kikera rimwerimwe uko ukwezi gutashe. Ibibabi vyaryo vyari ivyo kuvura amahanga.
66022003	Nta muvumo uzoba ukiriho. Intebe y'Imana na wa Mwagazi izoba muri wa murwa, abakozi bayo bazokwama bashashe,
66022004	bazoraba mu maso hayo, izina ryayo rizokwandikwa mu ruhanga rwabo.
66022005	Nta joro rizoba rikiriho, kandi ntibazorinda kubonesherezwa n'itara canke kwakirwa n'izuba, kuko Umwami Imana ari yo izobakira, kandi bazoba abami ibihe bitazoshira.
66022006	Arambarira ati: "Ayo majambo ni ayo kwizerwa ni ayo ukuri, kandi Umwami, ni yo Mana itegeka impwemu z'abavugishwa na yo, yatumye umumarayika wiwe kwereka abakozi biwe ibigira bibeho vuba.
66022007	Kandi ehe ndaza vuba. Harahiriwe uwitondera amajambo yavugishijwe yo muri iki gitabo.
66022008	Ni jewe Yohana numvise ivyo, ndavyibonera. Maze kuvyumva no kubibona, nikubita hasi imbere y'ibirenge vy'umumarayika anyeretse ivyo, ngira ndamusenge.
66022009	Arambarira ati: "Oya sigaho; ndi umushumba mugenzawe, co kimwe n'abavukanyi bawe, abavugishwa n'Imana, n'uwo abitondera amajambo y'iki gitabo. Imana ba ari yo usenga.
66022010	Kandi arambarira ati: "Ntumatanishe ishashara n'ikimenyetso amajambo avugishijwe n'Imana yo muri iki gitabo; kuko igihe kiri hafi."
66022011	Uwugabitanya n'ashishikare agabitanye; uwanduye mu mutima n'ashishikare yandure; uwugororotse n'ashishikare agororoke; uwera ni ashishikare yezwe.
66022012	Ehe ndaza vuba, nzanye ingero, kugira ngo ngerere umuntu wese ibikwiranye n'ivyo yakoze.
66022013	Ndi Alufa na Omega, uwa mbere n'uwa nyuma, itanguriro n'iherezo.
66022014	Harahiriwe abamesura imvune zabo, kugira ngo babone kwegera ca giti c'ubugingo, kandi bace mu birimba bashike kuri wa murwa.
66022015	Inyuma hazoba imbwa, abarozi, abashurashuzi, abicanyi, abasenga ibigirwamana n'umuntu wese akunda kubesha akabikora.
66022016	Jewe Yesu ntumye umumarayika wanje gushingira intahe mwebwe ivyo, kubwo amashengero. Ni jewe munago wo ku gishitsi ca Dawidi, ndi umwuzukuruza wiwe, kandi ndi ikinyenyeri gica ibibatsi co mu gaturuturu.
66022017	Kandi Mpwemu bo na wa mugeni barahamagara bati: "Ngwino." Kandi uwumva ni ahamagare ati: "Ngwino." Kandi uwufise inyota ni aze, uwugomba ni yakire amazi y'ubugingo ku buntu.
66022018	Uwumva wese amajambo yavugishijwe yo muri iki gitabo ndabishingira intahe kuri we nti: "Ni hagira umuntu azokwungurira kuri yo, Imana izomwunguka ivyago vyanditswe muri iki gitabo."
66022019	Kandi ni hagira umuntu akura ku majambo y'igitabo c'ibi vyavugishijwe na yo, Imana izomukura ku mugabane wa ca giti c'ubugingo no ku wa wa murwa wera, vyanditswe muri iki gitabo.
66022020	Uwushingira intahe ivyo, aravuga ati: "Ego me, ndaza vuba." Amina, urakaza, Mwami Yesu.
66022021	Ubuntu bw'Umwami Yesu bubane n'abera. Amina.
