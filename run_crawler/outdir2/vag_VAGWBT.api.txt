40001001	Yeesu Kristo lulla ŋmɛnizii keŋ. Abraham bie Deevid dee biinii u faa lii.
40001002	Abraham biere Aizik. Aizik ge biere ɛɛ Jakᴐb. Jakᴐb ge biizii Juda ni u niwizi.
40001003	Juda ge biizii Pirɛz ni Zɛra. Ba maarɛ Tamar. Pirɛz ge bie ɛɛ Hɛzrᴐn. Hɛzrᴐn ge biere Ram.
40001004	Ram ge biere Aminadab. Aminadab ge bie ɛɛ Nasᴐn. Nasᴐn ge biere Salmᴐn.
40001005	Salmᴐn ge biere Bᴐaz. U maarɛ Rahab. Bᴐaz ge biere Ɔbɛd. U maa sᴐnnɛ Rut. Ɔbɛd ge biere Jɛssɛ.
40001006	Jɛssɛ ge biere Deevid la n faa ɛɛ ba koori la. Deevid ge biere Sᴐlᴐmᴐn. A Sᴐlᴐmᴐn maarɛ faa Yuraya haaŋ.
40001007	Sᴐlᴐmᴐn ge biere Rihᴐbᴐam. Rihᴐbᴐam ge bie ɛɛ Abaija. Abaija ge biere Asa.
40001008	Asa ge biere Jɛhᴐsafat. Jɛhᴐsafat ge bie ɛɛ Jᴐram. Jᴐram ge biere Yuzaya.
40001009	Yuzaya ge biere Jᴐtam. Jᴐtam ge biere Ahaz. Ahaz ge bie ɛɛ Hɛzɛkaya.
40001010	Hɛzɛkaya ge biere Manasi. Manasi ge biere Amᴐn. Amᴐn ge biere Jᴐsia.
40001011	Jᴐsia ge biizii Jɛkonaya ni u niwizi. A saŋa Jus hina dᴐma lauri baabuu di kpa baa la Babilᴐn hɛri.
40001012	Baŋ ga du Babilᴐn hɛri la, Jɛkonaya lul Sialtiɛl. Sialtiɛl ge izi di lul Zɛrubabɛl.
40001013	A Zɛrubabɛl ge bie ɛɛ Abayud. Abayud ge biere Ilayakim. Ilayakim ge biere Ezᴐr.
40001014	Ezᴐr ge biere Sadᴐk. Sadᴐk ge biere Ekim. A Ekim ge bie ɛɛ Ilayud.
40001015	Ilayud ge biere Ɛliezar. Ɛliezar ge bie ɛɛ Mattan. Mattan ge biere Jakᴐb.
40001016	Jakᴐb ge lul Joosɛf. Joosɛf naa faa ɛɛ Mɛɛri la jaarii. Mɛɛri ge lul Yeesu, ba kaa ra yiruu Kristo.
40001017	Awia di i kur mɛɛ ni u bie di lii Abraham saŋa guŋŋ di wa hel Deevid saŋa la, ba du nɛra fidibanaazu. Di i kaa kpa Deevid ge saŋa guŋŋ wa hel saŋa la ban lauri baa kaali Babilᴐn la, ba ge kaa du nɛra fidibanaazu. Di i kaa kpa a saŋa guŋŋ wa hel Kristo ge saŋa, ba ge kaa du nɛra fidibanaazu.
40001018	Yeesu Kristo lulaa wiarɛ keŋ. Joosɛf faa kpa Yeesu maa Mɛɛrii haaŋ. U faa haa waa u dia zuuwɛ ú nuu chᴐᴐ, ka u kpogli hia Kᴐraawiizi Dumnanii fᴐŋŋa biini.
40001019	U jaari la ɛɛ nɛpaa. Awia uŋ wa zummɛ lugᴐ u kpogli hiarɛ la, u faa waa nyiŋŋi u duu hiihzi ka ŋᴐ ú vii suahzi vɛɛu.
40001020	U faa ra fɛ guŋ nfɛrɛɛ di Kᴐraawiizi mɛlika bɛl ba u be, u nau deeza biini. U ŋᴐ, Deevid naana Joosɛf, gilɛɛ waa vɛɛu. U hia la uŋ kpoglee la, Kᴐraawiizi Dumnanii fᴐŋŋa biinii u kpogluu.
40001021	U daŋ lul biibaal. Di u wa lullᴐ, í dawuu Yeesu, dikuu bɛɛwiai, waabuu niŋ wa lɛɛ u nɛra ba wichᴐgaa biini.
40001022	Wia naa maa ɛɛwᴐᴐ ka wia la Kᴐraawiizi n faa gillɛ u dᴐgtɛɛ sɛbi dau la wer ɛɛ wibii. U faa ŋᴐwᴐᴐrɛ,
40001023	Suŋguru bɛl daŋ kpogli hia di lul biibaal ba ra yiruu Imanuɛl. U sᴐŋ hiŋ zɛɛrɛ, Kᴐraawiizi du yaa benii.
40001024	Denii Joosɛf n wa izi dᴐᴐ la, u la ga kpogli u haaŋ ba u be alugᴐ gunla Kᴐraawiizi mɛlika la n ŋᴐwɛɛ la.
40001025	Ka u ni u haaŋ hiŋ waa chᴐᴐwɛ mᴐᴐ ka u wa lul. Biibaallɛ u lul. Joosɛf dau u sᴐŋ Yeesu.
40002001	Uŋ wa lul Yeesu la, Bɛtlihɛm la n du Judia hɛri labuu u luluu. Baal la n faa ɛɛ koori a saŋa hiŋ sᴐnnɛ faa Hɛrᴐd. Denii nunzunna baŋhina lii wiifurii hɛri bɛl di ba Jɛrusalɛm di waa pɛɛzi nɛra,
40002002	Ba lul bie la n niŋ ɛɛ Jus hina koori labuu. Lee u duɛ? U chinchiŋwilii lii yaa hɛrii yaa nau di ba ya wa jaamuu.
40002003	Ba koori hiŋ n wa nuu guŋ, a tir u ni Jɛrusalɛm hina la maa.
40002004	U chaali Kᴐraawiizi dia kizee hina nabᴐnzi ni Kᴐraawiizi Hᴐŋ Karma la maa di pɛɛzi baa bᴐr la ban niŋ faa lul Kristo la Kᴐraawiizi n faa ŋᴐwɛɛ lugᴐ u daŋ ŋmɛnɛ ba la.
40002005	Ba ŋᴐ, Bɛtlihɛm la n du Judia hɛrii bá luluu. Kᴐraawiizi dᴐgtɛɛ faa sɛbi gunnɛ dau, dí,
40002006	Bɛtlihɛm naa n du Judia hɛri naa, u dᴐᴐ sᴐnnɛ Judia hɛri nabᴐnzi la be, dikuu bɛɛwiai, u benii nábᴐma bɛl n niŋ binni n nɛra Jus hina la wa lii.
40002007	Denii koori la kaa suahzi yir nunzunna la, ba ba. U pɛɛzi baa nɛnnɛ ú zum saŋa la chinchiŋwilii la n faa liwɛɛ.
40002008	Baŋ wa bagluu, u ŋᴐ, Ií la Bɛtlihɛm di ga pɛɛzi a bie wia nɛnnɛ. Di ii wa nau, ií jaa ba di wa ŋᴐ n be. N gba ra nyiŋŋuu n la ga jaamuu.
40002009	Uŋ wa ŋᴐ guŋ tuŋ, nunzunna la lii di ra la. Banna la, chinchiŋwilii la baŋ faa nawɛɛ ba hɛri la, di u ge du de di ra vol di tᴐ ba see, ba hiŋuu guŋŋ u wa sag dia la a bie n duwɛɛ la nyuu.
40002010	Nunzunna la n wa na chinchiŋwilii la, ba bᴐra sᴐᴐni baa werge maa.
40002011	Ba zuu dia la di na a bie, u ni u maa Mɛɛri la, di giŋŋi jaamuu, ka jaa pilli ba bunnizi di lizi salima ni kunsᴐᴐhrisuma aŋhina banna yir firaŋkinsɛns ni mɛr di tɛu.
40002012	Denii baŋ waa nyiŋŋi ba kpo, Kᴐraawiizi ŋᴐ ba be deeza biini dí bá gilɛɛ kaa la koori la be. Ba jaa kpa ŋmɛniduma bɛl di bir kpo.
40002013	Baŋ wa kaalɛɛ tuŋ, Kᴐraawiizi mɛlika bɛl ba Joosɛf be, u nau deeza biini. A mɛlika ŋᴐ, Izi kpa bie la ni u maa di chᴐ la Ijip hɛri di ga du de mᴐᴐ ka ń kaa wa ŋᴐ ií bir, dikuu bɛɛwiai, koori la daŋ waa nyiŋŋi bie la ú kpu.
40002014	Denii Joosɛf izi hamuŋa la ni di kpa bie la ni u maa di kaali Ijip hɛri
40002015	di ga du de guŋŋ haali koori la wa siu. Kᴐraawiizi faa gillᴐᴐ u dᴐgtɛɛ bɛl ŋᴐ wii bɛl, dí, N yir n biere u lii Ijip hɛri di ba. Awiarɛ wia naa wa ɛɛ la, Kᴐraawiizi wiŋᴐzi la wer ɛɛ wibii.
40002016	Denii koori la n wa zummɛ lugᴐ nunzunna la daruubuu la, u baaŋ fuuh werge maa. U hum nɛra ba ga kpu biibaala la n du Bɛtlihɛm ni u kɛraazi, banla n faa waa binni ahoro helle la. Uŋ faa pɛɛzi nunzunna la nɛnnɛ di zum chinchiŋwilii la liiri saŋa la wiarɛ u kpu bannii naa ka gil banla n bini baa la.
40002017	U wiɛɛlaa naabuu Kᴐraawiizi faa gil u dᴐgtɛɛ Jɛrɛmaya feli bagli di ŋᴐ, dí,
40002018	Ba nuu nɛbɛl loobiire Rama unna wii werge maa. Rachɛllɛ. U ra wii dikuu u biizi wia ba laafuu ra huhzi dikuu u biizi la n waa hore wia.
40002019	Denii koori la wa siu. Uŋ wa siuwɛ la, Kᴐraawiizi mɛlika kaa ba Joosɛf be Ijip hɛri, u nau deeza biini.
40002020	U ŋᴐ, Jaa izi di kpa bie la ni u maa di bir la Izrɛl hɛri. Banla n faa ra nyiŋŋi bie la bá kpu la siuzᴐᴐrɛ filaŋkeŋ.
40002021	Joosɛf izi di kpa bie la ni u maa di kaa la Izrɛl hɛri.
40002022	Ka uŋ wa nuuwɛ lugᴐ Hɛrᴐd bie Arkɛlaus di kora la u mɛɛ n faa diwee Judia hɛri labuu, u ᴐm de laŋaa. Kᴐraawiizi kaa ŋᴐ u be deeza biini lugᴐ ú gilɛɛ la de. U bir kaali Galili hɛri
40002023	di ga du bol bɛl banna yir Nazarɛt. Kᴐraawiizi faa gillᴐᴐ u dᴐgtɛɛzi ŋᴐ, dí, Ba daŋ yiruu Nazarɛt hinuu. Uŋ ga du Nazarɛt la, ba wiŋᴐzi la wa ɛɛ wibii.
40003001	Denii saŋa bɛl n wa helle, baal bɛl izi di ba Judia hɛri. U sᴐnnɛ faa Jᴐn, ba kaa ra yiruu Kᴐraawiizi Niisᴐᴐri. U ᴐᴐ du bᴐduma di ra sii di ra ŋᴐ,
40003002	Ií gil ii biine chᴐgi dikuu ii wichᴐgaa wia di gilaa ha, dikuu bɛɛwiai, Kᴐraawiizi kora dii saŋa duglᴐᴐrɛ.
40003003	A Jᴐn wiarɛ Kᴐraawiizi dᴐgtɛɛ Aizaya faa bagli di ŋᴐ, Ba daŋ nuu nɛbɛl loobii unna sii bᴐduma di ra ŋᴐ, Yaa Dᴐᴐri ra bau. Ií ra ɛɛ sirya u ra ba. Ií ra ɛɛ wia a ra deŋli ni a ŋmɛnizi.
40003004	Jᴐn la ᴐᴐ faa tᴐ wɛjɛ bɛllɛ baŋ kpa nyᴐgma huna suah di kpa kurhᴐna di kirsi. U diwee genii huuhni ni huuh nuu.
40003005	Denii Jɛrusalɛm hina ni Judia hɛri hina ni banla n du Jᴐᴐdan muu la be la, ba maa lii di la u be
40003006	di gaa sɛɛ chᴐgri dikuu ba wichᴐgaa wia, u ra sᴐ baa Kᴐraawiizi nii muu la biini.
40003007	U na Jus hina nabᴐnzi baŋhina banna yir Farisizi ni banla banna yir Sajusizi la banna ba u be werge ú sᴐ baa a nii. U ŋᴐ ba be, Hɛrikuna biizi! Anɛɛ n kali ia lugᴐ ií ra chᴐ Kᴐraawiizi baaŋ gilɛɛ waa fuuh ii ni gunnɛi?
40003008	Ií gil ii wiɛɛlaa ra bagli lugᴐ ii biine chᴐkkᴐᴐ dikuu ii wichᴐgaa wia.
40003009	Ií gilɛɛ ra chᴐli ii hinaa di ra ŋᴐ dᴐŋa be lugᴐ ii ɛɛ Abraham nannaa. Ií gil n ŋᴐ ii be, Di Kᴐraawiizi vii sɛɛwᴐ, u daŋ vii wer kpa bia naa di birgi Abraham nanna.
40003010	Ii ɛɛwᴐᴐ lugᴐ daazi Kᴐraawiizi n kpa kpanfᴐ di ɛɛ sirya ú chi a lunne maga di ŋmɛnnaa ha. Daa la maa nᴐna n waa wer, u daŋ ŋmɛnuu ha di kpau ha niŋ biini u ra fuuh.
40003011	Miŋwaa ᴐᴐ kpa niirɛ di ra sᴐ nɛra, u gunna bagli lugᴐ ba gillᴐᴐ ba biine chᴐgi dikuu ba wichᴐgaa wia di gilaa ha. Ka unla n tᴐ n har di ra ba la, u ɛɛ nabᴐmaa n ni werge maa. Maa dɛg min niŋ lizi u gawa gba tɛu. Kᴐraawiizi Duma ni ninne waábuu wa kpa di ra du ii ni.
40003012	Ii kaa ɛɛu lugᴐ mia ge Kᴐraawiizi n ɛɛ sirya ú hɛl a zᴐga la ha ka paa a bii di du u kaporo biini ka kpa zᴐga lawaa di du niŋ la n waa dinzaa dᴐᴐwɛ la biini a fuuh.
40003013	Denii Yeesu lii Galili hɛri di ba Jᴐn be Jᴐᴐdan muu la nua di ra nyiŋŋi a Jᴐn sᴐu Kᴐraawiizi nii la.
40003014	Jᴐn ra vɛɛ di ra ŋᴐ, Mìŋ́ niŋ suŋŋii í sᴐŋ nii gɛɛ, gɛɛ miŋwaarɛ í kaa suŋŋi ń sᴐi niiyɛi?
40003015	Ka Yeesu ŋᴐ, I daŋ sᴐŋ a nii, dikuu bɛɛwiai, a dɛkkᴐ yaa n hiŋ winanaa ŋmɛnizi la maa. Uŋ wa ŋᴐ guŋ, Jᴐn sᴐu a nii.
40003016	Uŋ wa sᴐu tuŋ, Yeesu lii nii la biini kakpaŋ di na baama n pillɛɛ chiŋ, Kᴐraawiizi Duma ga de di tuu lugᴐ komma di ba wa togni u nyuu.
40003017	Denii ba nuu loobii bɛl n lii chiŋ di ŋᴐ, N biinᴐŋŋiirɛ keŋ. U wia parimbuu werge.
40004001	Denii Kᴐraawiizi Duma kpa Yeesu di la pir. Sitaani ge faa du de di ŋᴐ ú ɛɛu di na ú vii ɛɛ wichᴐgaa.
40004002	Yeesu faa du denii di ra vᴐᴐ nua hᴐpizaa tokko anɛɛ biini. Uŋ vᴐᴐ u nua di birgi gunla, lᴐzi jaa waa kpuu.
40004003	Sitaani jaa hel di ŋᴐ, Di i ɛɛ Kᴐraawiizi bie himmaanii, amᴐ í ŋᴐ bia naa be á birgi paanuuzi i hee.
40004004	Ka Yeesu ŋᴐ u be, Ba sɛbᴐᴐrɛ Kᴐraawiizi Hᴐŋ biini di ŋᴐ, Diwee bɛŋ be lɛi néwee wer ga di na miibᴐᴐ. Ka Kᴐraawiizi wiŋᴐᴐlii bɛl maa gba daŋ wer tɛu miibᴐᴐ.
40004005	Denii Sitaani kpau zuu Jɛrusalɛm biini di la bᴐr la Kᴐraawiizi dia n duwɛɛ la di ga kpau chiŋŋi a dia chinchiŋ,
40004006	ka ŋᴐ u be, Di i ɛɛ Kᴐraawiizi bie himmaanii, amᴐ í kpa i hiŋ ha hɛri, dikuu bɛɛwiai, ba faa sɛbᴐᴐrɛ Kᴐraawiizi Hᴐŋ biini di ŋᴐ, Kᴐraawiizi daŋ gil u mɛlikazi du i tau. A daŋ lallii chiŋ í gilɛɛ wa kpa i naa di ra lᴐ bii.
40004007	Yeesu bir ŋᴐ u be, Ba kaa sɛbi yembɛllɛ, dí, Gilɛɛ ɛɛ wia di ŋᴐ í ɛɛ i Dᴐᴐri Kᴐraawiizi di na.
40004008	Sitaani kaa kpau di chiŋŋi bizenzeŋ nyuu di gil u binni durnya kossi la maa ni a girme maa,
40004009	ka ŋᴐ u be, Di i sɛɛwᴐ lugᴐ í giŋŋi n see di sɛɛŋ dᴐᴐra di jaamiŋ, n daŋ kpa annii naa maa hin nawɛɛ naa di tɛi i dᴐᴐa.
40004010	Denii Yeesu ŋᴐ u be, Sitaani, gil miŋwaa. Ba faa sɛbᴐᴐrɛ Kᴐraawiizi Hᴐŋ biini, dí, A sɛɛ i Dᴐᴐri Kᴐraawiizi dᴐᴐra di ra jaamuu di ra hum u bɛŋ.
40004011	Sitaani jaa giluu. Kᴐraawiizi mɛlikazi ge ba di wa hiinuu.
40004012	Denii ba tᴐ Jᴐn dia a saŋa. Yeesu n wa nuu guŋ, u izi kaali Galili hɛri.
40004013	Waa kaa du Nazarɛt ka la ga du Kapɛrnaum la n du Zɛbulun ni Naftalai barii muuzeŋ la be.
40004014	Kᴐraawiizi dᴐgtɛɛ Aizaya faa bagli guŋ wiarɛ, guŋ ge wa ɛɛ.
40004015	U faa ŋᴐwᴐᴐrɛ, Zɛbulun ni Naftalai hɛri la n du muuzeŋ la be Jᴐᴐdan harbᴐᴐ keŋkere la hina ni Galili hɛri la hᴐᴐhra n du de la hina, ií ra nuu ba wia.
40004016	Nɛra la faa sogo bᴐbirii. Ka filaŋkeŋ ba jaa na ninzeŋ bɛllɛ unna chaani. Siurɛ faa tᴐ baa bᴐbiri la, ka bᴐchaaŋ ge jaa bau wa chaani ba ni.
40004017	Yeesu izi di ra bagli nɛra a saŋa hiŋ di ra ŋᴐ, Ií gil ii biine chᴐgi dikuu ii wichᴐgaa wia di gilaa ta, dikuu bɛɛwiai, Kᴐraawiizi kora dii saŋa la duglᴐᴐrɛ.
40004018	Denii u ga Galili muuzeŋ la kɛrii di ra kaali di ga na nyinlaura banɛɛ n na ta asauzi muuzeŋ la biini. Bɛl sᴐnnɛ Saimᴐn, ba kaa ra yiruu Pitta. Bɛl ge sᴐnnɛ Andiru. Andiru la faa ɛɛ Saimᴐn la niweere.
40004019	Yeesu ŋᴐ, Ií izi di ra hiŋiŋ. Ii faa ra kuuh nyinni kuuhnii. N daŋ jaa gil ii ra kuuh newea kuuhni.
40004020	Ba gil ba asauzi ka izi manaŋ di ra hiŋuu.
40004021	U kaa ra la see di ga na baal bɛl banna yir Jems ni u niwee Jᴐn, di ba ni ba mɛɛ Zɛbɛdi sogo muugbera biini di ra lonzi ba asauzi. Yeesu ŋᴐ bá ra hiŋuu.
40004022	Ba izi kakpaŋ di gil ba mɛɛ ni ba muugbera la ka ra hiŋ Yeesu.
40004023	U vol Galili hɛri la maa di ra bagli nɛra ba kisɛr diini biini di ra ŋᴐ Kᴐraawiizi kora amaniyesuma wia di ra tɛɛ baa di ra chaa nɛra wiila maa ni a dizi.
40004024	Nɛra faa ra ŋᴐ u wiarɛ Siriya hɛri maa. Ba ra paagi ba wiila hina di ra ba u be. Ba wiilazi kpillᴐᴐ werge. Baŋhina ge ɛɛ aliizinachᴐgaa hina ni chugla hina ni banla ba nonee ni ba naazi n siuzɛɛ. U chaa ba maa.
40004025	Nɛdamta maa lii Galili hɛri ni Dɛkapᴐlis ni Jɛrusalɛm ni Judia hɛri ni hɛri la n du Jᴐᴐdan muu harbᴐᴐ la di ba u be di waa hiŋuu.
40005001	Yeesu na nɛdamta la di ga tinni giŋgimii bɛl di ga so. U hiŋra wa chaali u be.
40005002	U ra bagli baa, dí,
40005003	Nɛra la n kpa ba hinaa tama di ba Kᴐraawiizi be alugᴐ nyaara, ba ɛɛ bᴐsᴐna hinaa, dikuu bɛɛwiai, ba daŋ zuu Kᴐraawiizi kora biini.
40005004	Nɛra la biine n chᴐkkɛ ba ra wii, ka ba ɛɛ bᴐsᴐna hinaa, dikuu bɛɛwiai, Kᴐraawiizi daŋ tig ba bampiree.
40005005	Nɛra la n dᴐᴐ sisᴐna, ba ɛɛ bᴐsᴐna hinaa, dikuu bɛɛwiai, ba daŋ na winanaa la maa Kᴐraawiizi n ŋᴐwɛɛ la.
40005006	Nɛra la n na nyiŋŋi winanaa ɛɛi werge maa alugᴐ banna nyiŋŋi diwee ni nii gunla, ba ɛɛ bᴐsᴐna hinaa, dikuu bɛɛwiai, ba daŋ wa na guŋ a kukki baa nɛnnɛ.
40005007	Nɛra la n na suŋ ba dᴐŋa hina ni, ba ɛɛ bᴐsᴐna hinaa, dikuu bɛɛwiai, Kᴐraawiizi daŋ suŋ ba ge ni.
40005008	Nɛra la n ᴐᴐ dᴐᴐ biinihuŋŋu, ba ɛɛ bᴐsᴐna hinaa, dikuu bɛɛwiai, ba daŋ wa na Kᴐraawiizi.
40005009	Nɛra la n na laafi kalu nɛra biini, ba ɛɛ bᴐsᴐna hinaa, dikuu bɛɛwiai, Kᴐraawiizi daŋ yir baa u biizi.
40005010	Banla banna tᴐᴐri dikuu ba winanaa ɛɛi wia, ba ɛɛ bᴐsᴐna hinaa, dikuu bɛɛwiai, ba daŋ zuu Kᴐraawiizi kora biini.
40005011	Di nɛra a chagzi ia di ra tᴐᴐri ia di kanni kara di ra chug ia dikuu n wia, ii ɛɛ bᴐsᴐna hinaa.
40005012	Ií gil ii bᴐra sᴐᴐni werge maa, dikuu bɛɛwiai, tᴐna la iin niŋ na Kᴐraawiizi be la kannᴐ werge maa. Gunnɛ ba faa ɛɛ Kᴐraawiizi dᴐgtɛɛzi la n feli ia ba la di tᴐᴐri baa.
40005013	Ii ɛɛwᴐᴐ lugᴐ yazi durnya naa biini. Ka di yazi waa kaa wa du sum, ɛrɛɛ bá kaa ɛɛa a du sumnɛi? Di yazi wa nyaa sunzi, a waa kaa dᴐᴐ wikuarii maa. Ba daŋ kpaabuu ga ha nɛra ra vol a ni.
40005014	Ii ɛɛ fintinazii di ra chaani durnya. Di ba ma bol giŋgimii nyuu, wàá wer suah.
40005015	Di ba choŋŋi fintina, ba daŋ sɛɛ kpa kɛɛgᴐ di chig u nii? Akai! Ba daŋ kpaubuu hᴐŋ chiŋ u wer di ra chaani a dia biini hina maa.
40005016	Awia ií ra ɛɛ ania ií wer ɛɛ fintinazi la n na chaani nɛra be nɛnnɛ bá wer na ii winanaa di kpa sᴐŋ tɛɛ ii mɛɛ Kᴐraawiizi.
40005017	Ií gilɛɛ ra binni lugᴐ n ballᴐᴐ ń wa lizi Moosis kiizi ni a dᴐgtɛɛzi hᴐna wia ha a birgi pɛɛ. Akai! N ballᴐᴐ ń wer gil a dᴐᴐ wibii di ga tuŋ.
40005018	Ií gil n ŋᴐ wibii maa tɛɛ ia. Di Kᴐraawiizi waa gillɛ chiŋ ni hɛri tuŋ mᴐᴐ, Moosis kiizi wijigajiga bɛl maa wàá birgi pɛɛ. A maa maa daŋ wa ɛɛ.
40005019	Awia nɛr la maa n niŋ chᴐgi u kiizi la, haali uduma bɛl, di ra bagli nɛra guŋ ba ra chᴐgaa, a hiŋ wàá na sᴐŋ Kᴐraawiizi bol. Ba daŋ wa yiruu nɛduma ba maa biini. Ka nɛr la n niŋ hiŋ kiizi la di ra bagli nɛra a hiŋaa, ba daŋ yir a hiŋ ge nɛzeŋ Kᴐraawiizi bol.
40005020	Ií gil n ŋᴐ ii be. Di ii winanaa ɛɛi waa wette kaali Kᴐraawiizi Hᴐŋ Karma naa ni Farisizi naa winanaa ɛɛi, ii wàá wer na bᴐr zuu Kᴐraawiizi bol biini maa.
40005021	Ba bagli iabuu gunla baŋ faa ŋᴐwɛɛ tɛɛ yaa naabaala la. Ba faa ŋᴐwᴐᴐrɛ, Gilɛɛ kpu. Nɛr la maa n niŋ kpu u dᴐŋhiŋ, u dᴐᴐ chᴐgrii bá wa di u seriya.
40005022	Ka miŋwaa ra ŋᴐ ii benii, Nɛr la maa n niŋ na baaŋ di du u dᴐŋhiŋ ni, u gba dᴐᴐ chᴐgrii bá wa di u seriya. Nɛr la n niŋ gbɛlli u dᴐŋhiŋ gba dᴐᴐ chᴐgrii bá wa kpau la seriya hina la be. Nɛr la maa n niŋ kaa yiruu kumpɛɛ, u gba dᴐᴐ chᴐgrii lugᴐ un niŋ zuu Sitaani niŋ la biini.
40005023	Awia, di i kpa kummaa ba Kᴐraawiizi sarga lizi bᴐr di ŋᴐ í kpau tɛɛ Kᴐraawiizi, ka wa liizi de lugᴐ i ni i dᴐŋhiŋ dᴐᴐ wii bɛl ii biine chᴐgi dᴐŋa ni,
40005024	gil i kuŋ hiŋ de mᴐᴐ ka la ga kuari i ni i dᴐŋhiŋ hiŋ be wii la, ka ba di wa kpa i kuŋ hiŋ tɛɛ Kᴐraawiizi.
40005025	Di nɛr samii, i nuu ra la seriya diiri bᴐr, ɛɛ manaŋ di kuari i nuu wii la. Di guŋ lɛi, u daŋ kpai di du seriya diiri nonee biini, u ge gil a seriya bᴐr balii kpai ga tᴐ dia.
40005026	Ií gil n ŋᴐ wibii maa tɛɛ ia. I daŋ turgi a kim ni u kobozi bɛl maa ka haa wer lii a dia biini.
40005027	Ba bagli iabuu gunla baŋ faa ŋᴐwɛɛ tɛɛ yaa naabaala. Ba ŋᴐwᴐᴐrɛ, Gilɛɛ ra sɛm.
40005028	Ka miŋwaa ra ŋᴐ ii benii, Baal la maa n niŋ binni haaŋ ani nyiŋŋaa ni, u teŋ sɛmuubuu u nfɛrɛ biini.
40005029	Awia di i nodig siwii ra darii i ɛɛ wichᴐgaa, lizi i siwii hiŋ ha. Di i bᴐrahᴐŋ yembɛl lizᴐᴐ, u guŋ bᴐ baŋ kpa i maa bir di ha Sitaani niŋ biini.
40005030	Di i nodig nonii ge kaa darii i ɛɛ wichᴐgaa, teŋ u ge ha. Di i bᴐrahᴐŋ yembɛl lizᴐᴐ, u guŋ bᴐ baŋ kpa i maa bir di ha Sitaani hiŋ biini.
40005031	Ba faa ŋᴐwᴐᴐrɛ, Di baal ra nyiŋŋi u vɛɛ u haaŋ, ú nyiŋŋi hahvɛɛri hᴐŋ tɛu mᴐᴐ ka vɛɛu.
40005032	Ka miŋwaa ra ŋᴐ ii benii, Baal la maa n vɛɛ u haaŋ, di waa sɛmmɛ lɛi, u gillᴐᴐ u birgi hahsɛnsɛnni. Baal la maa n kpa haaŋ la baŋ vɛɛwɛ, u gba ra sɛmuu.
40005033	Ba kaa bagli iabuu gunla baŋ faa ŋᴐwɛɛ tɛɛ yaa naabaala. Ba ŋᴐwᴐᴐrɛ, Gilɛɛ hɛɛhzi Kᴐraawiizi di ŋᴐ i daŋ ɛɛ wii bɛl ka bir vɛɛ u ɛɛi. Ɛɛ wii la maa hiŋ hɛɛhzɛɛ ŋᴐ i daŋ ɛɛ la.
40005034	Ka miŋwaa ra ŋᴐ ii benii, Gilɛɛ waa hɛɛhzi hɛɛhzaa maa kᴐrai. Gilɛɛ waa hɛɛhzi chiŋ, dikuu bɛɛwiai, Kᴐraawiizi sogni bᴐttɛ de,
40005035	di gilɛɛ waa hɛɛhzi hɛri, u naazi jagri bᴐttɛ de, di gilɛɛ waa hɛɛhzi Jɛrusalɛm gba, denii u ra di u korzeŋ la,
40005036	di gilɛɛ hɛɛhzi i nyuu, dikuu bɛɛwiai, hàá wer gil i nyuhuŋhuŋŋu bɛl maa bir biri. Hàá wer gil ubirii bɛl maa ge bir huuhzi.
40005037	Di i sɛɛwᴐ, ŋᴐ, Ɛɛh. Di i kaa vɛɛ genii, ŋᴐ, Kai, ka kpogli guŋ bɛŋ. Di i kaa hɛɛhzi jaa, Sitaani benii a lii.
40005038	Ba bagli iabuu gunla baŋ faa ŋᴐwɛɛ, Di nɛr chᴐg i siwii, í ge chᴐg u hor. Di nɛr chᴐg i nyiŋ, í ge chᴐg u nyiŋ.
40005039	Ka miŋwaa ra ŋᴐ ii benii, Gilɛɛ i ni nɛchᴐgaa waa yoo. Di nɛbɛl chɛ i nodig lia, kaa bir i nomɛɛl lia tɛu ú chɛ.
40005040	Di nɛbɛl tɛi kim di ŋᴐ ú lɛɛ i tagta, kpa i wɛjɛ jaa i tagta la ni di tɛu.
40005041	Di nɛbɛl kaa firii di ŋᴐ í duu la maayil kpaŋkpaŋ, duu la maayil kpaŋkpaŋ la di kaa duu la nɛɛhiŋ ge.
40005042	Di nɛbɛl suŋŋii kuŋ, tɛu. Di u kaa ŋᴐ í kimuu genii, gilɛɛ vɛɛ.
40005043	Ba bagli iabuu gunla baŋ faa ŋᴐwɛɛ, Nᴐŋŋi i dᴐŋhiŋ ka hah i dᴐm.
40005044	Ka miŋwaa ra ŋᴐ ii benii, Nᴐŋŋi i dᴐma di suŋŋi Kᴐraawiizi ra tɛɛ banla n na tᴐᴐri ia.
40005045	Di ii wetto ɛɛ guŋ, ii ɛɛ ii mɛɛ Kᴐraawiizi la biizii, dikuu bɛɛwiai, u ᴐᴐ giluu wiizi ra nyaazi nɛchᴐgaa ni nɛnanaa maa ni, di gil dooŋ ᴐᴐ ba banla wia n deŋlee ni banla wia n waa deŋlee maa kooni.
40005046	Di ii nᴐŋŋi banla n nᴐŋŋi ia, beedee winaniirɛ ii wiɛɛlaa dᴐᴐ naanɛi? Lampolɛɛra la n ɛɛ wichᴐg ɛɛra werge la gba ra ɛɛ gunnɛ.
40005047	Di ii jaami ii dᴐŋa hina bɛŋ, amᴐ ii ɛɛ winanaarɛ kaali baŋhina naa? Banla n waa Kᴐraawiizi zummɛ gba ra ɛɛ gunnɛ.
40005048	Awia ií ɛɛ nɛnnɛ di ga tuŋ alugᴐ ii mɛɛ Kᴐraawiizi n ɛɛ nɛnnɛ di ga tuŋ la.
40006001	Ií ra dazi ii gilɛɛ ra ɛɛ ii winanaa nɛra baaŋ dikuu iinna nyiŋŋi ba na ii winanaa hiŋ wia. Di ii ra ɛɛ guŋ, ii wàá na a kinturgaa ii mɛɛ Kᴐraawiizi be.
40006002	Awia di ii ra nyiŋŋi ii hiini nyaara, ií gilɛɛ nyiŋŋi nɛr ú tᴐ ii see di lᴐ daworo. Nɛfugze la ra ɛɛ gunnɛ kisɛr diini biini ni ŋmɛnɛɛ nɛ́ra na di chᴐli baa. Ií gil n ŋᴐ ii be, Ba na ba kinturgaa maanii nɛra la be.
40006003	Ka hiŋwaa, di i ŋᴐ í hiini nyaara, suahzi di hiini baa lugᴐ i nodig nonii n niŋ ɛɛ wii ka i nomɛɛl nonii waa zum gunla i nodig nonii n ɛɛwɛ.
40006004	Gilɛɛ ra ɛɛ i winanaa bᴐchaaŋ, ka í ᴐᴐ suahzi di ra ɛɛa. Denii í mɛɛ Kᴐraawiizi la n ᴐᴐ ra na wia la nɛra n suahzɛɛ di ra ɛɛ la wa turgii a kim.
40006005	Di i ŋᴐ í jaami Kᴐraawiizi, gilɛɛ ɛɛ alugᴐ nɛfugze la n na ɛɛ la. Baabuu ᴐᴐ ra nyiŋŋuu ba chi ba kisɛr diini biini ni ŋmɛni kɛraazi di ra jaami Kᴐraawiizi nɛ́ra wer na baa banna jaami. Ií gil n ŋᴐ wibii maa tɛɛ ia. Ba na ba kinturgaa maanii nɛra la be.
40006006	Ka hiŋwaa, di i ŋᴐ í jaami i mɛɛ Kᴐraawiizi, ga zuu i diisee di lau de tᴐ ka jaa ra jaamuu. U du bᴐsuahlii maanii di ra na wia la maa nɛra n suahzɛɛ ra ɛɛ la. Waabuu niŋ wa turgii a kim.
40006007	Di ii waa jaami Kᴐraawiizi, ií gilɛɛ kpogli wikpaŋ di ra dammi. Banla n waa Kᴐraawiizi zummɛ labuu ᴐᴐ ra ɛɛ guŋ di ra binni lugᴐ banna ŋᴐ wia werge la wia, ba dᴐᴐra daŋ nuu tɛɛ baa.
40006008	Ií gilɛɛ ra hiŋ ba hor la, dikuu bɛɛwiai, ii mɛɛ la teŋ zum kunla maa iiŋ waa dᴐᴐwɛɛ mᴐᴐ ka ii haa wa suŋŋuu.
40006009	Awia kenne ií suŋŋi Kᴐraawiizi: Yaa mɛɛ Kᴐraawiizi, yaa ra nyiŋŋi i sᴐŋ dᴐᴐ girme,
40006010	di ra nyiŋŋi i kora ba ɛŋ, nɛ́ra ra ɛɛ i kipar durnya biini gunla banna ɛɛu i be la.
40006011	Tɛɛ yaa diwee ya di zinaa
40006012	di gil yaa wichᴐgaa tɛɛ yaa gunla yaa ge n ᴐᴐ ra gil yaa dᴐŋa hina wichᴐgaa di ra tɛɛ baa la.
40006013	Hiini yaa wífittii gilɛɛ ɛɛ yaa ya chol. Lɛɛ yaa Sitaani be.
40006014	Di ii wetto gil nɛra wichᴐgaa tɛɛ baa, ii mɛɛ Kᴐraawiizi la daŋ gil ii ge hora tɛɛ ia.
40006015	Ka di ii waa nɛra wichᴐgaa gillɛ tɛɛ baa, ii mɛɛ la gba wàá gil ii hora tɛɛ ia.
40006016	Di ii wa vᴐᴐ nuuzi, ií gilɛɛ nyɛm alugᴐ nɛfugze la n ᴐᴐ ra nyɛm la. Baabuu ᴐᴐ giluu ba siwee chum nɛ́ra wer zum lugᴐ ba ra vᴐᴐ nuuzii. Ií gil n ŋᴐ wibii maa tɛɛ ia. Ba na ba kinturgaa maanii tuŋ nɛra la be.
40006017	Hiŋwaa, di i wa vᴐᴐ nua, sam i siwee di kuari i nyuu
40006018	nɛ́r maa gilɛɛ wa nai di zum lugᴐ i vᴐᴐ nuarɛ, ka í mɛɛ Kᴐraawiizi la n du bᴐsuahlii maa la bɛŋ zum a wia. U ra na wia la ban suahzɛɛ ra ɛɛ labuu. Waabuu niŋ turgii a kim.
40006019	Ií gilɛɛ chaali daama di ra dau durnya naa biini, dikuu bɛɛwiai, kunjigzi daŋ mugzaa, aŋhina ge nyɛɛsi, ŋmɛɛna ge purgi i dia di zuu di ŋmɛɛ aŋhina.
40006020	Ií chaali daama di ra dau Kᴐraawiizi bol, dikuu bɛɛwiai, kunjigzi maa waa hoo de an niŋ chᴐgaa. Kuna waa nyɛɛsaa dᴐᴐwɛ de, ŋmɛɛna ge waa wette zuu de di ra ŋmɛɛ.
40006021	Bᴐr la i daama n duwɛɛ, denii i bampirii ge du.
40006022	Siwee ɛɛ bᴐrahᴐŋ fintinaa di ᴐᴐ gil u ra na bᴐchaaŋ. Di i siwee wesso, bᴐr maa daŋ chaani i be. Di i ɛɛ sisᴐna hiŋ, i biini daŋ chaani.
40006023	Ka di i ɛɛ sikpegii hiŋ ge, i biini maa daŋ biri. Di i biini maa ɛɛ bᴐbiri, bᴐbiri himmaanii i du.
40006024	Nɛr maa wàá wer hum dᴐᴐra banɛɛ. Di u ŋᴐ ú ɛɛ guŋ, u daŋ hah bɛl ka nᴐŋŋi bɛl di ra tᴐgzi bɛl ka ra gbɛlli bɛl. Ii wàá wer ra hum Kᴐraawiizi ka kaa gil kebee ge dᴐᴐ ia ii ra hum a ge.
40006025	Awia n na ŋᴐ ii benii, Ií gilɛɛ gil ii miibᴐᴐni wia zuu ii nyuuni ii ra fᴐŋ bᴐr la iin niŋ na diwee di di, di na nii di nyᴐᴐ, di na kunlaala di laali. Diwee bɛŋ be lɛi miibᴐᴐ ra lii, kunlaala ge bɛŋ lɛi ra kuari bᴐra. Ii waa guŋ zummɛa?
40006026	Ií binni zumbizi la n na zaah chiŋ la di na. A waa kuna a duu, a waa kaa ra kumaa ge, a waa buugazi dᴐᴐwɛ á chaali a diwee di ra du. Ka ii mɛɛ Kᴐraawiizii ᴐᴐ ra tɛa diwee a ra di. Mhmm. Ii waa kumpazi ɛɛwɛ u be di kaali a zumbizia?
40006027	Di i ŋᴐ í miibᴐᴐ wia aah i siwii gunla maa, ka hàá kaa wer jaa u ni tama maa di kaa birgi jaa.
40006028	Ɛrɛɛ ii kunlaala wia jaa ra tir ia gunnɛi? Ií binni paŋwoori fiiri la n du lɛla di na gunla anna ɛɛ di wer ra hel. A waa hum, a waa kaa ra ta gonni ge.
40006029	Ka haali koorizeŋ Sᴐlᴐmᴐn la n faa ra bᴐg u hiŋ di dᴐᴐ girme werge maa la, ka u kunlaalaa wessi faa waa annii Kᴐraawiizi n kpawɛɛ laali paŋwoori naa bɛl maa duglɛɛ.
40006030	Di Kᴐraawiizi wetto di laali kooree naa n du lɛla zinaa ka kɛrɛ bá ŋmɛnnaa di fuuh naa, wàá aah siwii dikuu ii wia di kaali guŋ ii na kuna di laalia? Yarda nyaara!
40006031	Awia ií gilɛɛ ra fᴐŋ di ra ŋᴐ, Lee ya na diwee dei? Lee ya na nii ge nyᴐᴐi? Lee ya na wɛjɛzi ge tᴐi?
40006032	Kuna naabuu banla n waa Kᴐraawiizi zummɛ ᴐᴐ aah siwii di ra nyiŋŋi la. Ka iawaa mɛɛ Kᴐraawiizi la teŋ zum kuna la maa iiŋ waa dᴐᴐwɛ wiarɛ.
40006033	Ka iáwaa gil Kᴐraawiizi kora ni u wideŋlaa wia tᴐ see di aah siwii dikuu a wia, ka ií jaa na kuna naa maa di jaa.
40006034	Awia ií gilɛɛ gil kɛrɛ wia zuu ii nyuuni ii ra fᴐŋ. Hᴐpizii maa ni u wifᴐŋlaarɛ. Awia ií gilɛɛ kpa kɛrɛ wichᴐgaa di jaa zinaa hor ni.
40007001	Ií gilɛɛ waa tɛɛ ii dᴐŋa hina chᴐgri, K'ᴐraawiizi ge gilɛɛ wa tɛɛ ia chᴐgri.
40007002	Gunla sisᴐna gɛɛ sikpegii iin niŋ tɛɛ ii dᴐŋa hina la, gunnɛ K'ᴐraawiizi wa tɛɛ ii ge. Gunla maga iin niŋ ɛɛ tɛɛ ii dᴐŋa hina, guŋ magaa bá ge bir ɛɛ tɛɛ ia.
40007003	Daazeŋ himmaa n du i siwii biini, a guŋ wɛɛ titte, i ra ŋᴐ daapussi la n du i dᴐŋhiŋ siwii biini wiaa?
40007004	Hiŋ ᴐᴐ ra tɛɛ i dᴐŋhiŋ chᴐgri la, a ɛɛwᴐᴐ lugᴐ i ŋᴐ u benii, Gil n lizi daapussi i siwii, ka daazeŋ du i hor ni. Nau!
40007005	Nɛfugzii hiŋ! Lizi daazeŋ la n du i hor la ni mᴐᴐ ka jaa wer na nɛnnɛ di wer lizi daapussi la i dᴐŋhiŋ siwii ni la.
40007006	Ií gilɛɛ ŋᴐ Kᴐraawiizi wia di ra tɛɛ banla n na gbɛllaa la, dikuu bɛɛwiai, di i kpa kunwessaa di ra tɛɛ nuuzihina ni perekuzi, a daŋ fɛrgaa pinti ka bir lauri ia jaa.
40007007	Ií suŋŋi Kᴐraawiizi kuŋ, u daŋ tɛɛ ia. Ií ra nyiŋŋi kuŋ u be, ii daŋ nau. Ií lᴐ di ɛɛ gaafura. U daŋ pilli ia ii zuu u be.
40007008	Nɛr la n suŋŋi kuŋ, a hinna naubuu. Nɛr la n nyiŋŋee ge ra na. Nɛr la n lᴐwɛɛ di ɛɛ gaafura ge ra zuu.
40007009	U bɛɛ biere niŋ ŋᴐ ú tɛu paanuu, u kpa bii tɛuwɛi?
40007010	Di u kaa suŋŋi nyiŋ ge, u daŋ kpa hɛrikuŋ tɛuwaa? Kai!
40007011	Too. Iiŋ ɛɛ nɛchᴐgaa ka ᴐᴐ wer ra tɛɛ ii biizi kunnanaa naa, amᴐ ii mɛɛ Kᴐraawiizi la wàá kpa kunnanaa tɛɛ banla n suŋŋuu laa?
40007012	Awia gunla maa iinna nyiŋŋi nɛra ra ɛɛ ia, ií ge ra ɛɛ baa guŋ. Moosis kiizi ni Kᴐraawiizi dᴐgtɛɛzi hᴐna baglaa maanii la.
40007013	Ŋmɛnizi anɛɛrɛ du de. Bɛl nua waa war, ka u tuna dᴐᴐ miibᴐᴐ. Ií ga waabuu nua di ra hiŋuu, dikuu bɛɛwiai, nɛɛhiŋ la nua wassᴐᴐ, ŋmɛnɛɛ la ge gba du war yampalaŋ, ka u tuna dᴐᴐ chᴐgaa. Nɛkpila ga nɛɛhiŋ la nuarɛ di ra hiŋuu,
40007014	dikuu bɛɛwiai, unla n na la miibᴐᴐ bᴐr la waa war, u nua ge gba waa war. Nɛtama bɛnnɛ nau di ra hiŋ.
40007015	Ií ra du tau dikuu nɛra baŋhina n na dar nɛra di ra ŋᴐ ba ɛɛ Kᴐraawiizi dᴐgtɛɛzii wia. Ba daŋ ba ii be lugᴐ peeza ka ba ɛɛ munuzi di ra kɛssi.
40007016	Ba wiɛɛlaarɛ ií kpa zum baa. Ba waa siŋ kuna daa nᴐna ra na sᴐᴐh daa ni di ra tᴐrgi. Ba waa fig daa nᴐna ra na chᴐŋgolli ni di ra tᴐrgi.
40007017	Daananaa ra nᴐŋ nᴐnnanaarɛ, daachᴐgaa ge ra nᴐŋ nᴐnchᴐgaa.
40007018	Daananaa wàá wer nᴐŋ nᴐnchᴐgaa. Daachᴐgaa ge wàá wer nᴐŋ nᴐnnanaa.
40007019	Daa la maa n waa nᴐnnanaa a nᴐŋ, ba daŋ teeu ha di kpau ga ta niŋ biini u fuuh.
40007020	Awia nɛra wiɛɛlaarɛ ií wer kpa di zum gunla ban duwɛɛ.
40007021	Banla n na yiriŋ, N Dᴐᴐri, n Dᴐᴐri, ba maa lɛi niŋ zuu Kᴐraawiizi kora biini. Nɛr la n na ɛɛ n mɛɛ kipar la, waabuu niŋ zuu Kᴐraawiizi kora biini.
40007022	N hᴐpizii la biini nɛkpila daŋ pɛɛziŋ, Yaa Dᴐᴐri, yaa Dᴐᴐri, yaa waa Kᴐraawiizi wia ŋᴐwɛɛ i sᴐŋ biinia? Yaa waa aliizinachᴐgaa duŋŋɛɛ i sᴐŋ biinia? Yaa faa kpa i sᴐnnɛ di ɛɛ wizenaa kpilakpila.
40007023	Ka n daŋ ŋᴐ ba be, Maa ia zummɛ. Ií lii n be. Wichᴐg ɛɛraa ia.
40007024	Nɛr la maa n niŋ nuu n wiŋᴐzi naa di ra ɛɛa, u ɛɛwᴐᴐ lugᴐ baal bɛl n dᴐᴐ nfɛrɛ di ma u dia bii nyuu.
40007025	Dooŋ ba di wa lᴐᴐzi dia la, nii su di pal ba di waa yaguu. Peu ge kaa ta u ni. Ka um mau hᴐŋ bii nyuu la wia, waa wette u chol.
40007026	Nɛr la maa ge n niŋ nuu n wiŋᴐzi naa ka wàá ɛɛa, u ge ɛɛwᴐᴐ lugᴐ baal bɛl n waa nfɛrɛ dᴐᴐwɛ di ma u dia hɛɛhriichaa ni.
40007027	Denii dooŋ ba di waa lᴐᴐzi dia la, nii su di pal ba di waa yaguu, peu ge ra ta u ni. A dia mᴐᴐri chol birim!
40007028	Yeesu n wa ŋᴐ annii maa wa tuŋ, a tir nɛra werge maa, gunla um bagli baa la.
40007029	U faa waa bagli lugᴐ gunla Kᴐraawiizi Hᴐŋ Karma n faa ra bagli la, ka ra bagli baa lugᴐ u himmaa n dᴐᴐ a wia fᴐŋŋa.
40008001	Yeesu jaa tuu giŋgimii la nyuu. Nɛdamta werge maa ra hiŋuu.
40008002	Jagu hiŋ bɛl wa hel u be di giŋŋi jaamuu di ŋᴐ, N Dᴐᴐri, di a parii, i daŋ wer chaa n jagu naa.
40008003	Yeesu kpa u nonii gbᴐgzuu ka ŋᴐ, A parimbuu. N chaaibuu la. Kakpaŋ jagu la tuŋ u ni u nyaagi.
40008004	Yeesu ŋᴐ u be, A dazi í waa ŋᴐ a wia ra tɛɛ nɛr maa, ka la ga kpa i hiŋ bagli Kᴐraawiizi dia kizee hiŋ di kpa kunla maa Moosis n faa baglɛɛ la di tɛɛ Kᴐraawiizi nɛ́ra zum lugᴐ i jaa nyaaguu.
40008005	Yeesu jaa wa hel Kapɛrnaum. Unna zuu bol, soojazi kalfa nabᴐma bɛl wa chem u ni di ra fᴐrguu
40008006	di ŋᴐ, N Dᴐᴐri, n balii bɛl chᴐᴐ diarɛ. U nonee ni u naazi maa siuzᴐᴐrɛ. A ra nuubuu werge maa.
40008007	Yeesu ŋᴐ, Too. N daŋ ba wa chaau.
40008008	A soojazi nabᴐma ŋᴐ, N Dᴐᴐri, maa dɛg hiŋ niŋ zuu n dia biini. Di i ŋᴐ guŋ ɛŋ gba, ka n balii la daŋ nyaagi.
40008009	Nɛra dᴐᴐ n fᴐŋŋaa, n ge dᴐᴐ nɛra fᴐŋŋa. Di n ŋᴐ n soojazi bɛl be lugᴐ ú izi la yembɛl, u daŋ izi la. Di n kaa ŋᴐ bɛl be lugᴐ ú ba, u daŋ ba. Di n ŋᴐ n yom be lugᴐ ú ɛɛ keŋ, u daŋ ɛɛ.
40008010	Yeesu n wa nuu guŋ, a tiruu. U ŋᴐ banla n na hiŋuu la be, Ií gil n ŋᴐ wibii maa tɛɛ ia. N haa waa nɛr maa n yardiŋ kennaa nawɛɛ Izrɛl hina la biini.
40008011	Ií gil n ŋᴐ ii be. Nɛra daŋ lii wiifurii barii ani wiicholii barii di ba wa so Abraham ni Aizik ni Jakᴐb be Kᴐraawiizi kora biini,
40008012	ka bá duŋŋi koori biizi lawaa ba lii di du bᴐbiri di ra wii di ra hee ba nyina.
40008013	Denii Yeesu ŋᴐ soojazi nabᴐma la be, A la dia. Kᴐraawiizi ɛɛ gunla hiŋ yardɛɛ labuu tɛi. A saŋa himmaanii u balii hiŋ nyaagi.
40008014	Yeesu zuu Pitta dia di u hilahaaŋ du de di ra wii. U bᴐra maa faa wenzi. U chᴐᴐ dia.
40008015	Yeesu gbᴐgzi u nonii. Uŋ wa gbᴐgzuu la, a wiila lii u ni. U izi di hum ra tɛu.
40008016	Bᴐr n wa duanɛɛ, nɛra kpa aliizinachᴐgaa hina kpilakpila di ra ba u be, u ra duŋŋi a aliizinachᴐgaa maa ani wiŋᴐkpaŋkpaŋ, di chaa wiila hina la maa.
40008017	Wia naa maa uŋ ɛɛwɛ naa ɛɛ wia la Kᴐraawiizi dᴐgtɛɛ Aizaya n faa baglɛɛ labuu. U faa ŋᴐwᴐᴐrɛ, U lizi yaa gɛrga ni yaa wiila maanii yaa ni.
40008018	Yeesu n wa na nɛdamta maa n baruu, u ŋᴐ ú ni u hiŋra gi muuzeŋ la baŋgia.
40008019	Denii Kᴐraawiizi Hᴐŋ Karmi bɛl ba u be di wa ŋᴐ, N nabᴐma, n daŋ hiŋii la bᴐr la maa hiŋ niŋ la.
40008020	Yeesu ŋᴐ u be, Nyɛgɛzi dᴐᴐ a bᴐᴐnii, zumbizi ge dᴐᴐ a daŋa. Ka mìŋ́ Nɛhalala Hiŋwaa waa bᴐr dᴐᴐwɛ ń chᴐᴐ.
40008021	U hiŋri bɛl kaa ŋᴐ u be, N Dᴐᴐri, gil n la ga hug n mɛɛ mᴐᴐ ka ba waa hiŋii.
40008022	Yeesu ŋᴐ, Híŋwaa ra hiŋiŋ ka gil banla n waa Kᴐraawiizi miibᴐᴐ dᴐᴐwɛ hug ba hinaa.
40008023	Yeesu jaa zuu muugbera. U hiŋra hiŋuu zuu.
40008024	Ba ra la. Peu ga izi di ra lᴐ nii, u ra izi di ra nyiŋŋi u di muugbera la. Ka Yeesu chᴐᴐ ra chᴐᴐ dᴐᴐ.
40008025	U hiŋra ba u be di wa lalluu di ŋᴐ, Yaa Dᴐᴐri, izi lɛɛ yaa. Yaa ra siuzuu la.
40008026	U ŋᴐ, Yarda nyaara! Ɛrɛɛ ii ra ᴐm gunnɛi? U izi di ŋᴐ peu ni nii la be dí á siigi. A maa siigi bᴐᴐih.
40008027	U hiŋra so chaam ka ŋᴐ, Beedee nɛdeere kennei, haali u wer ŋᴐ wia di tɛɛ peu ni nii a wer nuu u nua di siigɛi?
40008028	Baŋ wa gi muuzeŋ la baŋgia, ba ga hel Gadaria hina hɛri. Aliizinachᴐgaa hina banɛɛ ge faa du de. Ba lii bᴐr la banna hug ba lalaa la di ba di wa chem u ni. A nɛra faa chummᴐᴐ werge. Nɛr maa faa waa wette ga de barii di ra kaali dikuu ban chummɛ werge wia.
40008029	Ba ra pogzi Yeesu ni di ŋᴐ, Kᴐraawiizi bie, bɛɛ i ra nyiŋŋi yaa benei? I ballᴐᴐ í wa feli di ra tᴐᴐri yaa gɛɛ? Yaa tᴐᴐraa saŋa haa waa helle.
40008030	Perekudamta ge faa du de paga di ra hee kooree.
40008031	Denii aliizinachᴐgaa la ra fᴐrgi Yeesu di ra ŋᴐ, Di i ŋᴐ í duŋŋi yaa, amᴐ gil ya ga zuu perekuzi naa ni.
40008032	U ŋᴐ, Ií ra la. A lii baala la ni di ga zuu perekuzi la ni. A perekuzi maa izi kɛɛhzi tuu faaluŋ bᴐᴐ la di ga zuu muuzeŋ la biini. A nii dia.
40008033	Banla n faa ra binnaa la izi chᴐ di ga zuu bol biini di gaa bagli a wia maa ani aliizinachᴐgaa hina la wia maa di ra tɛɛ bol hina la.
40008034	A bol hina maa lii di ba wa na Yeesu. Baŋ wa nau la, ba suŋŋuu dí ú lii de barii.
40009001	Yeesu kaa zuu muugbera di gi muuzeŋ la baŋgia di wa hel u himmaa bol.
40009002	Un du de la, nɛra baŋhina kpa baal bɛl di ba u be. U naazi ni u nonee maa siuzᴐᴐrɛ. Ba faa kpaubuu dau u kunchᴐᴐri kuna ni di bᴐᴐni. Yeesu n wa na gunla ban tɛu yarda la, u ŋᴐ wiila hiŋ la be, N bie, gil i bᴐra sᴐᴐni. N gil i wichᴐgaarɛ tɛi.
40009003	Denii Kᴐraawiizi Hᴐŋ Karma baŋhina ŋᴐ dᴐŋa be, Baal naa ra gbɛlli Kᴐraawiizii.
40009004	Yeesu zum gunla banna fɛ ba bampiree biini di ŋᴐ, Ɛrɛɛ wiarɛ ii ra fɛ nfɛrchᴐgaa naa kennei?
40009005	Di n ŋᴐ, N gil i wichᴐgaarɛ tɛi, ani miŋ ŋᴐ, Izi ra vol, u bɛliirɛ n kpollenei?
40009006	Ka n na nyiŋŋuu ii zum lugᴐ mìŋ́ Nɛhalala Hiŋ dᴐᴐ fᴐŋŋaa durnya naa biini ń wer gil nɛra wichᴐgaa tɛɛ baa. U jaa ŋᴐ wiila hiŋ la be, Izi kpa i kunchᴐᴐri kuna la di ra la dia.
40009007	U izi di kpa u kunchᴐᴐri kuna di kaali u dia.
40009008	Nɛkpila la n du de di na guŋ, ba jaa ra ᴐm Yeesu, ka ra tɛɛ Kᴐraawiizi sᴐŋ ani uŋ kpa fᴐŋŋazeŋ kennaa di tɛɛ newee.
40009009	Yeesu izi de di ra la di wa na lampolɛɛri bɛl n soge u huma bᴐr. U sᴐnnɛ faa Matiu. Yeesu ŋᴐ u be, Izi ra hiŋiŋ. U izi di ra hiŋuu.
40009010	Ba maa la Matiu la dia di ga so de di ra di. Yeesu n na di la, lampolɛɛra ani wichᴐg ɛɛra kpila maa wa zuu de di so, ba ni Yeesu ni u hiŋra ra di.
40009011	Farisizi baŋhina na guŋ di ga pɛɛzi u hiŋra la, Ɛrɛɛ wiarɛ ii nabᴐma la ni lampolɛɛra ni wichᴐg ɛɛra maa ᴐᴐ kpau ra dei?
40009012	Yeesu nuu gunla bam pɛɛzɛɛ la di ŋᴐ, Nɛra la n dᴐᴐ alaanfia, baa lɛi ra nyiŋŋi tagzi hiŋ bᴐr. Ka banla n na wii la, baabuu ᴐᴐ ra nyiŋŋi u bᴐr.
40009013	Ií ɛɛ ania di zum Kᴐraawiizi wiŋᴐzi naa zɛɛ, Nɛsunaa dᴐᴐi wiarɛ n na nyiŋŋi di kaali sarga ɛɛi. Nɛnanaa lɛi n ba ń wa nyiŋŋi. Wichᴐg ɛɛraa n ba ń wa nyiŋŋi.
40009014	Denii Jᴐn Kᴐraawiizi Niisᴐᴐri hiŋra ba Yeesu be di wa pɛɛzuu, Ɛrɛɛ wiarɛ yaa ni Farisizi ᴐᴐ ra vᴐᴐ nua, ka hiŋwaa hiŋra waa nua ra vᴐᴐi?
40009015	Yeesu pɛɛzi baa, Di baal kpa haŋfalii, u dammuzi daŋ sɛɛ gil ba biine chᴐgi u bee? Ka hᴐpizii bɛl daŋ ba, ba lizi haŋfalii jaari la ba be. Denii bá jaa vᴐᴐ nua.
40009016	Ba wàá wer kpa yakᴐsfalii bɛl baŋ haa waa chakkɛ u zugzi di nyɛr tᴐ wɛjɛbinii bᴐᴐ ú wer birgi. Di ba ɛɛ guŋ, yakᴐsfalii la daŋ zugzi di lau wɛjɛbinii la di kaa piili jaa u nyaŋŋi.
40009017	Ba wàá wer kpa siŋfalii di du simbinii hur biini ú wer birgi. Di ba ɛɛ guŋ, ka siŋ la waa bii, hur la daŋ pozi, a siŋ maa ta, a hur ge chᴐgi. Hurfalaa biinii ba ra du siŋfalaa, á siŋ ni a hure maa wer du de.
40009018	Yeesu n wa ŋᴐ wia naa tuŋ, nabᴐma bɛl wa hel u be di giŋŋi jaamuu, ka ŋᴐ, N biihambie bɛl siuwᴐᴐ filaŋkeŋ. Ka í ba di wa kpa i nonii sag u ni ú izi di ra nyiŋ.
40009019	Yeesu izi di hiŋuu ra la, u ni u hiŋra.
40009020	Banna la la, haaŋ bɛl wa hel u harbᴐᴐ. A haaŋ faa ra wiiu di ra ɛɛ doŋa binni fidaanɛɛ di u doŋa la haa waa teŋŋe.
40009021	U faa ra fɛ nfɛrɛɛ u biini di ŋᴐ, Di n wetto na u wɛjɛ gba gbᴐgzi, ka n daŋ nyaagi. U ba di wa gbᴐgzi u wɛjɛ nua.
40009022	Yeesu chi di bir har di nau di ŋᴐ tɛu, N bie, gil i bᴐra sᴐᴐni. I tɛmbuu yarda. Awia i nyaagᴐᴐrɛ. Kakpaŋ u wiila la tuŋ u ni.
40009023	Yeesu jaa hel nabᴐma la dia di zuu, di bensuno huuhra ni nɛdamta du de di ra kᴐᴐ basabasa.
40009024	U ŋᴐ, Ií maa lii bossee. A bie waa siuwɛ. Dᴐᴐrɛ u ra chᴐᴐ. Nɛra la jaa ra mamuu.
40009025	U gil ba maa lii, ka zuu bie la be di lau u nonii. U izi.
40009026	Yeesu wiɛɛlii naa wia yaari a hɛri maa.
40009027	Yeesu kaa lii de di ra la. Unna la la, nyuŋŋa banɛɛ izi di ra hiŋuu di ra yiruu kpegzi ni, Deevid naana, binni yaa sinyɛna.
40009028	Uŋ wa zuu dia, nyuŋŋa la ba u be. Yeesu pɛɛzi baa, Ii yardimbuu lugᴐ n daŋ wer ɛɛ wii naa tɛɛ iaa? Ba ŋᴐ, Ɛɛh, yaa Dᴐᴐri. Yaa yardiibuu.
40009029	Denii Yeesu kpa u nonii gbᴐgzi ba siwee di ŋᴐ, Gunla maa iiŋ wette yardi, gunnɛ n ɛɛ tɛɛ ia.
40009030	Ba siwee pilli. Yeesu ŋᴐ ba be werge maa dí bá gilɛɛ gil nɛr maa zum a wia.
40009031	Ba kaali. Ka gunla uŋ ŋᴐwɛɛ la, ba waa guŋ hiŋŋɛ, ka ra ŋᴐ a wia werge, de hɛri hina maa nuu.
40009032	Yeesu ni u hiŋra lii de. Banna lii bol la, nɛra kpa baal bɛl ba Yeesu be. Aliizinachᴐgii bɛl faa lawuubuu u birgi gɛnii.
40009033	Yeesu duŋŋi a aliizinachᴐgii u ni. U jaa wer ra ŋᴐ wia. A tir nɛra la maa. Ba ŋᴐ, Yaa haa waa keŋ nawɛɛ yaa Izrɛl hina be maa.
40009034	Ka Farisizi la ᴐᴐ ŋᴐ, Aliizinachᴐgaa maa nabᴐmaa tɛu fᴐŋŋa u wer di ra duŋŋi aliizinachᴐgaa la.
40009035	Yeesu gaagᴐᴐrɛ di ra la bolzenaa ni boljigzi la maa di ra bagli nɛra ba kisɛr diini biini di ra bagli Kᴐraawiizi kora amaniyesuma wia di ra tɛɛ baa di ra chaa nɛra wiila ni a dizi maa.
40009036	Uŋ wa na nɛdamta la, ba wia dᴐᴐubuu sinyɛna, dikuu bɛɛwiai, ba ɛɛwᴐᴐ lugᴐ peeza la n waa nᴐᴐni dᴐᴐwɛ a ra di dᴐgnya di yaari chᴐᴐ zɛɛɛ bᴐr maa la.
40009037	U ŋᴐ u hiŋra be, Diwee lɛɛwᴐᴐ nɛnnɛ ka huŋhunna waa kpil bá kumaa.
40009038	Awia ií ra suŋŋi a kundiwee maa nabᴐma Kᴐraawiizi la ú nyiŋŋi huŋhunna bá la u koo di gaa kumaa.
40010001	Yeesu chaali u hiŋra fidibanɛɛ la di tɛɛ baa fᴐŋŋa ba wer di ra duŋŋi aliizinachᴐgaa nɛra ni di wer ra chaa nɛra ni ba wiildizi maa.
40010002	U hiŋra fidibanɛɛ la sᴐnaa keŋ. Saimᴐnnɛ ɛɛ ba sitᴐᴐri. Waabuu ba kaa ra yir Pitta, di kpa u niwee Andiru, di kaa kpa Zɛbɛdi biizi Jems ni Jᴐn,
40010003	di kpa Filip, di kpa Baatᴐlᴐmiu, di kpa Tᴐmas, di kpa lampolɛɛri Matiu la, di kpa Alfius bie Jems, di kpa Tadius,
40010004	di kpa Saimᴐn Kenan, di kpa Judas Iskariᴐt la n ɛɛ Yeesu sᴐsᴐgᴐ la.
40010005	Yeesu n faa ŋᴐ ú hum u hiŋra fidibanɛɛ hiŋ, u ŋᴐ ba be, Ií gilɛɛ la banla n waa Jus hina ɛɛwɛ la hɛri, di gilɛɛ la Samaria hina bola.
40010006	Ka ií ra la banla n ɛɛ peleulaa Izrɛl hina biini la be
40010007	di gaa kali baa lugᴐ Kᴐraawiizi kora dii saŋa duglᴐᴐrɛ.
40010008	Ií ra chaa ba wiila hina di ra lalli banla n siuzɛɛ di ra chaa jagu hina di ra duŋŋi aliizinachᴐgaa nɛra ni. N tɛɛ iabuu fᴐŋŋa la pɛɛpɛɛ. Awia ií ra hiini ba ge pɛɛpɛɛ.
40010009	Ií gilɛɛ waa kpa kebee di ra la,
40010010	di gilɛɛ waa kpa bunnizi ni tagtazi anɛɛgaa ni gawa ni daŋkpalli di ra la. A dɛkkᴐᴐ huŋhunni n nawɛɛ di ra di u huma biini.
40010011	Di ii waa zuu bolzeŋ gɛɛ boljiga maa, ií pɛɛzi nɛr la n ɛɛ nɛnanii wia de di ga du u be saŋa la maga iin niŋ du a bol.
40010012	Di ii ŋᴐ ií zuu dia maa, ií ᴐᴐ ŋᴐ, K'ᴐraawiizi tɛɛ ia bampirsᴐna.
40010013	Di ba ɛɛ nɛnanaa himmaa, ií gil bampirsᴐna la du ba ni. Ka di ba waa nɛnanaa ɛɛwɛ, ií lizi bampirsᴐna la ba ni.
40010014	Banla maa n wàá lɛɛ ia di du ba be, ba wàá nuu tɛɛ ia la, di ii waa lii ba dia gɛɛ ba bol, ií zigli ii naazi doŋa ha de ka ra la, bá zum lugᴐ ba benii a lii. A waa kaa hoo iawaa be.
40010015	Ií gil n ŋᴐ wibii maa tɛɛ ia. Di Kᴐraawiizi seriya dii hᴐpizii la wa hello, a bol hina daŋ di tᴐᴐrᴐᴐ werge maa di kaali Sᴐdᴐm ni Gamᴐra hina la gba.
40010016	Minna hum ia naa, ii ɛɛwᴐᴐ lugᴐ peeza, n na hum ia ií zuu munuzi biini. Awia ií ra du ii hinaa tau alugᴐ hɛrikuna n na du a hinaa tau la, ka kaa du pɛr alugᴐ kommazi ge n pɛssɛɛ la. hinla ba ni.
40010017	Ií ra du nɛra tau. Baŋhina daŋ lauri ia di ra la ba seriya diire be, baŋhina ge viiri ia ba kisɛr diini biini.
40010018	Nabᴐnzi ni koora maa benii bá lauri ia kaali dikuu n wia ii wer ɛɛ daansɛɛ tɛɛ baa ani banla n waa Jus hina ɛɛwɛ la maa.
40010019	Di ba wa lauri ia di ra la seriya diire be la, ií gilɛɛ gil a tir ia gunla iin niŋ wa ŋᴐ de. Di wiŋᴐzi wa hel ia, Kᴐraawiizi daŋ bagli ia gunla maa iin niŋ ŋᴐ.
40010020	Ii himmaa lɛi ninna ŋᴐ wia la. Ii mɛɛ Kᴐraawiizi Duma labuu niŋ du ii biine di ra ŋᴐ wia la.
40010021	Baal daŋ lau u maa bie di du nɛra nonee bá kpu, mɛɛ ge ɛɛ u bie guŋ, biizi ge ɛɛ ba maawaa ni ba mɛɛwaa guŋ,
40010022	nɛra maa hah ia dikuu iinna hiŋiŋ la wia. Ka nɛr la n niŋ wer di di kanyitti guŋŋ a maa wa tuŋ, Kᴐraawiizi daŋ lɛɛ a hiŋ.
40010023	Di ba ra tᴐᴐri ia bol la maa, ií chᴐ di kaa ga du bol bɛl biini. Ií gil n ŋᴐ wibii maa tɛɛ ia. Ii wàá wer du Izrɛl hina bola la maa biini mᴐᴐ ka mìŋ́ Nɛhalala Hiŋ wa ba.
40010024	Baal hiŋri waa u nabᴐma hiŋ kaalɛɛ, balii ge waa u dᴐᴐri kaalɛɛ.
40010025	Di hiŋri wia ni u nabᴐma wia ɛɛ kpaŋ, a waa chummɛ. Di balii ge ni u dᴐᴐri wia ɛɛ kpaŋ, a waa chummɛ. Di ba yir dia hiŋ Biɛlzɛbub, amᴐ ba wàá yir a dia hina ge guŋ?
40010026	Awia, ií gilɛɛ ra ᴐm baa. Wii la maa n tᴐwɛɛ, u daŋ ŋmɛnɛ pilli, wii la maa n suahwɛ ge lii bᴐchaaŋ nɛra zum u wia.
40010027	Wia la miŋ bagli ia bᴐbiri, ií ra ŋᴐa bᴐchaaŋ. Wia la bam munnee di ra ŋᴐ ii be, ií sii di ra ŋᴐa salli.
40010028	Ií gilɛɛ ra ᴐm banla n dᴐᴐ fᴐŋŋa bá wer di ra kpu ii bᴐrahᴐŋ ka ba wàá wer ɛɛ ii dunzi wii maa la. Ka ií ra ᴐm unla n niŋ wer kpu bᴐrahᴐŋ ni duma maa ninzeŋ biini la.
40010029	Baŋ ᴐᴐ ra yoo zumbizi anɛɛ kobo naa gba, ka a bɛl maa wàá chol hɛri di ii mɛɛ Kᴐraawiizi la waa u wia zummɛ.
40010030	U zum ii nyuhuna gba magaa.
40010031	Awia ií gilɛɛ ra ᴐm. Ii ɛɛ kumpazii u be di kaali zumbidamta maa.
40010032	Nɛr la maa n niŋ ŋᴐ nɛra be lugᴐ u nimbuu, n gba daŋ ŋᴐ n mɛɛ Kᴐraawiizi be lugᴐ n nuubuu.
40010033	Nɛr la maa ge n niŋ hᴐᴐ n wia nɛra be alugᴐ u niŋ lɛi, n gba daŋ hᴐᴐ u wia n mɛɛ Kᴐraawiizi be lugᴐ n nuu lɛi.
40010034	Ií gilɛɛ ra binni lugᴐ n ba durnyaa nuúkpaŋ dᴐᴐi wer du de. N ballᴐᴐ naári wer izi.
40010035	N ballᴐᴐ báal wa kpa u mɛɛ birgi u dᴐm, biihambie ge kpa u maa di birgi guŋ, haaŋ kpa u hilahaaŋ di ge birgi u dᴐm,
40010036	baal dᴐma ɛɛ u himmaa dia hina.
40010037	Nɛr la maa n nᴐŋŋi u maa gɛɛ u mɛɛ di kaaliŋ, waa n hiŋaa dɛkkɛ. Nɛr la maa n nᴐŋŋi u biibambie gɛɛ u biihambie di kaaliŋ waa n hiŋaa dɛkkɛɛ.
40010038	Nɛr la maa n wàá sɛɛ kpa u daakaŋlii sag u baŋaa di ra hiŋiŋ, waa n hiŋaa dɛkkɛ.
40010039	Nɛr la maa n niŋ gil u miibᴐᴐ wia aah u siwii, wàá na u hiŋ. Ka nɛr la maa n niŋ gil u miibᴐᴐ wia ha dikuu n wia, waabuu niŋ na u hiŋ.
40010040	Nɛr la maa n niŋ wa lɛɛ ia di dau, minuu u lɛɛ dau la. Un lɛɛŋ dau la, unla n humiŋ labuu u lɛɛ dau la.
40010041	Nɛr la maa n lɛɛ Kᴐraawiizi dᴐgtɛɛ di dau dikuu uŋ ɛɛ Kᴐraawiizi dᴐgtɛɛ la wia, Kᴐraawiizi daŋ turguu a kim alugᴐ gunla un niŋ turgi dᴐgtɛɛ la. Nɛr la maa n niŋ lɛɛ nɛnanii di dau, dikuu uŋ ɛɛ nɛnanii wia, Kᴐraawiizi daŋ turguu a kim alugᴐ un niŋ turgi nɛnanii la.
40010042	Nɛr la maa n niŋ ɛɛ nii tɛɛ bichalli naa bɛl ú nyᴐᴐ dikuu uŋ ɛɛ n hiŋri wia, Kᴐraawiizi daŋ turgi a ge kim di tɛu, wibii maa.
40011001	Yeesu n wa bagli u hiŋra fidibanɛɛ la tuŋ, u izi de di la bola la n dugli de la di gaa bagli baa di ŋᴐ Kᴐraawiizi wia ra tɛɛ baa.
40011002	Jᴐn Kᴐraawiizi Niisᴐᴐri faa haa du diitᴐᴐri dia di ra nuu Yeesu wiɛɛlaa la. U hum u hiŋra baŋhina u be bá pɛɛzuu wii bɛl.
40011003	Ba ba wa pɛɛzuu, Hinuu unla n niŋ faa ba la gɛɛ ya haa ra binni bɛl ŋmɛnɛɛi?
40011004	Yeesu ŋᴐ, Ií bir la u be di ga bagluu wii la maa iin nuuwɛ ani wii la maa iin nawɛɛ,
40011005	di bagluu lugᴐ nyuŋŋa ra nau, gbɛraa ra vol, jagu hina a nyaagi, dignitaŋa hina ra nuu wia, lalaa ra nyiŋ, nyaara ra nuu Kᴐraawiizi amaniyesuma wia.
40011006	Nɛr la maa n waa n wia ra aani, waabuu bᴐsᴐna hiŋ.
40011007	Jᴐn hiŋra bir la Jᴐn be. Baŋ kaalɛɛ la, Yeesu jaa ra ŋᴐ Jᴐn wia ra tɛɛ nɛdamta la, di pɛɛzi, Iiŋ faa lii ii bola di la bᴐduma la, beedee kundeere ii faa lii ií ga na lai? Koorii bɛllɛ ii faa lii ŋᴐ ií ga na peu n ta u ni u willia?
40011008	Gɛɛ baal bɛl n kpa kunnanaa bᴐg u hinnɛ i faa lii ií ga nai? Ka nɛra naa dizi waa ᴐᴐ du koora diinia?
40011009	Ama ií bagliŋ kunla iiŋ faa liwɛɛ ií ga na la. Kᴐraawiizi dᴐgtɛɛ bɛllɛ gɛɛ? Wibiire. Jᴐn ɛɛ Kᴐraawiizi dᴐgtɛɛrɛ di ɛɛ nɛzeŋ kaali guŋ gba.
40011010	U wiarɛ ba faa bagli Kᴐraawiizi Hᴐŋ biini di ŋᴐ, N daŋ hum n huŋhunni bɛl u tᴐ i see di gaa ɛɛ sirya i ra ba.
40011011	Ií gil n ŋᴐ wibii maa tɛɛ ia. Newea biilullaa biini, bɛl maa faa waa nɛzeŋ ɛɛwɛ lugᴐ Jᴐn naa. Ama nɛduma la maa n du Kᴐraawiizi kora biini ɛɛ nɛzenne kaaluu.
40011012	Saŋa la Jᴐn n faa ra bagli di wa lii zinaa naa, nɛra ra hurgi dᴐŋaa bá zuu Kᴐraawiizi kora biini.
40011013	Ba faa feloore bagli a wia Kᴐraawiizi dᴐgtɛɛzi hᴐna ni Moosis hᴐna biini guŋŋ wa hel Jᴐn saŋa la.
40011014	Di ii daŋ sɛɛ, ií zum lugᴐ Jᴐn la ɛɛ Ɛlija la baŋ faa ŋᴐwɛɛ lugᴐ u daŋ ŋmɛnɛ ba labuu.
40011015	Hinla maa n dᴐᴐ digna di ra nuu wia, gil á ra nuu nɛnnɛ.
40011016	Ii zum gunla filaŋkeŋ hina n duwɛɛa? Ba ɛɛwᴐᴐ lugᴐ bichalli n soge yawa di ra dua ka ra pɛɛzi babalaa,
40011017	Ɛrɛɛ wiarɛ yaa huuh haŋfalii bensuno ka ii waa sɛɛwɛ ii sai, yaa kaa wii ka ii waa sɛɛwɛ ii wiiyei?
40011018	Jᴐn la faa ᴐᴐ ra vᴐᴐ nuarɛ, u faa waa siŋ gba ra nyᴐᴐ. Nɛra ŋᴐ, Ií na aliizinachᴐgii hiŋ!
40011019	Mìŋ́ Nɛhalala Hiŋ ge ba, maa ᴐᴐ vᴐᴐ nua, ka ra nyᴐᴐ siŋ, ba ŋᴐ, Ií na nɛr naa dee n ɛɛ diunyiŋŋi ni sinnyᴐᴐri. Ií na lampolɛɛra ni wichᴐg ɛɛra dammu. Ka banla n ɛɛ nunzunna daŋ zum wia la n ɛɛ nunzuma wia.
40011020	Yeesu jaa ra kurgi bolazi la uŋ faa ɛɛ wizenaa kpila a biine la sᴐna di ra tɛɛ a bol hina chᴐgri dikuu baŋ waa gillɛ ba biine chᴐgi dikuu ba wichᴐgaa wia.
40011021	U ŋᴐ, Korezin hina, wiarɛ huuzi ia. Bɛtseida hina, wiarɛ huuzi ii ge, dikuu bɛɛwiai, di Taaya ni Saidᴐn hina faa wetto na wizenaa la iin nawɛɛ la, ba bampiree daŋ faa bir ba faa laali kuŋkᴐssi di ra mizi ba hinaa hᴐᴐhri di ra bagli gunla ba biine n chᴐgɛɛ dikuu ba wichᴐgaa wia.
40011022	Ií gil n ŋᴐ ii be, Di seriya dii hᴐpizii la wa hello, a wàá nuu Taaya ni Saidᴐn hina lugᴐ an niŋ wa nuu ia la.
40011023	Kapɛrnaum hina, ii daŋ wer tinni chinchinne di la Kᴐraawiizi be naa? Akai! Ii daŋ tuu di la niŋ bᴐr, dikuu bɛɛwiai, di Sᴐdᴐm hina faa wetto na wizenaa la iin nawɛɛ la, ba bol daŋ faa haa du de haali zinaa.
40011024	Ií gil n ŋᴐ ii be. Di seriya dii hᴐpizii la wa hello, a wàá nuu Sᴐdᴐm hina lugᴐ an niŋ wa nuu ia la.
40011025	A saŋa Yeesu jaami Kᴐraawiizi di ŋᴐ, N mɛɛ, chiŋ ni hɛri maa Dᴐᴐri, n na jaamiibuu, dikuu bɛɛwiai, i gillᴐᴐ i wia naa suah nunzunna be ka pillaa tɛɛ bichalli.
40011026	I kipattɛ guŋ. Awiarɛ n na jaamii, n mɛɛ.
40011027	N mɛɛ kpa wii maa fᴐŋŋaa tɛŋ. Nɛr maa waa Kᴐraawiizi bie zummɛ nɛnnɛ di Kᴐraawiizi bɛŋ lɛi. Nɛr maa waa Kᴐraawiizi ge zummɛ nɛnnɛ di u bie la ani banla maa an niŋ par u bie ú bagli u wia tɛɛ la lɛi.
40011028	Ii banla maa n na hum di ra kuuh ani ii banla ban du bunni ii chi ra kuuh la, ií ba n be. N daŋ lizi ii kuuhni la ha ka tɛɛ ia heezaa.
40011029	Daa la baŋ ᴐᴐ kpa vᴐᴐ kaŋli nauna baŋaa a wer kpau di ra hum la, u wia kpollo. Ií lɛɛ n hor di sag ii baŋaa ka ra helli n be. N dᴐᴐ sisᴐnaa. Maa fᴐŋŋa ra bagli. Ii daŋ na heezaa di tɛɛ ii hinaa.
40011030	N hor la miŋ niŋ du ii baŋaa la wia waa kpol. N bunni la iin niŋ chi la ge waa tᴐg.
40012001	Ba heezaa hᴐpizii bɛl Yeesu ni u hiŋra ga mia biini di ra la. Banna la la, lᴐzi gaa kpu u hiŋra la, ba kuugi mia la aŋhina di ra hee.
40012002	Farisizi na guŋ di ŋᴐ Yeesu be, Na! Ii hiŋra a chᴐgi yaa heezaa hᴐpizii kii bɛllɛ.
40012003	Yeesu pɛɛzi baa, Ii haa waa Deevid wia karmɛɛ Kᴐraawiizi Hᴐŋ biinia? Lᴐzi faa ra kpu u ni u hiŋraa.
40012004	U zuu Kᴐraawiizi dia di ga hee paanuuzi la baŋ ᴐᴐ chiŋŋi Kᴐraawiizi nɛr maa ra kiia di Kᴐraawiizi dia kizee hina bɛŋ lɛi la. U ni u hiŋra maa kiire faa, ka ba heea.
40012005	Gɛɛ ii haa waa karmɛɛ Moosis hᴐŋ la biini lugᴐ Kᴐraawiizi kizee hina n na hum u dia biini heezaa hᴐpizii la, ba ra chᴐg a heezaa hᴐpizii kiire, ka ba waa chᴐgri dᴐᴐwɛ.
40012006	Ií gil n ŋᴐ ii be. Kᴐraawiizi dia dᴐᴐ zennii. Ka kunla n dᴐᴐ zenni di kaaluu du ɛnnɛ.
40012007	Ba sɛbᴐᴐrɛ Kᴐraawiizi Hᴐŋ biini, dí, Nɛsunaa dᴐᴐirɛ n na nyiŋŋi di kaali sargazi ɛɛi. Di ii vii zum u zɛɛ, ii faa waa kpa chᴐgri tɛɛ banla n waa chᴐgri dᴐᴐwɛ la.
40012008	Mìŋ́ Nɛhalala Hinnɛ dᴐᴐ a heezaa hᴐpizii gba.
40012009	U kaa izi de di ga zuu ba kisɛr dia.
40012010	Baal bɛl faa du de. U nonii faa siu. Baŋhina pɛɛzi Yeesu, Di ba ra chaa nɛra heezaa hᴐpizii la biini, u guŋ waa kiia? Ba faa ra nyiŋŋi ba na u cholli bᴐr bɛllɛ ka wer ŋᴐ u wia.
40012011	Yeesu pɛɛzi baa, Di ii bɛl dᴐᴐ i pekpaŋkpaŋ u wa chol bᴐᴐ biini heezaa hᴐpizii biini, hàá ga lizuu a bᴐᴐ biinia?
40012012	Too. Newee waa kumpa ɛɛwɛ kaali peezia? Awia winanaa waa kii heezaa hᴐpizii la biini.
40012013	U jaa ŋᴐ baal la be, Tɛr i nonii la. U tɛruu. U nonii hiŋ nyaagi di du kpeg alugᴐ u nokpeg la.
40012014	Denii Farisizi la lii di chaali dᴐŋa di ra ta jina gunla ban niŋ ɛɛ kpuu.
40012015	Ka Yeesu wer zum guŋ di izi di lii de barii. Unna la la, nɛkpila hiŋuu la. U chaa ba maa,
40012016	ka ŋᴐ bá gilɛɛ waa ŋᴐ u wia nɛra ra nuu.
40012017	U guŋ wiɛɛlaarɛ Kᴐraawiizi dᴐgtɛɛ Aizaya faa bagli. U faa ŋᴐwᴐᴐrɛ,
40012018	Ií na n huŋhunni miŋ lizɛɛ tɛɛ n hiŋ. N biinᴐŋŋiirɛ la. U wia ra parimbuu werge. N daŋ kpa n Duma di du u ni ú ra ŋᴐ n wibii dii wia di ra tɛɛ banla n waa Jus hina ɛɛwɛ.
40012019	Wàá di hᴐᴐzi di ra pogzi. Ba wàá nuu u loobii ŋmɛnizi.
40012020	Di nɛr ɛɛwᴐ lugᴐ koorii n kuwee, ka wàá lawuu teŋ ha. Di nɛr ge ɛɛwᴐ lugᴐ fintina n na lau di ra ɛɛ nyᴐᴐzi, ka wàá dinzuu. U daŋ ɛɛ ka wibii wer di di tuŋ.
40012021	Nɛra dee maa daŋ dᴐᴐ tamii u ni.
40012022	Denii aliizinachᴐgii hiŋ bɛl du de. Waa wette ra ŋᴐ wia. U siwee gba waa na. Ba kpau ba Yeesu be. Yeesu duŋŋi aliizinachᴐgii la, baal la jaa ra ŋᴐ wia, u siwee ge pilli.
40012023	A tir nɛdamta la werge maa. Ba ŋᴐ, Amᴐ Deevid naana labuu nii.
40012024	Farisizi nuu gunla nɛra n na ŋᴐ u wia di ŋᴐ, Aliizinachᴐgaa nabᴐma Biɛlzɛbub fᴐŋŋa biinii baal naa wer di ra duŋŋi aliizinachᴐgaa la.
40012025	Yeesu zum gunla banna fɛ di ŋᴐ ba be, Di bol hina waa nuukpaŋ dᴐᴐwɛ, ba dᴐma daŋ kpu baa. Di bol hina gɛɛ dia hina waa nuukpaŋ dᴐᴐwɛ, ba wàá wer so.
40012026	Di Sitaani ra duŋŋi u dᴐŋa hina, amᴐ nuukpaŋ waa hore. Ɛrɛɛ ú kora wer ɛɛ chinɛi?
40012027	Di ii ŋᴐ n na duŋŋi aliizinachᴐgaarɛ Biɛlzɛbub la fᴐŋŋa biini, amᴐ ii biizi naa n na duŋŋi aliizinachᴐgaa naa, anɛɛ fᴐŋŋa biinii ba ge ra duŋŋaa naanɛi? Baabuu niŋ di ii ni ii wiŋᴐzi naa seriya di bagli lugᴐ ii hor waa sum.
40012028	Ama di Kᴐraawiizi Duma fᴐŋŋa biinii n na duŋŋi aliizinachᴐgaa la, guŋwaa Kᴐraawiizi kora dii hel iabuu.
40012029	Di haa kpegleg vᴐᴐwɛ lɛi mᴐᴐ, i daŋ wer zuu u dia di ŋmɛɛ u kunaa? Akai! Ka di i vᴐᴐu, i daŋ jaa wer ŋmɛɛ u kuna maa kaali.
40012030	Nɛr la maa n waa n wia ra sɛɛ, u ra yoombuu. Di waŋ hiinee di ra chaali kuna, amᴐ u ra yaaraabuu.
40012031	Ií gil n ŋᴐ ii be. Wichᴐgaa la maa nɛra n na ɛɛ ani gunla maa banna gbɛlli Kᴐraawiizi sᴐŋ, Kᴐraawiizi daŋ wer gil a maa tɛɛ baa. Ka nɛr la maa n niŋ gbɛlli Kᴐraawiizi Duma la, Kᴐraawiizi wàá gil tɛɛ a hiŋ.
40012032	Nɛr la maa n niŋ chagzi mìŋ́ Nɛhalala Hiŋ, Kᴐraawiizi daŋ wer gil tɛu. Ka nɛr la maa n niŋ chagzi u Dumnanii la, Kᴐraawiizi wàá gil tɛu filaŋkeŋ naa. Wàá gil tɛu saŋa la n niŋ ba la gba.
40012033	Di ii ŋᴐ daa bɛl wesso, amᴐ u nᴐna gba wessoo. Di ii ŋᴐ daa bɛl waa wer, amᴐ u nᴐna gba waa wer. Daazi nᴐnaa ra bagli awessi ni achumaa.
40012034	Hɛrikuna biizii ia! Iiŋ ɛɛ nɛchᴐgaa naa, ɛrɛɛ ií ɛɛ di wer ŋᴐ winanaai? Wia la n du nɛra bampiree biini, aabuu ᴐᴐ ra lii ba nuuzi.
40012035	Nɛnanii daamaa winanaa. U ɛɛ winanaarɛ di ra tɛɛ nɛra di lii u daama la biini. Nɛchᴐgii ge daamaa wichᴐgaa. U ge ɛɛ wichᴐgaarɛ di ra tɛɛ nɛra di lii u daama la biini.
40012036	Ií gil n ŋᴐ ii be. Wiŋᴐduma bɛl maa nɛra n na ŋᴐ, Kᴐraawiizi daŋ pɛɛzi baa a wia u seriya dii hᴐpizii biini,
40012037	dikuu bɛɛwiai, i wiŋᴐzii niŋ tɛi wibii i lii, i wiŋᴐzii niŋ kaa tɛi chᴐgri i chol.
40012038	Denii Kᴐraawiizi Hᴐŋ Karma ni Farisizi baŋhina ŋᴐ u be, Yaa nabᴐma, yaa ra nyiŋŋi ii ɛɛ fᴐŋŋawii bɛllɛ ya na di zum i wibii.
40012039	U ŋᴐ ba be, Nɛra la n dᴐᴐ wichᴐgaa di vɛɛ Kᴐraawiizi, baabuu ᴐᴐ ra nyiŋŋi ba na fᴐŋŋawii bɛl mᴐᴐ ka bá haa zum n wibii. Ka màá ɛɛ wii maa bagli baa. Unnii bɛnnɛ ií kpa zum n wibii, waabuu Kᴐraawiizi dᴐgtɛɛ Joona wii la.
40012040	Gunla Joona la n faa du nyinzeŋ hia biini hᴐpizaa ahoro la, gunnɛ míŋ Nɛhalala Hiŋ wa du hɛri biini hᴐpizaa ahoro.
40012041	Niniva hina daŋ lii Kᴐraawiizi seriya dii hᴐpizii la biini di tɛɛ ii filaŋkeŋ hina chᴐgri, dikuu bɛɛwiai, Joona n faa bagli baa Kᴐraawiizi wia la, ba biine faa chᴐkkᴐᴐ dikuu ba wichᴐgaa wia, ba gilaa ha. Ka unla n ɛɛ nɛzeŋ kaali a Joona du iawaa benii, ka ii waa sɛɛwɛ tɛu.
40012042	Wiikakag hɛri wiche la gba daŋ lii Kᴐraawiizi seriya dii hᴐpizii biini di tɛɛ ii filaŋkeŋ hina chᴐgri, dikuu bɛɛwiai, u faa lii bᴐᴐnɛɛ maanii ú wa nuu koorizeŋ Sᴐlᴐmᴐn nunzuma la wia. Ka unla n ɛɛ nɛzeŋ kaali Sᴐlᴐmᴐn la du iawaa benii ka ii waa sɛɛwɛ tɛu.
40012043	Aliizinachᴐgii bɛllɛ wa lii baal bɛl ni di ra vol bᴐdumazi di ra nyiŋŋi bᴐr ú heezi, ka waa bᴐr nawɛɛ.
40012044	Denii u ŋᴐ, N daŋ bir la n duuri bᴐr la min liwɛɛ ba la. U bir la di a bᴐr chaanᴐᴐ di kuari nɛnnɛ ka ɛɛ woo.
40012045	U la ga nyiŋŋi aliizinachᴐgaa la n chummɛ di kaaluu la aniidaanɛɛ. A maa la ga zuu de, baal la wia bir nyaŋŋi di kaali gunla uŋ faa duwɛɛ la. Gunnɛ á wa ɛɛ filaŋkeŋ nɛchᴐgaa naa.
40012046	Uŋ haa ra ŋᴐ wia di ra tɛɛ nɛdamta la, di u maa ni u niwizi ballᴐ di wa chi bossee di ra nyiŋŋi ba nau.
40012047	Nɛbɛl ŋᴐ u be, I maa ni i niwizii chigɛ bossee di ra nyiŋŋi ba nai.
40012048	Yeesu bir pɛɛzuu, I zum banla n ɛɛ n maa ni n niwizia?
40012049	U tɛr u hiŋra nonii di ŋᴐ, N maawaa ni n niwizii keŋ.
40012050	Nɛr la maa n niŋ ɛɛ n mɛɛ Kᴐraawiizi kipar, waabuu n niwee gɛɛ n nuuhambie gɛɛ n maa.
40013001	A hᴐl hiŋ Yeesu lii a dia di la ga so muuzeŋ la nua.
40013002	Nɛdamta maa wa chaali u be. U zuu muugbera di so ka nɛdamta la maa chi baŋgia.
40013003	U ra ta sɛɛliizi di ra bagli baa di ŋᴐ, Baal bɛllɛ izee di la koo ú ga mizi u mia.
40013004	Uŋ gaa mizi u mia hiŋ, aŋhina chogli ŋmɛnɛɛ. Zumbizi ba di wa hᴐᴐzaa di.
40013005	Aŋhina ge chogli bii bᴐr. Hɛɛhraa n waa hoo de nɛnnɛ la wia, a lii manaŋ.
40013006	Ka wiizi n wa baŋŋɛ di lᴐ a ni, a maa yᴐl di siu dikuu aŋ waa lunne dᴐᴐwɛ la wia.
40013007	Aŋhina ge chogli sᴐᴐhri bᴐr. Sᴐᴐhri la ge izi di tᴐ a ni. A waa wette na bᴐr a izi ka siu.
40013008	Aŋhina ge chogli hɛri bᴐnanii di lii di hel di lul di du bee kalfazi, tokko ahorgaazi, tokko ni kpᴐrgᴐzi.
40013009	Yeesu ŋᴐ, Hinla maa n dᴐᴐ digna di ra nuu wia, gil a ra nuu nɛnnɛ.
40013010	Denii u hiŋra ba u be di wa pɛɛzuu, Ɛrɛɛ wiarɛ i ᴐᴐ ta sɛɛliizi di ra tɛɛ baa naanɛi?
40013011	Yeesu ŋᴐ, Kᴐraawiizi tɛɛ iabuu ií wer zum u kora wisuahlaa. Ka waa baawaa tɛɛwɛ guŋ,
40013012	dikuu bɛɛwiai, nɛr la n dᴐᴐwɛ, u daŋ kaa bir na di jaa anla un dᴐᴐwɛ la ni á du kaŋ. Nɛr la n waa dᴐᴐwɛ werge ge, u kuntama la un dᴐᴐwɛ la, ba daŋ ba wa lɛɛ a maa u nonii.
40013013	Awiarɛ n na ta sɛɛliizi di ra tɛɛ baa, dikuu bɛɛwiai, ba ra nuuu, ka ba waa a zɛɛ zummɛ. Ba aah siwiire bá zum a wia ŋmɛnizi, ka ba waa wette ra na a ŋmɛnɛɛ. Ba waa zum gunla aŋ volle.
40013014	Ba wia naa ɛɛ gunla Kᴐraawiizi dᴐgtɛɛ Aizaya n faa baglɛɛ di ŋᴐ labuu, dí, Ba daŋ ŋᴐ wia, a zuu ii digna, ka ii wàá wer zum a zɛɛ. Ii daŋ aah siwii ii zum a wia ŋmɛnɛɛ, ka ii wàá wer na a ŋmɛnɛɛ,
40013015	dikuu bɛɛwiai, nɛra naa gillᴐᴐ ba bampiree du tᴐg werge di gil ba digna ge du kpeg, di kaa tᴐ ba siwee ge. Di guŋ lɛi, ba siwee daŋ vii na, ba digna ge nuu, ba zum a zɛɛ di bir ba bampiree di ra hiŋiŋ n chaa baa.
40013016	Ka iawaa, ii nuu sumaa. Ii siwee ra nau. Ii digna ge ra nuu.
40013017	Ií gil n ŋᴐ wibii maa tɛɛ ia. Kᴐraawiizi dᴐgtɛɛzi ni nɛnanaa kpilakpila maa faa ra nyiŋŋuu ba na wia naa ii siwee n na na naa, ka ba waa nawɛɛ, di faa ra nyiŋŋi ba nuu wia naa ii digna n na nuu naa, ka ba waa nuuwɛ.
40013018	Ií nuu baal la ni u mia la wia zɛɛ.
40013019	Nɛr la maa n nuu Kᴐraawiizi kora wia ka waa u zɛɛ zummɛ ɛɛwᴐᴐ lugᴐ mia la n chogli ŋmɛnɛɛ zumbizi hᴐᴐzi di la. Un nuu Kᴐraawiizi wia la, Sitaani ɛɛ manaŋ di ba wa lizaa u bampirii biini.
40013020	Mia la n chogli bii bᴐr, a waa lunne dᴐᴐwɛ la, a zɛɛrɛ lugᴐ banla n nuu Kᴐraawiizi wia la biini, bɛl sɛɛa manaŋ, u bᴐra sᴐᴐnuu werge.
40013021	Ka tᴐᴐrᴐᴐ ni wia n wa huuzuu dikuu Kᴐraawiizi wia la wia, kakpaŋ, u gilaa ta. A waa zuuwɛ nɛnnɛ ka ɛɛ lugᴐ mia la n waa lunne dᴐᴐwɛ la. Awiarɛ waa wette u hiŋ birgi.
40013022	Mia la n chogli sᴐᴐhri biini la, a zɛɛrɛ banla n nuu Kᴐraawiizi wia biini, bɛl nuu ka uŋ kpa u miibᴐᴐ wia di du u bampirii, kebee nyiŋŋaa ge du de di ra daruu wia, wiŋᴐzi la waa wette na bᴐr chᴐᴐ u bampirii biini. U ge wia ɛɛwᴐᴐ lugᴐ mia la sᴐᴐhri n tᴐ a ni a waa wette du bee ka siu la.
40013023	Mia la n chogli hɛri bᴐnanii la zɛɛrɛ banla n nuu Kᴐraawiizi wia la biini, bɛl nuu di zum a zɛɛ di ra hiŋ. U wia ɛɛwᴐᴐ lugᴐ mia la n du bee kalfazi, bɛl tokko ahorgaazi, bɛl ge tokko ni kpᴐrgᴐzi la.
40013024	U kaa ta sɛɛlii bɛl di pɛɛzi, Ii zum gunla Kᴐraawiizi kora wia n duwɛɛ? A ɛɛwᴐᴐ lugᴐ baal bɛl n izee di duu minanaa u koo.
40013025	Ka saŋa la nɛra n waa chᴐᴐ dᴐᴐ la, u dᴐm ba di wa duu michᴐgaa di koozi a ni.
40013026	A mia wa lii di hel di ra du bee. Anna du bee la, ba binnaa di michᴐgaa ge du a biini.
40013027	A koo hiŋ paah hina ba u be di wa pɛɛzuu, Yaa Dᴐᴐri, minanaa lɛi i faa duu laa? Ka lee michᴐgaa naa kaa lii a biinei?
40013028	U ŋᴐ, N dᴐm bɛllɛ ɛɛŋ guŋ. U paah hina pɛɛzi, I ra nyiŋŋuu ya la ga kpuzaa di ha gɛɛ?
40013029	U ŋᴐ, Kai! Di ii ŋᴐ ií kpuzi michᴐgaa la, aŋhina be ii daŋ kpuzi minanaa la di jaa.
40013030	Awia ií gil a maa du de mᴐᴐ ka kumaa ra hel. Di a saŋa wa hello, n daŋ ŋᴐ n chigna la be bá chaali michᴐgaa la mᴐᴐ di vᴐᴐzaa ra dau bá ga fuuh, ka jaa chaali minanaa la ge di wa du n kaporo biini.
40013031	U kaa ta sɛɛlii bɛl ra tɛɛ baa di ŋᴐ, Kᴐraawiizi kora ɛɛwᴐᴐ lugᴐ daapuza bɛl bii baal bɛl n kpawɛɛ di ga duu. Daapuza la sᴐnnɛ mastad.
40013032	U bii genii jikkɛ di kaali kummaa bii. Ka di u wa hello tuŋ, ᴐᴐ kaali kooree ni daapussi la maa di birgi daa. Zumbizi ᴐᴐ ba di waa du daŋa u nyuu.
40013033	U kaa ta sɛɛlii bɛl di ŋᴐ, Kᴐraawiizi kora ɛɛwᴐᴐ lugᴐ yissi haaŋ bɛl n kpawɛɛ di du sau ni. Sau la kannᴐᴐ, ka yissi la wer fuu a maa.
40013034	Sɛɛliizii Yeesu ta di ra bagli nɛra a hᴐl. Waa wii maa baglɛɛ di sɛɛlii lɛi u ta.
40013035	Awia wia la Kᴐraawiizi dᴐgtɛɛ n faa ŋᴐwɛɛ la faa wa ɛɛ wibiire. U faa ŋᴐwᴐᴐrɛ, N wiŋᴐzi daŋ ɛɛ sɛɛliizi. N daŋ ŋᴐ wia aŋhina n faa suahwɛ durnya luglaa guŋŋ wa hel zinaa.
40013036	Denii Yeesu gil nɛdamta la ka zuu dia. U hiŋra ba u be di wa ŋᴐ, Bagli yaa michᴐgaa la wia zɛɛ.
40013037	U ŋᴐ, Baal la n duu mia la, mìŋ́ Nɛhalala Hinnɛ.
40013038	U koo genii durnya. Minanaa la ɛɛ banla n du Kᴐraawiizi kora biinii. Michᴐgaa la genii banla n na hiŋ Sitaani.
40013039	A baal dᴐm la n duu michᴐgaa u mia biini la, waabuu Sitaani himmaa. Kumaa genii durnya tunaa. A chigna genii Kᴐraawiizi mɛlikazi.
40013040	Gunla ban chaali michᴐgaa la di fuuh niŋ la, gunnɛ niŋ ɛɛ durnya tunaa saŋa.
40013041	Mìŋ́ Nɛhalala Hiŋ daŋ hum n mɛlikazi á chaali kunla maa n ᴐᴐ gil nɛra ra ɛɛ wichᴐgaa ani banla maa n vɛɛ n nua di lii n kora biini
40013042	di ha ninzeŋ biini, bá ra wii di ra hee ba nyina.
40013043	A saŋa nɛnanaa daŋ jaa ra chaani ba mɛɛ Kᴐraawiizi kora biini alugᴐ wiizi n na chaani la. Hinla maa n dᴐᴐ digna di ra nuu wia, gil a ra nuu nɛnnɛ.
40013044	Kᴐraawiizi kora ɛɛwᴐᴐ lugᴐ daama aŋhina baŋ ki bᴐᴐ di hug hɛri yembɛl, baal bɛl wa naa. Uŋ wa naa la, u bᴐra sᴐᴐnuu werge maa. U gilaa a suah de ka la ga kpa u kummaa di yoo di kpa kebee la di yau a hɛri.
40013045	Kᴐraawiizi kora kaa ɛɛu lugᴐ kunyoori bɛl n ᴐᴐ ra nyiŋŋi binanaa aŋhina yoola n kpolle werge banna yir pɛɛl.
40013046	Denii u wa na unanii himmaa bɛl. Uŋ wa nau la, u ga kpa u kuna la maa di yoo di kpa a kebee ga yau unanii la.
40013047	Kᴐraawiizi kora kaa ɛɛu lugᴐ asau bɛl ban tawɛɛ muuzeŋ biini u lauri nyindee kpila maa de.
40013048	Uŋ wa suwee, ba tɛrguu lii baŋgia di so hᴐᴐzi ananaa di du kɛɛgᴐzi biini ka kpa achᴐgaa ha.
40013049	Gunnɛ niŋ wa ɛɛ durnya tunaa saŋa. Kᴐraawiizi mɛlikazi daŋ lii di ga bargi nɛchᴐgaa di lii nɛnanaa la biini,
40013050	di kpa baa ga ha ninzeŋ biini, ba ra wii di ra hee ba nyina.
40013051	Yeesu pɛɛzi u hiŋra, Ii wetto zum anniizi zɛɛzia? Ba ŋᴐ, Ɛɛh.
40013052	U ŋᴐ, Awia nɛr la maa n zum Moosis kiizi la ka wa birgi Kᴐraawiizi kora hinuu bɛl, u ɛɛwᴐᴐ lugᴐ dia hiŋ n dᴐᴐ u daama di wer ra lizi kumbinaa ni kuŋfalaa maa a biini.
40013053	Denii Yeesu n wa ta sɛɛliizi naa maa wa tuŋ, u izi de di ra la
40013054	di ga zuu u himmaa bol di ra bagli baa ba kisɛr dia biini. U wia tir ba maa werge, ba ra pɛɛzi dᴐŋa, Lee baal naa wer na nunzuma naa di wer na fᴐŋŋa naa u wer ɛɛ wizenaa kennei?
40013055	Kapinta bie lɛiyaa? U maa lɛi ba ra yir Mɛɛri laa? Jems ni Joosɛf ni Saimᴐn ni Judas, u niwizi lɛi baa?
40013056	U niuhambizi maa ge gbaa du yaa bol naa la. Awia lee u wer zum wia naa maa keŋ di ra ɛɛa naanɛi?
40013057	Ba jaa zumuu, ba baga waa kaa hoo u be. Yeesu ŋᴐ ba be, Nɛr maanii a kpa Kᴐraawiizi dᴐgtɛɛ girme. Ka u himmaa bol hina ni u himmaa nɛra bɛnnɛ wàá sɛɛ kpau girme.
40013058	Waa wizenaa ɛɛwɛ de werge dikuu baŋ wᴐᴐ yardɛɛ wia.
40014001	A saŋa ba koori Hɛrᴐd la nuu Yeesu wia
40014002	di ŋᴐ u balaa be, Jᴐn Kᴐraawiizi Niisᴐᴐri labuu. Kᴐraawiizi lalluubuu siu biini. Awiarɛ u wer ra ɛɛ fᴐŋŋawia naa dᴐŋa.
40014003	Koori la faa dᴐᴐ u niwee bɛllɛ, ba ra yiruu Filip. A koori faa foozi u niwee hiŋ haannɛ, u du u be. U sᴐnnɛ faa Hɛrᴐdias. A koori n ɛɛ gunla, Jᴐn faa ŋᴐ u be lugᴐ a waa wer uŋ foozi u niwee haaŋ la.
40014004	Denii koori la kuu u haaŋ Hɛrᴐdias la wia di lau Jᴐn di vᴐᴐzuu di tᴐ dia,
40014005	di ra nyiŋŋi u kpuu, ka kaa ra ᴐm, di u kpuu, gunla nɛdamta la n niŋ ɛɛu wia. Baabuu kpaubuu ra yir Kᴐraawiizi dᴐgtɛɛ bɛl.
40014006	Koori la lulli hᴐpizii hᴐl n wa helle, u haaŋ biihambie wa sa ra bagli u ni banla n faa du u be la. U sai la par a koori werge maa.
40014007	U hɛɛhzi Kᴐraawiizi ka ŋᴐ, dí u daŋ tɛu kunla maa un niŋ suŋŋi.
40014008	A bie maa faa bagluu gunla un niŋ ŋᴐ. Awia u ŋᴐ koori be, N na nyiŋŋi Jᴐn Kᴐraawiizi Niisᴐᴐri nyuurɛ bá kpa du pɛrɛtu di wa tɛŋ.
40014009	A koori biini chᴐgi. Ka uŋ hɛɛhzi Kᴐraawiizi la, banla u ni baa n na di la nuu la, u ŋᴐ bá ɛɛ guŋ tɛu.
40014010	U hum baŋhina a diitᴐᴐri dia bá ga teŋ u nyuu.
40014011	Ba la ga teŋ u nyuu di kpa du pɛrɛtu biini di ba wa tɛɛ a bie. U ge kpa tɛɛ u maa.
40014012	Jᴐn hiŋra la ga kpau di hug ka ba wa ŋᴐ Yeesu be.
40014013	Yeesu n wa nuu guŋ, u zuu muugbera di la bᴐduma bɛl u bɛŋ. Ka nɛdamta nuu u wia di lii ba bola di kpa naazi vol la de.
40014014	Yeesu n wa lii muugbera la biini, u na nɛdamta de. Ba wia dᴐᴐu sinyɛna. U chaa ba wiila hina.
40014015	Bᴐr n wa duanɛɛ, u hiŋra ba u be di wa ŋᴐ, Wiizi cholloo. Bᴐnnaa ge ɛɛ bᴐduma. Awia ŋᴐ ba be bá bir la bola di ga yauzi diwee di.
40014016	Ka Yeesu ŋᴐ, Ɛrɛɛ? Ií himmaa tɛɛ baa diwee bá di.
40014017	Ba ŋᴐ u be, Paanuuzi anue ni nyinni anɛɛ bɛnnɛ du yaa be.
40014018	U ŋᴐ, Ií kpaa bᴐᴐni.
40014019	Ba kpa ba. Yeesu gil a nɛra so kooritaaraa la ni, ka kpa paanuuzi anue la ni nyinni anɛɛ la di binni chiŋ di suŋŋi Kᴐraawiizi di du a ni, ka mᴐnni mᴐnni di kpa tɛɛ u hiŋra la, ba kpa bᴐnni nɛdamta la.
40014020	Ba maa hee di piŋ. Ba chaali anla baŋ heewe ka ka, a su kɛɛgᴐzi fidaanɛɛ.
40014021	Banla n heewe ge, ba baala bɛŋ hel kagboŋ bunue ka haana ni biizi ge jaa.
40014022	Denii Yeesu gil u hiŋra zuu muugbera di tᴐ see di ga gi muuzeŋ la ka ú ta nɛra la ka ra ba.
40014023	Uŋ wa ta a nɛra maa tuŋ, u tinni giŋgimii di ra jaami Kᴐraawiizi u bɛŋ. Bᴐr n wa biree di u haa du de u bɛŋ,
40014024	ka u hiŋra du muugbera la biini di kaali bᴐᴐnɛɛ. Peu ra yoo baa, nii ra lᴐ muugbera la.
40014025	Chᴐᴐzin pikke, Yeesu jaa vol nii la nyuu di ra la ba be.
40014026	U hiŋra nau unna vol nii la nyuu, a tir baa. Ba ŋᴐ, Koguure! Ɔnsii lau baa, ba ra lᴐᴐgi wile.
40014027	Yeesu ɛɛ manaŋ di ŋᴐ ba be, Ií gilɛɛ ra ᴐm. Minuu. Ií gilɛɛ gil ii banchulli ra lᴐ.
40014028	Pitta ŋᴐ, N Dᴐᴐri, di hinuu, amᴐ ŋᴐ ń lii nii nyuu di vol ra ba i be.
40014029	Yeesu ŋᴐ, A ba! Pitta lii muugbera la biini di tuu di vol nii la nyuu di ra la Yeesu be.
40014030	U ra la, ka wa binni gunla peu n na ta la, ᴐnsii lawuu. Ɔnsii n lawuu la, u jaa ra muzi di lᴐ wile di ŋᴐ, N Dᴐᴐri, lɛɛŋ!
40014031	Yeesu lawuu manaŋ di ŋᴐ u be, Yarda nyaari! Ɛrɛɛ i kaa bir di ra aani gunnɛi?
40014032	Banna zuu muugbera la, peu la teŋ.
40014033	Banla n du muugbera biini wa giŋŋi ra jaamuu di ŋᴐ, Wibii maa, hinuu Kᴐraawiizi bie la.
40014034	Baŋ wa gi muuzeŋ la, ba hel Gɛnɛsarɛt hɛri.
40014035	De hina n wa nau, ba zumuu di hum nɛra ba gaagi de maa di paagi ba wiila hina maa ba.
40014036	Ba maa suŋŋi Yeesu bá vii wer gbᴐgzi u wɛjɛ nua gba bɛŋ. Banla maa n gbᴐgzuu nyaagi.
40015001	Denii Farisizi ni Kᴐraawiizi Hᴐŋ Karma lii Jɛrusalɛm di ba Yeesu be di wa pɛɛzuu,
40015002	Bɛɛ n baani i hiŋra waa yaa naabaala ŋmɛnɛɛ ra hiŋɛi? Ba waa ba naabaala samaa ra sam ka ra di.
40015003	Yeesu bir pɛɛzi baa, Ɛrɛɛ ii ge ra vɛɛ Kᴐraawiizi widaulii dikuu ii naabaala ŋmɛnɛɛ hiŋaa wiai?
40015004	Kᴐraawiizi ŋᴐwᴐᴐrɛ, A kpa i maa ni i mɛɛ girme. Nɛr la maa n na gbɛlli u maa ni u mɛɛ, bá kpuu.
40015005	Ka iawaa ŋᴐ, Di bie ŋᴐ u maa ni u mɛɛ be lugᴐ u kpa kuna la ban niŋ faa na u be di hiini ba hinaa la maanii di tɛɛ Kᴐraawiizi, ú gilɛɛ kaa waa kpa a kuna di ra tɛɛ baa.
40015006	Ii ra bagluubuu lugᴐ ú gilɛɛ kaa kpa u maa ni u mɛɛ girme la. Nau! Ii gillᴐᴐ Kᴐraawiizi widaulii la birgi pɛɛ dikuu ii naabaala ŋmɛnɛɛ hiŋaa wia.
40015007	Nɛfugzee ia! Kᴐraawiizi dᴐgtɛɛ Aizaya faa bagli ii wiarɛ nɛnnɛ di ŋᴐ dí,
40015008	Nɛra naa, ba nuuzii ba kpa ra tᴐgziŋ, ka ba bampiree wan lauwɛ tama maa.
40015009	Newea kiizii ba kpa di ra bagli alugᴐ Kᴐraawiizi ŋᴐ guŋ, ka ŋᴐ nɛ́ra ra hiŋ. Awia pɛɛrɛ ba ra jaamiŋ la.
40015010	Yeesu yir nɛdamta la, ba ba u be. U ŋᴐ, Ií ra nuu di gil á ra zuu ii bampiree nɛnnɛ.
40015011	Kuna la n na zuu nua, aa lɛi niŋ gil i doŋ. Ka wia la n na lii nua biini, aabuu niŋ gil i doŋ.
40015012	Denii Yeesu hiŋra ba u be di wa ŋᴐ, Wia naa hiŋ ŋᴐwɛɛ naa, a waa Farisizi la pattɛ. I zum gunnɛ naa?
40015013	Yeesu ŋᴐ, Kunla maa n mɛɛ Kᴐraawiizi n waa duuwe, n daŋ kpuzuu ha.
40015014	Ií gil ba wia de. Ba ɛɛ nyuŋŋaa ka ra bagli nyuŋŋa ge ŋmɛnɛɛ. Di nyuŋŋi ra bagli u dᴐŋhiŋ ŋmɛnɛɛ, ba maa daŋ chol bᴐᴐ biini.
40015015	Pitta ŋᴐ Yeesu be, Bagli yaa sɛɛlii la zɛɛ.
40015016	Yeesu pɛɛzi, Ii ge haa waa nfɛrɛ dᴐᴐwɛa?
40015017	Ii waa zummɛ lugᴐ kuna la maa iinna di, hiarɛ aa zuu ii bir nyɛa ra taa?
40015018	Ka wia la n na lii nuawaa, bampirii biinii aa lii di ra tɛɛ nɛra doŋa.
40015019	Nfɛrchᴐgaa, dᴐŋ kpui, sɛnsɛŋ wia, wikuna, ŋmɛɛi, kara kannaa, dᴐŋ gbɛllaa, annii maa ɛɛ bampirii wikpoglaare,
40015020	di ra tɛɛ nɛra doŋa. Di haa sammɛ ka ra di, guŋwaa wàá tɛi doŋa.
40015021	Yeesu kaa izi de di la Taaya ni Saidᴐn barii.
40015022	Denii Kenan hɛri haaŋ bɛl lii de di ba u be di waa yiruu siaahmu ni, N Dᴐᴐri, Deevid naana, binni n sinyɛna. Aliizinachᴐgiirɛ ra tᴐᴐri n biihambie werge maa.
40015023	Yeesu siigi u ni. U hiŋra ba u be di wa suŋŋuu, Ŋᴐ ú bir. U ra hiŋ yaabuu di ra kᴐᴐ.
40015024	Yeesu ŋᴐ, Izrɛl peleulaa la bɛŋ benii Kᴐraawiizi humiŋ.
40015025	A haaŋ wa hel di giŋŋi u see di ŋᴐ, N Dᴐᴐri, hiiniŋ.
40015026	U ŋᴐ u be, A waa dɛkkɛ baŋ kpa biizi diwee di ha nuuzihina.
40015027	U ŋᴐ, Wibiire, n Dᴐᴐri. Ka nuuzihina ᴐᴐ na anla a dᴐᴐra n na di a chogli hɛri labuu di ra di.
40015028	Yeesu ŋᴐ, I tɛmbuu yarda paa. Awia i daŋ na wii la hinna nyiŋŋi. U bie hiŋ nyaagi di lii a saŋa hiŋ.
40015029	Yeesu lii de di la Galili muuzeŋ la nua di ga tinni giŋgimii bɛl di ga so.
40015030	Nɛdamta ba u be di kpogli dugze ni gbɛraa ni nyuŋŋa ni gɛnaa di kpa baa ba u see. U chaa ba maa.
40015031	Nɛdamta la n wa na gɛnaa n na ŋᴐ wia, gbɛraa n izee, dugze n na vol, nyuŋŋa siwee n pillɛɛ, a tir baa werge maa. Ba ra tɛɛ Izrɛl Dᴐᴐri Kᴐraawiizi sᴐŋ.
40015032	Yeesu yir u hiŋra di ŋᴐ ba be, Nɛra naa wia dᴐᴐmbuu sinyɛna. Ba hᴐpizaa ahoroo keŋ ban du n be ɛŋ. Ba waa kaa dᴐᴐ kummaa bá di. Maa nyiŋŋi n ta baa keŋ, dikuu bɛɛwiai, baŋ waa diwee naa, ba daŋ waa bɛɛli ŋmɛnɛɛ.
40015033	U hiŋra ŋᴐ u be, Yaa n du bᴐduma naa, a nɛra ge du kaŋ werge naa, lee ya na paanuuzi a hel ba maa ba wer hee di piŋɛi?
40015034	Yeesu pɛɛzi baa, Paanuuzi aŋmɛnɛɛ n du ii benei? Ba ŋᴐ, Paanuuzi aniidaanɛɛ ni nyinni tamaa du de.
40015035	Yeesu gil nɛdamta la maa so hɛri,
40015036	ka kpa paanuuzi aniidaanɛɛ ani nyinni la di suŋŋi Kᴐraawiizi di du a ni ka lau mᴐnni mᴐnni di tɛɛ u hiŋra, ba ge kpa bᴐnni nɛdamta la.
40015037	Ba maa di di piŋ. Ba paagi anla ban diwee ka ka la, a su kɛɛgᴐzi aniidaanɛɛ.
40015038	Banla n diwee la, ba baala bɛŋ hel kagboŋ bunaazu ka haana ni biizi ge jaa.
40015039	Yeesu jaa ta baa ka zuu muugbera di la Magdala barii.
40016001	Farisizi ni Sajusizi baŋhina ba u be di waa nyiŋŋi ba ɛɛu di na. Ba ŋᴐ ú ɛɛ fᴐŋŋawii bɛl chiŋ di bagli baa bá zum u wibii.
40016002	U ŋᴐ ba be, Di bᴐr wa duanᴐᴐ, chiŋ aah, ii ᴐᴐ ŋᴐ, Dooŋ waa hoo, dikuu bɛɛwiai, chiŋ aahwᴐᴐ.
40016003	Di chᴐᴐzi genii, ii ᴐᴐ ŋᴐ, Dooŋ du de dikuu bɛɛwiai baama tᴐwᴐᴐrɛ, chiŋ aah. Ii wettoo binni baama nyuu di zum u zɛɛ ka ii waa wette binni wia la n na ɛɛ filaŋkeŋ di zum a ge zɛɛ.
40016004	Banla n dᴐᴐ wichᴐgaa di vɛɛ Kᴐraawiizi la, baabuu ra nyiŋŋi n ɛɛ wii bɛl bá zum n wibii. Ka màá ɛɛ a wii tɛɛ baa. Ka wii naa bɛnnɛ ií kpa di zum n wibii. Waabuu Kᴐraawiizi dᴐgtɛɛ Joona wia la. Yeesu gil baa ka kaali.
40016005	U hiŋra n faa ra nyiŋŋi ba gi muuzeŋ la, ba faa waa ba diwee wia liizee ka gi.
40016006	Yeesu ŋᴐ ba be, Ií ra du ii hinaa tau dikuu Farisizi ni Sajusizi yissi la wia.
40016007	Ba ra bil dᴐŋa bá zum u wiŋᴐzi la zɛɛ di ra ŋᴐ dᴐŋa be, Yaa n waa paanuuzi kpawɛɛ ba la wiarɛ u nii ŋᴐ guŋ.
40016008	Yeesu zum gunla wia banna bil dᴐŋa la di pɛɛzi baa, Ɛrɛɛ ii ra bil dᴐŋa dikuu iiŋ waa paanuuzi kpawɛɛ ba la wiai? Yarda nyaara!
40016009	Ii nfɛrɛ haa waa ballɛa? Ii waa paanuuzi anue la nɛra kagboŋ bunue n diwee ani kɛɛgᴐzi anla ban diwee ka ka n suwee la ra liizia?
40016010	Ii waa kaa liizi paanuuzi aniidaanɛɛ la ge nɛra kagboŋ bunaazu n diwee ani kɛɛgᴐzi anla ban diwee ka ka n suwee la wiaa?
40016011	Ka ɛrɛɛ ii waa wette zum lugᴐ paanuu wia lɛi n faa ŋᴐ lai? Farisizi ni Sajusizi yissi la wiarɛ n ŋᴐ ií ra du tau la.
40016012	Denii ba jaa zum lugᴐ paanuu yissi lɛi u faa ŋᴐ. Farisizi ni Sajusizi baglaarɛ u kpa ra yir yissi la.
40016013	Yeesu kaa izi ra la Sɛsarɛa Filipai barii. Unna la, u pɛɛzi u hiŋra, Anɛɛ nɛra ᴐᴐ kpa mìŋ́ Nɛhalala Hiŋ ra yirɛi?
40016014	Ba ŋᴐ, Baŋhina kpaibuu ra yir Jᴐn Kᴐraawiizi Niisᴐᴐri. Baŋhina ge kpai ra yir Ɛlija. Baŋhina kaa kpai ra yir Jɛrɛmaya gɛɛ Kᴐraawiizi dᴐgtɛɛzi la bɛl.
40016015	U kaa pɛɛzi baa, Ka anɛɛ ii ge kpanna yirɛi?
40016016	Saimᴐn Pitta ŋᴐ, Hinuu Kᴐraawiizi la n ɛɛ Kᴐraawiizi himmaa la bie Kristo.
40016017	Yeesu ŋᴐ u be, Joona bie Saimᴐn, i nuu sumaa. Newee lɛi pilli guŋ tɛi i zum. N mɛɛ Kᴐraawiizi pilli guŋ tɛi i zum.
40016018	Gil n kaa ŋᴐ i be naa. I sᴐnnɛ Pitta. U zɛɛrɛ Bii. Bii naa nyuurɛ ń ma n hiŋra dia hᴐŋ. Siu ni u fᴐŋŋa wàá wer kpegluu maa.
40016019	N daŋ tɛi Kᴐraawiizi kora saafiibee. Kunla maa hin niŋ vᴐᴐ hɛri naa, u vᴐᴐwᴐᴐ Kᴐraawiizi be. Kunla maa hin niŋ pur hɛri naa, u puttoo Kᴐraawiizi gba be.
40016020	Denii u ŋᴐ u hiŋra be dí bá gilɛɛ waa ŋᴐ nɛr maa be lugᴐ waabuu Kristo la.
40016021	A saŋa Yeesu Kristo jaa ra bagli u hiŋra lugᴐ a dɛkkᴐᴐ un niŋ la Jɛrusalɛm ból nabᴐnzi ni Kᴐraawiizi dia kizee hina ni Kᴐraawiizi Hᴐŋ Karma la ga tᴐᴐruu di kpuu, ka K'ᴐraawiizi lalluu hᴐpizaa ahoro hᴐl.
40016022	Pitta lawuu di ŋᴐ, Gilɛɛ ra ŋᴐ gunnᴐu. K'ᴐraawiizi kissii wiá naa gilɛɛ waa nai, n Dᴐᴐri.
40016023	Yeesu bir u har kpu Pitta ka ŋᴐ u be, Sitaani, lii n be. I ra tᴐmbuu ŋmɛnɛɛ, dikuu bɛɛwiai, newea nfɛrɛ biinii i hor lii. Kᴐraawiizi nfɛrɛ lɛi.
40016024	Denii Yeesu ŋᴐ u hiŋra be, Nɛr la maa n niŋ hiŋiŋ, ú gil u himmaa kipar ka kpa u siuri daakaŋlii sag u baŋaa di ra hiŋiŋ.
40016025	Hinla maa n niŋ gil i miibᴐᴐ wia aah i siwii, hàá na i hiŋ. Ka hinla maa n niŋ gil i miibᴐᴐ wia ha dikuu n wia, hìŋ́ niŋ na i hiŋ.
40016026	Di i wetto di durnya suma maa, ka haa i hiŋ nawɛɛ, bɛɛ tᴐnaa i nai? Beedee kunnɛ néwee wer kpa di chɛr di na u hinnɛi?
40016027	Mìŋ́ Nɛhalala Hiŋ daŋ bir ba ni n mɛɛ girme ni u mɛlikazi ni. Di n wa ballᴐ, n daŋ jaa turgi nɛr maa ani gunla uŋ hummɛ.
40016028	Ií gil n ŋᴐ wibii maa tɛɛ ia. Ii banla n chigɛ ɛnnaa naa baŋhina wàá siu mᴐᴐ ka ií na mìŋ́ Nɛhalala Hiŋ n niŋ di n kora di ra ba.
40017001	Hᴐpizaa anumbɛl n wa bɛrɛɛ, Yeesu kpa Pitta ni Jems ni u niwee Jᴐn di tinni bizeŋ bɛl nyuu ba bɛŋ.
40017002	Denii u izi birgi ba see. U siwee ra chaani lugᴐ wiizi. U kunlaala bir huuhzi werge alugᴐ bᴐchaaŋ.
40017003	Ba ŋᴐ bá binni di Moosis ni Ɛlijaa du ba be di ra ŋᴐ wia ra tɛɛ Yeesu.
40017004	Pitta ŋᴐ Yeesu be, N Dᴐᴐri, yaa n du ɛnnaa, guŋ wesso. Di i ra nyiŋŋi, n daŋ du luffazi ahoro í dᴐᴐ bɛl, Moósis dᴐᴐ bɛl, Ɛ́lija ge dᴐᴐ bɛl.
40017005	Pitta n haa ra ŋᴐ a wia di baama tuuwo di wa tᴐ ba ni di ra chaani. Ba nuu loobii bɛl n lii baama la biini. U ŋᴐ, N biinᴐŋŋiirɛ keŋ. U wia parimbuu werge. Ií ra nuu u be.
40017006	U hiŋra n wa nuu loobii la, ᴐnsii lau baa werge maa, ba chogli hɛri di tᴐᴐgi ba siwee.
40017007	Yeesu ba ba be di wa gbᴐgzi baa ka ŋᴐ, Ií izi di gilɛɛ ra ᴐm.
40017008	Ba lalli ba nyuuni di nɛr maa waa kaa hoo di Yeesu bɛŋ lɛi. Ba izi di ra tuu.
40017009	Banna tuu la, Yeesu ŋᴐ, Ií gilɛɛ waa ŋᴐ wia naa iin nawɛɛ naa mᴐᴐ. Di Kᴐraawiizi wa lalli mìŋ́ Nɛhalala Hiŋ siu biini la, denii ií jaa wer ŋᴐa.
40017010	Ba pɛɛzuu, Bɛɛ wiarɛ Kᴐraawiizi Hᴐŋ Karma ᴐᴐ ŋᴐ lugᴐ Ɛlijaa niŋ ba mᴐᴐnɛi?
40017011	U ŋᴐ, Wibiire. Ɛlijaa niŋ feli ba di wa ɛɛ kummaa sirya.
40017012	Ka ií gil n ŋᴐ ii be. Ɛlija la teŋ ballᴐᴐ. Ba zumuu huhzi di ɛɛu ba kipar. Gunnɛ bá kaa ɛɛ mìŋ́ Nɛhalala Hiŋ ge tᴐᴐrᴐᴐ la.
40017013	Denii u hiŋra zum lugᴐ Jᴐn Kᴐraawiizi Niisᴐᴐri wiarɛ u ŋᴐ la.
40017014	Ba wa hel nɛdamta baŋhina. Baal bɛl lii ba biini di ba wa giŋŋi u see
40017015	di ŋᴐ, N Dᴐᴐri, binni n bie sinyɛna. Aliizinachᴐgiirɛ du u ni u ra wii. Ŋmɛnɛbɛl ᴐᴐ ra chogli niŋ biini, ŋmɛnɛbɛl ge ᴐᴐ ra chogli nii biini.
40017016	N kpau ba i hiŋra be bá chaau. Ba chaau huhzi.
40017017	Yeesu ŋᴐ, Ii filaŋkeŋ hina naa waa yarda dᴐᴐwɛ ka dᴐᴐ wichᴐgaa. Ɛrɛɛ birgaa dᴐnnɛ ń haa du ii be di birgi ka ií haa zuminnɛi? Ɛrɛɛ kanyittii ń haa di iai? Kpa bie la bᴐᴐni. U kpau ba.
40017018	Yeesu ŋᴐ aliizinachᴐgii la be, dí ú lii u ni. U lii. Bie la na alaanfia a saŋa.
40017019	Yeesu ni u hiŋra n wa du ba bɛŋ, Yeesu hiŋra ba u be di wa pɛɛzuu, Ɛrɛɛ wiarɛ yaawaa faa waa wette ya duŋŋi aliizinachᴐgii lai?
40017020	U ŋᴐ, Iin nyaa yarda wiarɛ ii waa wette duŋŋuu la. Ií gil n ŋᴐ wibii maa tɛɛ ia. Di ii dᴐᴐ yarda haali u mɛg mastad bii n du jigajiga gunla, ka ii daŋ wer ŋᴐ bizeŋ naa be dí ú lalli di kaali yembɛl, u lalli kaali.
40017021	Ii wàá ɛɛ wii maa huhzi.
40017022	Yeesu ni u hiŋra faa ra gaagi Galili hɛri. Denii Yeesu ŋᴐ ba be, Ba daŋ jaa lau mìŋ́ Nɛhalala Hiŋ du nɛra baŋhina nonee biini
40017023	ba kpuŋ. Ka Kᴐraawiizi daŋ lalliŋ n hᴐpizaa ahoro hiŋ la. Yeesu n wa ŋᴐ guŋ, ba biine chᴐgi baa werge werge maa.
40017024	Baŋ wa hel Kapɛrnaum, banla n na lɛɛ Kᴐraawiizi dia lampoo ba Pitta be di wa ŋᴐ, I nabᴐma waa a lampoo a turgi gɛɛ? Pitta ŋᴐ, U ra turguu.
40017025	Baŋ wa zuu dia, Yeesu feli ŋᴐ a wia di pɛɛzi, Durnya koora naa, anɛɛ ba ᴐᴐ lɛɛ lampooi? Ba nɛra gɛɛ hᴐᴐhrai? Pitta, ɛrɛɛ i nai?
40017026	U ŋᴐ, Hᴐᴐhraa ba ra lɛɛ. Yeesu ŋᴐ, Di gunnɛ, ba nɛra liwᴐᴐrɛ.
40017027	Ka maa nyiŋŋi n fuuh ba baaŋ. Awia la muuzeŋ la nua di ga ta gᴐrga. Nyiŋ la n niŋ feli liluu, í pilli u nua di na. Kebii bɛl daŋ du de. Lizuu di kpa la ga tɛɛ baa di turgi n nii maa hora.
40018001	Denii Yeesu hiŋra ba u be di wa pɛɛzuu ba biini unla n ɛɛ nabᴐma Kᴐraawiizi kora biini.
40018002	Yeesu yir bichala bɛl di kpau zuu ba maa baambaaŋ
40018003	di ŋᴐ, Ií gil n ŋᴐ wibii maa tɛɛ ia. Di ii waa wette kpa ii hinaa birgi bichalli, ii wàá wer zuu Kᴐraawiizi kora biini.
40018004	Nɛr la maa n niŋ kpa u hiŋ tama lugᴐ bichala naa, u ɛɛ nɛzenne Kᴐraawiizi kora biini.
40018005	Nɛr la maa n niŋ lɛɛ bichala naa dᴐŋ di dau dikuu n wia, minuu u lɛɛ dau la.
40018006	Nɛr la maa n niŋ gil bichala naa dᴐŋ n yardiŋ naa leu, di ba kpa namzeŋ di vᴐᴐ sag u baŋaa di kpau ha muuzeŋ biini u siu, u gunnɛ bᴐ uŋ haa du de di ra nyiŋ.
40018007	Tᴐᴐrᴐᴐrɛ niŋ huuzi durnya dikuu wia n du de di gil nɛra ra leu wia. A wia daŋ ᴐᴐ wa du de, ka tᴐᴐrᴐᴐ daŋ wa huuzi nɛr la maa n gillɛ a du de la.
40018008	Di i nonii gɛɛ i naa ᴐᴐ gil i ra leu, í teŋuu ha. Di i dᴐᴐ nokpaŋ gɛɛ naakpaŋ ka dᴐᴐ miibᴐᴐ, u gunnɛ bᴐ hiŋ dᴐᴐ nonee anɛɛ gɛɛ naazi anɛɛ ka ba kpai ha niŋ la n waa dinzi la biini.
40018009	Di i siwii ge ᴐᴐ gil i ra leu, í lizuu ha. Di i dᴐᴐ sikpaŋ ka dᴐᴐ miibᴐᴐ, u gunnɛ bᴐ hiŋ dᴐᴐ siwee anɛɛ ka ba kpai ha Sitaani ninzeŋ la biini.
40018010	Ií ra dazi ií gilɛɛ waa gbɛlli bichalli naa dᴐŋa. Ií gil n ŋᴐ ii be. Ba dᴐᴐ mɛlikazii Kᴐraawiizi be a ra binni ba ni. A mɛlikazi ᴐᴐ ra hel n mɛɛ Kᴐraawiizi benii.
40018011	Mìŋ́ Nɛhalala Hiŋ ballᴐᴐ ń waa nyiŋŋi kuna la n leuwe.
40018012	Di baal bɛl dᴐᴐ u peeza kalfa, bɛl gaagi kaali di wa leu, wàá gil peeza tokko anaazu ni fidikabɛl la giŋgimee la ka la ga nyiŋŋi kpaŋkpaŋ la u wa nauwaa? Ɛrɛɛ ii nai?
40018013	Di u wa nauwaa, ií gil n ŋᴐ wibii maa tɛɛ ia. Pekpaŋkpaŋ la wia daŋ sᴐᴐni u bᴐra werge maa kaali tokko anaazu ni fidikabɛl la n waa leuwe la.
40018014	Gunnɛ i mɛɛ Kᴐraawiizi waa nyiŋŋi lugᴐ bichalli naa bɛl maa wa leu la.
40018015	Di i dᴐŋhiŋ bɛl wa ɛɛi wichᴐgaa, la ga pɛɛzuu a zɛɛ, i nuu bɛŋ. Di u wa sɛɛwᴐ tɛi, i jaa na dammuu tɛɛ i hiŋ.
40018016	Di waa sɛɛwɛ tɛi, nyiŋŋi nɛkpaŋ gɛɛ nɛra banɛɛ di jaa i hiŋ ni bá wer nuu ii maa hora di ɛɛ i daansɛɛ hina. Nɛra banɛɛ gɛɛ bahoro daansɛɛ waa vɛɛ.
40018017	Di waa sɛɛwɛ tɛɛ ba ge, i jaa kpa a wii bagli Yeesu hiŋra la maa. Di waa sɛɛwɛ u nuu tɛɛ ba ge, gil u ɛɛ lugᴐ wichᴐg ɛɛra la n waa Kᴐraawiizi zummɛ la bɛl ii be.
40018018	Ií gil n ŋᴐ wibii maa tɛɛ ia. Kunla maa iin niŋ vᴐᴐ hɛri naa, u vᴐᴐwᴐᴐ Kᴐraawiizi be. Kunla maa iin niŋ pur hɛri naa, u puttoo Kᴐraawiizi gba be.
40018019	Ií gil n kaa ŋᴐ wibii maa tɛɛ ia. Di ii nɛra banɛɛ ɛɛ nuukpaŋ hɛri naa ani wii la maa iin niŋ suŋŋi ii mɛɛ Kᴐraawiizi ka suŋŋuu, u daŋ ɛɛ gunla maa iin suŋŋuu la di tɛɛ ia,
40018020	dikuu bɛɛwiai, bᴐr la maa nɛra banɛɛ gɛɛ bahoro n chaalɛɛ di ra yir n sᴐŋ, n gba du ba benii.
40018021	Denii Pitta ba u be di wa pɛɛzuu, N Dᴐᴐri, di n dᴐŋhiŋ bɛl ɛɛŋ wichᴐgaa n gil tɛu, buŋmɛnɛɛ ú kaa ɛɛŋ wichᴐgaa ka ń haa gil tɛuwɛi? Buniidaanɛɛ maga mɛgzᴐᴐrɛ gɛɛ?
40018022	Yeesu ŋᴐ, Gil n ŋᴐ i be. Buniidaanɛɛ bɛŋ lɛi í gil tɛu. I daŋ gil tɛu buniidaanɛɛ di kaa gil tɛu buniidaanɛɛgaa guŋŋ hanna la.
40018023	Awia Kᴐraawiizi kora wia ɛɛwᴐᴐ lugᴐ koori bɛl n izee di dᴐᴐ u balaa. A hᴐl bɛl u ŋᴐ ú zum kima la maga ban diu.
40018024	Ba lau bɛl ba. U faa diu kim bᴐᴐtidamta maa,
40018025	ka waa kebee dᴐᴐwɛ un niŋ turguu. U dᴐᴐri ŋᴐ bá kpa u ni u haaŋ ni u biizi ni u kuna la maa un dᴐᴐwɛ di ga yoo ú turgi a kim.
40018026	U balii la chol u naazi di ra fᴐrguu di ŋᴐ, Haa ra di kanyitti. N daŋ haa turgi a maa.
40018027	U wia dᴐᴐ u dᴐᴐri la sinyɛna, u gil a kim maa tɛu ka pilluu.
40018028	U balii la lii di ga na u dᴐŋhiŋ bɛl. A baal faa di u ge kimnɛ lugᴐ siidizi anɛɛ. U la ga gurguu di ŋᴐ, Turgi n kim la.
40018029	A baal chol u naazi di ra fᴐrguu di ŋᴐ, Haa ra di kanyitti. N daŋ haa turgi a maa.
40018030	Ka waabuu waa sɛɛwɛ tɛu ka gil ba tᴐu dia mᴐᴐ ka ú turgi a kim maa.
40018031	U dᴐŋhina n wa na gunla n ɛɛwɛ la, ba biine chᴐgi werge maa. Ba ba wa bagli a wia maa tɛɛ ba dᴐᴐri.
40018032	U dᴐᴐri yiruu, u ba. U ŋᴐ, Baljagaa hiŋ! N gil kindamta maanii tɛi dikuu hiŋ fᴐrgiŋ wia.
40018033	Di gunnɛ, a faa waa dɛkkɛ hiŋ ge n vii suŋ i dᴐŋhiŋ la ni gunla miŋ ge n suŋ i ni laa?
40018034	U baaŋ fuuh werge maa. U ŋᴐ bá kpau ga tᴐ dia ka tᴐᴐruu guŋŋ ú wa turgi kim la maa tuŋ.
40018035	Gunnɛ di ii bɛl maa waa sɛɛwɛ ú gil tɛɛ u dᴐŋhiŋ ani u biini maa, ii mɛɛ Kᴐraawiizi daŋ ɛɛ u ge gba guŋ.
40019001	Yeesu n wa ŋᴐ guŋ tuŋ, u izi Galili hɛri di la Judia hɛri la n du Jᴐᴐdan muu keŋkere bɛl la.
40019002	Nɛdamta hiŋuu. U chaa baa de.
40019003	Farisizi baŋhina ba u be di wa ŋᴐ bá ɛɛu di na di pɛɛzuu, Di baal vɛɛ u haaŋ dikuu wii maa wia, u gunna kiiu gɛɛ waa kiiyei?
40019004	Yeesu bir pɛɛzi baa, Ii haa waa karmɛɛ Kᴐraawiizi Hᴐŋ biini lugᴐ Kᴐraawiizi n ta newea, baal ni haannɛ u taa?
40019005	U ŋᴐwᴐᴐrɛ, Awia a wesso baal n gil u maa ni u mɛɛ ka la u haaŋ be bá nɛra banɛɛ kpau ɛɛ bᴐrahᴐŋkpaŋ.
40019006	Awia ba waa kaa ɛɛ nɛra banɛɛ, ka ɛɛ bᴐrahᴐŋkpaŋ. Nɛra la Kᴐraawiizi n gillɛ ba ɛɛ kpaŋ la, néwee ge gilɛɛ kaa bargi baa dᴐŋa ni.
40019007	Ba ŋᴐ, Moosis faa ŋᴐ báal ᴐᴐ kpa hahvɛɛri hᴐŋ tɛɛ u haaŋ ka vɛɛu. Ɛrɛɛ wiarɛ u ŋᴐ gunnɛi?
40019008	U ŋᴐ, Iiŋ ɛɛ bampirtᴐga hina werge wiarɛ Moosis gil ii ra vɛɛ ii haana. Ka guŋ lɛi a faa du lugli la.
40019009	Miŋwaa ra ŋᴐ ii benii, Baal la maa n niŋ vɛɛ u haaŋ, di u haaŋ waa sɛmmɛ lɛi, ka la ga kpa haaŋ bɛl, u ni a haaŋ a sɛmuu.
40019010	Yeesu hiŋra ŋᴐ u be, Di baal ni u haaŋ wia du guŋ, amᴐ guŋwaa di u faa waa haaŋ kpawɛɛ, u guŋ bᴐ.
40019011	Yeesu ŋᴐ, Nɛr maa lɛi niŋ wer nuu wiŋᴐzi naa. Banla Kᴐraawiizi n dauwɛ guŋ, ba bɛnnɛ niŋ wer nuua.
40019012	Baala baŋhina waa wer hahkpai dikuu gunla ban lul baa ba du wia. Baŋhina ge ɛɛ nɛvarga dikuu gunla nɛra n ɛɛ baa la wia. Baŋhina kaa lau ba hinaa di birgi lugᴐ a nɛvarga dikuu Kᴐraawiizi kora wia. Nɛr la maa n niŋ wer nuu, ú ra nuu.
40019013	Denii nɛra baŋhina kpa bichalli ba Yeesu be di ra nyiŋŋi u kpa u nonee sagzi ba ni di suŋŋi Kᴐraawiizi tɛɛ baa. Yeesu hiŋra n wa na guŋ, ba ŋᴐ bá gilɛɛ ɛɛ guŋ.
40019014	Ka Yeesu ŋᴐ, Ií gil a bichalli ba n be, di gilɛɛ duŋŋi baa. Nɛra la n du kennaa bichalli n duwɛɛ naa, baabuu dɛg Kᴐraawiizi kora biini dui.
40019015	U kpa u nonee sagzi ba ni, ka izi de di ra la.
40019016	Biipᴐllii bɛl ba u be di wa pɛɛzuu, N nabᴐma, bɛɛ winaniirɛ ń ɛɛ ka wer na miibᴐᴐ la n waa tunaa dᴐᴐwɛ lai?
40019017	Yeesu pɛɛzi, Ɛrɛɛ i ra pɛɛziŋ winanaa wiai? Kᴐraawiizi bɛnnɛ ɛɛ nanii ga tuŋ. Ama di i ra nyiŋŋi i na miibᴐᴐ, í ra hiŋ Kᴐraawiizi widaulaa la.
40019018	U pɛɛzuu, Aabuu a bɛlaa? Yeesu ŋᴐ, Gilɛɛ ra kpu, gilɛɛ ra sɛm, gilɛɛ ra ŋmɛɛ, di gilɛɛ ra kanni kara,
40019019	a kpa i maa ni i mɛɛ girme di kaa nᴐŋŋi i dᴐŋhiŋ alugᴐ i hiŋ.
40019020	A biipᴐllii ŋᴐ, Wia naa maanii n hiŋ. Bɛɛ n kaa kai?
40019021	Yeesu ŋᴐ u be, Di i ŋᴐ í wia wer deŋli ga tuŋ, amᴐ í la ga kpa i kuna maa yoo di kpa a kebee tɛɛ nyaara. I daŋ jaa dᴐᴐ daama Kᴐraawiizi be, ka í jaa ba waa hiŋiŋ.
40019022	Uŋ wa nuu guŋ, u bir kaali. U biini chᴐgi, dikuu bɛɛwiai, u faa dᴐᴐ kunaa werge.
40019023	Yeesu ŋᴐ u hiŋra be, Ií gil n ŋᴐ wibii maa tɛɛ ia. A daŋ du kpol dᴐᴐŋ be ka u wer zuu Kᴐraawiizi kora biini.
40019024	Ií gil n kaa ŋᴐ ii be. Nyᴐgma ni nɛɛza bᴐᴐ zuuirɛ duglɛɛ kaali dᴐᴐŋ ni Kᴐraawiizi kora biini zuui.
40019025	U hiŋra n wa nuu guŋ, a tir baa werge maa. Ba pɛɛzuu, Amᴐ anɛɛ n niŋ wer na lɛɛi naanɛi?
40019026	Yeesu binni baa ka ŋᴐ, A kpollo newea be, ka wii maa waa hore Kᴐraawiizi n niŋ ɛɛu huhzi.
40019027	Denii Pitta ŋᴐ u be, Yaabuu gil yaa kummaanii ka ba waa hiŋii. Bɛɛ tᴐnaa ya na naanɛi?
40019028	Yeesu ŋᴐ ba be, Ií gil n ŋᴐ wibii maa tɛɛ ia. Ii banla n na hiŋiŋ naa, di durnya naa wia wa tunnᴐ, ufalii wa lii, mìŋ́ Nɛhalala Hiŋ wa di n kora di so koori kara la ni ani girme, ii ge daŋ so koori kassi fidaanɛɛ ni di ra di Izrɛl hina dee fidaanɛɛ la seriya.
40019029	Nɛr la maa n gil diini, gɛɛ kpɛɛnzi, gɛɛ niwizi, gɛɛ maa, gɛɛ mɛɛ, gɛɛ biizi, gɛɛ kooni, dikuu n wia, u daŋ kaa na guŋ werge maa di kaa dᴐᴐ miibᴐᴐ la n waa tunaa dᴐᴐwɛ la.
40019030	Ama nɛkpila n tᴐ see di ra di nabᴐmuu filaŋkennaa, ba daŋ bir wa kaali har di gaa di bichaluu, ka bánla n faa ra di bichaluu la bir wa lɛɛ nabᴐmuu di ra di ba ni.
40020001	Kᴐraawiizi kora wia ɛɛwᴐᴐ lugᴐ baal bɛl n izee chᴐᴐzin pikke ni di la ga nyiŋŋi paah diire bá ga hum u koo.
40020002	U na baŋhina, u ni baa ɛɛ nuukpaŋ lugᴐ bá hum a hᴐl ka wa lɛɛ kebikpaŋ. U hum baa u koo bá ga hum.
40020003	Denii u kaa lii suuri hei saŋa di ga na nɛra baŋhina n chigɛ yawa pɛɛpɛɛ.
40020004	U ŋᴐ ba be, Ií ge gba la n koo la ga hum ka ń turgi ia gunla maa n dɛkkɛ. Ba kpa kaali gaa par.
40020005	Denii u kaa lii wibaŋkanchirii di kaa hum baŋhina. A kaa wa ɛɛ tama u kaa lii di kaa hum baŋhina.
40020006	Duana u kaa lii di baŋhina kaa chi yawa la. U pɛɛzi baa, Ɛrɛɛ ii chi ɛŋ pɛɛpɛɛ wiizi wa chol gunnɛi?
40020007	Ba ŋᴐ, Nɛr maa waa yaa tɛɛwɛ huma ŋᴐ ya hum. U ŋᴐ, Ií ge gba la n koo la di ga par.
40020008	Ba la gaa par. Wiizi n wa cholle a koo hiŋ yir u balii di ŋᴐ ú yir paah diire la di turgi baa. Dí ú yir banla n tᴐ har la di turgi baa guŋŋ wa hel banla n tᴐ see la.
40020009	Banla n laŋŋɛ duana saŋa la ba. U kpa kebikpaŋ tɛɛ ba maa.
40020010	Banla n tᴐ see la n wa helle, ba zumᴐᴐ lugᴐ ba hor daŋ du kaŋ kaali guŋ. Ka kebikpannɛ ba gba na.
40020011	Ba lɛɛ ka nuumi di ra du koo hiŋ la ni di ŋᴐ,
40020012	Bannii n tᴐ har naa, ba hummᴐᴐ tama, ka yaawaa hum werge, wiizi ge kpu yaa. Ka i gil yaa maa turgaa ɛɛ kpaŋ. Nau!
40020013	Ka u ŋᴐ bɛl be, N dammu, mɛɛ ɛɛwɛ wichᴐgaa. Yaa faa waa nuukpaŋ ɛɛwɛ lugᴐ ń turgii kebikpaŋaa?
40020014	Kpa i kebee ra la. N na nyiŋŋi n turgi baal naa n tᴐ har lugᴐ miŋ turgi i ge naabuu.
40020015	Mìŋ́ dᴐᴐ n kebee. Màá kpaa ɛɛ gunla minna nyiŋŋia? Di n siwee pɛssᴐ, ɛrɛɛ i hor kaa du kpegnei?
40020016	Awia banla n tᴐ har di ra di bichaluu la daŋ bir wa lɛɛ see di gaa di nabᴐmuu, ka banla n faa ra di nabᴐmuu la bir la har di ga lɛɛ bichaluu di ra di.
40020017	Yeesu faa ra nyiŋŋi u la Jɛrusalɛm. U yir u hiŋra fidibanɛɛ ba bɛŋ. Ba maa ra la. Banna la, u ŋᴐ ba be,
40020018	Yaa ra la Jɛrusalɛmnɛ. Di yaa ga hel de, ba daŋ lau mìŋ́ Nɛhalala Hiŋ di du Kᴐraawiizi dia kizee hina nabᴐnzi ni Kᴐraawiizi Hᴐŋ Karma nonee bá diŋ seriya di na n kpui ŋmɛnɛɛ.
40020019	Ba ge daŋ kpaŋ ga du banla n waa Jus hina ɛɛwɛ nonee bá ɛɛŋ mᴐmᴐsia di viiriŋ di kpuŋ daakaŋlii ni, ka K'ᴐraawiizi wa lalliŋ n hᴐpizaa ahoro hiŋ la.
40020020	Denii Zɛbɛdi haaŋ kpa u biizi Jems ni Jᴐn di ba Yeesu be di wa giŋŋi jaamuu di ŋᴐ ú suŋŋuu wii bɛl.
40020021	Yeesu pɛɛzuu, Bɛɛ i ra nyiŋŋei? U ŋᴐ, N na nyiŋŋuu i ŋᴐ nua tɛŋ lugᴐ di i wa di i kora naa, ń biizi banɛɛ naa wer di nabᴐnzi, bɛl wer so i nodig keŋkere, bɛl ge wer so i nomɛɛl keŋkere.
40020022	Yeesu ŋᴐ u biizi la be, Wii naa iin suŋŋɛɛ naa, ii waa zum gunla u har n duwɛɛ. Amᴐ ii daŋ wer nyᴐᴐ tᴐᴐrᴐᴐ nii la ban niŋ wa tɛŋ ń nyᴐᴐ laa? Ba ŋᴐ, Yaa daŋ wer nyᴐᴐa.
40020023	U ŋᴐ ba be, Tᴐᴐrᴐᴐ nii la min nin nyᴐᴐ la, ii ge gba daŋ nyᴐᴐa, wibii. Ka n nodig sogni ni n nomɛɛl sogni lawaa, miŋ lɛi niŋ lizi baa. N mɛɛ teŋ lizi baabuu dau ban niŋ waa so.
40020024	Denii Yeesu hiŋra fi la wa nuu guŋ. Ba baana fuuh werge maa di du Jems ni u niwee la ni.
40020025	Awia Yeesu yir baa, ba ba u be. U ŋᴐ, Ii zummᴐ lugᴐ durnya nabᴐnzi ra di kpegzii ba nɛra ni. Ba nɛzenaa ge ra bagli fᴐŋŋa nɛra ni.
40020026	Ka guŋ lɛi ii wia du. Iawaa biini, hinla maa n na nyiŋŋi i ɛɛ nɛzeŋ, i daŋ kpa i hiŋ bichaluu di ra hum ii maa.
40020027	Hinla maa n na nyiŋŋi i ɛɛ nabᴐma ii biini, i daŋ kpa i hiŋ birgi ii maa yom.
40020028	Gunnɛ mìŋ́ Nɛhalala Hiŋ waa ballɛ ń wa na balaa bá ra humiŋ la. N ballᴐᴐ ń wer hum nɛra ka siu tɛɛ baa di wer turgi nɛkpila kim di lɛɛ baa ha.
40020029	Ba ga Jɛriko di ra lii. Banna lii la, nɛdamta hiŋuu di lii.
40020030	Denii nyuŋŋa banɛɛ so ŋmɛnikɛrii. Baŋ wa nuuwɛ lugᴐ Yeesuu ga ba kɛra waa kaali, ba yiruu kpegzi ni, Yaa Dᴐᴐri, Deevid naana, binni yaa sinyɛna.
40020031	Nɛdamta la ŋᴐ bá siigi. Ka ba bir ra yiruu werge maa, Yaa Dᴐᴐri, Deevid naana, binni yaa sinyɛna.
40020032	Yeesu chi di yir baa di pɛɛzi, Bɛɛ ii ra nyiŋŋi n ɛɛ tɛɛ iai?
40020033	Ba ŋᴐ, Yaa Dᴐᴐri, yaa ra nyiŋŋi i pilli yaa siweere tɛɛ yaa.
40020034	Ba wia dᴐᴐ Yeesu sinyɛna. U gbᴐgzi ba siwee. Kakpaŋ ba siwee pilli. Ba izi ra hiŋuu.
40021001	Ba jaa ra dugli Jɛrusalɛm di wa hel Bɛtfaji, bᴐr la banna yir Ɔlivizi giŋgimii la. Denii Yeesu hum u hiŋra banɛɛ,
40021002	di ŋᴐ, Ií ga zuu boljiga naa n du see naa. Di ii wa zuuwᴐ, ii daŋ na kawee ni u bie baŋ vᴐᴐwɛ chiŋŋi. Ií puraa bᴐᴐni wa tɛŋ.
40021003	Di nɛr la maa wa ŋᴐ wii maa tɛɛ ia, ií ŋᴐ, Yaa Dᴐᴐrii ra nyiŋŋaa. U daŋ ŋᴐ ií kpoglaa bᴐᴐni wa tɛŋ.
40021004	Kᴐraawiizi dᴐgtɛɛ faa ŋᴐ wia naa wiarɛ. Awiarɛ guŋ wa ɛɛ la. U faa ŋᴐwᴐᴐrɛ,
40021005	Ií ŋᴐ Ziᴐn hina la be, dí bá na ba koori n na ba ba be. U dᴐᴐ sisᴐnaa di tinni kawee ra ba, kawipᴐl bɛllɛ u tinni ra ba.
40021006	U hiŋra kaali di ga ɛɛ gunla um bagli baa la,
40021007	di kpa kawee ni u bie la ba di wa kpa ba wɛjɛzi di bᴐgaa. U tinni di so.
40021008	Nɛdamta la ga kpa ba wɛjɛzi di pɛ ŋmɛnɛɛ. Baŋhina ge mᴐŋ paŋwoozenaa di pɛ ŋmɛnɛɛ u ra vol a ni.
40021009	Ba maa duu ra la. Baŋhina du u see, baŋhina ge du u har. Ba maa ra ŋᴐ kpegzi ni, Tibaarikala! Ií ra kpa Deevid naana girme. Ií ra tɛɛ unla Kᴐraawiizi n hummɛ la sᴐŋ. Ii banla maa ge n du Kᴐraawiizi be la, ií gil ii bᴐra sᴐᴐni.
40021010	Unna zuu Jɛrusalɛm la, a tir a bol hina maa werge maa. Ba ra pɛɛzi, Anɛɛ baal naanɛi?
40021011	Nɛdamta la ŋᴐ, Waabuu Kᴐraawiizi dᴐgtɛɛ Yeesu la n lii Nazarɛt n du Galili hɛri la.
40021012	Denii Yeesu zuu Kᴐraawiizi dia di duŋŋi kunyoora ni kunyaura maa de di lᴐ kebichɛtta hina tɛɛbulzi haazi di kaa lᴐ komma yoora ge kassi haazi,
40021013	ka ŋᴐ ba be, Ba sɛbᴐᴐrɛ, Ba daŋ yir n dia Wiijaami dia. Ka iabuu kpau birgi kunfooza sogni bᴐr.
40021014	Denii nyuŋŋa ni gbɛraa la n du Kᴐraawiizi dia la ba Yeesu be. U chaa baa.
40021015	Ka Kᴐraawiizi dia kizee hina nabᴐnzi ni Kᴐraawiizi Hᴐŋ Karma la n wa na wizenaa la uŋ ɛɛwɛ di nuu bichalli la n du Kᴐraawiizi dia n na pogzi di ra ŋᴐ, Ií ra kpa Deevid naana girme la, ba baana fuuh werge maa.
40021016	Ba pɛɛzuu, Haa nuu gunla banna ŋᴐa? Yeesu ŋᴐ, N na nuu. Ba sɛbᴐᴐrɛ Kᴐraawiizi Hᴐŋ biini di ŋᴐ, Kᴐraawiizi kpa chᴐlaarɛ di du bichalli ni biifulli nuuzi ba wer ra chᴐluu nɛnnɛ. Ii waa de karmɛɛa?
40021017	U gil baa de ka lii bol di la Bɛtani di ga chᴐᴐ de.
40021018	Hᴐᴐm pizɛɛ u feli izi di kaa ra la Jɛrusalɛm. Unna la, lᴐzi waa kpuu.
40021019	U binni di na daa bɛl, ba ra yiruu fig daa, n du ŋmɛnikɛrii. U la u zɛɛ ga nyiŋŋi nᴐna huhzi u ni. Paŋwoori bɛnnɛ u haa lᴐᴐ chi. U ŋᴐ daa la be, Hiŋwaa wàá ka wer nᴐŋ maa hanna la. A daa bir hil kakpaŋ.
40021020	U hiŋra na guŋ. A tir baa. Ba ŋᴐ, Na gunla fig daa la n hillɛ manaŋ guŋ.
40021021	Yeesu ŋᴐ ba be, Ií gil n ŋᴐ wibii maa tɛɛ ia. Di ii haŋ dᴐᴐ yarda, di ii waa aani, ii gba daŋ wer ɛɛ lugᴐ miŋ ɛɛ fig daa naa di kaa wer ŋᴐ bizeŋ naa be dí ú lalli de di ga chol muuzeŋ biini, ú lalli.
40021022	Wia la maa iin niŋ suŋŋi Kᴐraawiizi, di ii suŋŋuu ni yarda, ii daŋ naa.
40021023	U kaa zuu Kᴐraawiizi dia la di ra bagli nɛra. Kᴐraawiizi dia kizee hina nabᴐnzi ni bol nabᴐnzi ba u be di wa pɛɛzuu, Bɛɛ fᴐŋŋa i ge dᴐᴐ ka vol ra ɛɛ wia naanɛi? Anɛɛ n tɛi guŋ ŋmɛnɛɛi?
40021024	Yeesu ŋᴐ, N gba dᴐᴐ wii bɛl min nin pɛɛzi ia. Di n pɛɛzi ia ii wer sɛɛ ŋᴐ n be wibii, n ge daŋ bagli fᴐŋŋa la miŋ dᴐᴐwɛ di ra ɛɛ wia naa.
40021025	Jᴐn la n faa ra sᴐ nɛra Kᴐraawiizi nii la, Kᴐraawiizi nuarɛ u faa ra hiŋ di ra ɛɛ guŋ gɛɛ, gɛɛ newea nuuzii u faa ra hiŋɛi? Ba jaa ra bil dᴐŋa di ra ŋᴐ dᴐŋa be, Di yaa wa ŋᴐ lugᴐ Kᴐraawiizi nuarɛ u faa ra hiŋ di ra ɛɛ guŋ, u daŋ bir pɛɛzi yaa wii la n baani yaa faa waa sɛɛwɛ tɛu.
40021026	Ama di yaa kaa wa ŋᴐ lugᴐ newea nuuzii u faa ra hiŋ, ᴐnsii du denii. Nɛdamta naa n na yir a Jᴐn Kᴐraawiizi dᴐgtɛɛ bɛl naa, ba wàá gil yaa.
40021027	Ba ŋᴐ Yeesu be, Yaa waa zum. U ŋᴐ, Mhmm. N ge wàá bagli ia fᴐŋŋa la dee miŋ dᴐᴐwɛ di ra ɛɛ wia naa.
40021028	Ama ií kaa nuu tɛŋ di bagliŋ gunla iin nawɛɛ n sɛɛlii naa biini. Baal bɛllɛ izee di dᴐᴐ u biibambizi banɛɛ. A hᴐl bɛl u la u biinabᴐma la hiŋ be di ga ŋᴐ, N bie, izi la n koo zinaa di ga par.
40021029	U bie la ŋᴐ, Too. N daŋ la. Ka waa laŋŋɛ.
40021030	Baal la kaa la nɛɛhiŋ ge be di kaa ga ŋᴐ dí ú la u koo di ga par. U bie la ŋᴐ, Màá la. Denii u biini bir chᴐgi u wichᴐgaa la wia. U izi la koo la ga par.
40021031	Too. Biizi banɛɛ naa biini, u bɛliirɛ n ɛɛ u mɛɛ kipar lai? Ba ŋᴐ, Nɛɛhiŋ labuu ɛɛ u mɛɛ kipar. Yeesu ŋᴐ ba be, Ií gil n ŋᴐ wibii maa tɛɛ ia. Wichᴐg ɛɛra ni hahsɛnsɛnna feli iabuu di ra zuu Kᴐraawiizi kora biini,
40021032	dikuu bɛɛwiai, Jᴐn la n wa ballɛ di waa bagli winanaa ŋmɛnɛɛ la, ii waa sɛɛwɛ tɛu. Ka wichᴐg ɛɛra la ni hahsɛnsɛnna la, baabuu sɛɛwɛ tɛu. Ii na guŋ, ka ii haa vɛɛ. Ii waa gillɛ ii biine chᴐgi dikuu i wichᴐgaa wia di sɛɛ tɛu.
40021033	Ií kaa nuu sɛɛlii bɛl. Baal bɛllɛ izee di duu siŋ kuna aŋhina ba ra yiraa girepizi di tᴐ de maa lugᴐ kambol di ki bᴐᴐ di kuari kunla baŋ kpawɛɛ ra fɛrgi nᴐna a nii ra lii la, di kaa kuari pampanni bɛl de, di nyiŋŋi huŋhunna bá ra binni u bᴐr ra tɛu. Uŋ wa ɛɛ annii maa wa tuŋ, u izi kaali bol bɛl
40021034	di ga du de guŋŋ, kuna nᴐnaa saŋa wa hel. U hum u balaa bá la huŋhunna la be di ga lɛɛ u hor bᴐᴐni. Ba la.
40021035	Huŋhunna la ga lauri baa di lᴐᴐzi bɛl di kpu bɛl ge, ka kpa bia lᴐᴐzi bɛl.
40021036	Baal la kaa hum u balaa baŋhina ba du kpil kaali banla uŋ felee hum la. Wikpannɛ huŋhunna la kaa ɛɛ ba ge.
40021037	Denii baal la lizi u bie di hum tɛɛ baa, dikuu bɛɛwiai, u zumᴐᴐ lugᴐ ba daŋ tᴐgzi u bie la.
40021038	Huŋhunna la n wa na u bie la n na ba, ba ŋᴐ dᴐŋa be, Yaa Dᴐᴐri kapɛttɛ diirii keŋ. Awia ií izi ya kpuu ka wer lɛɛ u mɛɛ kapɛttɛ la di di.
40021039	Ba izi ga lawuu di kpau ha kambol la baŋgia di kpuu.
40021040	Too. Di ba dᴐᴐri wa ballᴐ, ɛrɛɛ ú ɛɛ u huŋhunna lai?
40021041	Ba ŋᴐ, U daŋ lauri nɛchᴐgaa la di kpu ka jaa nyiŋŋi huŋhunna la n niŋ ᴐᴐ tɛu u hor kuna nᴐnaa saŋazi la.
40021042	Yeesu ŋᴐ ba be, Ba faa sɛbᴐᴐrɛ Kᴐraawiizi Hᴐŋ biini di ŋᴐ, Bii la maara n faa vɛɛwɛ ha labuu jaa ɛɛ bikpeg la baŋ kpawɛɛ di ra faari dia zɛɛ. Kᴐraawiizi wiɛɛliirɛ guŋ. A tir yaabuu werge. Ii waa de karmɛɛa?
40021043	Ií gil n ŋᴐ ii be. Kᴐraawiizi daŋ duŋŋi ia u kora biini ka nyiŋŋi nɛra la n niŋ ɛɛ wia la n dɛg u kora biini dui di gil ba du de.
40021044	Nɛr la maa n chol bii naa ni, u daŋ kuugi. Di a bii wa chol nɛr maa ni, u daŋ pintuu kᴐlᴐlᴐlᴐ.
40021045	Kᴐraawiizi dia kizee hina nabᴐnzi ni Farisizi la n wa nuu Yeesu sɛɛliizi la, ba zum lugᴐ ba wiarɛ u ra ŋᴐ di ra ta sɛɛliizi la.
40021046	Ba ra nyiŋŋi ba lawuu, ka ra ᴐm nɛdamta la dikuu baŋ kpau ra yir Kᴐraawiizi dᴐgtɛɛ bɛl wia.
40022001	Yeesu kaa ta sɛɛliizi aŋhina di ra bagli nɛra.
40022002	U ŋᴐ, Kᴐraawiizi kora wia ɛɛwᴐᴐ lugᴐ koori bɛl n izee di lul u bie. U bie ra nyiŋŋi u kpa haaŋ. U ɛɛ haŋfalii diwee sirya tɛɛ u bie hiŋ,
40022003	ka hum u balaa dí bá ga yir banla uŋ felee lizi bá ba wa di haŋfalii diwee la. Ba la, ka nɛra la waa nyiŋŋi ba ba.
40022004	U kaa hum u balaa baŋhina banla uŋ faa lizɛɛ la be di ŋᴐ, N ɛɛ diwee la sirya maanii tuŋ. N kpu n nauni ni napᴐla la min dɛɛzɛɛ a pᴐl nɛnnɛ labuu di ɛɛ wii maa sirya. Awia ií ba wa di n haŋfalii diwee la tɛŋ.
40022005	Ka nɛra la waa baa hagzɛɛ ka kaali ba huma bᴐrazi. Bɛl kaali u koo, bɛl ge kaali u kunyoori bᴐr ú ga yoo u kuna.
40022006	Banla n kawɛɛ ge lauri u balaa la di ɛɛ baa wichᴐgaa ka kpu baa.
40022007	Koori la baaŋ fuuh. U hum u soojazi ba bol di gil ba kpuuzi nɛkpuura la di kpa niŋ fuuh ba bol.
40022008	Denii u ŋᴐ u balaa be, Ba ɛɛ haŋfalii diweere di chiŋŋi ka banla miŋ lizɛɛ bá ba wa di la waa dɛg a dii.
40022009	Awia ií la ŋmɛnizenaa di ga ŋᴐ banla maa iin nawɛɛ de dí bá ba wa di n haŋfalii diwee tɛŋ.
40022010	U balaa la ŋmɛnizenaa la di ga lauri banla maa ban nawɛɛ de, nɛnanaa ni nɛchᴐgaa maa, di ba. Ba haŋfalii dia la maa su.
40022011	Koori la zuu ú binni banla maa n ballɛ ba wa di la, di bɛl du ba biini, ka waa haŋfalii laala la laalɛɛ.
40022012	U pɛɛzuu, N dammu, ɛrɛɛ hiŋwaa waa haŋfalii laala laalɛɛ ka wa zuu ɛnnɛi? A baal waa wii maa dᴐᴐwɛ un niŋ ŋᴐ.
40022013	Koori la ŋᴐ u balaa be, Ií vᴐᴐzi u naazi ni u nonee ka kpau ha bossee bᴐbiri. Ba danna wii di ra hee ba nyina.
40022014	Banla Kᴐraawiizi n yittɛ kpillᴐ. Ka banla un lizɛɛwaa waa kpil.
40022015	Denii Farisizi la la ga ta jina gunla ban niŋ ɛɛ di wer he u nua ú nua leu bá na u cholli bᴐr.
40022016	Ba hum ba hiŋra baŋhina ni Hɛrᴐd hina baŋhina. Ba ba u be di wa ŋᴐ, Yaa nabᴐma, yaa zummᴐ lugᴐ i ɛɛ wibii hinnɛ di ᴐᴐ ra bagli Kᴐraawiizi ŋmɛnɛɛ ani wibii. Haa nɛra ra ᴐm. Haa nɛr maa wia kpawɛɛ su siwii ka ra bagli.
40022017	Awia, bagli yaa gunla hin nawɛɛ wii naa biini ya zum. Ya turgi yagboŋ koori Siiza lampoo gɛɛ ya gilɛɛ turgei?
40022018	Ka Yeesu zum ba wichᴐgaa la di ŋᴐ, Nɛfugze! Ɛrɛɛ wiarɛ ii ŋᴐ ií ɛɛŋ di na gunnɛi?
40022019	Ií kpa a kebii bɛl bᴐᴐni ń na. Ba kpa a kebii bɛl bᴐᴐni.
40022020	U pɛɛzi baa, Anɛɛ nyuu ni u sᴐnnɛ chᴐᴐ u ni naanɛi?
40022021	Ba ŋᴐ, Siiza nyuu ni u sᴐnnɛ chᴐᴐ u ni. U ŋᴐ ba be, Ií ᴐᴐ kpa Siiza kuna di ra tɛu di kpa Kᴐraawiizi ge kuna di ra tɛɛ u ge.
40022022	Uŋ wette na u ŋmɛnɛɛ tɛɛ baa gunla, a tir baa werge. Ba bir kaali.
40022023	A hᴐl banla banna yir Sajusizi ba u be. Baabuu ᴐᴐ ŋᴐ dí di nɛra siuwᴐ, ba wàá ka izi siu biini la. Ba ge gba dᴐᴐ wii bɛl bá pɛɛzuu.
40022024	Ba ŋᴐ, Yaa nabᴐma, Moosis faa ŋᴐwᴐᴐrɛ, dí di baal kpa haaŋ, u ni haaŋ la waa bie lullɛ ka u siu, u niwee gɛɛ u kpɛɛma daŋ kpa u haaŋ la di lul bie tɛu ú sᴐŋ gilɛɛ dinzi.
40022025	Too. Baala baniidibanɛɛrɛ faa du yaa be di ɛɛ hahkpaŋ ni bakpaŋ biizi. Ba nabᴐma hiŋ izi di kpa haaŋ. U ni haaŋ la waa bie lullɛ ka u siu. Awia nɛɛhiŋ ge kpa u haaŋ la,
40022026	ka ge wa siu. U nuu gba waa bie lullɛ ka u siu. Horohiŋ kpau di wa siu. Guŋŋ, ba maa baniidibanɛɛ la wa siuzi.
40022027	Denii haaŋ la ge gba wa siu.
40022028	Too. Saŋa la nɛra maa n niŋ izi siu biini la, u bɛɛ haannɛ ú ɛɛ a saŋai? Ba nɛra baniidibanɛɛ la maanii faa kpau.
40022029	Yeesu ŋᴐ ba be, Ii leuwoo. Ii waa Kᴐraawiizi Hᴐŋ wia ni Kᴐraawiizi fᴐŋŋa wia zummɛ. Awiarɛ ii leu la.
40022030	Saŋa la nɛra maa n niŋ wa izi siu biini, a wàá ka ɛɛ lugᴐ baal ni u haannɛ a saŋa. Ba wàá ka yuu janna, ba wàá ka kpa haana, ka bá maa ɛɛ lugᴐ Kᴐraawiizi mɛlikazi.
40022031	Siu biini izaa naa, di ii faa karmi gunla Kᴐraawiizi n ŋᴐwɛɛ u Hᴐŋ biini, ii daŋ faa zum u wibii. U ŋᴐwᴐᴐrɛ,
40022032	Minuu Kᴐraawiizi la Abraham ni Aizik ni Jakᴐb n na jaami la. Lalaa lɛi ra jaami Kᴐraawiizi. Nɛnyineere ra jaamuu.
40022033	Nɛdamta la n wa nuu u baglaa la, a tir baa werge maa.
40022034	Denii Farisizi n wa nuuwɛ gunla uŋ wette na a wii ŋmɛnɛɛ tɛɛ Sajusizi ba waa kaa dᴐᴐ nua bá wer pɛɛzuu la, ba ge chaali ba.
40022035	Ba kiizunni bɛl ŋᴐ ú ɛɛu di na di pɛɛzuu,
40022036	Yaa nabᴐma, Kᴐraawiizi widaulaa maa biini, u bɛliirɛ ɛɛ uzenei?
40022037	Yeesu ŋᴐ, Waabuu keŋ. Gil i bampirii lau i Dᴐᴐri Kᴐraawiizi di nᴐŋŋuu ani i biini maa di kpa i nfɛrɛ maa di du u ni.
40022038	Waabuu ɛɛ uzeŋ di tᴐ a maa see Kᴐraawiizi widaulaa la biini.
40022039	Nɛɛhiŋ ge ɛɛ wideekpannɛ. Nᴐŋŋi i dᴐŋhiŋ alugᴐ gunla hiŋ nᴐŋŋi i hiŋ la.
40022040	Di i wetto hiŋ widaulaa anɛɛ naa, amᴐ Moosis kiizi ni dᴐgtɛɛzi la widaulaa la maanii i ra hiŋ la.
40022041	Farisizi la n chaalɛɛ la, Yeesu pɛɛzi baa,
40022042	Ɛrɛɛ ii na Kristo wia biinei? Anɛɛ naanaawɛi? Ba ŋᴐ, Deevid naanaa.
40022043	U kaa pɛɛzi baa, Ka Deevid n faa ra ŋᴐ u wia Kᴐraawiizi Dumnanii fᴐŋŋa biini la, u faa yiruubuu u Dᴐᴐri. U faa ŋᴐwᴐᴐrɛ,
40022044	N Dᴐᴐri ŋᴐ n Dᴐᴐri ge be, So n nabᴐmbᴐr naa ka ń gil i dᴐma birgi i yoma.
40022045	Deevid n yiruu u dᴐᴐri naa, ɛrɛɛ u kaa ɛɛ di ɛɛ u naanai?
40022046	Nɛr maa waa wette na wii maa tɛu. Ba waa kaa dᴐᴐ bampirii bá kaa pɛɛzuu wii maa gba, ka jaa gil guŋ pɛɛzaa di lii a saŋa.
40023001	Denii Yeesu ŋᴐ nɛdamta la ni u hiŋra la be,
40023002	Kᴐraawiizi Hᴐŋ Karma ni Farisizi la lɛɛ Moosis bᴐttɛ di ra bagli ia Kᴐraawiizi widaulaa.
40023003	Awia ií ra hiŋ gunla maa ban niŋ ᴐᴐ bagli ia. Ama ba wiɛɛlaa lawaa, ií gilɛɛ waa ɛɛ aawaa, dikuu bɛɛwiai, gunla banna bagli, guŋ lɛi ba ra hiŋ.
40023004	Ba ᴐᴐ vᴐᴐ buntᴐgaa sag nɛra baŋaa. Ka ba himmaa wàá sɛɛ kpa ba nonibee gba di gbᴐgzaa.
40023005	Wia la maa banna ɛɛ ge, ba ᴐᴐ ra ɛɛabuu nɛ́ra na di ra chᴐli baa. Kᴐraawiizi wiŋᴐzizi la nɛra n ᴐᴐ kpa vᴐᴐ ba nyuuni ni ba nonee la, baabuu ᴐᴐ giluu a du war werge. Kuna la banna vᴐᴐ ba tagtazi nuuzi la, baa ᴐᴐ gil a ge du kaŋ.
40023006	Di ba chaalᴐᴐ di ra di ba hᴐpizizenaa diwee, ba ᴐᴐ ra nyiŋŋi nabᴐmbᴐraa bá so. Di ba du kisɛr diini biini ge, ba kaa ra nyiŋŋi nabᴐŋkassi bá so.
40023007	Gunla nɛra n ᴐᴐ ra tᴐgzi baa di ra jaami baa yauzi biini la, guŋ ᴐᴐ ra par baa. Ba kaa ra nyiŋŋi lugᴐ nɛra maa ra yir baa nɛbagla.
40023008	Iawaa, ií gilɛɛ ra nyiŋŋi nɛra ra yir ia nɛbagla guŋ. Nɛkpaŋ bɛnnɛ ɛɛ i bagli. Ka iawaa maa ɛɛ kpaŋ.
40023009	Ií gilɛɛ ra yir nɛr maa hɛri naa, N mɛɛ. Ii mɛɛ ɛɛ kpaŋkpaŋ bɛnnɛ. Waabuu ii mɛɛ Kᴐraawiizi la.
40023010	Ií gilɛɛ gil ba kaa ra yir ia nabᴐnzi. Nɛkpaŋ bɛnnɛ ɛɛ ii nabᴐma. Waabuu Kristo la.
40023011	Nɛr la n niŋ ɛɛ nɛzeŋ ii biini, waabuu niŋ kpa u hiŋ bichaluu di hum di ra tɛɛ ii maa.
40023012	Nɛr la maa n niŋ kpa u hiŋ zenni, Kᴐraawiizi daŋ kpau tama. Nɛr la maa ge n niŋ kpa u hiŋ tama, Kᴐraawiizi daŋ kpau zenni.
40023013	Ka Kᴐraawiizi Hᴐŋ Karma ni Farisizi, nɛfugzee ia! Wia daŋ wa huuzi ia,
40023014	dikuu bɛɛwiai, ii tᴐ Kᴐraawiizi kora zuuirɛ. Ii himmaa waa zuu. Ii waa kaa sɛɛ ŋᴐ banla n na nyiŋŋi ba zuu ge zuu.
40023015	Kᴐraawiizi Hᴐŋ Karma, Farisizi, nɛfugzee ia! Wia daŋ wa huuzi ia, dikuu bɛɛwiai, ii ra gaagi muuzenaa ni hɛri maa biinii ií wer na nɛkpaŋ ú tuubi. Di u wa tuuboo, ii ᴐᴐ giluu u birgi Sitaani balii di nyaŋŋi ia gba.
40023016	Ii ɛɛ nɛra sitᴐᴐraa ka ɛɛ nyuŋŋa. Wia daŋ wa huuzi ia, dikuu bɛɛwiai, ii ᴐᴐ ŋᴐ, Di nɛr hɛɛhzi Kᴐraawiizi dia, waa hɛɛhzikpeg ɛɛwɛ. Ka di u hɛɛhzi Kᴐraawiizi dia salima la, gunla maa uŋ hɛɛhzɛɛ ŋᴐ u daŋ ɛɛ la, gunnɛ ú ɛɛ.
40023017	Gɛnaa ni nyuŋŋaa ia! Salima la Kᴐraawiizi dia n gillɛ a ɛɛ salimnanaa la ani a Kᴐraawiizi dia, u bɛliirɛ ɛɛ kunzenei?
40023018	Ii kaa ŋᴐ, Di nɛr hɛɛhzi sarga bᴐr la, waa hɛɛhzikpeg ɛɛwɛ. Ka nɛr la n hɛɛhzi kunla n hᴐŋ sarga bᴐr la, gunla maa uŋ hɛɛhzɛɛ ŋᴐ u daŋ ɛɛ la, gunnɛ ú ɛɛ.
40023019	Nyuŋŋa! Kunla n hᴐŋ sarga bᴐr ani sarga bᴐr la n gillɛ a kundee ɛɛ kunnanii la, u bɛliirɛ ɛɛ kunzenei?
40023020	Awia di i hɛɛhzi Kᴐraawiizi sarga bᴐr, a sarga bᴐr ni kuna la maa n du u ni la maanii i hɛɛhzi la.
40023021	Di i hɛɛhzi Kᴐraawiizi dia, a dia ni nɛr la n du u biini la maanii i hɛɛhzi la.
40023022	Di i kaa hɛɛhzi Kᴐraawiizi bol, Kᴐraawiizi sogni bᴐr ni Kᴐraawiizi la n soge de la maanii i hɛɛhzi la.
40023023	Kᴐraawiizi Hᴐŋ Karma, Farisizi, nɛfugzee ia! Wia daŋ wa huuzi ia, dikuu bɛɛwiai, ii ᴐᴐ lizi Kᴐraawiizi hotte tɛu di lii ii diujigzi maa gba biini, ka gil witᴐga la Kᴐraawiizi n dauwɛ u Hᴐŋ biini la ha. Aabuu wibii dᴐᴐi ni nɛsunaa dᴐᴐi ni Kᴐraawiizi yarda dᴐᴐi. Ii vii kpa annii wia su siwii ka kaa ra ɛɛ anla gba ra jaa, u guŋ vii bᴐ.
40023024	Sitᴐᴐra ka ɛɛ nyuŋŋa! Di kunzaahrijiga ni nyᴐgma wa chol ii niinyᴐᴐlii ni, ii ᴐᴐ ɛɛ aniaa di lizi kunzaahrijiga lawaa ha ka kpa nyᴐgma lawaa lil gbilam.
40023025	Kᴐraawiizi Hᴐŋ Karma ni Farisizi naa, nɛfugzee ia! Wia daŋ wa huuzi ia, dikuu bɛɛwiai, ii ᴐᴐ loori libee ni tassa haraa, ka gil a biine doŋa. Kunfoozikuna ni wikuna du a biinii.
40023026	Farisi, nyuŋŋi! Loori libee biini mᴐᴐ, ka ú biini ni u har maa wer du wer.
40023027	Kᴐraawiizi Hᴐŋ Karma, Farisizi, nɛfugzee ia! Wia daŋ wa huuzi ia, dikuu bɛɛwiai, ii ɛɛwᴐᴐ lugᴐ ŋmama baŋ kuarɛɛ nɛnnɛ di du hᴐᴐhri a du wer. Ka hoga ni kunchᴐgaarɛ du a biini.
40023028	Gunnɛ ii ge gba du. Nɛra daŋ binni ia di yir ia nɛnanaa, ka fugze ni wichᴐgaarɛ du ii biine.
40023029	Kᴐraawiizi Hᴐŋ Karma, Farisizi, nɛfugzee ia! Wia daŋ wa huuzi ia, dikuu bɛɛwiai, ii ᴐᴐ kuari Kᴐraawiizi dᴐgtɛɛzi la ŋmamaa nɛnnɛ di ra bᴐg nɛnanaa ge ŋmama,
40023030	di ra ŋᴐ, Di yaawaa faa du denii yaa naabaala saŋa la, yaa faa wàá hiini baa di ra kpu dᴐgtɛɛzi naa.
40023031	Ii himmaa ŋᴐwᴐᴐrɛ lugᴐ banla n kpu baa la naanazii ɛɛ ia.
40023032	Wichᴐgaa la ii naabaala n faarɛɛ la, ii gba daŋ keezi ɛɛa á su tuŋ.
40023033	Hɛrikuna, dumkpola biizi! Ii daŋ wer lɛɛ ii hinaa Sitaani niŋ la Kᴐraawiizi n niŋ du ia dikuu ii wichᴐgaa wia labuu naa?
40023034	Ií nuu n be. N daŋ hum dᴐgtɛɛzi ni nunzunna ni hᴐnzunna ii be. Ii daŋ kpuuzi baŋhina, di kaa kpaahzi baŋhina daakaŋlaa ni bá siuzi, di kaa viiri baŋhina ii kisɛr diini biini di duŋŋi baŋhina luge bolle bol maa di ra tᴐᴐri baa.
40023035	Awia, nɛnanaa la maa baŋ kpuwɛɛ hɛri naa be di haŋ kpa nɛnanii Abɛl la guŋŋ ga hel Barakaya bie Zɛkaraya la iiŋ kpuwɛɛ Kᴐraawiizi dia ni u sarga bᴐr baambaaŋ la, iabuu dᴐᴐ ba maa kpui chᴐgri ií sɛɛ.
40023036	Ií gil n ŋᴐ wibii maa tɛɛ ia. Kᴐraawiizi daŋ kpa a maa pɛɛzi filaŋkeŋ hina naa.
40023037	Oo! Jɛrusalɛm hina, Jɛrusalɛm hina, ɛrɛɛ ii ᴐᴐ ra kpuuzi Kᴐraawiizi dᴐgtɛɛzi di ra lᴐᴐzi banla uŋ hummɛ tɛɛ ia la bia gunnɛi? Gunla zaniina n ᴐᴐ chaali u biizi di ra du u keeri biini la, gunnɛ n ᴐᴐ faa ra nyiŋŋi n chaali ia n be, ka ii waa sɛɛwɛ ii ba n be.
40023038	Ií ra nuu. Ii dia birgi diiwoore.
40023039	Ií gil n ŋᴐ ii be. Ii wàá ka naŋ di haŋ chi zinaa guŋŋ ga hel a hᴐl la iin niŋ kaa naŋ minna ba la di ŋᴐ, Ií kpa sᴐŋ di ra tɛɛ unla n na ba Kᴐraawiizi sᴐŋ ni la.
40024001	Yeesu jaa lii Kᴐraawiizi dia di ra la. U hiŋra ba wa bagluu a dia diibizi.
40024002	U ŋᴐ ba be, Ii na annii naa maa? Ií gil n ŋᴐ wibii maa tɛɛ ia. Ba daŋ purgi a maa ha. Bii maa wàá ka hᴐŋ u dᴐŋhiŋ ni.
40024003	U tinni ga so Ɔlivizi giŋgimii nyuu. Denii u hiŋra ba u be ba bɛŋ di wa ŋᴐ, Bagli yaa saŋa la wia naa n niŋ waa ɛɛ. Bɛɛ n niŋ ɛɛ mᴐᴐ ka ya zum lugᴐ i balaa ni durnya tunaa jaa dugluuwɛi?
40024004	Yeesu ŋᴐ ba be, Ií ra du tau nɛ́r maa gilɛɛ waa dar ia.
40024005	Nɛkpila daŋ ba di wa kpa n sᴐŋ di ra ŋᴐ dí baabuu ɛɛ Kristo la, di wa dar nɛkpila maa.
40024006	Ii daŋ ᴐᴐ nuu laal wia dí ba ra yoo laal bɛl ɛŋ, di kaa ra yoo bɛl ge ɛnde. Ka ií gilɛɛ gil a tir ia. Wia naa maanii niŋ wa ɛɛ, ka a durnya tunaa saŋa lɛi haa.
40024007	Durnya hɛssi hina daŋ izi di yoo dᴐŋa laal, hɛrikpaŋ koora izi di yoo dᴐŋa, lᴐzi chol bᴐkpila maa, hɛri ge zigli.
40024008	Anniizi naa maanii niŋ ɛɛ tᴐᴐrᴐᴐ faaraa alugᴐ haaŋ n ᴐᴐ ŋᴐ ú lul u hia wiiu guŋŋ ka u haa wa lul la.
40024009	Denii bá lauri ia di du nɛra nonee ba tᴐᴐri ia di kpuuzi ia. Nɛra maa daŋ hah ia dikuu n wia.
40024010	Bakpila daŋ bir har di ɛɛ ba dᴐŋa sᴐsᴐgᴐ di hah dᴐŋa.
40024011	Dᴐgtɛɛchᴐgaa kpilakpila maa daŋ lii di ra dar nɛra werge.
40024012	Wichᴐgaa n niŋ du de werge la, dᴐnnᴐŋŋaa daŋ tuŋ nɛkpila be.
40024013	Ka nɛr la n niŋ wer di kanyitti guŋŋ a maa wa tuŋ, Kᴐraawiizi daŋ lɛɛ a hiŋ.
40024014	Ba daŋ ŋᴐ Kᴐraawiizi kora wia naa durnya maa biini di ɛɛ daansɛɛ tɛɛ nɛr maa dee. Denii dúrnya tunaa jaa hel.
40024015	Hinla maa n na karmi bᴐnnaa, ií ra zum a zɛɛ nɛnnɛ. Di ii wa na kunchᴐgiichᴐgii la Kᴐraawiizi dᴐgtɛɛ Daniɛl n faa ŋᴐ u wia la n chigɛ Kᴐraawiizi bᴐnanii la,
40024016	Judia hina, ií chᴐ suahzi giŋgimee bᴐr.
40024017	Nɛr la maa n du sal, ú gilɛɛ waa tuu ú ga lɛɛ u kuna dia. ú ra chᴐ.
40024018	Nɛr la maa n du koo, ú gilɛɛ kaa waa la bol ú ga kpa u wɛjɛ. ú chi de ra chᴐ.
40024019	A daŋ nuu haana la n kpogli hizi ani banla n na ᴐzi biifulli a saŋa.
40024020	Ií ra suŋŋi Kᴐraawiizi á chᴐi hᴐpizii gilɛɛ wa ɛɛ waari saŋa di gilɛɛ wa ɛɛ heezaa hᴐpizii bɛl,
40024021	dikuu bɛɛwiai, tᴐᴐrᴐᴐ la n niŋ ba a saŋa la daŋ wa du kaŋ werge maa. Durnya haa waa a tᴐᴐrᴐᴐ dᴐŋ zummɛ di lii a luglaa di wa hel zinaa. Tᴐᴐrᴐᴐ maa wàá ka wer mɛg u hiŋ la.
40024022	Di Kᴐraawiizi waa haŋ wa teŋ a hᴐpizaa, nɛr maa wàá lii a tᴐᴐrᴐᴐ biini. Ka u daŋ teŋaa dikuu banla un lizɛɛ tɛɛ u hiŋ la wia.
40024023	Di nɛr maa wa ŋᴐ ii be a saŋa, Na! Kristo du ɛŋ, gɛɛ u du ɛnde, ka ií gilɛɛ wa nuu ra tɛu.
40024024	Nɛra daŋ izi di dar nɛra lugᴐ ba ɛɛ Kristoo gɛɛ Kᴐraawiizi dᴐgtɛɛzi, di ra ɛɛ fᴐŋŋawia ni wisɛɛlaa bá vii wer dar banla Kᴐraawiizi n lizɛɛ tɛɛ u hiŋ la gba.
40024025	N feloore bagli ia wia naa.
40024026	Awia di ba wa ŋᴐ ii be, Kristo du pitte, ka ií gilɛɛ wa lii ŋᴐ ií ga na. Di ba ŋᴐ u suah diisee bɛl, ka ií gilɛɛ waa sɛɛ,
40024027	dikuu bɛɛwiai, di mìŋ́ Nɛhalala Hiŋ wa ballᴐ, n balaa daŋ ɛɛ lugᴐ dooŋ n nyɛgzɛɛ di lii wiifurii di waa kaali wicholii maa.
40024028	Bᴐr la kunsiwii n chᴐᴐwɛ, denii duuni a chaali.
40024029	A saŋa, di tᴐᴐrᴐᴐ la wa tunnᴐ, wiizi daŋ bir biri, baagu ge biri, chinchiŋwilaa chogli hɛri, chiŋ kuna fᴐŋŋa maa chᴐgi.
40024030	Denii ií na wii bɛl chiŋ di zum lugᴐ mìŋ́ Nɛhalala Hiŋ ra bau. Durnya hina ni ba dee maa danna wii. Denii bá naŋ minna tuu baama nyuu di ra ba ani fᴐŋŋazeŋ ni girme werge maa ni.
40024031	N daŋ huuh n bensuno kpegzi ni a saŋa di hum n mɛlikazi á chaali banla miŋ lizɛɛ tɛɛ n hiŋ di lii durnya yemmaa.
40024032	Ií kpa fig daa di mɛgzi wia naa. Di ii haŋ wa na unna fur di ra lii paŋwoori, amᴐ ii zum lugᴐ hɛhchaaŋ jaa ra dugluu la.
40024033	Gunnɛ di ii wa na wia naa maa miŋ baglɛɛ naa n na ɛɛ, ií zum lugᴐ mìŋ́ Nɛhalala Hiŋ balaa duglᴐᴐrɛ. N na nyiŋŋi zuuirɛ.
40024034	Ií gil n ŋᴐ wibii maa tɛɛ ia. Filaŋkeŋ hina naa wàá siuzi mᴐᴐ ka wiá naa maa wa ɛɛ.
40024035	Chiŋ ni hɛri maa daŋ ŋmɛnɛ chᴐgi di tuŋ. Ka n wiŋᴐzi naawaa wàá chᴐgi maa.
40024036	Ka saŋa la annii n niŋ wa ɛɛ, nɛr maa waa a saŋa himmaa zummɛ. Kᴐraawiizi mɛlikazi waa a saŋa zummɛ. Mìŋ́ u bie gba waa a saŋa zummɛ. N mɛɛ Kᴐraawiizi bɛnnɛ zum a saŋa.
40024037	Gunla baŋ faa ra ɛɛ Noowa saŋa la, gunnɛ bá ɛɛ mìŋ́ Nɛhalala Hiŋ balaa la saŋa.
40024038	A Noowa saŋa hiŋ, nɛra faa ra di, di ra nyᴐᴐ siŋ, di ra paagi haana, di ra yuu janna guŋŋ wa hel saŋa la Noowa n zuu muugberzeŋ, dooŋ ba, nii wa su la.
40024039	Ba waa wii la n niŋ ɛɛ la zummɛ mᴐᴐ, ka nii la wa su di kpa kummaa kaali. Gunnɛ á ɛɛ mìŋ́ Nɛhalala Hiŋ balaa saŋa la.
40024040	Baala banɛɛ daŋ du koo ra par, ń wa kpa bɛl ka ka bɛl.
40024041	Haana banɛɛ daŋ du nam nyuu ra nam, ń wa kpa bɛl kaali ka ka bɛl.
40024042	Awia ií ra du tau. Ii waa zum hᴐpizii la ii Dᴐᴐri n niŋ ba.
40024043	Di diahiŋ faa zum saŋa la ŋmɛɛŋ n niŋ ba la, u daŋ faa ra du tau, ŋmɛɛŋ la faa wàá wer purgi u dia di zuu.
40024044	Awia ií ge gba ɛɛ sirya. N daŋ ba saŋa la iiŋ waa n ŋmɛnɛɛ ra binni.
40024045	Balii dee bɛliirɛ ú dᴐᴐri gil u ra binni u dia hina di ra tɛu di nyiŋŋi diwee ra tɛɛ baa ba diwee saŋa lai? U daŋ ɛɛ balii la n dᴐᴐ wibii ni nfɛrɛ nɛnnɛ.
40024046	Di u dᴐᴐri wa ballᴐ, di u ra hum u huma gunla uŋ ŋᴐwɛɛ, u daŋ nuu suma.
40024047	Ií gil n ŋᴐ wibii maa tɛɛ ia. U dᴐᴐri la daŋ tɛu fᴐŋŋa u kummaa ni.
40024048	Ka di u ɛɛ balchᴐgii di ra fɛ nfɛrɛ u bampirii biini lugᴐ u dᴐᴐri wàá ba manaŋ
40024049	di izi ra lᴐᴐzi u dᴐŋa balaa di ra di werge di ra nyᴐᴐ siŋ sindɛɛza be,
40024050	u dᴐᴐri daŋ ba saŋa la uŋ waa u ŋmɛnɛɛ ra binni la
40024051	di wa viiruu u bᴐra maa mᴐnni di gil u di tᴐᴐrᴐᴐ nɛfugze bᴐr. Ba danna wii di ra hee ba nyina.
40025001	N balli hᴐl la, Kᴐraawiizi kora wia daŋ ɛɛ lugᴐ baal bɛl n ŋᴐ ú kpa haaŋ bol bɛl. Toloora fi izi di kpa ba fintinazi di ra nyiŋŋi ba la ga chem haŋfalii jaari la ni.
40025002	Banue ɛɛ gɛnaa, banue ge ɛɛ nunzunna.
40025003	Gɛnaa la kpa ba fintinazi la bá ga chem u ni, ka ba waa nuu kpawɛɛ.
40025004	Ka nunzunna lawaa kpa fintinazi ni nuu maa di la.
40025005	Haŋfalii jaari la birgi werge. Ba maa chᴐᴐ ra chᴐᴐ dᴐᴐ.
40025006	Hɛhhɛɛhzi ni ba izi sii di ŋᴐ, Haŋfalii jaari labuu a ba noo! Ií lii ga chem u ni noo!
40025007	Toloora la maa izi dᴐᴐ di ra choŋŋi ba fintinazi.
40025008	Gɛnaa la ŋᴐ nunzunna la be, Ií ɛɛ nuu du yaa. Yaa fintinazi ra dinzuu.
40025009	Nunzunna la ŋᴐ, Akai. A wàá wer hel yaa maa. Ií izi la nuuyoori bᴐr di ga yau nuu.
40025010	Ba izi kaali bá ga yau nuu la, di haŋfalii jaari la ge teŋ ballᴐ. Banla n ɛɛ sirya la, ba duu ra la di ga zuu bᴐr la banna di haŋfalii diwee la. Baŋ wa zuuwɛ tuŋ, ba lau gbera tᴐ.
40025011	Denii toloora la n kawɛɛ la ba di wa chi bossee di ra ŋᴐ, Yaa Dᴐᴐri, yaa Dᴐᴐri, pilli ya zuu.
40025012	Ka u ŋᴐ ba be, Ií gil n ŋᴐ wibii maa tɛɛ ia. Maa ia zummɛ.
40025013	Yeesu n ta sɛɛlii la tuŋ, u ŋᴐ, Awia ií ra du tau. Ii waa zum a saŋa himmaa ii dᴐᴐri n niŋ ba.
40025014	A daŋ kaa ɛɛ lugᴐ baal bɛl n izee di ra nyiŋŋi u la yembɛl, di yir u balaa ú kpa u kuna tɛɛ baa bá binni ra tɛu ú ra ba.
40025015	U kpa bᴐᴐtizi anue di tɛɛ bɛl di kpa bᴐᴐtizi anɛɛ ge tɛɛ bɛl, di kpa bᴐᴐtikpaŋ tɛɛ bɛl ge. Gunla ban dᴐᴐ nunzuma, gunnɛ u bᴐnni baa ka kaali.
40025016	Denii balii la uŋ kpa bᴐᴐtizi anue tɛɛ la izi la di ga ɛɛ dɛmɛdɛmɛ di yau kuna di ra yoo di wer na bᴐᴐtizi anue di jaa anue la ni.
40025017	Unla uŋ kpa bᴐᴐtizi anɛɛ tɛɛ la ge gba ɛɛ guŋ di wer na anɛɛ di jaa anɛɛ la ni.
40025018	Ka unla uŋ kpa bᴐᴐtikpaŋ tɛɛ la izi ga ki bᴐᴐ di kpa u dᴐᴐri bᴐᴐti la ga suah de.
40025019	Ba dᴐᴐri ga birgi guŋŋ ka ba. Um ballɛ la, u yir u balaa la ú zum gunla baŋ ɛɛwɛ. Ba ba.
40025020	Unla uŋ faa kpa bᴐᴐtizi anue tɛɛ la, u kpaa ni anla un nawɛɛ di jaa di bᴐᴐni ka ŋᴐ, N Dᴐᴐri, i faa tɛmbuu bᴐᴐtizi anue. N ge kpaa di walmi di kaa na anue jaa.
40025021	U dᴐᴐri ŋᴐ, N balnanii, i hummᴐᴐ nɛnnɛ. I wia n wette dᴐᴐ wibii n kuntama naa ni naa, n daŋ jaa gil i ra binni akpila ni. Zuu wa di suma i dᴐᴐri be.
40025022	Unla uŋ faa kpa bᴐᴐtizi anɛɛ tɛɛ la ge ba di wa ŋᴐ, N Dᴐᴐri, i faa tɛmbuu bᴐᴐtizi anɛɛ. N ge kpaa di walmi di na anɛɛ jaa.
40025023	U dᴐᴐri ŋᴐ u be, N balnanii, i hummᴐᴐ nɛnnɛ. I wia n wette dᴐᴐ wibii kuntama naa ni naa, n daŋ gil i ra binni akpila ni. Zuu wa di suma i dᴐᴐri be.
40025024	Denii unla uŋ faa kpa bᴐᴐtikpaŋ tɛɛ la ba u be di wa ŋᴐ, N Dᴐᴐri, n zummᴐ lugᴐ i dᴐᴐ sikpegiire werge di ra kum bᴐr la hiŋ waa duuwe.
40025025	Awia n faa ra fᴐŋuu dikuu i bᴐᴐti la wia di kpau hug. Awia lɛɛ i kuŋ.
40025026	U dᴐᴐri ŋᴐ u be, Balchᴐgii! Yaara hiŋ! I ŋᴐ dí i zummᴐ lugᴐ n na kum bᴐr la miŋ waa duuwe.
40025027	Di gunnɛ, ɛrɛɛ haa n kebee kpawɛɛ tɛɛ kebidaula, di n wa ballᴐ, bá wer tɛŋ a kebee tᴐna di jaai?
40025028	U ŋᴐ u balaa be, Ií lɛɛ bᴐᴐti la u be di kpa tɛɛ bᴐᴐtizi fi hiŋ la.
40025029	Nɛr la maa n dᴐᴐwɛ, u daŋ kaa na á du kaŋ. Nɛr la n waa dᴐᴐwɛ ge, u kuntama la gbaa bá lɛɛ u nonii biini.
40025030	Ií kpa balchᴐgii la di ha bossee bᴐbiri la. U danna wii di ra hee u nyina.
40025031	Saŋa la mìŋ́ Nɛhalala Hiŋ n niŋ ba ani n girme ni n mɛlikazi la, n daŋ wa so n koori kara ni ani girme werge maa,
40025032	durnya nɛra maa wa sɛr n be. Denii n daŋ lau baa di ra bargi dᴐŋa be alugᴐ gunla penᴐᴐni n ᴐᴐ lau u peeza ni u buuna ra bargi dᴐŋa ni
40025033	di gil a peeza kaali u nodig di gil buuna ge kaali u nomɛɛl la.
40025034	Di n wa bargi nɛra la tuŋ, n daŋ ŋᴐ banla miŋ bargɛɛ di du n nodig la be, Ii banla n mɛɛ Kᴐraawiizi n gillɛ ii ɛɛ bᴐsᴐna hina la, ií ba wa zuu u kora la uŋ ɛɛ sirya dau ia durnya luglaa saŋa maa la biini,
40025035	dikuu bɛɛwiai, lᴐzi faa ra kpumbuu, ii nyiŋŋi diwee tɛŋ n di. Ninyᴐgzi faa lawiŋ, ii tɛŋ nii n nyᴐᴐ. N faa ɛɛ hᴐᴐhri, ii lɛɛŋ di dau.
40025036	N faa waa kunlaala dᴐᴐwɛ, ii tɛŋ kunlaala. N faa ra wii, ii ba wa du n tau. Ba faa tᴐŋ dia ge, ii ba wa jaamiŋ.
40025037	Denii nɛ́nanaa la pɛɛziŋ, Yaa Dᴐᴐri, saŋa bɛɛ yaa na lᴐzi n na kpui, yaa nyiŋŋi diwee tɛinɛi? Saŋa bɛɛ yaa na ninyᴐgzi n na kpui, yaa ɛɛ nii tɛi i nyᴐᴐi?
40025038	Yaa waa zum saŋa la hiŋ ɛɛ hᴐᴐhri, yaa lɛɛi dau ani saŋa la hiŋ waa kunlaala dᴐᴐwɛ, yaa tɛi kunlaala.
40025039	Yaa waa kaa zum saŋa la yaa n na hinna wii gɛɛ ban tᴐi dia, yaa ba wa jaamii.
40025040	Denii ń ŋᴐ ba be, Ií gil n ŋᴐ wibii maa tɛɛ ia. Saŋa la maa iiŋ faa ɛɛ guŋ tɛɛ n niwizi naa, haali uduma bɛl maa, minuu ii hiini guŋ.
40025041	Denii ń ŋᴐ banla n du n nomɛɛl la be, Kᴐraawiizi see iabuu nua. Ií izi n be di ga zuu ninzeŋ la Kᴐraawiizi n ɛɛ sirya ú du Sitaani ni u mɛlikachᴐgaa la,
40025042	dikuu bɛɛwiai, lᴐzi faa ra kpumbuu, ka ii wan tɛɛwɛ kummaa n di. Ninyᴐgzi faa ra kpuŋ, ka ii wan tɛɛwɛ nii n nyᴐᴐ.
40025043	N faa ɛɛ hᴐᴐhri, ka ii wan lɛɛwɛ di dau. N faa waa kunlaala dᴐᴐwɛ, ka ii wan tɛɛwɛ kunlaala. N faa ra wii, ka ii waa n tau wa duwɛɛ. Ba faa tᴐmbuu dia, ka ii waa ballɛ wa jaamiŋ.
40025044	Denii bá pɛɛziŋ, Yaa Dᴐᴐri, saŋa bɛɛ yaa na lᴐzi ni ninyᴐgzi n na kpui gɛɛ hiŋ ɛɛ hᴐᴐhri gɛɛ hiŋ waa kunlaala dᴐᴐwɛ gɛɛ hinna wii gɛɛ ban tᴐi dia, ka yaa wɛɛ hiineei?
40025045	Denii ń ŋᴐ ba be, Ií gil n ŋᴐ wibii maa tɛɛ ia. Saŋa la maa iiŋ faa waa sɛɛwɛ ŋᴐ ii hiini nɛduma bɛl maa la, minuu ii waa sɛɛwɛ ii hiini la.
40025046	Nɛchᴐgaa la daŋ la ga di tᴐᴐrᴐᴐ la n waa tunaa dᴐᴐwɛ, ka nɛ́nanaa la ge na miibᴐᴐ la n waa tunaa dᴐᴐwɛ.
40026001	Yeesu n wa ŋᴐ wia naa maa tuŋ, u ŋᴐ u hiŋra be,
40026002	A ka hᴐpizaa anɛɛ ka bá hᴐpizizeŋ Gillikaali la wa hel. A saŋaa bá lau mìŋ́ Nɛhalala Hiŋ di du nɛra nonee ba kpuŋ daakaŋlii ni.
40026003	Denii Kᴐraawiizi dia kizee hina nabᴐnzi ni bol nabᴐnzi maa sɛr Kᴐraawiizi dia kizee hina nabᴐma Kaifas diŋŋee
40026004	di ra ta jina bɛl bá suahzi lau Yeesu di kpuu.
40026005	Ka ba ŋᴐ bá gilɛɛ lawuu ba hᴐpizizeŋ saŋa la nɛ́ra gilɛɛ wa ɛɛ taawai.
40026006	Yeesu du Bɛtani a saŋa. Un du de la, u zuu baal bɛl dia. A baal sᴐnnɛ faa Saimᴐn Jaguhiŋ.
40026007	Ba maa ra di. Banna di la, haaŋ bɛl kpa tulaale bɛl yoola n kpolle werge di ba Yeesu be di wa fuguu waari u nyuu.
40026008	Yeesu hiŋra n wa na gunla uŋ ɛɛwɛ la, ba baana fuuh. Ba ŋᴐ, Bɛɛ u ra ɛɛ di ra chᴐgi kebee werge gunnɛi?
40026009	Di u faa kpau ga yoo, u daŋ faa na kebee werge u wer kpa tɛɛ nyaara.
40026010	Yeesu zum gunla banna ŋᴐ dᴐŋa be di pɛɛzi baa, Ɛrɛɛ ii ra tᴐᴐri haaŋ naa gunnɛi? Winanaarɛ u ɛɛŋ la.
40026011	Nyaara daŋ ᴐᴐ du ii be saŋa maa di ra la. Ka miŋwaa wàá du ii be di ra la.
40026012	Haaŋ naa n miziŋ tulaale naa, n siwaa siryaa u ɛɛ gunla.
40026013	Ií gil n ŋᴐ wibii maa tɛɛ ia. Bᴐr la maa nɛra n niŋ lizi amaniyesuma naa durnya maa biini, ba daŋ ŋᴐ haaŋ naa wiɛɛlaa naa wia de. U sᴐŋ daŋ haŋ chᴐᴐu di ra la.
40026014	Denii Yeesu hiŋri la banna yir Judas Iskariᴐt la izi di la Kᴐraawiizi dia kizee hina nabᴐnzi be,
40026015	di ga ŋᴐ, Di n kpau du ii nonee biini, bɛɛ ií tɛnnɛi? Ba lizi kebinanaa tokko ni kpᴐrgᴐ tɛu.
40026016	Denii Judas jaa ra nyiŋŋi gunla un niŋ ɛɛ di kpau ga du ba nonee biini.
40026017	Hᴐpizizenaa lugli la baŋ ᴐᴐ hee paanuu la baŋ waa yissi ra du la, Yeesu hiŋra ba u be di wa pɛɛzuu, Lee ya la di ga ɛɛ sirya í di i Gillikaali diweei?
40026018	U ŋᴐ, Baal bɛl du bol biini. Ií la ga ŋᴐ u be dí, Yaa nabᴐma la ŋᴐ dí u saŋa la duglᴐᴐrɛ. U ni u hiŋra daŋ di ba Gillikaali diwee i be.
40026019	U hiŋra la ga ŋᴐ guŋ di ɛɛ a diwee sirya de.
40026020	Duana n wa helle, Yeesu ni u hiŋra fidibanɛɛ la ba wa so di ra di.
40026021	Banna di la, u ŋᴐ, Ií gil n ŋᴐ wibii maa tɛɛ ia. Ii bɛl daŋ wa ɛɛŋ sᴐsᴐgᴐ.
40026022	Uŋ wa ŋᴐ guŋ, ba biine chᴐgi werge. Ba maa ra pɛɛzuu, N Dᴐᴐri, miŋ gɛɛ? Miŋ gɛɛ?
40026023	U ŋᴐ, Nɛr la n nuu n na lii tassakpaŋ biini naa, waabuu niŋ ɛɛŋ a sᴐsᴐgᴐ.
40026024	Mìŋ́ Nɛhalala Hiŋ daŋ kaali n bᴐr gunla baŋ faa sɛbi n wia la. Ka wia daŋ wa huuzi nɛr la n niŋ ɛɛŋ sᴐsᴐgᴐ la. Di ba faa gil u lulaa gba bᴐ.
40026025	Judas sᴐsᴐgᴐ hiŋ la pɛɛzuu, N nabᴐma, miŋ gɛɛ? Yeesu ŋᴐ, Kennaa hiŋ pɛɛzɛɛ naa, gunnɛ.
40026026	Banna di la, Yeesu kpa paanuu bɛl di suŋŋi Kᴐraawiizi di du u ni ka mᴐnnuu di kpa tɛɛ u hiŋra di ŋᴐ, Ií lɛɛ di hee. N bᴐrahᴐnnɛ keŋ.
40026027	Di kaa kpa libee bɛl ni siŋ di suŋŋi Kᴐraawiizi di du a ni ka kpa tɛɛ baa di ŋᴐ, N chal genii keŋ. Ií maa lɛɛ nyᴐᴐ,
40026028	dikuu bɛɛwiai, n chal naa daŋ kuu nɛkpila wia di lii di kuari ba ni Kᴐraawiizi nuukpaŋ dᴐᴐi ka u wer gil ba wichᴐgaa tɛɛ baa.
40026029	Ií gil n ŋᴐ ii be, Màá ka nyᴐᴐ siŋ naa maa di a hᴐl la yaa n niŋ wa chaali n mɛɛ kora biini la lɛi.
40026030	Ba yir yir bɛl tɛɛ Kᴐraawiizi ka izi di lii di la Ɔlivizi giŋgimii la be.
40026031	Yeesu ŋᴐ ba be, Ii maa daŋ giliŋ ta hamuŋa naa. Ba faa sɛbᴐᴐrɛ, N daŋ lᴐ penᴐᴐni la, u peeza ge maa yaari.
40026032	Ka di Kᴐraawiizi laaliŋ, n daŋ tᴐ ii see di la Galili hɛri.
40026033	Pitta ŋᴐ u be, Haali di nɛr maa gilii ta, ka miŋwaa wàá gilii ta maa.
40026034	Yeesu ŋᴐ u be, Gil n ŋᴐ wibii maa tɛi. Hamuŋa naa, i daŋ hᴐᴐ nua buhoro lugᴐ n nii lɛi ka zabal haa wii.
40026035	Pitta ŋᴐ, Di siurɛ gba n nii maanii niŋ siu. Màá hᴐᴐ nua guŋ. U hiŋra maa gba ŋᴐ guŋ.
40026036	Ba ni Yeesu ba bᴐr la banna yir Gɛtsɛmanɛ la. Yeesu ŋᴐ ba be, Ií so bᴐnnaa ka ń la ɛnde di ga jaami Kᴐraawiizi ka ba.
40026037	U lau Pitta ni Zɛbɛdi biizi la di la. U biini jaa ga chᴐgi werge maa di ra tiruu.
40026038	U ŋᴐ ba be, N biini chᴐkkᴐᴐ werge maa di ra nyiŋŋi u kpuŋ gba. Ií so ɛŋ di du tau ra tɛŋ.
40026039	U kaa lii see tama di chᴐᴐ hɛri di suŋŋi Kᴐraawiizi, N mɛɛ, di i sɛɛwᴐ, lizi tᴐᴐrᴐᴐ nii naa n be ń gilɛɛ nyᴐᴐa. Ama gunla maa hiŋwaa n niŋ dau i kipar, í dawuu guŋ ka gil miŋwaa kipar.
40026040	U bir ba u hiŋra be di ba ra chᴐᴐ dᴐzi. U ŋᴐ Pitta be, Ɛrɛɛ ii waa haŋ wer ŋᴐ ii nyiŋ tama ka ra chᴐᴐgi dᴐzɛi?
40026041	Ií ra du tau di ra suŋŋi Kᴐraawiizi Sítaani gilɛɛ wa wer dar ia ii sɛɛ u nua. Ii bampiree ra nyiŋŋuu, ka ii bᴐra a bɛɛli ia.
40026042	U kaa la bunɛɛ hiŋ di gaa suŋŋi Kᴐraawiizi di ŋᴐ, N mɛɛ, di hàá wer lizi wia naa n ni see miŋ niŋ ɛɛa, amᴐ gil miŋwaa ɛɛ hiŋwaa kipar la.
40026043	U kaa ba u hiŋra be di ba kaa fori ra chᴐᴐgi dᴐzi, dikuu bɛɛwiai, dᴐzi faa lauri baabuu werge maa.
40026044	U gil baa ka bir la ga suŋŋi Kᴐraawiizi buhoro hiŋ gunla uŋ faa suŋŋuu la,
40026045	ka ba u hiŋra be di wa ŋᴐ, Ii haa ra chᴐᴐgi dᴐzii di ra heezia? A saŋa jaa heluu. Ba daŋ jaa ɛɛ mìŋ́ Nɛhalala Hiŋ sᴐsᴐgᴐ di kpaŋ du nɛchᴐgaa nonee biini.
40026046	Ií izi ya la. Sᴐsᴐgᴐ hiŋ la a bau.
40026047	Uŋ haa ra ŋᴐ a wia, di u hiŋri Judas la ni nɛdamta Kᴐraawiizi dia hina nabᴐnzi ni bol nabᴐnzi n hummɛ la ballᴐ. Ba maa kpogli ba kizizenaa ni kapɛrɛzi.
40026048	Sᴐsᴐgᴐ hiŋ la faa bagli baabuu gunla un niŋ wa ɛɛ bá zum Yeesu la. U faa ŋᴐwᴐᴐrɛ, Nɛr la maa miŋ niŋ waa suuzi alugᴐ dammuzi n ᴐᴐ ra ɛɛ di ra jaami dᴐŋa la, waabuu. Ií lawuu nɛnnɛ.
40026049	Bam ballɛ la, u hel Yeesu be kakpaŋ di ŋᴐ, N nabᴐma, jaamuu, ka suuzuu alugᴐ dammuzi n na ɛɛ di ra jaami dᴐŋa la.
40026050	Yeesu ŋᴐ, N baal, a ɛɛ wii la wia hiŋ ballɛ. Denii ba ba wa gurgi Yeesu di lawuu.
40026051	Yeesu hiŋri bɛl pam u kizee di ŋmɛŋ Kᴐraawiizi dia kizee hina nabᴐma balii bɛl digni kpɛlli.
40026052	Yeesu ŋᴐ u be, Kpa i kizee la suu u too. Nɛra la maa n kpa kizizi ra naa, kizizii nɛ́ra kpa di kpu baa.
40026053	Di n vii ra nyiŋŋi, màá wer suŋŋi n mɛɛ ú hum u mɛlikadamta maa manaŋ á wa lɛɛŋ?
40026054	Ka di n vii ɛɛ guŋ, ɛrɛɛ wiá naa ban sɛbi a wia Kᴐraawiizi Hᴐŋ biini naa wer ɛɛi?
40026055	Denii Yeesu pɛɛzi nɛdamta la, Ŋmɛɛnnɛ miŋ ii kpa kizizi ni kapɛrɛzi ba di ŋᴐ ií wa lawiŋ? N ni iabuu ᴐᴐ faa so Kᴐraawiizi dia biini, n na bagli nɛra. Ka ii waa sɛɛwɛ ii lawiŋ dewaa.
40026056	Ka a maa wa ɛɛwᴐᴐ ka wia la Kᴐraawiizi dᴐgtɛɛzi n faa sɛbɛɛ la wer ɛɛ wibii. Denii u hiŋra maa chᴐ yaari ka kau.
40026057	Banla n lau Yeesu la kpau ra la Kᴐraawiizi dia kizee hina nabᴐma Kaifas be, bᴐr la Kᴐraawiizi Hᴐŋ Karma ni bol nabᴐnzi n sɛttɛ la.
40026058	Banna la la, Pitta suahzi hiŋ ba harbᴐᴐ di wa zuu Kaifas diŋŋee di ga so u balaa be ú zum gunla wia la n niŋ wa tuŋ.
40026059	Kᴐraawiizi dia kizee hina nabᴐnzi ni seriya diire la maa ɛɛ ania bá wer na nɛra bá kanni kara di chug Yeesu, ka bá wer di u kpui seriya.
40026060	Nɛkpila lii di kanni karazi, ka ba waa wette na u kpui ŋmɛnɛɛ. Ba ɛɛ guŋŋ, nɛra banɛɛ wa lii di ŋᴐ,
40026061	Baal naa faa ŋᴐwᴐᴐ dí u daŋ wer purgi Kᴐraawiizi dia naa ka bir mau hᴐpizaa ahoro biini.
40026062	Kᴐraawiizi dia kizee hina nabᴐma la izi di pɛɛzi Yeesu, Ii nuu gunla nɛra naa n ŋᴐ i wiarɛ naa? Himbuu waa wii maa dᴐᴐwɛ hiŋ niŋ ŋᴐa?
40026063	Yeesu siigi u ni. U ŋᴐ, N na ŋᴐ i benii ni Kᴐraawiizi n ɛɛ Kᴐraawiizi himmaa la sᴐŋ ni, di i ɛɛ Kᴐraawiizi bie Kristoo himmaa, bagli yaa ya zum.
40026064	Yeesu ŋᴐ, Gunla hiŋ ŋᴐwɛɛ naa, gunnɛ. Ií gil n ŋᴐ ii be. Ii daŋ ŋmɛnɛ na mìŋ́ Nɛhalala Hiŋ n soge Kᴐraawiizi nabᴐmbᴐr di kaa naŋ minna tuu ra ba baama ni.
40026065	Denii Kᴐraawiizi dia kizee hina nabᴐma la lau u himmaa wɛjɛ piili ka ŋᴐ, Kᴐraawiizii u ra gbɛlli la. Bɛɛ wiarɛ ya kaa ra nyiŋŋi daansɛɛ hina naanɛi? Ii gba maanii nuuwɛ gunla uŋ gbɛlli Kᴐraawiizi.
40026066	Ɛrɛɛ ii nai? Ba ŋᴐ, U dɛg kpuirɛ.
40026067	Denii ba puuzi nuhaahrizi di du u siwee di lᴐᴐzuu di chɛ u lia,
40026068	ka ra ŋᴐ, Hinuu Kristo laa? Di gunnɛ, bagli yaa nɛr la n chɛ i lia la.
40026069	Banna ɛɛ gunla di Pitta haa sogo a diŋŋee. A dia balii bɛl n ɛɛ biihambie ba u be di wa ŋᴐ, I gba faa du Yeesu naa n lii Galili hɛri naa benii.
40026070	Pitta hᴐᴐ ba maa be di ŋᴐ, Maa i wiŋᴐzi naa zɛɛ zummɛ,
40026071	ka lii la ga du loŋ. Bɛl kaa nau de di ŋᴐ nɛra la n du de la be, Baal naa faa du a Yeesu Nazarɛt benii.
40026072	U kaa hᴐᴐ di hɛɛhzi Kᴐraawiizi di ŋᴐ, Maa baal la zummɛ.
40026073	Aŋ wa birgee tama, banla n chigɛ de la ba u be di wa ŋᴐ, Wibii maa, i ɛɛ u hiŋri bɛllɛ. I loobii ni i wiŋᴐzi biinii yaa chi di zum i liiri bᴐr.
40026074	U jaa ŋᴐ wijagazi di hɛɛhzi Kᴐraawiizi di ra ŋᴐ, Maa a hiŋ zummɛ. Uŋ haŋ wa ŋᴐ guŋ tuŋ, kakpaŋ, di zabal wiiwo.
40026075	Pitta liizi gunla Yeesu n faa ŋᴐwɛɛ, dí u daŋ hᴐᴐ buhoro alugᴐ u nuu lɛi ka zabal haa wii la. U biini chᴐgi werge maa. U lii bossee di ra wii.
40027001	Chᴐᴐzin pikke ni Kᴐraawiizi dia kizee hina nabᴐnzi ni bol nabᴐnzi la maa chaali di ra ta jina gunla ban niŋ ɛɛ di wer kpu Yeesu.
40027002	Denii ba vᴐᴐu di kpau la ba hɛri nabᴐma Pailᴐt be.
40027003	Judas sᴐsᴐgᴐ hiŋ la n wa zummɛ lugᴐ ba di u kpui seriya la, u biini jaa chᴐgi dikuu gunla uŋ ɛɛwɛ la wia. U bir kpa kebee tokko ni kpᴐrgᴐ la di la Kᴐraawiizi dia kizee hina nabᴐnzi ni bol nabᴐnzi la be,
40027004	di ga ŋᴐ, N ɛɛ wichᴐgaarɛ. Nɛnaniirɛ n ɛɛ sᴐsᴐgᴐ la ú siu. Ka ba ŋᴐ, Yaa baga lɛi. I wiarɛ.
40027005	U kpa kebee la ha hɛri Kᴐraawiizi dia biini ka kaali di la ga sag ŋmɛŋ di siu.
40027006	Kᴐraawiizi dia kizee hina nabᴐnzi paagi kebee la ka ŋᴐ, Chal kebeere. A waa dɛkkɛ yaa n kpaa du Kᴐraawiizi dia kebee la biini.
40027007	Denii ba ɛɛ nuukpaŋ di kpaa ga yau hɛri bɛl baŋ faa ra yir Vii Maari Bᴐr ú ɛɛ bᴐr la ban ninna hug hᴐᴐhra.
40027008	Awia ba ra yir a hɛri Chal Bᴐr haali zinaa.
40027009	Kennaa baŋ ɛɛwɛ naa gillᴐᴐ Kᴐraawiizi dᴐgtɛɛ Aizaya wiŋᴐzi la wa ɛɛ wibii. U faa ŋᴐwᴐᴐrɛ, Izrɛl hina ɛɛ nuukpannɛ di turgi kebee tokko ni kpᴐrgᴐ ka wer lawuu.
40027010	A kebeere ba kaa kpa di yau vii maari bᴐr gunla n Dᴐᴐri n ŋᴐwɛɛ la.
40027011	Yeesu faa chi hɛri nabᴐma la be. U pɛɛzuu, I ɛɛ Jus hina koorii gɛɛ? Yeesu ŋᴐ, Gunla hiŋ ŋᴐwɛɛ la, gunnɛ.
40027012	Kᴐraawiizi dia kizee hina nabᴐnzi ni bol nabᴐnzi la jaa ra ŋᴐ wia di ra du u ni ka waa wii maa ŋᴐwɛɛ.
40027013	A hɛri nabᴐma pɛɛzuu, Haa gunla banna ŋᴐ i wia naa nuuwɛa?
40027014	Yeesu kaa siigi. Waa kaa ŋᴐ wii maa. A tiruu werge maa.
40027015	Ba hᴐpizizeŋ hiŋ biini, u faa ᴐᴐ pilli diitᴐᴐri diarɛ di lizi nɛkpaŋ, unla nɛra la n na nyiŋŋi u lii.
40027016	Ba faa tᴐ baal bɛllɛ a dia. U sᴐnnɛ faa Barabas. Nɛr maa zum u wia.
40027017	Denii nɛra la n chaalɛɛ u be gunla, hɛri nabᴐma la pɛɛzi baa, Barabas la ni Yeesu naa banna yir Kristo naa, u bɛliirɛ ii ra nyiŋŋi n pilli tɛɛ ia ú lii naanɛi?
40027018	U pɛɛzi baabuu guŋ, dikuu bɛɛwiai, u zummᴐ lugᴐ bᴐwii wiarɛ Kᴐraawiizi dia kizee hina nabᴐnzi ni bol nabᴐnzi lau Yeesu ba u be la.
40027019	Hɛri nabᴐma la n faa soge seriya diiri bᴐr la, u haaŋ hum nɛra u be di ŋᴐ, Gilɛɛ waa ɛɛ nɛnanii la wii maa, dikuu bɛɛwiai, n deezi u wiarɛ zinaa. N deeza la tᴐᴐrimbuu werge maa.
40027020	Ka Kᴐraawiizi dia kizee hina nabᴐnzi ni bol nabᴐnzi ŋᴐ nɛdamta la be, dí bá ŋᴐ ú lizi Barabas tɛɛ baa ka kpu Yeesu.
40027021	Awia uŋ wa pɛɛzi baa, dí baala banɛɛ la biini u bɛliirɛ ba ra nyiŋŋi u lizi tɛɛ baa lai, ba ŋᴐ dí Barabas labuu ba ra nyiŋŋi u lizi tɛɛ baa.
40027022	U pɛɛzi baa, Ka ɛrɛɛ ń ɛɛ Yeesu la banna yir Kristo lai? Ba maa ŋᴐ, Gil ba kpuu daakaŋlii ni!
40027023	U kaa pɛɛzi, Ɛrɛɛ? Bɛɛ wichᴐgaarɛ u ɛɛ bá kpuuwɛi? Ka ba ra pogzi werge di ra ŋᴐ, Gil ba kpuu daakaŋlii ni!
40027024	Denii hɛri nabᴐma la zum lugᴐ u ni baa wiŋᴐzi waa mɛgzɛɛ, ka a ra ɛɛ baa taawai. Awia u ɛɛ nii sam u nonee nɛdamta la maa see ka ŋᴐ, Nɛnanii naa chal waa hoo miŋwaa nonee. Ií ɛɛu gunla maa iin niŋ ɛɛ.
40027025	Nɛdamta la ŋᴐ, Gil u chal du yaa ni yaa biizi ni.
40027026	Denii u lizi Barabas tɛɛ baa, ka ŋᴐ bá viiri Yeesu ka kpau la ga kpu daakaŋlii ni.
40027027	U soojazi kpau la ba diizeŋ la di ga chaali ba dᴐŋa hina maa
40027028	di lizi u kunlaala ka kpa wɛjɛ lugᴐ koori wɛjɛ di tᴐu
40027029	di kpa sᴐᴐhri ge gurgi alugᴐ kahuro di kpa chig u nyuu, di kpa daa leŋeleŋe bɛl di du u nodig nonii. Baŋ wa ɛɛ annii maa tuŋ, ba jaa ra ɛɛu mᴐmᴐsia di giŋŋi u see di ra ŋᴐ, Jus hina koori, jaanjaamu,
40027030	di puuzi nuhaahrizi di ra du u ni di lɛɛ daa la di ra lᴐ u nyuu.
40027031	Baŋ wa ɛɛu mᴐmᴐsia tuŋ, ba lau wɛjɛ la wir ka kpa u himmaa kunlaala laaluu di kpau ra la bá ga kpu.
40027032	Banna la, ba ga huuzi Sairini hinuu bɛl. U sᴐnnɛ faa Saimᴐn. Ba firuu di gil u kpa daakaŋlii la sag u baŋaa di ra la.
40027033	Ba wa hel bᴐr la banna yir Gᴐlgᴐta di kaa ra yir de Nyuhog Bᴐr la.
40027034	Denii ba kpa siŋ bɛl baŋ ɛɛ kunnyɛga aŋhina di koozi u ni di tɛu ú nyᴐᴐ. Uŋ wa chumaa tama, waa sɛɛwɛ u nyᴐᴐ.
40027035	Ba jaa kpaahzuu mari daakaŋlii ni ka kpa u kunlaala di ra ta kuna aŋhina, unla n niŋ di, ú kpa u kunlaala hiŋ.
40027036	Baŋ wa ɛɛ guŋ tuŋ, ba jaa so ra du u tau de.
40027037	Ba faa sɛbi u kpui zɛɛrɛ di du kumbɛl ni di kpau kpaahzi daa la ni di sag u nyuu chiŋ. Kenne ba faa sɛbi dí, Jus hina koori Yeesuu keŋ.
40027038	Denii ba kaa kpaahzi ŋmɛɛna banɛɛ di mari daakaŋlaa ni, bɛl du u nodig keŋkere, bɛl ge du u nomɛɛl keŋkere.
40027039	Nɛra ᴐᴐ ga de ra kaali ka ra gbɛlli Yeesu di ra viigi ba nyuuni ka ra ŋᴐ,
40027040	Hìŋ́ ŋᴐwɛɛ lugᴐ i daŋ wer purgi Kᴐraawiizi dia ka bir mau hᴐpizaa ahoro biini. Awia lɛɛ i hiŋ. Di i ɛɛ Kᴐraawiizi biere himmaa, tuu a daakaŋlii ni ya na.
40027041	Kᴐraawiizi dia kizee hina nabᴐnzi ni Kᴐraawiizi Hᴐŋ Karma ni bol nabᴐnzi gba ra ɛɛu chɛɛtɛ di ra ŋᴐ,
40027042	U faa wettoo lɛɛ nɛra ha, ka waa wette ú lɛɛ u himmaawaa. U ŋᴐwᴐᴐrɛ, dí u ɛɛ Izrɛl hina koorii. Too. ú tuu daakaŋlii la ni ka ya jaa sɛɛ tɛu.
40027043	U ra yardi Kᴐraawiizii. Di Kᴐraawiizi ra nyiŋŋi u wiarɛ, ú ba wa lɛɛu filaŋkeŋ ya na. Waa ŋᴐwɛɛ lugᴐ u ɛɛ Kᴐraawiizi bierea?
40027044	Ŋmɛɛna la baŋ kpaahzɛɛ mari di jaa Yeesu ni la gba ra chagzuu.
40027045	Wiizi n wa baŋŋɛ, denii bᴐr bir biri, bᴐbiri la tᴐ ba hɛri maa guŋŋ wa hel duana saŋa.
40027046	Denii Yeesu ŋᴐ kpegzi ni, Ɛli Ɛli, lama sabagtani. Ba mᴐᴐri biinii u ŋᴐ, Kᴐraawiizi, Kᴐraawiizi, ɛrɛɛ i giliŋ ta gunnɛi?
40027047	Baŋhina n chigɛ de nuu di ŋᴐ, Baal naa ra yir Ɛlijaa.
40027048	Bɛl chᴐ ga kpa kumbɛl di lii sinnyɛg ka kpa suu daa di tɛruu ú nyᴐᴐ.
40027049	Ka u dᴐŋa hina ŋᴐ, Giluu, ya na. Di Ɛlija daŋ ba wa lɛɛu gɛɛ wàá banɛi?
40027050	Yeesu kaa lᴐ wile ka jaa gil u duma kaali. U siuwᴐᴐ gunla.
40027051	Un siuwɛ la, patiisazenzeŋ la baŋ faa kpawɛɛ teŋ Kᴐraawiizi dia baambaaŋ la chi u chiŋ maa di piili guŋŋ wa chug hɛri. Hɛri ge zigli werge, bizenaa pergi,
40027052	ŋmama pilli, Kᴐraawiizi biinanaa la n siuzɛɛ bakpila izi siu biini.
40027053	Yeesu n wa izi siu biini la, ba ge izi ŋmama biini lii zuu Jɛrusalɛm. Nɛkpila na baa.
40027054	Soojazi kalfa nabᴐma bɛl ani u soojazi baŋhina faa du de di ra du Yeesu tau. Baŋ wa na gunla hɛri n ziglee ani wia la maa n ɛɛwɛ la, ᴐnsii lau baa werge maa. Ba ŋᴐ, Baal naa, Kᴐraawiizi biere, wibii maa.
40027055	Hahkpila n faa hiŋ Yeesu di lii Galili hɛri di faa ra hiinuu la du de a hᴐl di chi bᴐᴐnɛɛ di ra binnuu.
40027056	Mɛɛri Magdala du ba be, ani Jems ni Joosɛf maa Mɛɛri, ani Zɛbɛdi biizi ge maa.
40027057	Bᴐr n wa duanɛɛ, Arimatia hinuu bɛl ba. U sᴐnnɛ faa Joosɛf. U faa ɛɛ dᴐᴐnnɛ ka ɛɛ Yeesu hiŋri bɛl.
40027058	U la hɛri nabᴐma Pailᴐt la be di ga suŋŋuu ú wer lizi Yeesu daakaŋlii la ni di ga hug. Pailᴐt ŋᴐ bá gil u lizuu.
40027059	U la ga lizuu di kpa wɛjɛhuŋŋu unanii bɛl di vᴐᴐu,
40027060	ka kpau hug u himmaa ŋmamfalii bɛl uŋ gillɛ ba tug bii biini, di billi bizeŋ bɛl di tᴐ u nua, ka kaali.
40027061	Mɛɛri Magdala ni u tᴐgma la faa so ŋmam la be di ra binni.
40027062	A hᴐllɛ Jus hina ᴐᴐ ra ɛɛ sirya ka h'ᴐpizi ba heezaa hᴐpizii wa hel. Hᴐᴐŋ wa pizɛɛ, Kᴐraawiizi dia kizee hina nabᴐnzi ni Farisizi chaali ba Pailᴐt be
40027063	di ga ŋᴐ, Yaa Dᴐᴐri, yaa liizoo lugᴐ saŋa la nɛdattii la n faa haa du de la, u faa ŋᴐwᴐᴐrɛ, dí Kᴐraawiizi daŋ lalluu siu biini u hᴐpizaa ahoro hiŋ.
40027064	Awia gil ba tᴐ ŋmam la zuui nɛnnɛ h'ᴐpizaa ahoro hiŋ la wa bɛri. Di guŋ lɛi, u hiŋra daŋ la ga ŋmɛɛu kaali ka ŋᴐ nɛra be lugᴐ Kᴐraawiizi lalluubuu siu biini, a wia bir nyaŋŋi kaali gunla aŋ faa duwɛɛ la.
40027065	Pailᴐt ŋᴐ, Soojazii keŋ n tɛɛ ia. Ií kpogli baa la bá ga ɛɛ gunla maa ban niŋ ɛɛ di tᴐ u zuui.
40027066	Ba gil a soojazi la de di gaa du bᴐr la tau ŋmam la zuui tᴐ nɛnnɛ, di kaa magzi de magzaa bɛl dee, di nɛr maa wa pilluu bá zum.
40028001	Ba heezaa hᴐpizii la n wa bɛrɛɛ, Alaadi hᴐl, Mɛɛri Magdala ni u tᴐgma la ba bá wa binni bᴐr la baŋ hug Yeesu la.
40028002	Denii hɛri wa zigli werge maa, Kᴐraawiizi mɛlika lii chiŋ di tuu hɛri di billi bii la lii a bᴐᴐ nua ka so u ni.
40028003	U maa ra nyɛgzi alugᴐ dooŋ n na nyɛgzi, u kunlaala ge huuhzi paratatata.
40028004	Ɔnsii lau soojazi la n faa ra du de tau la werge ba bᴐra a sa, ba chol hɛri di chᴐᴐ lugᴐ ban siuzɛɛ.
40028005	Mɛlika la ŋᴐ haana la be, Ií gilɛɛ ra ᴐm. N zummᴐ lugᴐ Yeesu la baŋ faa kpuwɛɛ daakaŋlii ni labuu ii ra nyiŋŋi.
40028006	Waa hore bᴐnnaa. Kᴐraawiizi lalluubuu siu biini gunla uŋ faa bagli ia dí u daŋ wa ɛɛu la. Ií ba wa binni bᴐr la baŋ faa dawuu la na,
40028007	ka la manaŋ di ga kali u hiŋra, dí Kᴐraawiizi lalli Yeesuu siu biini, u tᴐ ba see kaali Galili hɛri. Ba daŋ ga nau de. N wiŋᴐzii guŋ n ŋᴐ ń tɛɛ ia.
40028008	Denii ba ɛɛ manaŋ di lii bᴐr la baŋ hug Yeesu la. Ɔnsii lau baa werge maa. Ba bᴐra kaa sᴐᴐni baa werge. Ba chᴐ bá ga kali Yeesu hiŋra la.
40028009	Banna la la, Yeesu himmaa chem ba ni di ŋᴐ, Ii jaamu. Ba ba di wa giŋŋi di lau u naazi di ra jaamuu.
40028010	U ŋᴐ ba be, Ií gilɛɛ ra ᴐm ka la ga ŋᴐ n niwizi la be lugᴐ bá la Galili hɛri. Ba daŋ ga naŋ de.
40028011	Haana la n na la la, soojazi la n faa ra du a bᴐr tau la baŋhina la ga bagli Kᴐraawiizi dia kizee hina nabᴐnzi be wia la maa n ɛɛwɛ.
40028012	Ba ni bol nabᴐnzi chaali di ta jina bɛl di kpa kebinanaa a du kaŋ di tɛɛ soojazi la
40028013	ka ŋᴐ, Ií ᴐᴐ ra ŋᴐ lugᴐ ii faa ra chᴐᴐ dᴐᴐrɛ hamuŋa ni, ka u hiŋra ba wa ŋmɛɛu kaali.
40028014	Di hɛri nabᴐma la wa nuu ii wia guŋ, yaa daŋ ŋᴐ ú gil ia, ka kuari a maa tɛɛ ia, a wàá tir ia.
40028015	Ba lɛɛ kebee la ka ᴐᴐ ra ŋᴐ gunla bam bagli baa la. Awia Jus hina ra ŋᴐ gunnɛ haali zinaa.
40028016	Yeesu hiŋra fidikpaŋ la kaali Galili hɛri di la giŋgimii la be Yeesu n faa bagli baa dí bá la de la,
40028017	di ga nau de di jaamuu. Ka baŋhina faa haa ra aanuu.
40028018	Yeesu hel ba be di wa ŋᴐ wia tɛɛ baa di ŋᴐ, Kᴐraawiizi jaa kpa hɛri ni chiŋ fᴐŋŋa maanii tɛŋ.
40028019	Awia ií izi di ra la bᴐr maa di ra bagli nɛra maa n wia ií wer na nɛra di lii nɛdee maa biini bá ra hiŋ. Ii daŋ sᴐ baa Kᴐraawiizi nii ba birgi ba mɛɛ Kᴐraawiizi ni u bie ni u Dumnanii hiŋra,
40028020	di bagli baa wia la maa miŋ bagli ia ii ra hiŋ bá ge wer ra hiŋ guŋ. Ií ra nuu. N daŋ ᴐᴐ du ii be hanna la haali durnya tuna wa hel.
41001001	Amaniyesuma faaraarɛ keŋ. A ɛɛ Kᴐraawiizi bie Yeesu Kristo wiarɛ.
41001002	Kᴐraawiizi faa gillᴐᴐ u dᴐgtɛɛ la banna yir Aizaya la sɛbi u wia u Hᴐŋ biini di ŋᴐ, A nuu! N daŋ hum n huŋhunni bɛl u tᴐ i see di gaa ɛɛ sirya i ra ba.
41001003	Ba daŋ nuu u loobii un ninna sii bᴐduma di ra ŋᴐ, Yaa Dᴐᴐri ra bau. Ií ra ɛɛ sirya ú ra ba. Ií ra ɛɛ wia a ra deŋli ni a ŋmɛnizi.
41001004	Denii baal bɛl izi di ba bᴐduma. U sᴐnnɛ faa Jᴐn, ba kaa ra yiruu Kᴐraawiizi Niisᴐᴐri. U ᴐᴐ ra sii di ra ŋᴐ, Ií maa gil ii biine chᴐgi dikuu ii wichᴐgaa wia di gil a maa ta, ka K'ᴐraawiizi gil di tɛɛ ia, ka ń ge sᴐ ia Kᴐraawiizi nii.
41001005	Judia hɛri hina ani Jɛrusalɛm hina maa lii di la u be di ga sɛɛ chᴐgri dikuu ba wichᴐgaa wia. U sᴐ baa Kᴐraawiizi nii Jᴐᴐdan muu biini.
41001006	Jᴐn ᴐᴐ faa tᴐ wɛjɛ bɛl baŋ kpa nyᴐgma huna suah di kpa kurhᴐŋ di kirsi, di ra di huuhna ni huuhnuu.
41001007	U ᴐᴐ ra sii di ra ŋᴐ, Nɛbɛl du harbᴐᴐ di ra ba. Waabuu ɛɛ nabᴐma n ni werge maa. Maa dɛg miŋ niŋ lizi u gawa gba tɛu.
41001008	Miŋwaa n kpa Kᴐraawiizi nii di ra sᴐ ia naa, ka waabuu n niŋ ba, Kᴐraawiizi Dumaa ú wa kpa di du ii ni.
41001009	Jᴐn n na sᴐ nɛra Kᴐraawiizi nii la, denii Yeesu lii bol bɛl n du Galili hɛri, ba ra yir de Nazarɛt, di ba u be ú sᴐ u ge Kᴐraawiizi nii. U sᴐu a nii.
41001010	Yeesu n wa lii nii la biini, u binni chiŋ di na baama n pillɛɛ. Kᴐraawiizi Duma ga de tuu di wa togni u nyuu lugᴐ komma.
41001011	U nuu loobii bɛl n lii chiŋ di ra ŋᴐ, Hinuu n biinᴐŋŋii. I wia ra parimbuu werge.
41001012	Denii Kᴐraawiizi Duma la gil Yeesu zuu pir.
41001013	Un zuu pir la, u la bᴐr la sela ni kunchᴐgaa n ᴐᴐ du la di ga du de hᴐpizaa tokko anɛɛ. Sitaani ba u be de di waa ɛɛu ú na lugᴐ ú vii ɛɛ wichᴐgaa. Mɛlikazi ge gba ba u be di wa hiinuu.
41001014	A hᴐl bɛl ba lau a Jᴐn di tᴐ dia. Ban lau Jᴐn la, Yeesu ge izi ba a Galili hɛri di ge waa ŋᴐ Kᴐraawiizi amaniyesuma la di ra tɛɛ nɛra,
41001015	di ra ŋᴐ, A saŋa helloo. Kᴐraawiizi kora dii la jaa dugluu. Awia ií gil ii biine chᴐgi dikuu ii wichᴐgaa wia di yardi amaniyesuma naa.
41001016	Denii u ga Galili muuzeŋ la kɛrii di ra kaali di ga na nyinlaura banɛɛ n na ta asauzi muuzeŋ la biini. Bɛl sᴐnnɛ faa Saimᴐn. Bɛl ge sᴐnnɛ Andiru. Andiru la faa ɛɛ Saimᴐn niweere.
41001017	Yeesu ŋᴐ ba be, Ií izi di ra hiŋiŋ. Ii faa ra kuuh nyinni kuuhnii. N daŋ jaa gil ii ra kuuh newea kuuhni.
41001018	Ba gil ba asauzi manaŋ ka izi di ra hiŋ Yeesu.
41001019	U kaa kpa di ra lii see tama, di nɛra baŋhina sogo muugbera biini di ra lonzi ba asauzi. Zɛbɛdi biizi Jems ani u niwee Jᴐn faa du ba biini.
41001020	Yeesu yir baa dí bá ba. Ba gil ba mɛɛ ni u balaa muugbera la biini ka izi di ra hiŋ Yeesu.
41001021	Ba maa kpa wa hel bol bɛl banna yir Kapɛrnaum. Ba heezaa hᴐpizii n wa helle, Yeesu zuu ba kisɛr dia di bagli Kᴐraawiizi wia de di ra tɛɛ nɛra.
41001022	Banla n du de di ra nuu u wiŋᴐzi la, a tir baa. U baglaa la biinii ba chi zum lugᴐ u dᴐŋ lɛi Kᴐraawiizi Hᴐŋ Karma la, dikuu bɛɛwiai, ᴐᴐ ra ŋᴐabuu lugᴐ u himmaa n dᴐᴐ a fᴐŋŋa.
41001023	Baal bɛl faa du ba kisɛr dia la biini. Aliizinachᴐgii hinnɛ faa. U izi di ra pogzi
41001024	di ra ŋᴐ, Yeesu Nazarɛt! Bɛɛ i ra nyiŋŋi yaa benei? I ballᴐᴐ í wa chᴐgi yaa gɛɛ? N zumiibuu. Hinuu Kᴐraawiizi biinanii la.
41001025	Yeesu ŋᴐ aliizinachᴐgii la be, Gil kᴐᴐi ka wa lii a baal ni.
41001026	Aliizinachᴐgii la izi a baal ni di kpau ha di pogzi werge ka lii.
41001027	A tir ba maa. Ba maa ra pɛɛzi dᴐŋa, Beedee widizii kennei? Wifalaarɛ. Ii waa na gunla u wiŋᴐzi la n dᴐᴐ fᴐŋŋa u wer ŋᴐ aliizinachᴐgaa be dí á wa lii a wa liiyaa?
41001028	Tama di Galili hɛri hina la maa n dugli de nuu u wia.
41001029	Yeesu izi di lii a kisɛr dia di ra la, u ni Jems ni Jᴐn, di ga zuu Saimᴐn ni Andiru dia,
41001030	di Saimᴐn hilahaaŋ du de di ra wii. U bᴐra maa faa wenzi, u chᴐᴐ dia. Baŋ wa ŋᴐ u wia Yeesu be,
41001031	u zuu u be di lau u nonii di tɛruu. Uŋ haŋ wa ɛɛ guŋ, wiila la lii haaŋ la ni. U izi di ra hum baa.
41001032	Wiizi n wa zuuwɛ a duana hiŋ, a bol hina paa ba wiila hina maa ni aliizinachᴐgaa hina maa di ba Yeesu be.
41001033	Bol la hina maa chaali di wa sɛr u dominua maa.
41001034	U chaa wiila hina kpilakpila de ba wiilchᴐgaa maa lii ba ni di kaa duŋŋi aliizinachᴐgaa ge nɛkpila ni. Aliizinachᴐgaa la maa zumuubuu. Awia Yeesu waa sɛɛwɛ á ŋᴐ wia di bagli nɛr la dee uŋ ɛɛwɛ.
41001035	Hᴐᴐŋ waa pizi, bᴐr ra ɛɛ kᴐlᴐkᴐlᴐ, Yeesu feli izi di nyiŋŋi bᴐduma bɛl di gaa jaami Kᴐraawiizi de.
41001036	Denii Saimᴐnwaa izi di ra nyiŋŋuu.
41001037	Baŋ wa nau, ba ŋᴐ u be, Nɛra maanii ra pɛɛzi i wia.
41001038	Yeesu ŋᴐ ba be, Ya izi ɛŋ di ra la bola la n kawɛɛ la ń ga ŋᴐ Kᴐraawiizi wia di tɛɛ ba ge bá nuu. Awiarɛ n ba.
41001039	Ba izi di ra vol Galili hɛri la maa, u ra ŋᴐ Kᴐraawiizi wia ba kisɛr diini la biini di ra duŋŋi aliizinachᴐgaa nɛra ni.
41001040	Denii jagu hiŋ bɛl izi di ba Yeesu be di wa giŋŋi u see di fᴐrguu di ŋᴐ, Di a haŋ parii, i daŋ wer chaa n jagu naa.
41001041	U wia dᴐᴐ sinyɛna Yeesu be. U tɛr u nonii di gbᴐgzuu ka ŋᴐ, A pariŋ. N chaaibuu la.
41001042	Uŋ haŋ wa ŋᴐ guŋ di tuŋ, di a jagu tuŋ u ni kakpaŋ, u nyaagi.
41001043	Denii Yeesu ŋᴐ dí ú ra la dia, ka ŋᴐ u be werge maa,
41001044	A dazi i waa ŋᴐ wii maa di ra tɛɛ nɛr maa, ka la Kᴐraawiizi dia kizee hiŋ be ú ga nai. Di u wa nai, í gil u ɛɛ sarga di tɛi gunla Moosis n faa bagli ia ŋᴐ ií ra ɛɛ la nɛ́ra zum lugᴐ i jaa nyaaguu.
41001045	A jagu hiŋ lii, ka waa gunla Yeesu n ŋᴐwɛɛ la hiŋŋɛ, ka kpa ra ŋᴐ nɛr maa be gunla Yeesu n ɛɛwɛ tɛu. Uŋ ɛɛ gunla wia, Yeesu waa wette u kaa zuu bol maa di waa suahzɛɛ. U jaa du bol nuuzi ka nɛra jaa lii yemmaa di ra ba u be.
41002001	Yeesu di hᴐpizaa anɛɛ de, ka bir la Kapɛrnaum. A bol hina nuu lugᴐ u du dia.
41002002	Nɛdamta chaali ba di wa su de werge di wa tᴐ dominua maa gba. Yeesu ŋᴐ Kᴐraawiizi wia di ra tɛɛ baa.
41002003	Unna ŋᴐ Kᴐraawiizi wia la, di nɛra baŋhina ge ballᴐ di kpogli ba wiila hiŋ. U nonee ni u naazi maa siuzᴐᴐrɛ. Baala banaazubuu chigɛu di ra nyiŋŋi ba zuu Yeesu be.
41002004	Ka nɛdamta su de werge. Ba zuu de huhzi, ka tinni sal di lau sal la yembɛl wil bᴐr chaani ha Yeesu ni. Denii ba kpa baal la ni u kunchᴐᴐri kuna di ga de di choŋŋi dia la biini.
41002005	Yeesu n wa na guŋ, u zum lugᴐ ba tɛubuu yarda. Awiarɛ ba ɛɛ guŋ. U ŋᴐ wiila hiŋ la be, N bie, Kᴐraawiizi gil i wichᴐgaarɛ tɛi.
41002006	Kᴐraawiizi Hᴐŋ Karma la baŋhina ge faa sogo denii. Baŋ wa nuu gunla Yeesu n ŋᴐwɛɛ la, ba ra fɛ nfɛrɛ ba bampiree biini lugᴐ,
41002007	Baal naa, bɛɛ wiŋᴐzii u ra ŋᴐ kennei? Anɛɛ n niŋ wer gil nɛra wichᴐgaa di tɛɛ baa di Kᴐraawiizi bɛŋ lɛiyɛi? Kennaa unna ŋᴐ naa, Kᴐraawiizii u ra gbɛlli la.
41002008	Banna fɛ gunla, Yeesu teŋ zum u biini gunla banna fɛ di pɛɛzi baa, Ɛrɛɛ ii ra aani n wiŋᴐzi naa ii bampiree biini kennei?
41002009	Baal naa naazi ni u nonee maa n siuzɛɛ naa, di n ŋᴐ u be lugᴐ Kᴐraawiizi gil u wichᴐgaa maanii tɛu, ani miŋ ŋᴐ u be lugᴐ ú izi kpa u kunchᴐᴐri kuna di ra vol, ubɛliirɛ n kpollenei?
41002010	Ama, n na nyiŋŋi ŋᴐ i zum lugᴐ mìŋ́ Nɛhalala Hiŋ dᴐᴐ fᴐŋŋaa durnya naa biini ń wer gil nɛra wichᴐgaa di tɛɛ baa. U ŋᴐ wiila hiŋ la be,
41002011	I benii n na ŋᴐ la. Izi kpa i kunchᴐᴐri kuna di ra la dia.
41002012	U izi di kpa u kunchᴐᴐri kuna di lii. Ba maa ra binnuu. A tir baa werge. Ba ra tɛɛ Kᴐraawiizi sᴐ,n di ra ŋᴐ, Yaa haa waa keŋ nawɛɛ maa di zinaa lɛi.
41002013	Yeesu bir izi di lii de di la muuzeŋ la nua. Nɛkpila kaa chaali di wa baruu. U ra bagli baa Kᴐraawiizi wia.
41002014	Uŋ wa bagli baa tuŋ, u kaa izi di ra la, di baal bɛl sogo lampolɛɛri bᴐr di ra lɛɛ lampoo. Alfius bie Liivairɛ. Yeesu ŋᴐ u be, Izi di ra hiŋiŋ. U gil u huma la ka izi di ra hiŋ Yeesu.
41002015	Yeesu ni u hiŋra zuu a Liivai dia di so di ra di. Lampolɛɛra ni wichᴐg ɛɛra kpila maanii ᴐᴐ hiŋ Yeesu. Ba maa so di ra di.
41002016	Kᴐraawiizi Hᴐŋ Karma baŋhina banna yir Farisizi na baa ba maa n kpauwɛ di ra di. Ba pɛɛzi Yeesu hiŋra, Ɛrɛɛ Yeesu ni lampolɛɛra ni wichᴐg ɛɛra kpau ra dei?
41002017	Yeesu nuu gunla bam pɛɛzɛɛ la di ŋᴐ ba be, Nɛra la n dᴐᴐ alaanfia, baa lɛi ra nyiŋŋi tagzi hiŋ bᴐr. Ka banla n na wii la, baabuu ᴐᴐ ra nyiŋŋi u bᴐr. Nɛnanaa lɛi n ba ń wa nyiŋŋi. Wichᴐg ɛɛraa n ba ń wa nyiŋŋi.
41002018	Jᴐn Kᴐraawiizi Niisᴐᴐri hiŋra ni Farisizi hiŋra ᴐᴐ faa vᴐᴐ nuarɛ. Denii nɛra ba wa pɛɛzi Yeesu, Ɛrɛɛ Jᴐn hiŋra ni Farisizi hiŋra naa ra vᴐᴐ nua, ka hiŋwaa hiŋra waa nua ra vᴐᴐi?
41002019	Yeesu bir pɛɛzi baa, Di baal kpa haŋfalii, u dammuzi daŋ sɛɛ vᴐᴐ nuaa? Akai. Di u haŋ du ba be, ba wàá sɛɛ vᴐᴐ nua.
41002020	Ka a hᴐl la ban niŋ lau baal la di kaali ka ka baa la, a hᴐllɛ bá vᴐᴐ nua.
41002021	U kaa ŋᴐ, Ba wàá wer kpa yakᴐsfalii bɛl baŋ haa waa chakkɛ ú zugzi di nyɛr tᴐ wɛjɛbinii bᴐᴐ ú wer birgi. Di ba kpau tᴐ guŋ, a yakᴐsfalii daŋ zugzi di bir lau ubinii la piili jaa b'ᴐr la n futtɛ la bir nyaŋŋi.
41002022	Ba wàá wer kpa siŋfalii di du simbinii hur biini ú wer birgi. Di ba ɛɛ guŋ ka siŋ la waa bii, hur la daŋ pozi, a siŋ maa tᴐ, a hur ge chᴐgi. Siŋfaliirɛ dᴐᴐ hurfalii.
41002023	Ba heezaa hᴐpizii bɛl Yeesu ni u hiŋra ga mia biini di ra la. Banna la la, u hiŋra jaa ra kuugi mia la aŋhina nyuuni di ra hee.
41002024	Farisizi baŋhina ŋᴐ Yeesu be, Na! Ɛrɛɛ i hiŋra ra chᴐgi yaa heezaa hᴐpizii kii gunnɛi?
41002025	Yeesu bir pɛɛzi baa, Ii haa waa Deevid wia karmɛɛ Kᴐraawiizi Hᴐŋ biinia? A saŋa bɛl lᴐzi faa ra kpu u ni banla n du u be la.
41002026	U faa zuu Kᴐraawiizi dia di kpa paanuuzi la baŋ ᴐᴐ chiŋŋi Kᴐraawiizi nɛr maa ra kiia di Kᴐraawiizi dia kizee hina bɛŋ lɛi la di hee ka kpa aŋhina di tɛɛ banla n du u be la ge, ba gba hee. Abayatar genii faa ɛɛ Kᴐraawiizi dia kizee hina nabᴐma a saŋa.
41002027	Uŋ wa ŋᴐ guŋ, u kaa ŋᴐ ba be, Kᴐraawiizi waa felee lizi heezaa hᴐpizii la mᴐᴐ, ka haa ma newea ta ka ŋᴐ ba heezaa hᴐpiziirɛ keŋ bá ra heezi. Newearɛ u ma ta mᴐᴐ ka haa lizi a heezaa hᴐpizii di tɛɛ baa ŋᴐ bá ra heezi.
41002028	Mìŋ́ Nɛhalala Hinnɛ dᴐᴐ a heezaa hᴐpizii gba.
41003001	Yeesu kaa wa zuu kisɛr dia la, di baal bɛl du de. U nonii faa siu.
41003002	Nɛra la n du de la ra binni Yeesu bá na, di u daŋ chaau ba heezaa hᴐpizii hiŋ gɛɛ wàá chaauwɛi, bá na u cholli bᴐr bɛl ka wer ŋᴐ u wia.
41003003	Yeesu ŋᴐ baal la nonii n siuwɛ la be, Izi ba ɛŋ. U izi di la u be.
41003004	Yeesu pɛɛzi nɛra la, Ii zum Kᴐraawiizi kiizia? A heezaa hᴐpizii hiŋ biini, nɛra winanaa ɛɛirɛ ii ra kii, gɛɛ wichᴐgaa ɛɛirɛ ii ra kiiyei? Hiŋ lɛɛ nɛr miibᴐᴐ ani hiŋ kpu nɛr, ubɛliirɛ ii ra kiiyei? Ba siigi u ni.
41003005	U binni ba maa guŋŋ wa kaali, di zum lugᴐ ba ɛɛ chakpega hinaa werge. U baaŋ fuuh. U biini ge chᴐgi werge. U ŋᴐ baal la be dí ú tɛr u nonii. A baal n wa tɛr u nonii hiŋ, u nyaagi.
41003006	A Farisizi izi lii. Ba ni Hɛrᴐd hina la chaali dᴐŋa di ra ta jina gunla ban niŋ ɛɛ di kpuu.
41003007	Yeesu ni u hiŋra lii de di ra la muuzeŋ la nua. Nɛdamta werge maa hiŋuu. Baŋhina lii Galili ni Judia hɛssi.
41003008	Baŋhina ge lii Jɛrusalɛm. Baŋhina ge lii Idumia hɛri ni bᴐr la maa n du Jᴐᴐdan muu keŋkere la hiŋ. Baŋhina ge lii Taaya ni Saidᴐn barii. Ba maa nuu Yeesu wiɛɛlaa wia di chaali lii ba bola di ba u be.
41003009	U ŋᴐ u hiŋra be dí bá nyiŋŋi muugbera bɛl di wa chiŋŋuu de dikuu nɛra la n kannɛ werge la wia bá gilɛɛ faruu.
41003010	Yeesu n chaa nɛkpila la wia, banla maa n na wii la ra hurgi dᴐŋa bá maa vii wer nau gbᴐgzi.
41003011	Aliizinachᴐgaa hina ge n wa nau, ba ge ᴐᴐ chol u see di ra lᴐ wile, dí, Hinuu Kᴐraawiizi bie la.
41003012	Yeesu ŋᴐ a aliizinachᴐgaa be werge maa dí á ra dazi á gilɛɛ ra ŋᴐ guŋ nɛra zumuu.
41003013	Yeesu izi de di ra la giŋgimee bᴐr, ka yir banla unna nyiŋŋi la bá ba u be. Ba ba.
41003014	U kaa lizi nɛra fidibanɛɛ ba biini bá wer du u be ú ᴐᴐ ra hum baa bá ra la bola di gaa bagli nɛra Kᴐraawiizi wia,
41003015	di tɛɛ baa fᴐŋŋa bá wer ra duŋŋi aliizinachᴐgaa nɛra ni.
41003016	U nɛra fidibanɛɛ labuu keŋ. Saimᴐn du de. Yeesu tɛubuu sᴐŋfalii Pitta,
41003017	di kpa Zɛbɛdi biizi Jems ni u niwee Jᴐn. U tɛɛ ba ge sᴐŋfalaa Boanɛjis. A sᴐŋ zɛɛrɛ Siwema Hina.
41003018	Di kaa kpa Andiru, di kpa Filip, di kpa Baatᴐlᴐmiu, di kpa Matiu, di kpa Tᴐmas, di kpa Alfius bie Jems, di kpa Tadius di kpa Saimᴐn Kenan,
41003019	di kpa Judas Iskariᴐt, unla n niŋ wa ɛɛu sᴐsᴐgᴐ la.
41003020	Denii Yeesu izi la bol di ga zuu dia bɛl. Nɛdamta kaa chaali werge di ba. Yeesu ni u hiŋra waa bᴐr nawɛɛ bá di diwee gba.
41003021	Denii Yeesu dammuzi n wa nuu guŋ, ba ŋᴐ dí u ra chugluu, di ba bá wa lɛɛu ba be.
41003022	Kᴐraawiizi Hᴐŋ Karma la n lii Jɛrusalɛm ba la ge ŋᴐ dí aliizinachᴐgaa maa nabᴐma Biɛlzɛbub labuu du u ni di ra tɛu fᴐŋŋa u wer di ra duŋŋi aliizinachᴐgaa la.
41003023	Yeesu yir baa di ta sɛɛliizi di ra tɛɛ baa di ra pɛɛzi baa, Ɛrɛɛ Sítaani kaa wer duŋŋi u dᴐŋhinɛi?
41003024	Di bol hina waa nuukpaŋ dᴐᴐwɛ, ba dᴐma wàá puri ba bol maa?
41003025	Di dia hina ge waa nuukpaŋ dᴐᴐwɛ, ba daŋ wer soo?
41003026	Di Sitaani ge gba vii izoo di ra yoo u balaa, u kora vii wàá chᴐgia? U vii wàá ka birgi.
41003027	Di haa kpegleg vᴐᴐwɛ lɛi, i daŋ wer zuu u dia di ŋmɛɛ u kunaa? Akai! Ka di i vᴐᴐu, i daŋ jaa wer ŋmɛɛ u kuna di kaali.
41003028	Ií gil n ŋᴐ wibii maa tɛɛ ia. Wichᴐgaa la maa nɛra n na ɛɛ ani gunla maa ban niŋ gbɛlli Kᴐraawiizi sᴐŋ la, Kᴐraawiizi daŋ wer gil a maa tɛɛ baa.
41003029	Ka unla maa n niŋ gbɛlli Kᴐraawiizi Duma lawaa, Kᴐraawiizi wàá gil tɛɛ a hiŋ. Waabuu wichᴐgaa daŋ haŋ du u ninɛɛ hanna la saŋaa saŋa maa.
41003030	U ŋᴐ gunnɛ dikuu nɛra baŋhina n faa ŋᴐwɛɛ lugᴐ aliizinachᴐgii bɛl du u ninɛɛ la wia.
41003031	Denii Yeesu maa ni u niwizi ba di wa chi bossee ka hum nɛra dí bá yir Yeesu ú ba.
41003032	Ba zuu u be di wa ŋᴐ lugᴐ u maa ni u niwizii du bossee di ra pɛɛzi u wia. Nɛdamta n soge de di baruu la,
41003033	u pɛɛzi baa, Anɛɛ n maa ni n niwizɛi?
41003034	Ka binni banla maa n soge baruu la ka ŋᴐ, Ií na. N maawaa ni n niwizii keŋ.
41003035	Nɛr la maa n na ɛɛ Kᴐraawiizi kipar, waabuu ɛɛ n niwee ni n nuuhambie ni n maa.
41004001	Yeesu kaa ba muuzeŋ la nua di waa bagli Kᴐraawiizi wia de. Nɛdamta kaa ba u be di wa baruu. Baŋ kannɛ werge la wia u nyiŋŋi muugbera bɛl di zuu so nii la nyuu ka nɛra la ge chi muuzeŋ la nua.
41004002	U ra bagli baa di ta sɛɛliizi di ra tɛɛ baa di ra ŋᴐ,
41004003	Ií ra nuu! Baal bɛllɛ izee di la u koo ú ga mizi u mia.
41004004	Uŋ gaa mizi u mia la, aŋhina chogli ŋmɛnɛɛ. Zumbizi wa hᴐᴐzaa di.
41004005	Aŋhina chogli bii bᴐr. An chogli bii bᴐr la, hɛɛhraa n waa hoo de nɛnnɛ la wia, a lii manaŋ.
41004006	Ka wiizi n wa baŋŋɛ di lᴐ a ni, a yᴐl di siu dikuu aŋ waa lunne dᴐᴐwɛ nɛnnɛ la wia.
41004007	Aŋhina ge chogli sᴐᴐhri biini di lii. Sᴐᴐhri la ge lii di tᴐ a ni. A waa wette du bee.
41004008	Aŋhina ge chogli hɛri bᴐnanii di lii di hel di du bee tokko ni kpᴐrgᴐzi, tokko ahorogaa, ni kalfazi.
41004009	Yeesu ŋᴐ ba be, Hinla maa n dᴐᴐ digna di ra nuu wia, gil a ra nuu nɛnnɛ.
41004010	Uŋ haŋ ga du u bɛŋ, banla n ᴐᴐ ra hiŋuu la ni u hiŋra fidibanɛɛ la ba di wa pɛɛzuu u sɛɛliizi la zɛɛzi.
41004011	U ŋᴐ ba be, Kᴐraawiizi tɛɛ iabuu ií wer zum u kora wisuahlaa. Ka banla n waa hoo yaa be la, sɛɛliizii n ᴐᴐ ta di ra tɛɛ baa,
41004012	á ra zuu ba digna ka bá zum a zɛɛ huhzi, di kaa aah siwii bá zum a wia ŋmɛnɛɛ ka zumuu huhzi. Di ba faa zum a zɛɛzi, ba bampiree daŋ faa bir, Kᴐraawiizi faa gil ba wichᴐgaa tɛɛ baa.
41004013	U pɛɛzi baa, Ii waa sɛɛlii naa zɛɛ zummɛa? Di ii waa unnii zɛɛ zummɛ, ɛrɛɛ ií ɛɛ zum anla n kawɛɛ la zɛɛzɛi?
41004014	Baal la n na mizi mia la, a ɛɛwᴐᴐ lugᴐ n wiŋᴐzii u ra mizi la.
41004015	Mia la n chogli ŋmɛnɛɛ la, aabuu banla n nuuwɛ, ka Sitaani ɛɛ manaŋ di wa lizi a wiŋᴐzi ba bampiree biini.
41004016	Anla n chogli bii bᴐr la ge, wikpannɛ. A hᴐl la ban nuuwɛ la, ba bᴐra sᴐᴐnᴐᴐrɛ. A par baa,
41004017	ka ba bampiree waa lauwɛ nɛnnɛ. Ba ᴐᴐ hiŋ tama, ka di ba haŋ waa di dᴐgnya di ra na tᴐᴐrᴐᴐ dikuu wiŋᴐzi la wia, manaŋ, ba vɛɛa ha. Ba waa kaa ra hiŋ.
41004018	Anla ge n chogli sᴐᴐhri biini la, aabuu banla n nuu a wiŋᴐzi,
41004019	ka ba miibᴐᴐni wia zuu ba nyuuni la. Kebinyiŋŋaa du ba bampiree di ra dar baa. Kuŋkpila nyiŋŋaa gba du de. Awia wiŋᴐzi la waa wette na bᴐr di chᴐᴐ ba bampiree. Ba wia ɛɛwᴐᴐ lugᴐ mia la n du bee huhzi la.
41004020	Anla ge n chogli hɛri bᴐnanii la, aabuu banla n nuu wiŋᴐzi la, ba bampiree lawaa. A du bee tokko ni kpᴐrgᴐzi, tokko ahorogaa ni kalfazi la.
41004021	Yeesu pɛɛzi baa, Di nɛr choŋŋi fintina, u daŋ sɛɛ kpa kɛɛgᴐ chig u nii? Gɛɛ u daŋ kpaubuu suah gado zɛɛi? Akai! U daŋ kpaubuu hᴐŋ chiŋ ú ra chaani.
41004022	Wia la maa n suahwɛ ii waa ra na la, a maa daŋ ŋmɛnɛ lii bᴐchaaŋ i naa.
41004023	Hinla maa n dᴐᴐ digna di ra nuu wia, gil a ra nuu nɛnnɛ.
41004024	Denii u kaa ŋᴐ ba be, Wia naa maa iinna nuu naa, ií ra pessaa nɛnnɛ. Gunla maga iiŋ ɛɛwɛ tɛɛ ii dᴐŋhiŋ, guŋ magaa ú ge bir ɛɛ tɛɛ ia di kaa jaa.
41004025	Nɛr la n dᴐᴐwɛ daŋ kaa bir na di jaa anla un dᴐᴐwɛ la ni. Nɛr la n waa dᴐᴐwɛ werge ge, ba daŋ lɛɛ u kuntama la un dᴐᴐwɛ la gba u nonii biini.
41004026	Yeesu kaa ŋᴐ, Kᴐraawiizi kora ɛɛwᴐᴐ alugᴐ kooluu bɛl n izee di la u koo ú ga mizi u mia.
41004027	U ga mizi ka la ga chᴐᴐ guŋŋ mia la wa lii. Waa zum gunla maa aŋ ɛɛwɛ lii.
41004028	Hɛri himmaanii ᴐᴐ ra birgaa a ra lii daŋgbazi mᴐᴐ ka haa hel. Aŋ wa helle tuŋ a kpogli hizi di pur nyuuni di bii.
41004029	Aŋ wa biiwɛ, a kumaa genii la. U kpa kizee di la koo di gaa kumaa.
41004030	Yeesu kaa ra nyiŋŋi sɛɛlii bɛl ú bagli baa gunla Kᴐraawiizi kora n duwɛɛ di pɛɛzi baa, Ii zum gunla Kᴐraawiizi kora n duwɛɛ?
41004031	U ɛɛwᴐᴐ lugᴐ daapuza bɛl bii. A daapuza sᴐnnɛ mastad. U bii jikkᴐ di kaali kummaa bii.
41004032	Ka di u wa hello tuŋ, u ᴐᴐ kaali daapuza maa. Zumbizi ᴐᴐ ba di wa du daŋa u nyuu dikuu un dᴐᴐ kelzenaa di lᴐᴐ werge wia.
41004033	Kennaabuu Yeesu ta sɛɛliizi kpilakpila di ŋᴐ Kᴐraawiizi wia tɛɛ baa guŋŋ a wa hel ba nfɛrɛ maga.
41004034	Di sɛɛlii lɛi, waa ᴐᴐ sɛɛ ŋᴐ wii maa di tɛɛ baa. Ka u ni u hiŋra la n wa lii ba bɛŋ, u ᴐᴐ bagli a maa zɛɛzi nɛnnɛ di tɛɛ baawaa.
41004035	A hᴐl hiŋ, wiizi n wa cholle, u ŋᴐ u hiŋra la be, Ya gi muuzeŋ naa baŋgia.
41004036	U hiŋra la gil nɛdamta la ka zuu Y#cheesu be muugbera la biini di kpau ra la. Baŋhina ge zuu muugbessi la aŋhina di duu ra la.
41004037	Banna la la, peuzeŋ bɛl ga izi di ra ta. Nii la ra lᴐ muugbera la werge, u ra mᴐŋ nii di ra nyiŋŋi u su.
41004038	Ka Yeesu du muugbera la lume di sil kaputti di ra chᴐᴐ dᴐᴐ. U hiŋra ga lalluu di pɛɛzuu, Yaa Nabᴐma, yaa n na nyiŋŋi ŋᴐ ya siuzi naa, a guŋ wɛɛ tittea?
41004039	U izi dᴐᴐ di ŋᴐ peu la be, dí ú gilɛɛ kaa ta, ka ŋᴐ nii la be, dí ú siigi! Peu la teŋ. Nii la ge siigi kakpaŋ. Waa kaa ra ziigi gba.
41004040	Yeesu pɛɛzi u hiŋra la, Ɛrɛɛ wiarɛ ii ra ᴐm gunnɛi? Ii ra tɛmbuu yarda naa?
41004041	A tir baa werge. Ba ra pɛɛzi dᴐŋa, Beedee nɛdeere kennei, haali u wer ŋᴐ wia di tɛɛ peu ni nii a wer nuu u nua di siigɛi?
41005001	Baŋ wa gi muuzeŋ la baŋgia, ba hel Gadaria hina hɛri.
41005002	Yeesu wa lii muugbera la biini.
41005003	Aliizinachᴐgii hiŋ bɛl faa du de. Nɛr maa faa wàá wer vᴐᴐu.
41005004	Ba ᴐᴐ faa kpa yᴐlᴐzenaa gba di vᴐᴐu ka u wer chaahzi aa maa. A ba kpa yᴐlᴐzi di vᴐᴐzi u naazi ni u nonee maa guŋŋ wa kuuh, ka u lau a maa pur. Nɛr maa faa waa fᴐŋŋa dᴐᴐwɛ un niŋ wer kpegluu. Ba ᴐᴐ lawuu huhzi.
41005005	U jaa chᴐ ga du bᴐr la banna hug ba lalaa la ni giŋgimee la bᴐr saŋa maa di ᴐᴐ ra pogzi di kpa bia di ra mᴐnni u hiŋ.
41005006	Yeesu n wa lii muugbera la biini, baal la du bᴐᴐnɛɛ bᴐr la banna hug ba lalaa la ka nau di chᴐ ba u be di wa giŋŋi u see di jaamuu.
41005007	Yeesu ŋᴐ aliizinachᴐgii la be dí ú lii a baal ni.
41005008	U pogzi werge ka pɛɛzuu, Kᴐraawiizizenzeŋ bie Yeesu, bɛɛ i ra nyiŋŋi n benei? Binni Kᴐraawiizi ka gilɛɛ waa tᴐᴐriŋ.
41005009	Yeesu pɛɛzuu, I sᴐnnɛ ɛrɛɛ? U ŋᴐ, N sᴐnnɛ Kuŋkpila, dikuu bɛɛwiai, yaa kannᴐᴐ werge.
41005010	A ra fᴐrgi Yeesu werge dí ú gilɛɛ waa duŋŋaa ra la bᴐᴐnɛɛ.
41005011	Perekudamta ge faa du giŋgimii la nyuu di ra hee kooree. A faa du kagboŋ bunɛɛ.
41005012	Aliizinachᴐgaa la suŋŋi Yeesu dí ú gil a lii di ga zuu perekuzi la ni.
41005013	Yeesu tɛa ŋmɛnɛɛ. A lii di ga zuu perekuzi la ni. A perekuzi izi de di chᴐ tuu a faaluŋ di zuu muuzeŋ la biini. A nii dia.
41005014	A perekunᴐᴐna n wa na guŋ, ba chᴐ di la bol di ga kali banla baŋ huuzee pir la ani banla n du bol. A nɛra maa lii di ba Yeesu be bá wa na gunla n ɛɛwɛ.
41005015	Bam ballɛ, di baal la aliizinachᴐgaa kpila n faa du u ni la tᴐ wɛjɛ di so Yeesu be. Waa kaa ra chugli. Ɔnsii lau baa.
41005016	Banla n faa du de di na gunla maa aliizinachᴐgaa hiŋ la ni perekuzi la wia n ɛɛwɛ bagli a wia maa di tɛɛ nɛra la n ballɛ la.
41005017	Baŋ wa nuu guŋ, ba ba Yeesu be di waa fᴐrguu dí ú lii ba hɛri.
41005018	U izi di la ú ga zuu muugbera la. Uŋ gaa zuu la, denii baal la aliizinachᴐgaa n faa du u ni la ba u be di waa suŋŋuu dí ú gil u duu la.
41005019	Yeesu ŋᴐ u be, Kai. A la bol di ga ŋᴐ i lulla be gunla Kᴐraawiizi n dᴐᴐ sinyɛna i ni di hiinii werge.
41005020	U la di jaa gaa ŋᴐ nɛra la n du Dɛkapᴐlis la be gunla Yeesu n ɛɛwɛ tɛu. A tir ba maa.
41005021	Yeesu n zuu muugbera la, u kaa gi muuzeŋ la baŋgia bɛl ka lii. Uŋ haŋ wa lii muugbera la biini di chi muuzeŋ la kɛrii, di nɛdamta kaa chaali baruu de.
41005022	Denii ba kisɛr dia nabᴐma bɛl ba u be. U sᴐnnɛ faa Jairus. Uŋ wa na Yeesu, u giŋŋi u see
41005023	di suŋŋuu werge maa di ŋᴐ, N biihambie ra wiiu di ra nyiŋŋi u siu. N na suŋŋii, jaande maa. Ba di wa kpa i nonee sag u ni ú nyaagi di gilɛɛ siu.
41005024	Yeesu hiŋ Jairus di ra la. Nɛkpila maa hiŋuu di faruu di ra la.
41005025	Haaŋ bɛl faa du de. Wiil bɛl faa lawuu, u ra ɛɛ doŋa, ka doŋa la waa teŋ. Binni fidaanɛɛ di u doŋa la haa waa teŋŋe.
41005026	U faa la tagzi hina kpilakpila maa be. Ba tᴐᴐruu werge maa di lɛɛ u kebee maa di di, ka doŋa la waa teŋŋe ka haa vɛɛ ra nyaŋŋi.
41005027	A haaŋ faa nuu Yeesu wiarɛ di ba di waa fɛ nfɛrɛ u bampirii biini,
41005028	Di n haŋ wer gbᴐgzi u kunlaala la gba, ka n daŋ nyaagi. U bɛrgi nɛra ni guŋŋ di wa hel Yeesu harbᴐᴐ, di gbᴐgzi u kunlaala.
41005029	Uŋ haŋ wa gbᴐgzi u kunlaala la, kakpaŋ u doŋa la teŋ. U zum u biini lugᴐ u nyaagᴐᴐrɛ.
41005030	Yeesu ge gba zum nɛbɛl n gbᴐgzuu u fᴐŋŋa yeŋ lii. U bir chi nɛkpila la baaŋ di pɛɛzi, Anɛɛ n gbᴐgzi n kunlaala naanɛi?
41005031	U hiŋra bir pɛɛzuu, Nɛdamta naa n na farii kennaa, anɛɛwaarɛ n wɛɛ ra gbᴐgzɛi? Ɛrɛɛ wiarɛ i ra pɛɛzi gunnɛi?
41005032	Yeesu binni ba maa di ra nyiŋŋi u zum unla n gbᴐgzuu la.
41005033	Ɔnsii lau a haaŋ werge maa. U bᴐra maa ra sa. Ka Yeesu n chaau la, u binni lugᴐ a waa dɛkkɛ uŋ kaa ra suah. U ba di wa giŋŋi u see di huuhzi u biini maa di tɛu.
41005034	Yeesu ŋᴐ, N bie, yarda naa hiŋ tɛŋ naa wiarɛ i nyaagi la. K'ᴐraawiizi la i ni di tɛi bampirsᴐna. I wiila hiŋ tunnᴐᴐ la. A wàá ka ba maa.
41005035	Yeesu n faa haa ra ŋᴐ a wia, di baŋhina lii kisɛr dia nabᴐma la dia ba di wa ŋᴐ a kisɛr dia nabᴐma hiŋ be, I bie la siuwᴐᴐ. Gilɛɛ kaa gil nabᴐma naa kaa tᴐᴐri u hiŋ di la de.
41005036	Yeesu nuu gunla baŋ ŋᴐwɛɛ la di ŋᴐ nabᴐma la be, Gilɛɛ gil a tirii. Haa ra tɛŋ yarda.
41005037	Denii Yeesu gil nɛra la maa bir ka gil Pitta ni Jems ni u niwee Jᴐn bɛŋ hiŋuu la.
41005038	Baŋ wa hel kisɛr dia nabᴐma la dia, ba nuu banna kᴐᴐ di ra wii werge.
41005039	Yeesu zuu di pɛɛzi baa, Bɛɛ wiarɛ ii ra kᴐᴐ di ra wii kennei? A bie waa siuwɛ. Dᴐᴐrɛ u ra chᴐᴐ.
41005040	Uŋ wa ŋᴐ guŋ, ba ra mamuu. Denii u gil nɛra la lii bossee, ka ka bie la maa ni u mɛɛ ni banla n du u be la bɛŋ. Ba zuu bie la be dia la biini.
41005041	A bie faa di binni fidaanɛɛrɛ. Yeesu la ga lau u nonii ka ŋᴐ u be u mᴐᴐri biini, Talita kumi. Guŋ zɛɛrɛ, Bie, i benii n na ŋᴐ la. Izi chiŋ!
41005042	Bie la izi chiŋ kakpaŋ di ra vol. A tir baa werge maa.
41005043	Yeesu ŋᴐ, Ií nyiŋŋi diwee tɛu ú di, ka kaa ŋᴐ ba be werge, Ií ra dazi nɛr maa waa zum gunla n ɛɛwɛ.
41006001	Yeesu lii de di bir la u himmaa bol. U hiŋra la duu la.
41006002	Baŋ ga du de, ba heezaa hᴐpizii la wa hel. U zuu ba kisɛr dia di gaa bagli nɛra Kᴐraawiizi wia. Nɛkpila faa du de di ra nuu u wiŋᴐzi la. A tir baa werge. Ba ra pɛɛzi dᴐŋa, Lee baal naa chi zum wia naa kennei? Ɛrɛɛ u ɛɛ di dᴐᴐ nunzuma kennei? Ii waa na fᴐŋŋa la un dᴐᴐwɛ di wer a ɛɛ wizenaa guŋ?
41006003	Waa lɛi faa ɛɛ kapinta di du ɛŋ laa? U maa lɛi Mɛɛria? Yaa bol Jems ni Joosɛf ni Judas ni Saimᴐn la, u niwizi lɛiyaa? U nuuhambizi ge gbaa du yaa bol naa be la. Baŋ wa ŋᴐ dᴐŋa be guŋ, ba jaa zumuu. Ba baga waa kaa hoo u be.
41006004	Yeesu ŋᴐ ba be, Nɛr maanii ra kpa Kᴐraawiizi dᴐgtɛɛ girme. Ka u bol hina ni u dia hina ni u lullawaa wᴐᴐ ra kpa girme.
41006005	Un du de la, u kpa u nonee di gbᴐgzi wiila hina tama di chaa baa. Di bannii lɛi, waa kaa wer ɛɛ wisɛɛlaa maa de. U bᴐra huah dikuu baŋ wᴐᴐ yardɛɛ la wia.
41006006	U izi la boljigzi la n du kɛraa la di kaa gaa bagli Kᴐraawiizi wia di ra tɛɛ baa.
41006007	Denii u yir u hiŋra fidibanɛɛ la di hum baa banɛɛgaa nɛɛgaa di tɛɛ baa fᴐŋŋa bá wer ra duŋŋi aliizinachᴐgaa nɛra ni.
41006008	U ŋᴐ ba be, Ií gilɛɛ waa kpa bunni lugᴐ diwee ni kebee ni hure di ra la.
41006009	Ií kpogli ii daŋkpalli bɛŋ di ra la di du gawa di laali tagtakpaŋkpaŋa bɛŋ.
41006010	Di ii wa zuu bol maa, dia la ban tɛɛ ia ŋᴐ ií chᴐᴐ, ií du de.
41006011	Di ii wa la bol maa, di ba waa nyiŋŋi ŋᴐ ií du ba be, di ba waa nyiŋŋi ba nuu ii wiŋᴐzi ge, ií gil baa ka kaa ra la see. Di ii waa lii de, ií zigli ii naazi doŋa ha de bá zum lugᴐ ba benii a lii. A waa ii be liwɛɛ.
41006012	Yeesu n wa bagli baa guŋ, ba izi di ra la di ŋᴐ Kᴐraawiizi wia di ra tɛɛ nɛra, dí bá gil ba biine chᴐgi dikuu ba wichᴐgaa wia.
41006013	Ba ra duŋŋi aliizinachᴐgaa nɛkpila ni di kpa nuu tama di ra gbᴐgzi wiila hina kpila di ra chaa baa.
41006014	Denii nɛra maa ra nuu Yeesu wia. Baŋhina ŋᴐ dí Jᴐn Kᴐraawiizi Niisᴐᴐrii izi siu biini. Uŋ izi siu biini wiarɛ u wer di ra ɛɛ wisɛɛlaa la maa la.
41006015	Baŋhina ge faa kpau ra yir Kᴐraawiizi dᴐgtɛɛ Ɛlija la n faa du de saŋa maa la. Baŋhina ŋᴐ, Kᴐraawiizi dᴐgtɛɛfalii bɛllɛ u kaa hum tɛɛ yaa lugᴐ banla uŋ faa hum la.
41006016	Koori bɛl faa du de ba ra yiruu Hɛrᴐd. Uŋ wa nuu Yeesu wia u ŋᴐ, Jᴐn la miŋ gillɛ ba teŋ u nyuu la, waabuu kaa izi ra nyiŋ la.
41006017	Koori la faa dᴐᴐ u niwee bɛllɛ ba ra yiruu Filip. A koori faa foozi u niwee hiŋ haannɛ. U sᴐnnɛ faa Hɛrᴐdias.
41006018	Uŋ ɛɛ gunla, Jᴐn faa ŋᴐ u be lugᴐ waa nɛnnɛ ɛɛwɛ. Awia u hum nɛra ba lau Jᴐn di tᴐ dia.
41006019	U haaŋ hiŋ faa hah Jᴐnnɛ di ra nyiŋŋi u kpuu. Ka koori la waa sɛɛwɛ.
41006020	Waabuu faa ra ᴐm Jᴐnnɛ di ra tᴐgzuu. U zummᴐ lugᴐ Jᴐn ɛɛ nɛnaniirɛ werge. Jᴐn wiŋᴐzi la ᴐᴐ ra tiruu werge, ka u ᴐᴐ haa ra nyiŋŋi a nuui ge werge.
41006021	Denii koori la lulli hᴐpizii hᴐl wa hel. U yir u nabᴐnzenaa ni u soojazi nabᴐnzi ni u nɛzenaa la maa n du de barii di ŋᴐ bá ba ú ni baa di u lulli hᴐpizii diwee. Ba ba di waa di.
41006022	Denii koori haaŋ la biihambie bɛl izi di ga zuu koori ni u hᴐᴐhribaala la be di sa ra bagli baa. U sai la par baa werge. Koori la ŋᴐ u be, Suŋŋi kunla maa hinna nyiŋŋi. N daŋ tɛi.
41006023	Ka hɛɛhzi Kᴐraawiizi di ŋᴐ, Kunla maa hiŋ niŋ suŋŋi, n daŋ tɛi. Haali di i ŋᴐ ń bargi n kora naa gba yeŋ tɛi, n daŋ bargi tɛi.
41006024	Biihambie la lii di ga pɛɛzi u maa, Bɛɛ ń suŋŋi naanɛi? U maa jaa na gunla unna nyiŋŋi la ŋmɛnɛɛ, di ŋᴐ, Ga suŋŋi Jᴐn Kᴐraawiizi Niisᴐᴐri la nyuu.
41006025	U bir zuu a koori be manaŋ di ŋᴐ, Jᴐn Kᴐraawiizi Niisᴐᴐri la nyuurɛ n na suŋŋi bá kpa du pɛrɛtu biini di wa tɛŋ manaŋ.
41006026	Uŋ wa ŋᴐ guŋ, Hɛrᴐd biini chᴐgi werge maa. Ka un teŋ hɛɛhzi Kᴐraawiizi di tɛu, u hᴐᴐhra ge nuu la, a jaa ɛɛu hiihzi. Waa wette ú kaa vɛɛ.
41006027	U hum u balii sooja bɛl dí ú la di ga teŋ Jᴐn nyuu bᴐᴐni manaŋ. U la a diitᴐᴐri dia la di ga teŋ Jᴐn nyuu
41006028	di kpa du pɛrɛtu di kpa ba di wa tɛɛ biihambie la. U ge kpa tɛɛ u maa.
41006029	Jᴐn hiŋra n wa nuu guŋ, ba la diitᴐᴐri dia la di ga kpa Jᴐn di ga hug.
41006030	Yeesu hiŋra la uŋ hummɛ la bir ba u be di wa ŋᴐ u be wii la maa baŋ ɛɛwɛ ani wii la maa bam bagli nɛra la.
41006031	Yeesu ŋᴐ ba be, Ií izi ya la bᴐr la yaa bɛŋ n niŋ wer du di ga heezi tama. Nɛdamta n ᴐᴐ ra ba ba be ka bir di ra kaali la wia, ba waa wette bá kaa na bᴐr di di gba.
41006032	Ba izi lii di ga zuu muugbera di ra la bᴐduma bɛl bá ga du ba bɛŋ.
41006033	Baŋ waa kaali la, nɛkpila na baa di teŋ zum baa di lii ba bola di kpa naazi chᴐ di feli baa di ga chi bᴐr la banna la la.
41006034	Yeesu n wa lii muugbera la biini di nɛdamta teŋ wa chigᴐ de. Uŋ wa na baa, ba ɛɛ lugᴐ peeza n waa binni dᴐᴐwɛ u be. Ba wia dᴐᴐu sinyɛna. U kaa ra bagli baa wikpila de.
41006035	Baŋ wa birgi de, Yeesu hiŋra ba u be di wa ŋᴐ, Wiizi ra choluu. Ɛŋ ge ɛɛ bᴐdumaa.
41006036	Gil nɛra naa la kooni ni boljigzi la n du kɛraa la di ga yau diwee di di.
41006037	Yeesu ŋᴐ ba be, Ií himmaa tɛɛ baa diwee bá di. Ba pɛɛzuu, Lee ya na diwee di tɛɛ nɛdamta naa maa bá dei? Di paanuu kebidamta lɛi, a wàá wer hel baa.
41006038	Yeesu pɛɛzi baa, Paanuuzi aŋmɛnɛɛ n du ii benei? Ií la ga na. Ba la di ga na, ka wa ŋᴐ u be, Paanuuzi anue ni nyinni anɛɛrɛ du yaa be.
41006039	Denii Yeesu ŋᴐ nɛ́ra la maa so kooriitaaraa la ni bᴐra bᴐrazi.
41006040	Ba maa jaa so sugesuge, bᴐnnaa kalfa, bᴐnnaa adunu, bᴐnnaa kalfa, bᴐnnaa adunu guŋŋ wa kaali.
41006041	Denii Yeesu kpa paanuuzi anue la ni nyinni anɛɛ la di binni chiŋ di suŋŋi Kᴐraawiizi du a ni, ka kpaa mᴐnni mᴐnni di ra tɛɛ u hiŋra. Ba lɛɛ di kpa chiŋŋi nɛra la sezi. U kaa kpa nyinni anɛɛ la ge di bᴐnni ba maa.
41006042	Ba maa hee di piŋ ka ka.
41006043	Yeesu hiŋra paagi paanuuzi ni nyinni la baŋ heewe ka ka la, a wer su kɛɛgᴐzi fidaanɛɛ.
41006044	Nɛra la n faa hee paanuu la, ba baala bɛŋ faa du kagboŋ bunue.
41006045	Denii u ŋᴐ u hiŋra la be dí bá zuu muugbera di tᴐ see di ga gi muuzeŋ la baŋgia di ra la Bɛtseida ka ú ge ta nɛra la ŋmɛnɛɛ ka ra ba.
41006046	Ba kaali. U ge ta nɛdamta la ŋmɛnɛɛ ka la giŋgimee bᴐr di gaa jaami Kᴐraawiizi de.
41006047	Hɛuh n wa hɛɛhzɛɛ, di Yeesu faa du u bɛŋ muuzeŋ la baŋgia, ka u hiŋra ge du a muugbera biini muuzeŋ la baambaaŋ.
41006048	U na baa di peu ra ta di ra bir baa harbᴐᴐ. Ba ra saa muugbera la werge, ka ba waa lii. Denii chᴐᴐzin nua barii, Yeesu izi di gaa vol nii la nyuu di ra la ba be, di waa nyiŋŋi u bɛri ba ni.
41006049	Ba nau unna vol nii la nyuu la di ra yiruu koguu.
41006050	Ɔnsii lau baa werge maa. Ba lᴐᴐgi wilezi dikuu ba maa n nau wia. Yeesu ŋᴐ ba be, Ií gilɛɛ ra ᴐm! Minuu. Ií gilɛɛ gil ii banchulli ra lᴐ guŋ.
41006051	U zuu ba be muugbera la biini. Uŋ wa zuuwɛ, peu la teŋ. A tir baa werge di wa bɛri.
41006052	Paanuu la bᴐttɛ ba vii chi zum alugᴐ Yeesu daŋ wer ɛɛ guŋ. Ka ba siwee n waa chaanɛɛ manaŋ la wia, a kaa tir baa werge.
41006053	Baŋ wa gi muuzeŋ la baŋgia, ba hel Gɛnɛsarɛt hɛri di vᴐᴐ muugbera la chiŋŋi ka lii.
41006054	Baŋ haŋ wa lii muugbera la biini, nɛra nau
41006055	di chᴐ zuu ba diini di ra paagi ba wiila hina ni ba kunchᴐᴐri kuna di ba di waa nyiŋŋuu bᴐr la maa un duwɛɛ.
41006056	Di u wa hel bᴐr maa, koonii, boljigzii, bolzenaa, a ba paa wiila hina di dauri yauzi di ra suŋŋuu bá vii na u wɛjɛ nua gba bɛŋ di gbᴐgzi. Banla maa n ᴐᴐ gbᴐgzuu a ba nyaagi.
41007001	Farisizi ni Kᴐraawiizi Hᴐŋ Karma baŋhina lii Jɛrusalɛm di wa chaali Yeesu be.
41007002	Ban du u be la, ba na lugᴐ u hiŋra baŋhina ra chᴐgi ba kii bɛl, dikuu bɛɛwiai, ba waa ba naabaala samaa dee bɛl sammɛ ka kpa nodoŋa di ra di.
41007003	Farisizi la ni Jus hina la maa wàá sɛɛ di, di ba waa ba nonee sammɛ guŋ mᴐᴐ. Ba naabaala kii bɛllɛ guŋ.
41007004	Di ba yau kuna yawa, ba wàá sɛɛ dia di ba waa looree guŋ mᴐᴐ. Kiizi la banna hiŋ la kannᴐ werge. A ba loori ba libizi ni viini ni ba dansanizii looraa bɛl dee.
41007005	A Farisizi ni Kᴐraawiizi Hᴐŋ Karma la pɛɛzuu, Ɛrɛɛ i hiŋra waa yaa naabaala ŋmɛnɛɛ ra hiŋ ka kpa nodoŋa di ra dei?
41007006	Yeesu ŋᴐ ba be, Nɛfugzee ia! Aizaya n faa sɛbi ii wia u hᴐŋ biini la, jaa wibiire u faa ŋᴐ ii wia. U faa ŋᴐwᴐᴐrɛ, Nɛra naa, ba nuuzii ba kpa ra tᴐgziŋ ka ba bampiree wan lauwɛ tama maa.
41007007	Newea kiizii ba kpa di ra bagli lugᴐ Kᴐraawiizi ŋᴐ guŋ, ka ŋᴐ nɛ́ra ra hiŋ. Awia pɛɛrɛ ba ra jaamiŋ la.
41007008	Gunla Aizaya n faa sɛbɛɛ la, guŋ himmaanii ii ra hiŋ la. Kᴐraawiizi kiizii ii gil di ta ka ra hiŋ ii naabaala wia.
41007009	Iiŋ gil Kᴐraawiizi kiizi la ha dikuu ii naabaala wia naa, amᴐ nɛnnɛɛ ii ɛɛ naa?
41007010	Moosis faa ŋᴐwᴐᴐrɛ, A kpa i maa ni i mɛɛ girme. Unla maa n na gbɛlli u maa ni u mɛɛ, bá kpuu.
41007011	Ka ii ge dau ii naana wii bɛl. Di bie ŋᴐ u maa ni u mɛɛ be lugᴐ u kpa u kuna la ban niŋ faa na u be la maanii di tɛɛ Kᴐraawiizi,
41007012	ii waa kaa sɛɛ ú ɛɛ wii maa di hiini u maa ni u mɛɛ.
41007013	Iin dau gunnaa, ii waa Kᴐraawiizi kii la chᴐkkɛɛ guŋ dikuu ii naabaala ŋmɛnɛɛ hiŋaa la wiaa? Wikpilakpila maanii ii dau guŋ di ŋᴐ ií biizi ra hiŋ.
41007014	Yeesu kaa yir nɛra la. Ba ba u be. U ŋᴐ, Ií maa keŋŋi digna di ra nuu n be di gil á ra zuu i bampiree nɛnnɛ.
41007015	Nɛr baŋgia wikpoglaa lɛi ra tɛu doŋa. Kuna la unna di di ra du u hia la wàá wer gil u doŋ. U biini wikpoglaa labuu ra tɛu doŋa.
41007016	Hinla maa n dᴐᴐ digna di ra nuu wia, gil a ra nuu nɛnnɛ.
41007017	Uŋ wa gil a nɛra ka zuu dia, u hiŋra ba wa pɛɛzuu u sɛɛlii la zɛɛ.
41007018	Yeesu pɛɛzi baa, Ii ge gba waa nfɛrɛ dᴐᴐwɛ gɛɛ? Ii waa wette zum lugᴐ kuna la maa iinna di wàá wer gil ii doŋaa?
41007019	Ii hizii aa zuu, ii bir nyɛa ta. Ii bampiree lɛi a ra chᴐᴐ. U ŋᴐ gunnɛ bá zum lugᴐ kummaa dii waa kii.
41007020	U ŋᴐ, Wia la n du ii biine labuu ra gil ii ra ɛɛ wichᴐgaa di ra tɛɛ ia doŋa.
41007021	Nɛra biine wikpoglaa wiarɛ ba ra fɛ nfɛrchᴐgaa, di ra ɛɛ tuutuu, di ra ŋmɛɛ, di ra kpu dᴐŋa, di ra sɛm,
41007022	di ra ɛɛ kɛkɛluu dᴐŋa kuna ni, di ra ɛɛ dᴐŋa biinikpola ni wichᴐgaa, di ra dar dᴐŋa, di ra ɛɛ wikuna, di dᴐᴐ kpossii dᴐŋa ni, di ra gbɛlli dᴐŋa, di ra yir ba hinaa nɛzenaa, di ra ɛɛ wijagazi.
41007023	Annii naa maa, bampireere aa lii. Aabuu ᴐᴐ gil nɛra ra doŋ.
41007024	Yeesu izi de di la Taaya ni Saidᴐn barii di ga zuu dia bɛl de. U faa waa nyiŋŋi nɛr maa zum lugᴐ u du de, ka suah huhzi.
41007025	Haaŋ bɛl faa du de di ɛɛ hᴐᴐhri. Girik hɛrii u maa ni u mɛɛ faa lii di wa du de. U bie ge ɛɛ aliizinachᴐgii hiŋ.
41007026	U nuu Yeesu wia di ba u be di wa giŋŋi u see di ra suŋŋuu ú duŋŋi aliizinachᴐgii la u bie la ni.
41007027	Yeesu ŋᴐ u be, A wesso dia biizi n diwee di piŋ mᴐᴐ. A waa dɛkkɛ ban lɛɛ diwee biizi la be di tɛɛ nuuzihina a di.
41007028	A haaŋ ŋᴐ, Wibiire, n Dᴐᴐri. Ka nuuzihina ᴐᴐ ge ra di anla biizi n ᴐᴐ ra di ka a chogli hɛri labuuwᴐu.
41007029	Yeesu ŋᴐ, Hiŋ ŋᴐ kennaa wia n nuu i be. A la dia. Aliizinachᴐgii la lii i bie la ninɛɛ.
41007030	U la dia, di u bie la chᴐᴐ gado nyuu. Aliizinachᴐgii la waa kaa hoo u ni.
41007031	Denii Yeesu lii Taaya la di bir la Saidᴐn di ga de di ga ga Dɛkapᴐlis di ra la Galili muuzeŋ la nua.
41007032	Uŋ ga hel de, ba kpa gɛnii bɛl di ba u be. U digna waa nuu. Waa wia ra ŋᴐ nɛnnɛ. Ba suŋŋi Yeesu dí ú kpa u nonee gbᴐgzuu ú nyaagi.
41007033	Nɛdamta n du de wia, Yeesu kpa baal la lii kɛrii di kpa u nonibii di hau u digni naa, di kpa u nonibii naa di hau unnii hiŋ ge, ka pu nuhaahri di kpa gbᴐgzi baal la nuuzuŋŋi.
41007034	Uŋ wa ɛɛu guŋ tuŋ, u binni chiŋ ka heezi, ka ŋᴐ baal la be, Ɛfata! Guŋ zɛɛrɛ ú digna pilli.
41007035	U digna pilli. U nuuzuŋŋi ge bir. U jaa wer di ra ŋᴐ wia nɛnnɛ.
41007036	Yeesu ŋᴐ ba be dí bá ra dazi ba waa ŋᴐ nɛr maa be guŋ. Saŋa maanii u ra ŋᴐ ba be guŋ ka ba ᴐᴐ vɛɛ ka gaa ŋᴐa nɛkpila maa be,
41007037	di ra ŋᴐ, Wii maa waa hoo baal naa n niŋ ɛɛu huhzi. U wetto di gil banla n waa wia ra nuu jaa ra nuu wia di gil banla ge n waa wette a ŋᴐ wia ba ge wer di ra ŋᴐ wia. A tir baa werge maa di wa bɛri.
41008001	A saŋa nɛdamta kaa chaali di wa sɛr Yeesu be. Ban du u be la ba waa kummaa dᴐᴐwɛ bá di. Yeesu yir u hiŋra di ŋᴐ ba be,
41008002	Nɛra naa wia dᴐᴐmbuu sinyɛna, dikuu bɛɛwiai, hᴐpizaa ahoroo keŋ ban du n be, ba waa kaa dᴐᴐ kummaa bá di.
41008003	Di n ta baa ŋᴐ bá la ba bola, lᴐzi n na kpu baa naa, ba daŋ gaa bɛɛli ŋmɛnizi. Baŋhina lii bᴐᴐnɛɛzii.
41008004	U hiŋra ŋᴐ, Ee! Ɛŋ ɛɛ bᴐdumaa. Ɛrɛɛ ya ɛɛ na paanuuzi bᴐnnaa di tɛɛ nɛra naa maa bá wer di di piŋɛi?
41008005	U pɛɛzi baa, Paanuuzi aŋmɛnɛɛ n du ii benei? Ba ŋᴐ, Paanuuzi aniidaanɛɛrɛ du yaa be.
41008006	U ŋᴐ nɛ́damta la maa so hɛri. Ba so. Denii u kpa paanuuzi aniidaanɛɛ la di kpogli di suŋŋi Kᴐraawiizi du a ni, ka lawaa mᴐnni mᴐnni di ra tɛɛ u hiŋra, ba lɛɛ di ra tɛɛ nɛdamta la.
41008007	Ba kaa dᴐᴐ nyinjigzi tama aŋhina. U suŋŋi Kᴐraawiizi du a ge ni, ka kpa tɛɛ u hiŋra la, ba lɛɛ jaa nɛra la.
41008008	Ba hee di piŋ ka ka. U hiŋra paagi anla baŋ heewe ka ka la, a su kɛɛgᴐzi aniidaanɛɛ.
41008009	A nɛra daŋ faa hel kagboŋ bunaazu. Ban diwee tuŋ, u jaa ta baa ŋmɛnɛɛ,
41008010	ka u ni u hiŋra ge zuu muugbera di la Dalmanuta hɛri.
41008011	Baŋ wa hel de Farisizi baŋhina ba Yeesu be di waa diu hᴐᴐzi di ra nyiŋŋi ŋᴐ u ɛɛ Kᴐraawiizi fᴐŋŋawii bɛl di bagli baa bá na di zum u wibii.
41008012	Guŋ tir Yeesu werge maa. U him ka ŋᴐ, Ii filaŋkeŋ hina naa, ɛrɛɛ wiarɛ ii ᴐᴐ ra nyiŋŋi n ɛɛ Kᴐraawiizi fᴐŋŋawii bɛl ií na mᴐᴐ ka haa zum n wibii naanɛi? Ií gil n ŋᴐ ii be. Màá ɛɛ guŋ di bagli ia.
41008013	U gil baa di kaa ga zuu muugbera di ra la muuzeŋ la baŋgia bɛl.
41008014	Baŋ faa ra nyiŋŋi laŋaa la, u hiŋra suuh ba diwee wia di ha ka kpa kaali. Paanuukpaŋkpaŋ bɛnnɛ faa du ba be.
41008015	Banna la, Yeesu ŋᴐ ba be, Ií ra du ii hinaa tau nɛnnɛ dikuu Farisizi ni Hɛrᴐd yissi la wia.
41008016	Uŋ wa yir yissi la wia la, ba ra aani di ra ŋᴐ dᴐŋa be, Yaa n waa paanuuzi la kpawɛɛ ba la wiarɛ u nii ra ŋᴐ gunnᴐu.
41008017	Yeesu n wa nuu gunla banna ŋᴐ dᴐŋa be la, u pɛɛzi baa, Ɛrɛɛ paanuuzi la iin suuhwɛ ha la wia tir ia ii ra ŋᴐ dᴐŋa be gunnɛi? Ii nfɛrɛ haa waa ballɛ gɛɛ? Amᴐ ii bampiree haa tᴐkkᴐᴐwaa?
41008018	Di ii bampiree tᴐkkᴐᴐ ge, amᴐ ii siwee ge waa kaa ra naa? Di ii siwee ge waa kaa ra na, amᴐ ii digna ge waa kaa ra nuu wiaa? Ii liize ge waa hoo gɛɛ?
41008019	Miŋ faa kpa paanuuzi anue la di mᴐnni di tɛɛ ia ii tɛɛ nɛra kagboŋ bunue la, a bᴐr la n faa kawɛɛ la, kɛɛgᴐzi aŋmɛnɛɛ a faa su lai? Ba ŋᴐ, Kɛɛgᴐzi fidaanɛɛrɛ a faa su.
41008020	U kaa pɛɛzi baa, Miŋ faa kaa kpa paanuuzi aniidaanɛɛ di tɛɛ ia ii tɛɛ nɛra kagboŋ bunaazu la, a bᴐr la n faa kawɛɛ la, kɛɛgᴐzi aŋmɛnɛɛ a ge faa su lai? Ba ŋᴐ, Kɛɛgᴐzi aniidaanɛɛrɛ a faa su.
41008021	U kaa pɛɛzi baa, Amᴐ ii nfɛssi haa waa ballɛa?
41008022	Ba wa hel Bɛtseida. Baŋ wa hel de, nɛra baŋhina kpa nyuŋŋi bɛl di ba Yeesu be di wa suŋŋuu ú kpa u nonii gbᴐgzuu ú siwee pilli.
41008023	Yeesu lau a baal nonii di tɛrguu lii a bol kɛrii di pu nuhaahri di du u siwee ka kpa u nonee di sag u ni, ka pɛɛzuu, I ra na bᴐraa?
41008024	U ŋᴐ ú binni di ra na bᴐr jaah. U ŋᴐ, N na nɛra n na vol ka ba ɛɛ daazii n be.
41008025	Yeesu kaa gbᴐgzi u siwee. U kaa yalli siwee di binni di jaa ra na bᴐr nɛnnɛ.
41008026	Yeesu ŋᴐ, Gilɛɛ kaa zuu bol biini. A la i dia.
41008027	Denii Yeesu ni u hiŋra kaa izi de di kaa kpa ra la bola la n du Sɛsarɛa Filipai hɛri la. Banna la u pɛɛzi u hiŋra, Anɛɛ nɛra kpaŋ di ra yirɛi?
41008028	Ba ŋᴐ, Baŋhina kpaibuu di ra yir Jᴐn Kᴐraawiizi Niisᴐᴐri. Baŋhina ge kpai ra yir Ɛlija. Baŋhina ge ŋᴐ dí Kᴐraawiizi dᴐgtɛɛzi la bɛllɛ kaa bir ba.
41008029	U pɛɛzi baa, Ka anɛɛ ii ge kpaŋ di ra yirɛi? Pitta ŋᴐ, Hinuu Kristo la Kᴐraawiizi n faa ŋᴐ dí u daŋ ŋmɛnɛ ba la.
41008030	Yeesu ŋᴐ ba be, Ií ra dazi ii waa ŋᴐ nɛr maa be guŋ.
41008031	Denii u jaa ra bagli baa gunla ban niŋ wa ɛɛ waabuu Nɛhalala Hiŋ di tɛu tᴐᴐrᴐᴐ werge. U ŋᴐ, Bol nabᴐnzi ni Kᴐraawiizi Hᴐŋ Karma la maa daŋ wa vɛɛŋ ha di kpuŋ. Ka hᴐpizaa ahoro hᴐl n daŋ bir izi siu biini.
41008032	Anniizi naa maanii u bagli nɛnnɛ a chaani ba be. Pitta lawuu lii kɛrii di ŋᴐ ú gilɛɛ ra ŋᴐ guŋ.
41008033	Ka Yeesu kɛɛ binni u hiŋra la ka ŋᴐ Pitta be, Sitaani, lii n be. Annii naa hinna ŋᴐ naa, a waa Kᴐraawiizi be liwɛɛ. Newea benii a lii.
41008034	Denii Yeesu yir u hiŋra ni nɛdamta la maa di ŋᴐ ba be, Unla maa n niŋ hiŋiŋ, ú gil u kipar ka kpa Kᴐraawiizi kipar, di kpa u siuri daakaŋlii sag u baŋaa di ra hiŋiŋ.
41008035	Hinla maa n niŋ gil i miibᴐᴐ wia aah i siwii, hàá na i hiŋ. Ka hinla maa n niŋ gil i miibᴐᴐ wia ha dikuu n wia ani Kᴐraawiizi amaniyesuma la wia, hìŋ́ niŋ na i hiŋ.
41008036	Di i wetto di durnya naa suma maa, ka haa i hiŋ nawɛɛ, bɛɛ tᴐnaa i nai?
41008037	Beedee kunnɛ néwee wer kpa di chɛr di na u hinnɛi?
41008038	Filaŋkeŋ hina a vɛɛ Kᴐraawiizii di ra ɛɛ wichᴐgaa. Banla maa n vɛɛ n wia ni n wiŋᴐzi naa wia di ra peezi ba digna filaŋkeŋ naa, mìŋ́ Nɛhalala Hiŋ ge daŋ ŋmɛnɛ vɛɛ ba ge saŋa la miŋ niŋ kaa wa ba ni Kᴐraawiizi girme ni ani mɛlikananaa ni la.
41009001	Yeesu ŋᴐ ba be, Ií gil n ŋᴐ ii be. Ii banla n chigɛ bᴐnnaa naa baŋhina wàá siuzi mᴐᴐ ka K'ᴐraawiizi kora la ba ni u fᴐŋŋa ni ii nau.
41009002	A guŋ hᴐpizaa anumbɛl u gil Pitta ni Jems ni Jᴐn duu la di ga tinni bizeŋ bɛl nyuu di du de ba bɛŋ. Ban du de la, denii Yeesu duula bir kur ba see.
41009003	U kunlaala gba bir di huuhzi werge di ra nyɛgzi. Nɛr maa waa hoo durnya naa biini un niŋ wer chag kuna á lii di huuhzi guŋ.
41009004	Ba ŋᴐ bá binni di Ɛlija ni Moosisii du ba be di ŋᴐ wia ra tɛɛ Yeesu.
41009005	Pitta ŋᴐ Yeesu be, Yaa Dᴐᴐri, yaa n du bᴐnnaa naa, guŋ wesso. Gil ya du luffazi ahoro di tɛɛ ia, í dᴐᴐ bɛl, Moosis dᴐᴐ bɛl, Ɛlija ge dᴐᴐ bɛl.
41009006	Kafᴐŋ wiŋᴐzii u ŋᴐ gunla dikuu ᴐnsii n lau ba maa werge la wia.
41009007	Denii baama wa tᴐ ba ni zuuuu. Ba nuu loobii bɛl baama la biini n ŋᴐwɛɛ, N biinᴐŋŋiirɛ keŋ. Ií ra nuu u be.
41009008	Baŋ kaa wa ŋᴐ bá binni di ba waa kaa na nɛr maa ba be di Yeesu bɛŋ lɛi.
41009009	Denii ba lii a bizeŋ nyuu di ra tuu. Yeesu ŋᴐ ba be, Ií ra dazi ii waa ŋᴐ wia naa iin nawɛɛ naa nɛr maa be mᴐᴐ, di mìŋ́ Nɛhalala Hiŋ waa siu biini wa izee.
41009010	Ba kpa u wiŋᴐzi la di du ba bampiree ka ra aani u siu biini izaa la zɛɛ.
41009011	Denii ba pɛɛzi Yeesu, Ɛrɛɛ wiarɛ Kᴐraawiizi Hᴐŋ Karma ᴐᴐ ŋᴐ dí Ɛlijaa niŋ feli Kᴐraawiizi Kristo la banɛi?
41009012	U ŋᴐ ba be, Wibiire ba ᴐᴐ ŋᴐ guŋ. Ɛlijaa niŋ feluu ba di wa ɛɛ wii maa sirya di dawuu. Denii u kaa ŋᴐ ba be, Ban sɛbi mìŋ́ Nɛhalala Hiŋ la ge wia Kᴐraawiizi Hᴐŋ biini la, ba ŋᴐwᴐᴐrɛ lugᴐ ba daŋ ɛɛŋ lugᴐ nɛjaga di tɛŋ tᴐᴐrᴐᴐ jaa. Bɛɛ wiarɛ ba sɛbi gunnɛi?
41009013	Ií gil n ŋᴐ ii be. Ɛlija teŋ ballᴐᴐ. Um ballɛ la, ba ɛɛu ba kipar gunla ban sɛbi u wia Kᴐraawiizi Hᴐŋ biini la.
41009014	Denii ba jaa wa hel u hiŋra la be, di nɛdamta bar baa. Ba ni Kᴐraawiizi Hᴐŋ Karma ra di hᴐᴐzi.
41009015	Nɛdamta la n wa na Yeesu, a pirgi baa. Ba chᴐ di la ga chem u ni di jaamuu.
41009016	U pɛɛzi baa, Bɛɛ hᴐᴐzii ii ni baa ra di gunnɛi?
41009017	A nɛra bɛl ŋᴐ u be, N Nabᴐma, n biere n kpa ba i be. Aliizinachᴐgiirɛ du u ni di gil u birgi gɛnii.
41009018	U ᴐᴐ izuu di kpau ra haazi hɛri, nuhaafufuu ra lii u nua, u ra hee u nyina, u bᴐra maa ɛɛ kpiŋkpiriŋ. N ŋᴐ í hiŋra duŋŋuu u ni. Ba duŋŋuu huhzi.
41009019	Yeesu ŋᴐ, Ii filaŋkeŋ hina waa yarda dᴐᴐwɛ. Ɛrɛɛ birgaa dᴐnnɛ ń haa du ii be di birgi ka ii haa zuminnɛi? Ɛrɛɛ kanyittii ń haa di iai? Ií kpa a bie bᴐᴐni.
41009020	Ba kpau ba. Aliizinachᴐgii la n wa na Yeesu, u kaa izi bie la werge di kpau ha hɛri, u ra billi, nuhaafufuu tᴐ u nua.
41009021	Yeesu pɛɛzi u mɛɛ, Saŋa bɛɛ magaa aliizinachᴐgii naa lau a bie di ra ɛɛu kennaanɛi? U ŋᴐ, U biifulli maga maanii u lawuu.
41009022	Saŋa bɛl ᴐᴐ kpau ha niŋ biini. Saŋa bɛl ge ᴐᴐ kpau ha nii biini di ra nyiŋŋi u kpui. Binni yaa sinyɛna! Di i wetto lugᴐ i daŋ wer ɛɛ wii maa di hiini yaa, í hiini yaa.
41009023	Yeesu pɛɛzuu, I ŋᴐ bɛɛi? I ŋᴐ di n wettoi? Wii maa waa kpol nɛr la n dᴐᴐ yarda be.
41009024	A bie mɛɛ sɛɛ manaŋ di ŋᴐ, N yardᴐᴐrɛ. Hiiniŋ ń keezi yardii.
41009025	Banna ŋᴐ wia guŋ hiŋ, di nɛdamtaa chᴐwɛɛ di ra ba Yeesu be. Yeesu n wa na baa u ɛɛ manaŋ di ŋᴐ aliizinachᴐgii la be, Hìŋ́ aliizinachᴐgii naa n gillɛ bie naa birgi gɛnii naa, i benii n na ŋᴐ la. Wa lii a bie ni di gilɛɛ kaa zuu u ni maa.
41009026	Aliizinachᴐgii la lᴐ wile, di izi bie la ni werge ka haa lii u ni. Uŋ wa lii bie la ni, bie la chᴐᴐ lugᴐ un siuwɛ. A nɛra galga maa ŋᴐ dí bie la siuwᴐᴐ.
41009027	Yeesu lau u nonii di lalluu. U izi.
41009028	Denii Yeesu ni u hiŋra la n wa zuu dia di du ba bɛŋ, ba pɛɛzuu, Ɛrɛɛ wiarɛ yaawaa faa waa wette ya duŋŋi aliizinachᴐgii lai?
41009029	U ŋᴐ, Aliizinachᴐgii naa dee, di ii waa Kᴐraawiizi suŋŋɛɛ ni siaahmu, ii wàá wer duŋŋuu.
41009030	Ba lii de di ga ga Galili hɛri di ra la. Banna la la, Yeesu waa nyiŋŋi nɛr maa zum u wia,
41009031	dikuu bɛɛwiai, u faa ra bagli u hiŋraa wia la n niŋ waa ɛɛ. U ŋᴐ, Ba daŋ wa kpa mìŋ́ Nɛhalala Hiŋ di du n dᴐma nonee biini bá kpuŋ. Ka di ba wa kpuŋ, a hᴐpizaa ahoro hᴐl, n daŋ izi siu biini.
41009032	Uŋ ŋᴐ gunla, ba waa u wiŋᴐzi la zɛɛ zummɛ, ka ra ᴐm u pɛɛzaa.
41009033	Ba wa hel Kapɛrnaum di zuu dia bɛl de. Denii u pɛɛzi ba, Yaa n faa du ŋmɛnɛɛ di ra ba la, beedee wiŋᴐzii ii faa ra ŋᴐ lai?
41009034	Ba siigi u ni, dikuu bɛɛwiai, baŋ faa du ŋmɛnɛɛ la, nabᴐmuu wiarɛ ba faa ra yoo dᴐŋa be.
41009035	Yeesu ga so ka yir u hiŋra fidibanɛɛ la. Ba ba. U ŋᴐ, Unla n niŋ kpa u hiŋ di birgi bichala di hum di ra tɛɛ babalaa, waabuu nabᴐma.
41009036	U lau bichala bɛl di zuu ba baaŋ. Uŋ wa chigɛ ba baaŋ la, u lawuu kpogli ka ŋᴐ ba be,
41009037	Unla maa n niŋ sɛɛ lɛɛ bichala naa dᴐŋ di dau dikuu n wia, minuu u lɛɛ dau la. Un lɛɛŋ dau la, unla n humiŋ la genii u lɛɛ dau la.
41009038	Jᴐn ŋᴐ u be, Yaa faa na baal bɛl n kpa i sᴐŋ di ra duŋŋi aliizinachᴐgaa nɛra ni. Uŋ waa yaa be hinuu ɛɛwɛ la wia, yaa ŋᴐ ú gilɛɛ kaa ɛɛ guŋ.
41009039	Yeesu ŋᴐ ba be, Di ii kaa wa nau unna ɛɛ guŋ, ií giluu. Nɛr la maa n kpa n sᴐŋ di ɛɛ wizeŋ, a hiŋ wàá ka wer bir chᴐgi n sᴐŋ.
41009040	Di yaa ni nɛr waa naari dᴐᴐwɛ, yaa nuu ɛɛ kpannɛ la.
41009041	Nɛr la maa n niŋ kpa nii tama di tɛɛ ia ií nyᴐᴐ dikuu iiŋ ɛɛ Kristo hiŋra wia, haali waa kaŋ gba, ka Kᴐraawiizi daŋ turgi a kim di tɛɛ a hiŋ.
41009042	Nɛr la maa n niŋ gil bichala naa dᴐŋ n yardiŋ kennaa leu, di ba vii kpa namzeŋ di vᴐᴐ sag a hiŋ baŋaa di kpau ha muuzeŋ biini u siu, u gunnɛ niŋ bᴐ un niŋ du de di ra nyiŋ.
41009043	Di nɛr nonii ᴐᴐ gil u ra leu, ú teŋ u nonii hiŋ ha,
41009044	dikuu bɛɛwiai, di nɛr dᴐᴐ nokpaŋ ka dᴐᴐ Kᴐraawiizi miibᴐᴐ, u guŋ bᴐ un dᴐᴐ nonee anɛɛ ka ga zuu Sitaani niŋ la n waa dinzaa dᴐᴐwɛ maa la biini.
41009045	Di nɛr naa bɛl ᴐᴐ gil u ra leu, ú teŋ u naa hiŋ ge ha,
41009046	dikuu bɛɛwiai, di nɛr dᴐᴐ naakpaŋ ka dᴐᴐ Kᴐraawiizi miibᴐᴐ, u guŋ bᴐ un dᴐᴐ naazi anɛɛ ka ba kpau ha Sitaani niŋ la n waa dinzaa dᴐᴐwɛ maa la biini.
41009047	Di nɛr siwii bɛl ge ᴐᴐ gil u ra leu, ú lizuu ha, dikuu bɛɛwiai, di nɛr dᴐᴐ sikpaŋ ka wer du Kᴐraawiizi kora biini, a guŋ bᴐ un dᴐᴐ siwee anɛɛ ka ba kpau di ha Sitaani niŋ la n waa dinzaa dᴐᴐwɛ
41009048	sandule ge waa siwaa dᴐᴐwɛ de la biini.
41009049	Kᴐraawiizi daŋ kpa niŋ di ɛɛ nɛr maa alugᴐ baŋ ᴐᴐ kpa yazi di mizi kuna ni gunla.
41009050	Yazi summᴐᴐ. Ka di yazi waa kaa wa du sum, ɛrɛɛ bá kaa wer ɛɛa á kaa du sumnɛi? Awia ií ge gil ii ni ii dᴐŋa hina du sum gunla yazi n summɛ la. Ií maa dᴐᴐ nuukpaŋ dᴐŋa be.
41010001	Yeesu kaa izi de di la Judia hɛri ani Jᴐᴐdan muu keŋkere la hiŋ hɛri. Nɛdamta kaa chaali ba u be. U kaa ra bagli baa Kᴐraawiizi wia. Gunnɛ ᴐᴐ vol di bagli Kᴐraawiizi wia di ra la.
41010002	Farisizi baŋhina ba u be di wa ŋᴐ bá ɛɛu na di pɛɛzuu, Di baal ra nyiŋŋi u vɛɛ u haaŋ, a gunna kiiu gɛɛ?
41010003	Yeesu bir pɛɛzi baa, Ɛrɛɛ Moosis faa bagli ia ŋᴐ ií ra ɛɛ lai?
41010004	Ba ŋᴐ, Moosis faa ᴐᴐ giluu baal sɛbi hahvɛɛri hᴐŋ mᴐᴐ, ka vɛɛ u haaŋ.
41010005	Yeesu ŋᴐ, Ii bampiree n kpekke werge wiarɛ Moosis faa sɛbi guŋ di ŋᴐ ií ra hiŋ.
41010006	Dafini Kᴐraawiizi n faa ta durnya lugli la di chi a saŋa hiŋ, baal ni haannɛ u ma.
41010007	Awia a wesso baal n gil u maa ni u mɛɛ ka la u haaŋ be bá nɛra banɛɛ kpau ɛɛ bᴐrahᴐŋkpaŋ.
41010008	Di u kpa a haaŋ guŋ, ba nɛra banɛɛ hiŋ waa kaa ɛɛ nɛra banɛɛ ka ɛɛ bᴐrahᴐŋkpaŋ.
41010009	Awia nɛra la Kᴐraawiizi n gillɛ ba ɛɛ kpaŋ la, a waa dɛkkɛ newee n bargi baa dᴐŋa ni.
41010010	Yeesu ni u hiŋra n wa du dia, ba ge kaa kpa wii naa di pɛɛzuu.
41010011	U ŋᴐ ba be, Baal la maa n vɛɛ u haaŋ ka kaa kpa haaŋ bɛl, wichᴐgaarɛ u ɛɛ haaŋ la. U ɛɛ sɛnsɛnnii.
41010012	Di haaŋ ge vɛɛ u jaari ka kaa lii ga yuu baal bɛl, wichᴐgaarɛ u ge ɛɛ u jaari la. U ge gba ɛɛ sɛnsɛnnii.
41010013	Nɛra kpa ba biizi ba Yeesu be di ra nyiŋŋi ŋᴐ u kpa u nonee di sagzi ba ni. U hiŋra ŋᴐ bá gilɛɛ ra tᴐᴐruu guŋ.
41010014	Yeesu n wa nuu guŋ, u baaŋ fuuh. U ŋᴐ u hiŋra la be, Ií gil a bichalli ba n be di gilɛɛ duŋŋi baa. Nɛra la n du kennaa bichalli n duwɛɛ naa dɛg Kᴐraawiizi kora biini duirɛ.
41010015	Ií gil n ŋᴐ ii be. Nɛr la maa n wàá sɛɛ Kᴐraawiizi kora wia alugᴐ bichala, wàá wer zuu Kᴐraawiizi kora biini maa.
41010016	Yeesu lɛɛ a bichalli di ra sogni u naazi di kpa u nonee ra sagzi ba ni di suŋŋi Kᴐraawiizi di ra tɛɛ baa.
41010017	Uŋ waa lii de di ra nyiŋŋi u la yembɛl, baal bɛl chᴐ wa hel u be di wa giŋŋi u see di pɛɛzuu, N nabᴐnnanii, ɛrɛɛ ń ɛɛ di na Kᴐraawiizi miibᴐᴐ la n waa tunaa dᴐᴐwɛ lai?
41010018	Yeesu bir pɛɛzuu, Ɛrɛɛ i ra yiriŋ nabᴐnnaniiyɛi? Nɛr maa wàá wer ɛɛ nɛnanii di ga tuŋ, di Kᴐraawiizi bɛŋ lɛi.
41010019	I ge teŋ zum Kᴐraawiizi kiizi la. Kᴐraawiizi ŋᴐwᴐᴐrɛ, Gilɛɛ ra kpu, di gilɛɛ ra sɛm, di gilɛɛ ra ŋmɛɛ, di gilɛɛ ra kanni kara di ra chug dᴐŋa, di gilɛɛ ra dar dᴐŋa. A kpa i maa ni i mɛɛ girme.
41010020	U ŋᴐ, N nabᴐma, annii naa maanii n hiŋ n bichalli maa di wa lii zinaa.
41010021	Yeesu binni baal la. U wia paruu werge. U ŋᴐ u be, Wii bɛllɛ kawɛɛ hiŋ haa wᴐᴐ ɛɛwɛ. La di ga kpa kunla maa hiŋ dᴐᴐwɛ di yoo di kpa a kebee tɛɛ nyaara. Di i ɛɛ guŋ, i daŋ dᴐᴐ Kᴐraawiizi be daama la, ka í jaa ba waa hiŋiŋ.
41010022	Yeesu n wa ŋᴐ u be guŋ, u biini chᴐgi. U nyɛm di izi a kaali dikuu un dᴐᴐ kuna werge la wia.
41010023	Yeesu binni nɛra la maa ka ŋᴐ u hiŋra be, Banla n ɛɛ dᴐᴐna, a daŋ du kpol ba be ka bá wer zuu Kᴐraawiizi kora la biini.
41010024	Uŋ wa ŋᴐ guŋ, a tir baa werge. U kaa kuari ŋᴐ, N biizi, wibii maa, a daŋ du kpol werge di tɛɛ banla n na binni lugᴐ ba kuŋkpila daŋ wer lɛɛ baa la ka bá wer zuu Kᴐraawiizi kora la biini.
41010025	Nyᴐgma ni nɛɛza bᴐᴐ zuuirɛ duglɛɛ kaali dᴐᴐŋ ni Kᴐraawiizi kora biini zuui.
41010026	A tir u hiŋra la werge maa di wa bɛri. Ba ra ŋᴐ, Di gunnɛ, anɛɛ n niŋ wer na lɛɛi naanɛi?
41010027	Yeesu binni baa ka ŋᴐ, Di a lii newea be, ba wàá wer na lɛɛi. Ka an du Kᴐraawiizi be la, wii maa waa hoo un niŋ ɛɛu huhzi.
41010028	Denii Pitta ŋᴐ u be, Na! Yaawaa gil yaa kummaanii di ta ka ra hiŋii.
41010029	Yeesu ŋᴐ, Ií gil n ŋᴐ wibii maa tɛɛ ia. Nɛr la maa n gil u diini gɛɛ u kpɛɛnzi gɛɛ u niwizi gɛɛ u maa gɛɛ u mɛɛ gɛɛ u biizi gɛɛ u kooni dikuu n wia ni amaniyesuma naa wia,
41010030	Kᴐraawiizi daŋ turgi a kim maa tɛu, di kaa kuari jaau werge maa ú bir na diini ni kpɛɛnzi ni niwizi ni maawaa ni biizi ni kooni di kaa di tᴐᴐrᴐᴐ jaa filaŋkeŋ, ka haa wa dᴐᴐ Kᴐraawiizi miibᴐᴐ saŋa la n niŋ wa hel la.
41010031	Ama nɛkpila n tᴐ see di ra di nabᴐmuu filaŋkeŋ naa, ba daŋ bir wa kaali har di gaa di bichaluu, ka bánla n faa ra di bichaluu la bir lɛɛ nabᴐmuu di ra di ba ni.
41010032	Jɛrusalɛm ŋmɛnɛɛrɛ ba faa du ka ra ŋᴐ wia naa. Yeesu lɛɛ ba maa see di kutti di ra la Jɛrusalɛm. U wia tir u hiŋra la. Ɔnsii lau banla maa n hiŋuu di ra la la. U kaa lizi u hiŋra fidibanɛɛ la di jaa ra ŋᴐ ba be gunla ban niŋ wa ɛɛu la,
41010033	di ŋᴐ, Ií ra nuu. Yaa n na la Jɛrusalɛm naa, di yaa wa hel de, ba daŋ kpa mìŋ́ Nɛhalala Hiŋ di du Kᴐraawiizi dia kizee hina nabᴐnzi ni Kᴐraawiizi Hᴐŋ Karma la nonee biini bá diŋ seriya di na n kpui ŋmɛnɛɛ di kpaŋ du banla n waa Jus hina ɛɛwɛ nonee biini
41010034	bá ɛɛŋ mᴐmᴐsia di mamiŋ di puuzi nuhaahri di du n ni di viiriŋ ka kpuŋ, ka hᴐpizaa ahoro hᴐl ń bir izi siu biini.
41010035	Denii Zɛbɛdi biizi Jems ni Jᴐn ba Yeesu be di wa ŋᴐ u be, Yaa nabᴐma, yaa ra nyiŋŋi ya suŋŋii í ɛɛ wii bɛl tɛɛ yaa.
41010036	U pɛɛzi baa, Beedee wideere ii ra nyiŋŋi n ɛɛ tɛɛ iai?
41010037	Ba ŋᴐ, Yaa ra nyiŋŋi, di i wa di i kora la, yaa ge wer di nabᴐnzi, bɛlla so i nodig, bɛl ge ra so i nomɛɛl.
41010038	Yeesu ŋᴐ ba be, Wii naa iin suŋŋɛɛ naa, ii waa zum gunla u har n duwɛɛ. Tᴐᴐrᴐᴐ nii la ban niŋ wa tɛŋ ń nyᴐᴐ la, ii ge daŋ wer nyᴐᴐuwaa? Gɛɛ dᴐgnya niisᴐᴐlii la ban niŋ wa tɛŋ ń sᴐ la, i ge daŋ wer sᴐuwaa?
41010039	Ba ŋᴐ, Yaa daŋ wer. Yeesu ŋᴐ ba be, Tᴐᴐrᴐᴐ nii la miŋ niŋ nyᴐᴐ la, ii ge gba daŋ nyᴐᴐu ani dᴐgnya niisᴐᴐlii la ban niŋ sᴐŋ la, ii ge gba daŋ sᴐu.
41010040	Ka n nodig sogni la ni n nomɛɛl sogni lawaa, Kᴐraawiizi teŋ lizi baabuu dau ban niŋ wa so. Miŋ lɛi dᴐᴐ ba lizaa.
41010041	U hiŋra fi la n wa nuu gunla Jems ni Jᴐn n suŋŋi Yeesu la, ba baana fuuh werge.
41010042	Yeesu yir ba maa. Ba ba u be. U ŋᴐ ba be, Ii zummᴐ lugᴐ durnya nabᴐnzi ra di kpegzii ba nɛra ni, ba nɛzenaa ge ra bagli fᴐŋŋa nɛra ni.
41010043	Ka a waa wer iawaa n na ɛɛ guŋ. Ii biini, nɛr la maa n na nyiŋŋi u ɛɛ nɛzeŋ, u daŋ kpa u hinnɛ bichaluu di ra hum ii maa.
41010044	Nɛr la maa n na nyiŋŋi u ɛɛ nabᴐma, u daŋ kpa u hinnɛ birgi ii maa yom.
41010045	Mìŋ́ Nɛhalala Hiŋ gba waa ballɛ ń wa nyiŋŋi balaa bá hum di ra tɛŋ. N ballᴐᴐ ń wa hum di tɛɛ durnya di siu ń wer turgi nɛkpila kim di lɛɛ baa ha.
41010046	Ba wa hel Jɛriko. Nɛdamta chaali u be. Baŋ waa lii de, di nyuŋŋi bɛl sogo ŋmɛnikɛrii di ra suŋŋi kuna. Taimius bie Bartaimiusii faa.
41010047	Uŋ wa nuuwɛ lugᴐ Yeesu Nazarɛt labuu waa kaali la, u jaa ra yiruu kpegzi ni, Deevid naana Yeesu, binni n sinyɛna ka lɛɛŋ.
41010048	Nɛkpila ŋᴐ dí ú gilɛɛ ra kᴐᴐ guŋ. Ka u vɛɛ ka haa ra yiruu kpegzi ni di kaali gunla uŋ faa ra yiruu la, dí, Deevid naana Yeesu, binni n sinyɛna ka lɛɛŋ.
41010049	Yeesu chi ka ŋᴐ dí bá yiruu ú ba. Ba yiruu di ŋᴐ u be, Gil i bᴐra sᴐᴐni ka izi di ra ba. U ra yiriibuu.
41010050	U wir u wɛjɛ ha ka izi manaŋ di la Yeesu be.
41010051	Yeesu pɛɛzuu, Bɛɛ i ra nyiŋŋi ŋᴐ n ɛɛ di tɛinɛi? U ŋᴐ, N Dᴐᴐri, n na nyiŋŋuu ŋᴐ i pilli n siwee di tɛŋ.
41010052	Yeesu ŋᴐ u be, A la! Hiŋ yardiŋ wiarɛ i siwee pilli la. Kakpaŋ, u siwee pilli. U jaa hiŋ Yeesu di ra la.
41011001	Denii ba jaa ra dugli Jɛrusalɛm di wa hel boljigzi aŋhina n du Ɔlivizi giŋgimii la zɛɛ, a sᴐnaa Bɛtfaji ni Bɛtani. Baŋ wa hel de, Yeesu lizi u hiŋra banɛɛ
41011002	di ŋᴐ ba be, Ií ga zuu bol naa n du see naa. Iin niŋ haŋ gaa zuu a bol, ii daŋ na kawipᴐl bɛl baŋ vᴐᴐwɛ di chiŋŋi de. Nɛr maa haa wᴐᴐ tinnɛɛ. N na nyiŋŋi ii puruu bᴐᴐni.
41011003	Di ii gaa puruu, nɛr maa wa pɛɛzi ia, dí bɛɛ ii ra puruu ii ga ɛɛi, ií ŋᴐ u be lugᴐ ii Dᴐᴐrii ra nyiŋŋuu. Di u ga ɛɛwᴐ tuŋ, u daŋ bir gil ii ba u ni.
41011004	Ba la di ga na kawipᴐl bɛl baŋ vᴐᴐwɛ chiŋŋi ŋmɛnikɛrii dia bɛl dominua. Ba ra puruu.
41011005	Banna puruu la, nɛra baŋhina na baa di pɛɛzi, Bɛɛ ii ra puruu ií ɛɛi?
41011006	Baŋ wa pɛɛzi baa gunla, ba ŋᴐ ba be gunla Yeesu n ŋᴐwɛɛ la. Denii ba jaa gil ba puruu.
41011007	Baŋ wa ba u ni Yeesu be la, ba kpa ba wɛjɛzi di bᴐguu. Yeesu tinni so u ni.
41011008	Nɛkpila kpa ba wɛjɛzi di yaa pɛ ŋmɛnɛɛ u ra vol a ni. Baŋhina ge lii kɛraa ra teŋri paŋwoozenaa di waa pɛ ŋmɛnɛɛ.
41011009	Ban du a ŋmɛnɛɛ di ra la, baŋhina tᴐ u see baŋhina ge tᴐ u har. Ba maa ra kpau girme di ra pogzi di ra ŋᴐ, Tibaarikala! Ií ra tɛɛ unla Kᴐraawiizi n hummɛ la sᴐŋ.
41011010	Ií ra tɛɛ yaa naabaal Deevid kora la n niŋ kaa wa di la sᴐŋ. Ii banla maa ge n du Kᴐraawiizi be la, ií gil ii bᴐra sᴐᴐni.
41011011	Ba ra la di ga hel Jɛrusalɛm. Yeesu n wa hel Jɛrusalɛm la, u zuu Kᴐraawiizi dia di binni wii maa de, ka lii. Waa wette birgi dikuu wiizi n tenna chol wia. U ni u hiŋra bir la Bɛtani.
41011012	Hᴐpizi ba kaa izi Bɛtani di kpa ra ba. Banna ba la, lᴐzi gaa kpu Yeesu.
41011013	U binni di na daa bɛl lugᴐ pirii ba ra yiruu fig daa n lᴐᴐwɛ chi bᴐᴐnɛɛ. U la u zɛɛ ú vii na u nᴐna di di. Waa kummaa nawɛɛ. Paŋwoori bɛnnɛ u haa lᴐᴐ di chi. U nᴐnaa faa haa waa helle.
41011014	Yeesu ŋᴐ a daa be, Nɛr maa wàá ka di i nᴐna i ni di haŋ lii zinaa di ra la. U hiŋra nuu guŋ.
41011015	Ba kaa kpa di wa hel Jɛrusalɛm. Yeesu kaa zuu Kᴐraawiizi dia di kunyoora ni kunyaura du de. U izi di ra duŋŋi baa di taagi kebichɛtta tɛɛbulzi ban chiŋŋɛɛ de la ra haazi di lᴐ komma yoora ge kassi di ra haazi.
41011016	Waa sɛɛwɛ nɛr maa kaa kpa u kummaa di ga Kᴐraawiizi dia biini di kaali.
41011017	Denii u so di ra bagli baa, di pɛɛzi, Ii waa gunla ban sɛbɛɛ Kᴐraawiizi Hᴐŋ biini la zummɛa? Ba sɛbᴐᴐrɛ, Ba daŋ yir n diarɛ wiijaami dia nɛra ni ba dee maa wer zuu de di ra jaamiŋ. Gunnɛ ba faa sɛbi, ka iawaa kpau birgi kunfooza sogni bᴐr.
41011018	Denii Kᴐraawiizi dia kizee hina nabᴐnzi la ni Kᴐraawiizi Hᴐŋ Karma la nuu guŋ di ra nyiŋŋi gunla ban niŋ ɛɛ di na Yeesu di kpu. U wibaglaa n ᴐᴐ tir nɛdamta la werge wiarɛ ba ᴐᴐ ra ᴐmuu di ra nyiŋŋi ba kpuu la.
41011019	Bᴐr n ᴐᴐ wa duani Yeesu ni u hiŋra ᴐᴐ lii a bol biinii di ga chᴐᴐ bol bɛl.
41011020	Hᴐpizi ba ra ba di waa nyiŋŋi ba bɛri daa la Yeesu n dɛɛ see nua la ni, di u lunne siuwᴐ, u yᴐl.
41011021	Pitta liizi Yeesu wiŋᴐzi la di ŋᴐ u be, Na daa la hiŋ dɛɛ see nua la maa n yᴐllɛ guŋ!
41011022	Yeesu ŋᴐ ba be, Ií yardi Kᴐraawiizi.
41011023	Ií gil n ŋᴐ wibii maa tɛɛ ia. Di ii waa aani ka yardi Kᴐraawiizi lugᴐ u daŋ ɛɛ gunla maa iiŋ ŋᴐwɛɛ, ii daŋ wer ŋᴐ bizeŋ naa be dí ú lalli ga chol muuzeŋ naa ni, ú lalli ga chol de.
41011024	Awia kuna la maa iinna suŋŋi Kᴐraawiizi be, ií ra suŋŋaa ni yarda. Di ii ra suŋŋaa ni yarda, u daŋ tɛɛ ia.
41011025	Saŋa maa, di ii ᴐᴐ wa ŋᴐ ií suŋŋi Kᴐraawiizi, di ii ni nɛbɛl dᴐᴐ wii, ií gil tɛu mᴐᴐ ka ra suŋŋi.
41011026	A wesso iinna ɛɛ guŋ, ka ií mɛɛ Kᴐraawiizi la ge wer gil ii wichᴐgaa di tɛɛ ia.
41011027	Ba kaa wa hel Jɛrusalɛm di kaa ga zuu Kᴐraawiizi dia. Yeesu ra vol Kᴐraawiizi dia la biini. Denii Kᴐraawiizi dia kizee hina nabᴐnzi ni Kᴐraawiizi Hᴐŋ Karma la ni bol nabᴐnzi la maa ba u be
41011028	di wa pɛɛzuu, Bɛɛ fᴐŋŋaa i dᴐᴐ di wer vol ra ɛɛ kennaazi naanɛi? Anɛɛ n tɛi guŋ ŋmɛnɛɛ di ŋᴐ í vol di ra ɛɛ gunnɛi?
41011029	Yeesu ŋᴐ ba be, N ge gba dᴐᴐ wii bɛl miŋ niŋ pɛɛzi ia. Di n pɛɛzi ia, ii wer bagliŋ u zɛɛ, n ge daŋ bagli ia fᴐŋŋa la dee miŋ ge n dᴐᴐwɛ di volla ɛɛ wia naa.
41011030	Jᴐn Kᴐraawiizi Niisᴐᴐri n ᴐᴐ faa ra sᴐ nɛra nii la, Kᴐraawiizi nuarɛ u faa ra hiŋ di ra ɛɛ guŋ gɛɛ, nɛra nuuzii u faa ra hiŋɛi? Ií bagliŋ u bɛl.
41011031	Uŋ wa pɛɛzi baa guŋ, ba jaa ra bil dᴐŋa di ra ŋᴐ, Di yaa ŋᴐ lugᴐ Kᴐraawiizi nuarɛ u faa ra hiŋ, u daŋ bir pɛɛzi yaa ŋᴐ, Ka bɛɛ n baani ii faa waa u wiŋᴐzi la yardɛɛi?
41011032	Baŋhina ŋᴐ, Amᴐ ya ŋᴐ nɛra nuuzii u faa ra hiŋaa? Kai! Nɛdamta la n du de la wiarɛ ba faa ra ᴐm guŋ ŋᴐi, dikuu bɛɛwiai, ba maa faa ra yir Jᴐnnɛ Kᴐraawiizi dᴐgtɛɛ bɛl.
41011033	Ba ŋᴐ Yeesu be, Yaa waa zum. Yeesu ŋᴐ, Mhmm. N ge gba wàá bagli ia fᴐŋŋa la dee miŋ dᴐᴐwɛ di volla ɛɛ kennaa minna ɛɛ naa.
41012001	Yeesu kaa ta sɛɛliizi di ra tɛɛ baa di ra ŋᴐ, Baal bɛllɛ izee di duu siŋ kuna aŋhina banna yir girepizi di tᴐ de maa lugᴐ kambol di ki bᴐr la ban niŋ waa lizi a nᴐna nii di ra du, di kuari pampanni bɛl di nyiŋŋi paah diire bá wa binni u siŋ kuna la di ra tɛu. Uŋ wa ɛɛ annii naa maa wa tuŋ, u kpa kaali bol bɛl.
41012002	A tᴐrgaa saŋa n wa helle, u hum u balii bɛl u paah diire la be ú ga lɛɛ a nᴐna aŋhina bᴐᴐni. U ba ba be.
41012003	Uŋ wa ballɛ, ba lawuu di lᴐᴐzuu di kpolluu a nᴐna ka duŋŋuu.
41012004	A baal kaa bir hum u balii bɛl ba be. Ba kaa lau u ge di lᴐᴐzi di fur u nyuu di ɛɛu mᴐmᴐsia.
41012005	U kaa hum horohiŋ ge. Ba jaa kpu waabuu. Gunnɛ ba ɛɛ bakpila maa di lᴐᴐzi baŋhina di kpuuzi baŋhina ge.
41012006	Denii u himmaa biinᴐŋŋii n wa kawɛɛ, a baal ŋᴐ, N daŋ jaa hum n bie ú la ba be. Ba danna tᴐgzi waabuu. U la ba be.
41012007	Ka u paah diire la n wa nau, ba ŋᴐ dᴐŋa be, Bie naabuu niŋ ɛɛ u mɛɛ kapɛttɛ diiri. Awia ií gil ya kpuu, ka di u mɛɛ wa siuwᴐ, ú kuna la birgi yaa hora.
41012008	Ba lawuu di kpu di tuuzuu ha.
41012009	Too. Ii zum gunla ba dᴐᴐri la n niŋ wa ɛɛ baa? U daŋ ba di wa lau ba ge kpu, ka kpa u kambol la di kaa tɛɛ nɛra baŋhina ge bá binni ra tɛu.
41012010	Ba sɛbᴐᴐrɛ Kᴐraawiizi Hᴐŋ biini di ŋᴐ, dí, Bii la maara n faa vɛɛwɛ ha labuu ɛɛ bikpeg ba jaa kpa di ra faari dia zɛɛ.
41012011	Kᴐraawiizi wiɛɛliirɛ guŋ. A tir yaabuu werge. Ii haa waa guŋ karmɛɛa?
41012012	Yeesu n wa ŋᴐ anniizi maa wa tuŋ, u dᴐma la zum lugᴐ baabuu u kpa ra mɛgzi di ra ta sɛɛliizi la. Ba ra nyiŋŋi ba lawuu, ka nɛdamta n du de la wia, ba giluu ka bir kaali.
41012013	Baŋ kaalɛɛ la, ba gaa nyiŋŋi Farisizi baŋhina ani Hɛrᴐd hiŋra baŋhina bá wa he u nua ú nua vii leu bá vii na u kpui ŋmɛnɛɛ.
41012014	Ba ba di wa ŋᴐ u be, Yaa Nabᴐma, yaa zummᴐ lugᴐ i ɛɛ wibii hinnɛ. I baga lɛi gunla nɛra n niŋ ŋᴐ i wia. Haa nɛr maa ra ᴐm, ka ra bagli gunla maa Kᴐraawiizi wibii n na vol. Too. Yaa n ᴐᴐ turgi lampoo di ra tɛɛ yagboŋ koori Siiza naa, guŋ wesso gɛɛ guŋ waa werei?
41012015	Ya ᴐᴐ turgi gɛɛ ya gilɛɛ ᴐᴐ turgei? Yeesu zum lugᴐ ba ra fugzuubuu di ra pɛɛzuu gunla. U pɛɛzi baa, Ɛrɛɛ wiarɛ ií ŋᴐ ií ɛɛŋ di na kennei? Ií kpa kebii bɛl bᴐᴐni ń na.
41012016	Ba kpa bɛl ba. U kaa pɛɛzi baa, Anɛɛ sᴐŋ ni u nyuurɛ chᴐᴐ u ni naanɛi? Ba ŋᴐ, Yagboŋ koori Siiza sᴐŋ ni u nyuurɛ.
41012017	U ŋᴐ, Too. Ií ᴐᴐ kpa yagboŋ koori Siiza kuna di ra tɛu, di ᴐᴐ kpa kuna la n ɛɛ Kᴐraawiizi kuna di ra tɛɛ u ge. Uŋ wa wette ŋᴐ guŋ, a nɛra so chaam.
41012018	Denii banla banna yir Sajusizi la baŋhina ba u be. Baabuu ᴐᴐ ŋᴐ dí di nɛr siuwᴐ, wàá ka izi siu biini la. Ba ge dᴐᴐ wii bɛl bá pɛɛzuu di ŋᴐ,
41012019	Yaa Nabᴐma, Moosis sɛbᴐᴐrɛ lugᴐ di baal kpa haaŋ, di u ni haaŋ la waa bie lullɛ ka u siu, u niwee daŋ kpa u haaŋ la di lul bie di tɛɛ u kpɛɛma la, ú sᴐŋ gilɛɛ dinzi.
41012020	Too. Baala baniidibanɛɛrɛ faa du de di ɛɛ hahkpaŋ ni bakpaŋ biizi. Ba nabᴐma hiŋ la izi di kpa haaŋ. U ni haaŋ la waa bie lullɛ ka u siu.
41012021	Nɛɛhiŋ ge bir kpau. U nuu ge gba waa bie lullɛ ka u ge siu. Horohiŋ ge gba gunnɛ, guŋŋ,
41012022	baniidibanɛɛ la maa, ba bɛl maa ni haaŋ la waa bie lullɛ ka ba maa siuzi. Haaŋ la ge wa siu jaa.
41012023	Too. Saŋa la nɛra maa n niŋ izi siu biini la, u bɛɛ haannɛ ú ɛɛ a saŋai? Ba nɛra baniidibanɛɛ la maanii faa kpau.
41012024	Yeesu ŋᴐ ba be, Ii waa Kᴐraawiizi Hᴐŋ la zummɛ nɛnnɛ. Awiarɛ ii ra leu u bᴐnnaa la. Ii waa Kᴐraawiizi fᴐŋŋa wia gba zummɛ.
41012025	Di nɛra maa wa izi siu biini, hahkpai wàá ka du de. Gunla mɛlikazi n duwɛɛ la, gunnɛ bá ge gba du.
41012026	Iinna hᴐᴐ siu biini izaa naa, ii waa Moosis hᴐŋ la bᴐr la uŋ wa na daapuza la karmɛɛa? Kᴐraawiizi faa ŋᴐ u benii a saŋa, dí, Minuu Kᴐraawiizi la i naabaala Abraham ni Aizik ni Jakᴐb n na jaami la. Abraham ni Aizik ni Jakᴐb siuzᴐᴐrɛ di birgi ka u ŋᴐ guŋ.
41012027	Lalaa lɛi ra jaami Kᴐraawiizi. Nyineere ra jaami Kᴐraawiizi. Awia kennaa iinna ŋᴐ lugᴐ nɛra wàá ka izi siu biini naa, ii leuwoo werge maa.
41012028	Banna di hᴐᴐzi naa, di Kᴐraawiizi Hᴐŋ Karmi bɛl ballᴐ di waa nuu gunla baŋ ᴐᴐ pɛɛzi Yeesu u ᴐᴐ wer na u ŋmɛnɛɛ tɛɛ baa la. U ge pɛɛzi, dí, Kᴐraawiizi widaulaa biini, u bɛliirɛ ɛɛ uzeŋ di kaali a maanɛi?
41012029	Yeesu ŋᴐ, Waabuu keŋ. Izrɛl hina, ií ra nuu. Kᴐraawiizi kpaŋkpaŋ bɛnnɛ du de. Waabuu yaa Dᴐᴐri la.
41012030	I daŋ gil i bampirii maa lawuu di nᴐŋŋuu ani i biini maa di kpa i nfɛrɛ maa di du u ni di kaa nᴐŋŋuu ni i kpegzi maa.
41012031	Nɛɛhiŋ genii keŋ, dí, Nᴐŋŋi i dᴐŋhiŋ alugᴐ gunla hiŋ nᴐŋŋi i hiŋ la. Widaulii maa waa kaa hoo di kaa ɛɛ uzeŋ di kaali annii.
41012032	Kᴐraawiizi Hᴐŋ Karmi la ŋᴐ u be, N Nabᴐma, wibiire i ŋᴐ. Kᴐraawiizi kpaŋkpaŋ bɛnnɛ du de. Bɛl maa waa kaa hoo di jaa u ni.
41012033	Di hinla maa gillᴐ i bampirii lawuu di gil i nfɛrɛ maa du u ni di nᴐŋŋuu ni i kpegzi maa di kaa nᴐŋŋi i dᴐŋhiŋ alugᴐ gunla hiŋ nᴐŋŋi i hiŋ la, a gunnɛ wesse werge kaali hinna fuuh kuna di ra kpu sela di ra ɛɛ sargazi di ra tɛu.
41012034	A baal n wa ŋᴐ gunla, Yeesu zum lugᴐ u pessi a maanii nɛnnɛ ka ŋᴐ guŋ. U ŋᴐ u be, A ka tama ka i ge zuu Kᴐraawiizi kora la biini. Denii ba bɛl maa waa kaa dᴐᴐ bampirii bá pɛɛzuu wii maa.
41012035	Denii Yeesu kaa ra bagli nɛra Kᴐraawiizi dia la biini di pɛɛzi baa, Ɛrɛɛ wiarɛ Kᴐraawiizi Hᴐŋ Karma ᴐᴐ ŋᴐ Kristo ɛɛ Deevid naanaawɛi?
41012036	Kᴐraawiizi Duma faa gillᴐᴐ a Deevid himmaa bagli Kristo wia di ŋᴐ, N Dᴐᴐri Kᴐraawiizi ŋᴐ n Dᴐᴐri la ge be, So n nabᴐmbᴐr naa, ka ń gil i dᴐma la birgi i yoma.
41012037	Deevid n yiruu u dᴐᴐri kennaa, ɛrɛɛ u kaa ɛɛ di ɛɛ u naanai? Nɛdamta ra nuu u wiŋᴐzi la. A par baa.
41012038	Unna bagli baa hiŋ u ŋᴐ, Ií ra du tau nɛnnɛ dikuu Kᴐraawiizi Hᴐŋ Karma la wia bá gilɛɛ waa fugzi ia. Ba ra nyiŋŋi nabᴐnlaalaarɛ werge, di ra nyiŋŋi kisɛr biini volaa nɛ́ra ᴐᴐ ra na baa di ra kpa baa girme di ra jaami baa.
41012039	Di ba kaa wa zuu kisɛr diini biini, ba ᴐᴐ ra nyiŋŋi nabᴐŋkassi labuu bá ra so. Ba hᴐpizizenaa la baŋ ᴐᴐ chaali di ra di la, ba ᴐᴐ ra nyiŋŋi nabᴐmbᴐraa bá ra di,
41012040	di ᴐᴐ kutti jaami Kᴐraawiizi guŋŋ, ka kaa bir ra foozi haŋkia kuna di ra di. Nɛra naa, di Kᴐraawiizi wa di baa seriya, a daŋ nuu baa werge di kaali baŋhina.
41012041	Denii Yeesu ga so di dugli bᴐr la baŋ ᴐᴐ ra du kebee di ra tɛɛ Kᴐraawiizi la, di ra binni nɛkpila n na du ba kebee de. Dᴐᴐŋkpila ba de di waa du kebidamtazi.
41012042	Denii haŋkiinyaari bɛl ge ba di wa kpa u adunuzi anɛɛ di du. Koboo u ge du la.
41012043	Yeesu yir u hiŋra di ŋᴐ, Ií gil n ŋᴐ wibii maa tɛɛ ia. Haŋkiinyaari naa kobo naa un duwɛɛ naabuu kannɛ kaali nɛra naa maa kebee ban duwɛɛ naa,
41012044	dikuu bɛɛwiai, baabuu lizi kebeere ba kebizenaa biini di du. Ka waabuu kpa u dᴐgnya kebee la maa un dᴐᴐwɛ nɛɛ di keezi du ka nyaa so. Awia u hor labuu kannɛ.
41013001	Yeesu n wa izee di ra lii a Kᴐraawiizi dia, u hiŋri bɛl ŋᴐ u be, N Nabᴐma, na bia naa baŋ kpawɛɛ ma dia naa n wesse werge guŋ. U diibizi naa gba wesso werge.
41013002	Yeesu ŋᴐ u be, A diini wesso waarɛ, ka ba daŋ ŋmɛnɛ wa purgi a maa. A bii bɛl maa wàá ka wa hᴐŋ u dᴐŋ ni.
41013003	Ba la di ga tinni Ɔlivizi giŋgimii la nyuu di so de di ra binni Kᴐraawiizi dia la. Pitta ni Jems ni Jᴐn ni Andiru ba Yeesu be ba bɛŋ di wa pɛɛzuu,
41013004	Bagli yaa saŋa la ban niŋ wa ɛɛ guŋ. Bɛɛ n niŋ ɛɛ mᴐᴐ ka ya jaa zum lugᴐ a wia naa ra bauwɛi?
41013005	Yeesu jaa ra ŋᴐ ba be, Ií ra du tau nɛnnɛ nɛ́r maa gilɛɛ wa wer dar ia.
41013006	Nɛkpila daŋ wa ba di wa kpa n sᴐŋ di ra yir ba hinaa lugᴐ minuu baa di wer dar nɛkpila ba ra hiŋ baa.
41013007	Ii daŋ nuu banna yoo laal yembɛla ni ɛŋ. Di ii wa nuu guŋ, ií gilɛɛ gil a tir ia. Annii maanii niŋ ɛɛ di wa kaali ka durnya tunaa saŋa lɛi haa.
41013008	Durnya ni ba dizi ni ba kossizi daŋ izi di ra yoo laal, hɛssi a zigli bᴐkpila maa, lᴐzi ge chol. Anniizi naa maanii niŋ ɛɛ tᴐᴐrᴐᴐ faaraa alugᴐ haaŋ n ᴐᴐ ŋᴐ ú lul u hia wiiu guŋŋ ka u haa wa lul la.
41013009	Ií ra du tau nɛnnɛ. Nɛra daŋ lauri ia di la ii ni koora diini di gaa di ia seriya di lᴐᴐzi ia kisɛr diini biini, di kaa di ia seriya nabᴐnzenaa ni koorizenaa gba be dikuu iinna hiŋiŋ la wia bá ge gba wer nuu ii daansɛɛ wiŋᴐzi.
41013010	Durnya nɛra maanii niŋ nuu amaniyesuma la mᴐᴐ ka a wia haa ba.
41013011	Di ba wa lauri ia di la bá ga di ia seriya, ií gilɛɛ gil a tir ia gunla iin niŋ ga ŋᴐ. Di wiŋᴐzi wa ba ii be, gunla maa n ba ii nuuzi, ií ra ŋᴐ. Ii himmaa lɛi ninna ŋᴐ. Kᴐraawiizi Duma labuu ninna ŋᴐ.
41013012	A saŋa hiŋ baal daŋ lau u maa bie di tɛɛ nɛra bá kpu, mɛɛ ge ɛɛ u bie guŋ, biizi ge ɛɛ ba maawaa ni ba mɛɛwaa guŋ,
41013013	nɛr maa hah ia dikuu iinna hiŋiŋ la wia. Ka nɛr la n niŋ wer di di kanyitti guŋŋ a tᴐᴐrᴐᴐ wa tuŋ, Kᴐraawiizi daŋ lɛɛ a hiŋ.
41013014	Bᴐnnaa naa, di nɛr la maa karmᴐᴐ di wa hel de, ú pessi u zɛɛ nɛnnɛ. Judia hina, di ii wa na kunchᴐgiichᴐgii bɛl n chigɛ bᴐr la n waa dɛkkɛ un niŋ chi la, ií izi ra chᴐ manaŋ manaŋ di gaa suahzi giŋgimee bᴐr.
41013015	Di i du sal ka nuu guŋ, gilɛɛ kaa waa tuu dia ŋᴐ í kpa i kummaa.
41013016	Di i du koo genii ka nuu guŋ, gilɛɛ kaa waa ba bol í wa kpa i wɛjɛ.
41013017	Haana la n kpogli hizi ani banla n dᴐᴐ biifulli la, a daŋ nuu baa werge a saŋa hiŋ.
41013018	Ií ra suŋŋi Kᴐraawiizi á tᴐᴐrᴐᴐ gilɛɛ waa ba waari saŋa.
41013019	A saŋa hiŋ a daŋ nuu nɛra werge maa. Kᴐraawiizi n ta nɛra guŋŋ di wa lii zinaa, ba haa waa a tᴐᴐrᴐᴐ dᴐŋ zummɛ. Tᴐᴐrᴐᴐ maa ge n niŋ kaa wa ba harbᴐᴐ ni ge wàá ka wer mɛg tᴐᴐrᴐᴐ naa dee hiŋ naa.
41013020	Di Kᴐraawiizi waa a tᴐᴐrᴐᴐ wa teŋŋe, durnya maa wàá lii a biini. Ka u daŋ kuu banla uŋ felee lizi ba ra hiŋuu la wia di gil a tᴐᴐrᴐᴐ teŋ.
41013021	A saŋa hiŋ di nɛr maa wa ŋᴐ ii be, Ií na! Kristoo keŋ. Bɛl ge ŋᴐ, Kristoo ga du ɛnde la, ií gilɛɛ waa sɛɛ.
41013022	Nɛra baŋhina daŋ izi di dar ia di ŋᴐ dí ba ɛɛ Kristoo, baŋhina ŋᴐ dí ba ɛɛ Kᴐraawiizi dᴐgtɛɛzii. Ba daŋ kpa kpegzi di ɛɛ wizenaa ni wisɛɛlaa di ra nyiŋŋi ba dar banla Kᴐraawiizi n felee lizi ba ra hiŋuu la.
41013023	Ií ra du ba tau. N feloore di bagli ia a wii maa wia.
41013024	A saŋa hiŋ, di a tᴐᴐrᴐᴐ wa tunnᴐ, wiizi daŋ biri, baagu ge gba biri,
41013025	chinchiŋwilaa lii chiŋ di ra chogli hɛri, chiŋ maa chᴐgi.
41013026	Denii bá na mìŋ́ Nɛhalala Hiŋ n du baama biini di ra ba ani fᴐŋŋa ni ani girme ni di ra nyɛgzi werge.
41013027	Denii ń jaa gil n mɛlikazi yaari hɛri yemmaa di ra chaali banla Kᴐraawiizi n felee lizi ba ra hiŋuu la.
41013028	Ií kpa fig daa di mɛgzi wia naa. Di ii haŋ wa na unna fur di ra lii paŋwoori, ii zum lugᴐ hɛhchaaŋ jaa ra dugluu.
41013029	Gunnɛ di ii wa na wia naa maa miŋ baglɛɛ naa n waa ɛɛ, ií zum lugᴐ mìŋ́ Nɛhalala Hiŋ balaa jaa ra dugluu.
41013030	Ií gil n ŋᴐ wibii maa tɛɛ ia. Filaŋkeŋ hina naa wàá siuzi mᴐᴐ ka a wia maa wa ɛɛ.
41013031	Chiŋ ni hɛri daŋ ŋmɛnɛ chᴐgi di tuŋ, ka n wiŋᴐzi naawaa wàá chᴐgi maa.
41013032	Ka saŋa la wia naa maa n niŋ wa ɛɛ la, nɛr maa waa a saŋa himmaa zummɛ. Haali mɛlikazi la n du Kᴐraawiizi be la waa a saŋa zummɛ. Minuu Kᴐraawiizi bie, ka n gba waa a saŋa zummɛ. N mɛɛ Kᴐraawiizi bɛnnɛ zum a saŋa.
41013033	Ií ra du tau di ra ɛɛ sirya á gilɛɛ waa pirgi ia. Ii ge gba waa a saŋa zummɛ.
41013034	A ɛɛwᴐᴐ lugᴐ baal bɛl n izee di ra nyiŋŋi u la bol bɛl, di bagli u balaa maa ba huma bá ra hum ka ú la ka ra ba, di ŋᴐ u diibinni be dí ú ra nyiŋ u dia nɛnnɛ di ra tɛu ú ra ba.
41013035	Gunla a baal n ŋᴐ ba be la, gunnɛ n ge ra ŋᴐ ii be la. Ií ra du n balaa la tau. Di hamuŋaa ií nabᴐma baa, di hɛhhɛɛhzii gɛɛ, di zabala wiile gɛɛ, di chᴐᴐzii, ii waa zum.
41013036	Awia ií ra binni nɛnnɛ ií nabᴐma gilɛɛ wa ba di ii ra chᴐᴐgi dᴐzi.
41013037	Kennaa minna ŋᴐ ii be naa, nɛr maa benii n ŋᴐ ra tɛɛ la. Ií ra du n balaa la tau.
41014001	A jaa ka hᴐpizaa anɛɛ ka bá hᴐpizizeŋ bɛl banna yir Gillikaali hel. A hᴐpiziirɛ ba ᴐᴐ faari di ra di paanuu la baŋ waa ᴐᴐ du yissi la. Kᴐraawiizi dia kizee hina nabᴐnzi ni Kᴐraawiizi Hᴐŋ Karma la faa ra nyiŋŋi gunla ban niŋ ɛɛ di suahzi lau Yeesu di kpu,
41014002	ka ra ŋᴐ, Nɛkpila naa n na chaali bá wa di ba hᴐpizizeŋ diwee naa, di yaa lawuu ba baaŋ, a daŋ ɛɛ baa taawai.
41014003	Yeesu du Bɛtani Saimᴐn Jaguhiŋ dia. Un du de di ra di, haaŋ bɛl kpogli tulaale bɛl yoola n kpolle werge di wa zuu. A du kuruwajiga bɛl nua n waa pillaa dᴐᴐwɛ biinii. U kpau lᴐ puri di kpa a tulaale waari Yeesu nyuu ni.
41014004	Uŋ ɛɛ gunla, nɛra baŋhina baana ra fuuh. Ba ra ŋᴐ dᴐŋa be, Ɛrɛɛ haaŋ naa kpa tulaale naa di chᴐgi ha gunnɛi?
41014005	U kebee daŋ du kaŋ werge maa gba. Di u vii kpau yoo di kpa a kebee di tɛɛ nyaara, a vii waa bᴐᴐ? Ba ra chagzuu.
41014006	Yeesu ŋᴐ, Ií giluu. Ɛrɛɛ ii ra chagzuu gunnɛi? U ɛɛmbuu winanii werge.
41014007	Nyaara daŋ ᴐᴐ du ii be di ra la. Gunla maa iinna nyiŋŋi ŋᴐ ii hiini baa, ii daŋ wer hiini baa. Ka miŋwaa wàá du ii be ra la.
41014008	A haaŋ ɛɛ aniaa werge. N siu siryaa u haŋ feli ɛɛ la.
41014009	Ií gil n ŋᴐ wibii maa tɛɛ ia. Bᴐr la maa ban niŋ wa ŋᴐ amaniyesuma naa durnya maa biini, ba daŋ ŋᴐ haaŋ naa gba wia de ani wii naa uŋ ɛɛwɛ tɛŋ naa. U sᴐŋ daŋ chᴐᴐ di ra la.
41014010	Denii Yeesu hiŋri bɛl, Judas Iskariᴐt, izi di la Kᴐraawiizi dia kizee hina nabᴐnzi be di ga ŋᴐ dí u daŋ wer hiini baa bá lau Yeesu.
41014011	Baŋ wa nuu guŋ, ba bᴐra sᴐᴐni. Ba ŋᴐ dí di u haŋ wer ɛɛ guŋ, ba daŋ turguu a kim. U lii di jaa ra nyiŋŋi saŋa la n wesse un niŋ hiini baa bá lawuu.
41014012	A hᴐpizizenaa lugli hᴐl la banna kpu peeza di ra ɛɛ Gillikaali sarga la, Yeesu hiŋra pɛɛzuu, Lee i ra nyiŋŋi ya la di ga ɛɛ sirya í di i Gillikaali diweei?
41014013	U hum u hiŋra banɛɛ di ŋᴐ, Ií ra la bol biini. Di ii ga zuu a bol biini, ii daŋ na baal bɛl n chigɛ vii ni nii. Ií hiŋuu ra la.
41014014	Di u ga zuu dia la maa, ií ŋᴐ a dia hiŋ be, Yaa nabᴐma ŋᴐ dí ya wa pɛɛzii, dí, Lee dia la u ni u hiŋra n niŋ wa di ba Gillikaali diwee la duɛ?
41014015	U daŋ bagli ia diizeŋ bɛl baŋ kuarɛɛ nɛnnɛ u du chiŋ. Ií zuu de di ra ɛɛ sirya ya ra ba.
41014016	U hiŋra la kpa la di ga zuu a bol biini di na gunla himmaa Yeesu n bagli baa la. Ba ɛɛ ba Gillikaali diwee sirya maa de.
41014017	Bᴐr n wa duanɛɛ, Yeesu ni u hiŋra la ba. Ba maa wa so di ra di.
41014018	Banna di la, Yeesu ŋᴐ, Wibiire n ŋᴐ ń ŋᴐ ii be la. Ii bɛl n nuu n na di naa daŋ kpaŋ di ga ɛɛ sᴐsᴐgᴐ tɛɛ n dᴐma.
41014019	Uŋ wa ŋᴐ guŋ, ba biine chᴐgi. Ba maa ra pɛɛzuu, Miŋ gɛɛ? Miŋ gɛɛ?
41014020	Yeesu ŋᴐ, Ii bɛl n nuu n niŋ kpau kpa paanuu di lii tassakpaŋ biini, waabuu niŋ ɛɛ guŋ.
41014021	Mìŋ́ Nɛhalala Hiŋ daŋ kaali n bᴐr gunla baŋ faa sɛbi n wia la. Ka wia daŋ wa huuzi nɛr la n niŋ ɛɛŋ sᴐsᴐgᴐ la. Di ba faa gil u lulaa gba bᴐ.
41014022	Banna di la, Yeesu kpa paanuu bɛl di suŋŋi Kᴐraawiizi du u ni ka lawuu mᴐnni mᴐnni di kpa tɛɛ baa di ŋᴐ, Ií lɛɛ. N bᴐrahᴐnnɛ keŋ.
41014023	U kaa kpa libee bɛl ni siŋ di suŋŋi Kᴐraawiizi di du u ge ni, ka kpa tɛɛ baa. Ba lɛɛ nyᴐᴐ ka tɛɛ dᴐŋa.
41014024	U ŋᴐ ba be, N chal genii n kpa tɛɛ ia la. N chal naa daŋ kuu nɛkpila wia di lii di kuari ba ni Kᴐraawiizi nuukpaŋ dᴐᴐi.
41014025	Ií gil n ŋᴐ wibii maa tɛɛ ia. Siŋ naa minna nyᴐᴐ naa, màá ka nyᴐᴐa maa, di a hᴐl la yaa n niŋ kaa wa chaali Kᴐraawiizi kora biini la lɛi.
41014026	Denii ba yir yir bɛl di tɛɛ Kᴐraawiizi ka izi lii di ra la Ɔlivizi giŋgimii nyuu.
41014027	Yeesu ŋᴐ ba be, Ba faa sɛbᴐᴐrɛ Kᴐraawiizi Hᴐŋ biini, Kᴐraawiizi daŋ lᴐ penᴐᴐni u peeza maa yaari. Gunla baŋ faa sɛbɛɛ la, guŋ daŋ wa ɛɛ ii maa giliŋ ta.
41014028	Ka di n wa izi siu biini, n daŋ tᴐ ii see di la Galili hɛri.
41014029	Denii Pitta ŋᴐ u be, Haali di ba maa daŋ gilii di ha, ka miŋwaa wàá gilii.
41014030	Yeesu ŋᴐ, Gil n ŋᴐ wibii maa tɛi. Hamuŋa naa gba i himmaa nua daŋ hᴐᴐ buhoro di ŋᴐ n nii lɛi ka zábal haa wii bunɛɛ hiŋ.
41014031	Ka Pitta ra ŋᴐ werge maa, Akai! Màá ŋᴐ guŋ. Haali di a ɛɛwᴐ lugᴐ n nii maanii niŋ siu gba, ka màá hᴐᴐ n nii wia guŋ. U hiŋra la maanii ŋᴐ guŋ.
41014032	Denii ba wa hel yembɛl banna yir Gɛtsɛmanɛ. Yeesu ŋᴐ u hiŋra be, Ií so bᴐnnaa ka ń la ga suŋŋi Kᴐraawiizi ka ba.
41014033	Unna la, u gil Pitta ni Jems ni Jᴐn duu ra la. Banna la la, kafᴐŋ ni biinichᴐg lau Yeesu werge maa.
41014034	U ŋᴐ ba be, N biini chᴐkkᴐᴐ werge maa di ra nyiŋŋi u kpuŋ gba. Awia ií so bᴐnnaa di ra du tau ra tɛŋ.
41014035	U lii see tama di chᴐᴐ hɛri di suŋŋi Kᴐraawiizi di ŋᴐ, Gilɛɛ gil wia naa n na ba naa waa naŋ,
41014036	di kaa kuari suŋŋuu, N mɛ, wii maa waa hoo hiŋ niŋ ɛɛu huhzi. Awia n na suŋŋiibuu, í lizi tᴐᴐrᴐᴐ nii naa n ni ń gilɛɛ waa nyᴐᴐu. Ama, gunla maa hiŋwaa n niŋ dau i kipar, í dau, ka gil miŋwaa kipar.
41014037	Yeesu bir ba Pitta ni Jems ni Jᴐn be, di ba ra chᴐᴐgi dᴐzi. U pɛɛzi Saimᴐn Pitta la, I ra chᴐᴐ dᴐᴐrɛa? Ɛrɛɛ haa haŋ wer í so di nyiŋ tama maa ka ra chᴐᴐ dᴐᴐi?
41014038	Ií izi ra du tau di ra suŋŋi Kᴐraawiizi Sítaani gilɛɛ wa wer dar ia ii sɛɛ u nua. Ii bampiree ra nyiŋŋuu wibii maa, ka ii bᴐra a bɛɛli ia.
41014039	U kaa la di kaa kuari gaa suŋŋi Kᴐraawiizi gunla uŋ faa felee ga suŋŋuu la ka kaa bir ba.
41014040	Uŋ kaa wa bir ba di ba kaa fori a chᴐᴐgi dᴐzi, dikuu bɛɛwiai, dᴐzi faa lauri baabuu werge. Ba waa zum gunla ban niŋ kaa ŋᴐ u be.
41014041	Uŋ wa ba ba be buhoro hiŋ la, u pɛɛzi baa, Ii haa ra heezuu di ra chᴐᴐgi dᴐzia? Wii maa jaa tunuu. Saŋa la ban niŋ jaa lau mìŋ́ Nɛhalala Hiŋ di ɛɛŋ sᴐsᴐgᴐ di kpaŋ du nɛchᴐgaa nonee biini la jaa heluu.
41014042	Ií izi ya kaali. Ií na! Unla n niŋ ɛɛŋ sᴐsᴐgᴐ la jaa bau.
41014043	Uŋ hanna ŋᴐ gunla di u hiŋri Judas la ni nɛdamta jaa ba. Kᴐraawiizi dia kizee hina nabᴐnzi ni Kᴐraawiizi Hᴐŋ Karma ni bol nabᴐnzii hum baa, ba kpogli kizizi ni kapɛrɛzi di ba.
41014044	Sᴐsᴐgᴐ hiŋ la faa bagli baabuu gunla un niŋ wa ɛɛ bá zum Yeesu la. U faa ŋᴐwᴐᴐrɛ, Nɛr la maa miŋ niŋ wa suuzi alugᴐ dammuzi n ᴐᴐ ra ɛɛ di ra jaami dᴐŋa la, waabuu. Ií lawuu nɛnnɛ di kpogluu kaali.
41014045	Awia baŋ wa hel ba be, u la Yeesu be kakpaŋ di ga ŋᴐ, N Dᴐᴐri, ka jaamuu gunla uŋ faa ŋᴐwɛɛ la.
41014046	A nɛra ba di wa gurgi Yeesu.
41014047	Yeesu hiŋri bɛl n chigɛ u be pam u kizee di ŋmɛŋ Kᴐraawiizi dia kizee hina nabᴐma balii bɛl digni kpɛlli.
41014048	Yeesu pɛɛzi baa, Ŋmɛɛnnɛ miŋ ii kpa kizizi ni kapɛrɛzi ŋᴐ ií wa lawiŋ?
41014049	N faa du ii benii Kᴐraawiizi dia biini hᴐpizibii maa di ra bagli nɛra. Ka ii waa sɛɛwɛ ii lawiŋ dewaa. Ka gunla baŋ faa sɛbɛɛ Kᴐraawiizi Hᴐŋ biini la, gunnɛ ɛɛwɛ zinaa la.
41014050	Denii u hiŋra la maa giluu ka chᴐ.
41014051	Biipᴐllii bɛl ge faa ra hiŋ Yeesu di tᴐ wɛjɛ bɛŋ. Ba lawuu.
41014052	U wir u wɛjɛ la ha ba ni ka kɛɛhzi.
41014053	Denii ba kpa Yeesu di la Kᴐraawiizi dia kizee hina nabᴐma la be. Baŋ wa hel de, di Kᴐraawiizi dia kizee hina nabᴐnzi ni bol nabᴐnzi ni Kᴐraawiizi Hᴐŋ Karma la chaalᴐᴐ di sɛr.
41014054	Pitta suahzi harbᴐᴐ di hiŋ baa di wa zuu a kizee hina nabᴐma diŋŋee gba di ga so Kᴐraawiizi dia balaa la be di ra ŋmaani niŋ.
41014055	Kᴐraawiizi dia kizee hina nabᴐnzi ni seriya diire nabᴐnzi la maa du de di ra nyiŋŋi nɛr la n niŋ lii di ŋᴐ lugᴐ waabuu nau unna ɛɛ wichᴐgaa, bá jaa chi de di na u kpui ŋmɛnɛɛ. Ba nyiŋŋi guŋ huhzi.
41014056	Nɛkpila lii di ŋᴐ ba maa ni ba hora di kanni karazi, ka ba maa wiŋᴐzi la waa kpaŋ ɛɛwɛ.
41014057	Denii baŋhina jaa lii di kanni kara di ŋᴐ,
41014058	Yaawaa faa nuuwᴐᴐ Yeesu n ŋᴐwɛɛ dí u daŋ purgi Kᴐraawiizi dia naa baŋ kpa nonee di ma naa ka bir mau hᴐpizaa ahoro biini di waa nonee kpawɛɛ.
41014059	Ka ba ge gba wiŋᴐzi waa kpaŋ ɛɛwɛ.
41014060	Denii Kᴐraawiizi dia kizee hina nabᴐma la izi di lii baambaaŋ di pɛɛzi Yeesu, Wia naa maa nɛra naa n ŋᴐwɛɛ di ra du i ni ka i siigi naa, amᴐ hiŋwaa waa haŋ dᴐᴐ wii maa hiŋ niŋ ŋᴐa?
41014061	Yeesu siigi u ni. U kaa pɛɛzuu, Hinuu Girme Hiŋ bie Kristo laa?
41014062	Yeesu ŋᴐ, Ɛɛh. Minuu. Ŋmɛnɛbɛl ii daŋ wa na mìŋ́ Nɛhalala Hiŋ n soge Fᴐŋŋa Hiŋ nabᴐmbᴐr di kaa wa naŋ minna ba baama biini.
41014063	Uŋ wa ŋᴐ guŋ, Kᴐraawiizi dia kizee hina nabᴐma la baaŋ fuuh. U kutti lau u himmaa wɛjɛ piili ka ŋᴐ, Bɛɛ wiarɛ yaa kaa ra nyiŋŋi daansɛɛ hina bá ŋᴐ u wiai?
41014064	Ii maa nuuwᴐ gunla uŋ gbɛlli Kᴐraawiizi. U cholloo gɛɛ waa chollei? Ba maa ŋᴐ, U cholloo. U dɛg kpuirɛ.
41014065	Denii baŋhina izi di wa puuzi nuhaahri ra du u ni, baŋhina ge fᴐᴐ u siwee ka ra lᴐᴐzuu ka ŋᴐ ú ra zum nɛr la n lᴐu la. A Kᴐraawiizi dia balaa ge ra lᴐᴐzuu.
41014066	Banna ɛɛ gunla di Pitta haa du a diŋŋee. Biihambie bɛl du de di ɛɛ kizee hina nabᴐma la balii.
41014067	U ba di wa na Pitta niŋ la zɛɛ di binnuu tiih ka ŋᴐ u be, I ge gba faa du Yeesu Nazarɛt la benii.
41014068	U hᴐᴐ ka pɛɛzuu, Bɛɛ wiarɛ i ra ŋᴐ kennei? Wii naa hinna ŋᴐ naa gba, maa u biini zummɛ, ka izi lii ga chi dominua.
41014069	Bie la kaa nau de di ka ŋᴐ di ra tɛɛ banla n chigɛ de la, Baal naa ɛɛ Yeesu hiŋra la bɛllɛ.
41014070	U kaa ra hᴐᴐ. Tama di banla n chigɛ de la ge kaa ŋᴐ u be, Wibii maa, i ɛɛ ba bɛllɛ. I ɛɛ Galili hinuurɛ.
41014071	Denii Pitta ra ŋᴐ wijagazi di hɛɛhzi Kᴐraawiizi di ra du u hiŋ ni di ŋᴐ, Maa baal naa iinna ŋᴐ u wia naa zummɛ.
41014072	U haŋ ŋᴐ guŋ di haŋ waa tuŋ, kakpaŋ, di zabal wiiwo bunɛɛ hiŋ. Pitta liizi gunla Yeesu n faa ŋᴐwɛɛ tɛu, dí u daŋ hᴐᴐ u nua buhoro lugᴐ u nuu lɛi ka zábal haa wii bunɛɛ hiŋ la. A zuu u nyuu werge maa u ra wii.
41015001	Chᴐᴐzin pikke ni Kᴐraawiizi dia kizee hina nabᴐnzi ni bol nabᴐnzi ni Kᴐraawiizi Hᴐŋ Karma ni seriya diire la maa sɛr di kaa ŋᴐ Yeesu wia ka lawuu vᴐᴐ di kpau la ba hɛri nabᴐma Pailᴐt be.
41015002	A Pailᴐt pɛɛzuu, Hinuu Jus hina koori laa? U ŋᴐ, Gunla hiŋ ŋᴐwɛɛ la, gunnɛ.
41015003	Kᴐraawiizi dia kizee hina nabᴐnzi la jaa izi di ra ŋᴐ widamta di ra sag Yeesu ni.
41015004	Pailᴐt kaa pɛɛzuu, Widamta naa baŋ ŋᴐwɛɛ di ra du i ni naa, hàá ra nuuwaa? Haa wii maa dᴐᴐwɛ hiŋ niŋ ŋᴐa?
41015005	Yeesu kaa siigi. Waa kaa ŋᴐ wii maa. A tir Pailᴐt werge.
41015006	Ba hᴐpizizeŋ hiŋ biini ba faa ᴐᴐ pilli diitᴐᴐri diarɛ di lizi nɛkpaŋ, unla maa nɛra la n na nyiŋŋi u lii.
41015007	Ba faa tᴐ nɛra baŋhina n ɛɛ taawai di faa ra nyiŋŋi ba foozi nabᴐnzi di kpu nɛra a dia biini. Ba bɛl sᴐnnɛ faa Barabas.
41015008	Denii nɛdamta ba Pailᴐt be di waa suŋŋuu ú ɛɛ gunla uŋ ᴐᴐ ɛɛ ba hᴐpizizeŋ la hᴐl la di tɛɛ baa.
41015009	Pailᴐt pɛɛzi baa, Ii ra nyiŋŋuu ŋᴐ n lizi ii Jus hina koori la di tɛɛ ia gɛɛ?
41015010	U zummᴐ lugᴐ bᴐwii wiarɛ Kᴐraawiizi dia kizee hina nabᴐnzi la lau Yeesu di ba u be. Awiarɛ u pɛɛzi nɛra la guŋ.
41015011	Denii Kᴐraawiizi dia kizee hina nabᴐnzi la ɛɛ manaŋ di suzi nɛra la dí bá suŋŋi Barabas ka gil Yeesu. Ba maa jaa hiŋ ba nua la di ŋᴐ Pailᴐt be, dí Barabasii ba ra nyiŋŋi u lizi ka gil Yeesu.
41015012	Pailᴐt kaa pɛɛzi baa, Ka baal naa iinna yir Jus hina koori naa, ɛrɛɛ ń ɛɛ u gei?
41015013	Ba ra pogzi werge, dí, Gil ba kpuu daakaŋlii ni!
41015014	Pailᴐt pɛɛzi baa, Ɛrɛɛ? Bɛɛ wichᴐgaarɛ u ɛɛi? Ba kaa bir ra pogzi werge maa di kaali gunla baŋ faa ra pogzi la, dí ú gil ba kpuu daakaŋlii ni.
41015015	Denii Pailᴐt kuu nɛdamta la nuuzi wia di gil Barabas lii ka kpa Yeesu ge di tɛɛ nɛra baŋhina bá viiruu bulaali. Baŋ wa viiruu bulaali la tuŋ, u ŋᴐ bá kpau la di ga kpaahzi daakaŋlii la ni.
41015016	U soojazi kpau di zuu diizeŋ la banna yir Pirtᴐrium la, di yir babalaa maa, ba ba.
41015017	Ba kpa tagta bɛl lugᴐ koori tagta di wa laaluu di kpa sᴐᴐhri di gurgi lugᴐ kahuro di kpa chig u nyuu
41015018	ka kutti di ra jaamuu, Jus hina koori, jaanjaamu!
41015019	Ka kpa daa bɛl di ra lᴐ u nyuu, ka puuzi nuhaahri di ra du u siwee di giŋŋi u see di ra ɛɛu mᴐmᴐsia lugᴐ ba ra kpau girme la.
41015020	Baŋ wa ɛɛu mᴐmᴐsia la tuŋ, ba lau u tagta la wir ka bir kpa u himmaa kunlaala di laaluu, ka kpau lii ra la bá ga kpu daakaŋlii la ni.
41015021	Banna la la, ba huuzi baal bɛl un lii pir di ra ba. Alɛzanda ni Rufus mɛɛ Saimᴐn Sairinii faa. Ba gil u kpa daakaŋlii la di sag u baŋaa di hiŋ baa ba ra la.
41015022	Ba kpa Yeesu di wa hel yembɛl banna yir Gᴐlgᴐta. A sᴐŋ zɛɛrɛ Nyuhog Bᴐr.
41015023	Denii ba kpa siŋ aŋhina ban cham kpol di du u ni di tɛɛ Yeesu ŋᴐ ú nyᴐᴐ. U vɛɛ a nyᴐᴐi.
41015024	Wiizi n wa futtɛ di jaa ra tinni nyubaaŋ,
41015025	ba kpau di kpaahzi di mari a daakaŋlii ni. Baŋ wa ɛɛ guŋ tuŋ, ba jaa ra nyiŋŋi gunla ban niŋ bᴐnni u kunlaala di ra ta kuna aŋhina banla n diwee bá ra ligzi.
41015026	Baŋ wa sɛbi u wiɛɛlaa di dau a daakaŋlii ni, ba sɛbᴐᴐrɛ lugᴐ Jus hina koorii keŋ.
41015027	Ba kpaahzi ŋmɛɛna banɛɛ ge di jaa Yeesu ni, bɛl du u nodig keŋkere, bɛl ge du u nomɛɛl keŋkere.
41015028	Kᴐraawiizi Hᴐŋ biini ba faa sɛbᴐᴐrɛ, dí, Ba daŋ wa binnuu lugᴐ u gba ɛɛ nɛchᴐgiirɛ. Gunla baŋ faa sɛbɛɛ la, gunnɛ wa ɛɛwɛ.
41015029	Nɛra faa ga de kɛra di ra kaali ka ra chagzuu di ra chuuzuu di ra ŋᴐ, Na! I faa waa ŋᴐwɛɛ lugᴐ i daŋ wer purgi Kᴐraawiizi dia ka bir mau hᴐpizaa ahoro biinii?
41015030	Amᴐ í lɛɛ i hiŋ di wa tuu daakaŋlii naa ni ya na.
41015031	Kᴐraawiizi dia kizee hina nabᴐnzi la ni Kᴐraawiizi Hᴐŋ Karma la ge gba ra ɛɛu chɛɛtɛ di ra ŋᴐ dᴐŋa be, Ií na! Waa lɛi faa ra lɛɛ nɛra laa, ka waa wette u lɛɛ u hiŋwaa.
41015032	U ŋᴐ u ɛɛ Jus hina koori Kristoo. Amᴐ ú lii daakaŋlii naa ni di tuu hɛri ya na ka sɛɛ u wiŋᴐzi la. Banla ni Yeesu baŋ kpaahzɛɛ mari la gba ra gbɛlli Yeesu.
41015033	Wiizi n wa baŋŋɛ, bᴐr bir biri, bᴐbiri la tᴐ ba hɛri maa guŋŋ di wa hel duana saŋa ka haa chaani.
41015034	Denii Yeesu lᴐ wile di ŋᴐ, Ɛlᴐi, Ɛlᴐi, lama sabagtani. Guŋ zɛɛrɛ, N mɛɛ Kᴐraawiizi, n mɛɛ Kᴐraawiizi, ɛrɛɛ i giliŋ ta kennei?
41015035	Banla n chigɛ de la baŋhina nuu guŋ di ŋᴐ, Ií ra nuu! U ra yir Ɛlijaa.
41015036	Bɛl chᴐ ga kpa chii di lii sinnyɛg bɛl di kpa suu daabee ni di kpa wa tɛr Yeesu dí ú nyᴐᴐ, ka ra ŋᴐ a nɛra be, Ií gil ya chi ra binni, di Ɛlija daŋ wa lizuu daakaŋlii naa ni gɛɛ w~aá lizuuwɛi?
41015037	Yeesu kaa kuari lᴐ wile werge ka gil u duma kaali, u siuwᴐᴐ la.
41015038	Uŋ wa siuwɛ la, patiisazenzeŋ bɛl baŋ faa kpawɛɛ teŋ Kᴐraawiizi dia baambaaŋ la chi u chiŋ maa di piili guŋŋ wa chug hɛri.
41015039	Soojazi kalfa nabᴐma bɛl faa chi Yeesu see di ra binnuu. Uŋ wa na gunla un siuwɛ la, u ŋᴐ, Baal naa, Kᴐraawiizi biere, wibii maa.
41015040	Haana baŋhina du de, Mɛɛri Magdala ni Jemsjiga ni Josɛs maa Mɛɛri ni Salome.
41015041	Baabuu faa hiŋuu di ra hiinuu saŋa la uŋ faa du Galili hɛri la. Ba ni hahkpila baŋhina n hiŋuu lii Jɛrusalɛm di ba faa chi bᴐᴐnɛɛ ka ra binnuu.
41015042	A hᴐl hinnɛ ba ᴐᴐ ɛɛ ba wii maa sirya ka bá heezaa hᴐpizii la hel. Awia wiizi n waa chol,
41015043	Joosɛf Arimatia izi. Waabuu faa ba seriya hina bɛl. Ba faa ra tᴐgzuu. U ge faa ra kpaŋ Kᴐraawiizi kora la n niŋ wa di labuu. U izi di lᴐ bampirii di la Pailᴐt be di wa suŋŋuu ka bá wer lizi Yeesu daakaŋlii la ni di ga hug.
41015044	Uŋ wa ŋᴐ Yeesu siu wia Pailᴐt be, a tir Pailᴐt werge Yeesu n teŋ siuwɛ. U yir soojazi kalfa nabᴐma la. U ba. U pɛɛzuu, Wibiire ba ŋᴐ dí Yeesu siuwᴐ laa? U ŋᴐ, Ɛɛh. U siuwᴐᴐ.
41015045	Denii Pailᴐt tɛɛ Joosɛf ŋmɛnɛɛ ú lizuu di hug.
41015046	Joosɛf lii di ga yau wɛjɛhuŋŋu bɛl di ga lizuu di kpa a wɛjɛhuŋŋu di tᴐu di kpau la bᴐr la ban tug bii bᴐᴐ bá ra hug nɛra la di ga du de di billi bizeŋ bɛl di tᴐ u nua.
41015047	Mɛɛri Magdala ni Josɛs maa Mɛɛri la na bᴐr la baŋ huguu la ka kaali.
41016001	Ba hᴐpizizeŋ la n wa bɛrɛɛ a duana ni, Mɛɛri Magdala ni Josɛs maa Mɛɛri ni Salome izi la ga yau kunsᴐᴐhrisuma aŋhina bá ga mizi Yeesu ni.
41016002	Hᴐᴐŋ wa pizɛɛ Alaadi chᴐᴐzi ni, ba feli izi di ra la bᴐr la baŋ hug Yeesu la,
41016003	ka ra pɛɛzi dᴐŋa, Anɛɛ n niŋ ga wer billi bii la b'ᴐᴐ la nua pilli tɛɛ yaai?
41016004	Ba ŋᴐ bá binni, di bii la teŋ billoo ga chi. A bii faa kannᴐᴐ werge.
41016005	Ba ga zuu bᴐᴐ la biini, di baal bɛllɛ tᴐ wɛjɛhuŋŋu di so ba nodig keŋkere. A zuu ba nyuuni.
41016006	A baal ŋᴐ ba be, Ií gilɛɛ gil a tir ia. N zummᴐ lugᴐ Yeesu Nazarɛt la baŋ kpaahzɛɛ daakaŋlii ni labuu ii ra nyiŋŋi. U izi siu biinii. Waa kaa hore ɛŋ. Ií binni bᴐr la baŋ faa dawuu la na,
41016007	ka la di ga ŋᴐ Pitta ni Yeesu hiŋra la maa be lugᴐ Yeesu teŋ tᴐ ba see kaali Galili hɛri lugᴐ uŋ faa ŋᴐ ba be gunla. Di ba la de, ba daŋ nau.
41016008	Ba lii de di chᴐ di ra la. Kafᴐŋ lau baa werge. Ba bᴐra a sa. Kafᴐŋ n lau baa werge la wia, ba waa wette ŋᴐ wii maa nɛr maa be.
41016009	Yeesu n faa izi siu biini Alaadi chᴐᴐzi la, Mɛɛri Magdala, unla Yeesu n faa duŋŋi aliizinachᴐgaa aniidaanɛɛ u ni labuu felee nau.
41016010	A Mɛɛri la Yeesu hiŋra la be, di ba maa biine haa chᴐgzᴐᴐ dikuu Yeesu n siuwɛ la wia. Ba faa haa ra wii.
41016011	Uŋ wa ŋᴐ ba be dí Yeesu izi siu biinii di kaa ra nyiŋ, u ge nau, ba waa sɛɛwɛ lugᴐ wibiire.
41016012	Baala banɛɛ ge lii bol biini di faa du ŋmɛnɛɛ ra vol. Yeesu ba ba ge be di kaa kur.
41016013	Ba bir la u hiŋra la be di ge kaa ga ŋᴐ ba be. Ka ba waa ba gba tɛɛwɛ yarda.
41016014	Denii Yeesu hiŋra fidikpaŋ la so ra di di wa ŋᴐ bá binni, di Yeesuu du ba be. U waa ŋᴐ ba yarda nyaai ni ba bampirtᴐga wia lugᴐ gunla nɛra baŋhina n nau uŋ izi siu biini di ba wa ŋᴐ ba be ka ba waa yardɛɛ la wia.
41016015	Uŋ jaa wa du ba be la, u ŋᴐ, Ií izi di la bola la maa n du durnya maa biini di gaa ŋᴐ amaniyesuma naa di ra tɛɛ nɛruu nɛr maa.
41016016	Nɛr la maa n niŋ yardiŋ di gil ba sᴐu Kᴐraawiizi nii, Kᴐraawiizi daŋ lɛɛ a hiŋ. Ka unla ge n wàá yardiŋ, Kᴐraawiizi daŋ di a hiŋ seriya u chol.
41016017	Ba wiɛɛlaa benii ií chi zum banla n yardiŋ. Ba daŋ wer kpa n sᴐŋ di duŋŋi aliizinachᴐgaa nɛra ni di kaa wer mᴐᴐ mᴐᴐdumazi
41016018	di wer lau hɛrikuna kpogli, di wer nyᴐᴐ kᴐrtᴐ, ka a wàá wer ɛɛ baa wii maa, di wer kpa ba nonee di sagzi wiila hina ni bá nyaagi.
41016019	Denii ba dᴐᴐri Yeesu n wa ŋᴐ wia naa maa di tɛɛ baa di tuŋ, Kᴐraawiizi kpau kaali chiŋ ú ga so u nabᴐmbᴐr u be.
41016020	U hiŋra la ge izi di la yemmaa di gaa ŋᴐ amaniyesuma la di ra tɛɛ nɛra. Kᴐraawiizi hiini baa ba wer di ɛɛ wizenaa gba ra jaa nɛra wer zum lugᴐ ba wiŋᴐzi la ɛɛ wibiire.
42001001	N dᴐᴐri Tiᴐfilus, nɛkpila ɛɛ aniaa di sɛbi wia la n ɛɛwɛ yaa biini di dau,
42001002	gunla nɛra la n faa du de di na a maa ba himmaa siwee ni di faa ra hum Kᴐraawiizi wiŋᴐzi la huma la n baglɛɛ la.
42001003	N gba pɛɛzi a wiarɛ nɛnnɛ di lii a lugli la di nuu. Awia n ge gba binni lugᴐ a wessoo miŋ niŋ sɛbi wia la ni gunlazi aŋ hiŋzɛɛ di dau
42001004	í wer zum wia la maa bam baglii la wibii.
42001005	Baal bɛllɛ faa du de saŋa la Hɛrᴐd n di kora Judia hɛri la. A baal sᴐnnɛ faa Zakarayas. U faa ɛɛ Kᴐraawiizi dia kizee hiŋ bɛllɛ di lii Abaija keŋkere Aarᴐn dee biini. U haaŋ ge sᴐnnɛ faa Ɛlisabɛt. U gba lii Aarᴐn dee biinii.
42001006	Zakarayas ni u haaŋ la maa faa ɛɛ nɛpazii Kᴐraawiizi be di ra hiŋ u widaulaa ni u kiizi la maa nɛnnɛ.
42001007	Ɛlisabɛt la ɛɛ hahvɛɛlulliirɛ. Ba waa bie maa lullɛ ka wa zɛŋ.
42001008	A hᴐl bɛl Abaija keŋkere hina dᴐᴐ Kᴐraawiizi dia huma humaa. Zakarayas du a Kᴐraawiizi dia di ra hum kizee hiŋ huma Kᴐraawiizi be.
42001009	Kizee hina la faa ᴐᴐ lizi nɛkpannɛ ba biini ú zuu Kᴐraawiizi dia di gaa fuuh kunsᴐᴐhrisuma aŋhina de di ra tɛɛ Kᴐraawiizi.
42001010	Zakarayas du a dia biini ka nɛdamta maa du bossee di ra jaami Kᴐraawiizi de mᴐᴐ ka ú fuuh kuna la tuŋ.
42001011	Unna fuuh kuna la, u ŋᴐ ú binni di mɛlika bɛl chigᴐ bᴐr la unna fuuh kuna la nodig keŋkere.
42001012	Zakarayas n na mɛlika la, a tiruu. Ɔnsii lawuu.
42001013	Denii mɛlika la ŋᴐ, Zakarayas, gilɛɛ ra ᴐm. Kᴐraawiizi nuu i suŋŋaa la hiŋ suŋŋuu labuu. I haaŋ Ɛlisabɛt la daŋ lul biibaal di tɛi. Di u wa luluu, i daŋ dau u sᴐŋ Jᴐn.
42001014	I daŋ dᴐᴐ bᴐsᴐna werge maa. Di u wa luluu, nɛkpila bᴐra daŋ sᴐᴐni,
42001015	dikuu bɛɛwiai, u daŋ ɛɛ nɛzeŋ Kᴐraawiizi be. Wàá nyᴐᴐ siŋkpeg ni sinnɛ siŋ maa. Kᴐraawiizi Dumnanii daŋ du u ni werge di lii saŋa la uŋ haa du u maa hia la gba.
42001016	U daŋ gil Izrɛl hina kpila bir ba bampiree di ba ba Dᴐᴐri Kᴐraawiizi be.
42001017	I bie hiŋ daŋ tᴐ unla n niŋ ba la see di du duula la Kᴐraawiizi dᴐgtɛɛ Ɛlija la n faa duwɛɛ di kaa dᴐᴐ fᴐŋŋa alugᴐ a Ɛlija n faa dᴐᴐwɛ la. U daŋ gil mɛɛwaa ni ba biizi kaa dᴐᴐ nuukpaŋ, di gil banla n waa wia ra nuu la bir wa dᴐᴐ nfɛrɛ alugᴐ nɛpazi, di hiini nɛra bá ɛɛ sirya ka ba Dᴐᴐri ba, bá wer sɛɛ u wia saŋa la un niŋ ba di wa huuzi baa la.
42001018	Denii Zakarayas pɛɛzi mɛlika la, Bɛɛ í ɛɛ ń zum lugᴐ i ra ŋᴐ wibiirei? N teŋ zɛŋŋᴐᴐ tuŋ, n haaŋ gba zɛŋŋᴐᴐ.
42001019	Mɛlika la ŋᴐ, Minuu Gebriɛl. N ᴐᴐ chi Kᴐraawiizi benii. Kᴐraawiizii humiŋ n ba wa lizi amaniyesuma naa di tɛi.
42001020	Ka hiŋ waa n wiŋᴐzi naa sɛɛwɛ naa wia, i daŋ birgi gɛnii. Hàá ka wer ŋᴐ wia guŋŋ see hᴐpizii la a wia n niŋ wa ɛɛ la wa hel, ka í haa wer ŋᴐ wia. Gunla maa miŋ baglii naa daŋ wa ɛɛ saŋa la Kᴐraawiizi n tɛa lugᴐ á ɛɛ la.
42001021	Annii naa n na ɛɛ naa, di nɛra la haa chigᴐ bossee di ra kpaŋuu. A tir baa um birgee Kᴐraawiizi dia biini gunla. Denii u lii.
42001022	Uŋ wa liwɛɛ la, waa wette u ŋᴐ wia tɛɛ baa. Ba jaa zum lugᴐ u na wia aŋhinaa Kᴐraawiizi dia la biini. U ra kamzi baa, ka waa wii maa ra ŋᴐ.
42001023	Denii uŋ wa hum hᴐpizaa la maga ban tɛu ú hum la tuŋ, u kpa kaali u bol.
42001024	Denii u haaŋ Ɛlisabɛt kpogli hia di la ga suah baaguzi anue. Uŋ kpogli hia la, u ŋᴐ,
42001025	Ií na gunla n Dᴐᴐri n suŋ n ni filaŋkeŋ di liziŋ hiihzi biini nɛ́ra gilɛɛ kaa wer ra gbɛlliŋ.
42001026	U baaguzi anumbɛl hiŋ Kᴐraawiizi kaa hum u mɛlika Gebriɛl u la bol bɛl n du Galili hɛri ba ra yir de Nazarɛt,
42001027	suŋguru bɛl be. A suŋguru sᴐnnɛ faa Mɛɛri. Baal bɛl faa kpa a Mɛɛrii haaŋ, ka ba faa haa waa u ni ballɛ u dia mᴐᴐ. A baal sᴐnnɛ faa Joosɛf. Deevid dee biinii u faa lii.
42001028	Mɛlika la n wa ba Mɛɛri be la, u ŋᴐ, Hinla Kᴐraawiizi n lizɛɛ di ŋᴐ ú hiini la, jaanjaamu. Kᴐraawiizi chigᴐ i hattɛ.
42001029	Mɛlika la wiŋᴐzi la tir Mɛɛri werge maa. Waa zum wii la n baani u ba wa jaamuu guŋ.
42001030	A mɛlika ŋᴐ u be, Mɛɛri, gilɛɛ ra ᴐm. Kᴐraawiizi liziibuu ú hiinii.
42001031	A nuu n be. I daŋ kpogli hia di lul biibaal. Di i wa luluu, i daŋ dau u sᴐŋ Yeesu.
42001032	U daŋ ɛɛ nɛzeŋ, ba yiruu Kᴐraawiizizenzeŋ bie. Yaa Dᴐᴐri Kᴐraawiizi daŋ gil u di u naabaal Deevid kora la un diwee ka siu la,
42001033	di dᴐᴐ Jakᴐb biizi di hanna la saŋa maa. U kora wàá tuŋ maa.
42001034	Mɛɛri pɛɛzi mɛlika la, Ɛrɛɛ wií naa wer ɛɛi, miŋ waa baal zummɛ naa?
42001035	Mɛlika la ŋᴐ, Kᴐraawiizi Dumnanii daŋ wa du i ni, Kᴐraawiizizenzeŋ fᴐŋŋa ge wa tᴐ i ni. Awia ba daŋ yir bie la hiŋ niŋ lul la nɛnanii di kaa yiruu Kᴐraawiizi bie.
42001036	A nuu. I lulli Ɛlisabɛt la n zɛŋŋɛ, ba ra yiruu hahvɛɛlullii la, u gba wetto kpogli hia. U gba daŋ lul biibaal. U baaguzi anumbɛllɛ keŋ.
42001037	Wii maa waa hore Kᴐraawiizi n niŋ ɛɛu huhzi.
42001038	Denii Mɛɛri ŋᴐ, N ɛɛ Kᴐraawiizi baliirɛ. ú ɛɛŋ gunla maa hiŋ ŋᴐwɛɛ naa. Mɛlika la jaa lii u be di kaali.
42001039	Denii Mɛɛri izi a saŋa hiŋ di ɛɛ manaŋ di la bol bɛl n du Judia hɛri bᴐr la n dᴐᴐ giŋgimee la
42001040	di ga zuu Zakarayas dia di ga jaami Ɛlisabɛt.
42001041	Ɛlisabɛt n wa nuu u loobii unna jaami la, bie la n du u hia la zaah. Kᴐraawiizi Dumnanii izi Ɛlisabɛt ni,
42001042	u ŋᴐ ni bᴐkpega, I na hiinaare Kᴐraawiizi be di kaali haanawaa maa. I bie la hiŋ niŋ lul gba na hiinaare u be.
42001043	N dᴐᴐri maarɛ ba miŋwaa be di wa jaamiŋ. Nau! Bɛɛ n ɛɛ di wer dɛg gunnɛi?
42001044	I jaamaa n wa zuu n digna la, bie la n du n hia la zaah ani bᴐsᴐna.
42001045	Hiŋ yardi yaa Dᴐᴐri wiŋᴐzi la, bᴐsᴐna hinnɛ hiŋ. Gunla maa uŋ ŋᴐwɛɛ, u daŋ ɛɛ guŋ.
42001046	Denii Mɛɛri ŋᴐ, N na chᴐli yaa Dᴐᴐri Kᴐraawiizi ani n biini maa.
42001047	N bᴐra sᴐᴐnᴐᴐrɛ dikuu n Lɛɛri Kᴐraawiizi la wia.
42001048	U baliirɛ miŋ. Maa nɛr maa ɛɛwɛ, ka u binni n ni. Nɛra maa danna yiriŋ bᴐsᴐna hiŋ filaŋkeŋ di hanna la.
42001049	Fᴐŋŋa Hiŋ la ɛɛmbuu wizenaa. U dᴐᴐ sᴐnnaniirɛ werge maa.
42001050	Ɔᴐ ra suŋ banla n na ᴐmuu la ninɛɛ di kaa ra suŋ ba biizi ni ni ba biizi ge biizi ni di hanna la.
42001051	U wiɛɛlaa ra bagli fᴐŋŋa la un dᴐᴐwɛ ninɛɛ. U duŋŋi banla n na yir ba hinaa nɛzenaa labuu ba yaari.
42001052	Banla n ɛɛ nabᴐnzi ge, u lizi baabuu di kaa gil nɛdumazi lɛɛ nabᴐmuu la di ra di.
42001053	U kpa diunanaarɛ di tɛɛ lᴐzima ka kpolli dᴐᴐna,
42001054	di hiini u balii Izrɛl di suŋ u ni
42001055	gunla uŋ faa ŋᴐ nua tɛɛ yaa naabaal Abraham lugᴐ u daŋ hiini u ni u biizi ni ba ge biizi hanna la saŋa maa la.
42001056	Denii Mɛɛri du Ɛlisabɛt la be alugᴐ baaguzi ahoro ka jaa kpo bol.
42001057	Ɛlisabɛt lulaa saŋa wa hel. U lul biibaal.
42001058	U bol hina ni u nɛra nuu gunla Kᴐraawiizi n suŋ u ni werge maa la. U ni baa maa bᴐra sᴐᴐni.
42001059	Denii a bie hᴐpizaa ŋmantannaazi hiŋ ba ba bá wa teŋ u hɛŋ di faa ra nyiŋŋi ba kpa u mɛɛ sᴐŋ di dawuu.
42001060	Ka u maa ŋᴐ, Kai! U sᴐnnɛ Jᴐn.
42001061	Ba ŋᴐ, Ka i nɛra bɛl maa waa sᴐŋ naa diwee.
42001062	Denii ba kamzi u mɛɛ ú bagli sᴐŋ la unna nyiŋŋi ba dau u bie hiŋ.
42001063	U ŋᴐ bá kpa kunsɛbi kuŋ di bᴐᴐni. Ba kpa ba. U sɛbi, U sᴐnnɛ Jᴐn. A tir ba maa.
42001064	Denii Zakarayas nuuzuŋŋi pur kakpaŋ, u wer di ra ŋᴐ wia di ra chᴐli Kᴐraawiizi.
42001065	Ɔnsii lau banla maa n du de barii, ba ra ŋᴐ a wia bola la maa n du Judia hɛri giŋgimee bᴐr la.
42001066	Banla maa n nuu a wia kpa guŋ di du ba bampiree di ra pɛɛzi dᴐŋa, Beedee nɛdeere bíe naa wa ɛɛi? Ba maa zummᴐ lugᴐ Kᴐraawiizi fᴐŋŋaa du u ni.
42001067	Kᴐraawiizi Dumnanii izi u mɛɛ Zakarayas ni, u ra ŋᴐ wia aŋhina n niŋ wa ɛɛ, dí,
42001068	Ií kpa sᴐŋ di ra tɛɛ Izrɛl hina Dᴐᴐri Kᴐraawiizi, dikuu bɛɛwiai, u binni u nɛra ninɛɛ di turgi ba kim di lɛɛ baa ha.
42001069	U tɛɛ yaabuu Lɛɛrikpeg bɛl di lii u balii Deevid dee biini
42001070	gunla uŋ faa gillɛ u dᴐgtɛɛnanaa la ŋᴐ saŋa maa la.
42001071	U faa ŋᴐ nuarɛ lugᴐ u daŋ lɛɛ yaa yaa dᴐma be di lɛɛ yaa banla n hah yaa la nonee biini,
42001072	di ŋᴐ u daŋ suŋ yaa naabaala la ni di liizi u ni baa nuukpannanii dᴐᴐi la.
42001073	Uŋ faa kuari nuukpaŋ dᴐᴐi la, u hɛɛhzi di ŋᴐ yaa naabaal Abraham be,
42001074	dí u daŋ lɛɛ yaa yaa dᴐma nonee biini ya gilɛɛ ra ᴐm kummaa ka ra humuu
42001075	ani winanaa ni wideŋlaa saŋa maa wa hel yaa miibᴐᴐ tuna.
42001076	N bie, ba daŋ yirii Kᴐraawiizizenzeŋ dᴐgtɛɛ, dikuu bɛɛwiai, i daŋ tᴐ yaa Dᴐᴐri see di ɛɛ u wia maa sirya ú ba,
42001077	di gil ú nɛra zum lugᴐ Kᴐraawiizi daŋ gil ba wichᴐgaa tɛɛ baa ka lɛɛ baa
42001078	dikuu yaa Dᴐᴐri n suŋ ba ni werge wia. U wiizi daŋ izi di pizi yaa.
42001079	Yaa faa sogo bᴐbirii di ra ᴐm siu. Ka u daŋ chaani yaa ya wer hiŋ bampirsᴐna ŋmɛnɛɛ.
42001080	Denii bie la ra hel di wa dᴐᴐ nabᴐnnfɛrɛ werge. Ɔᴐ du bᴐdumazi guŋŋ ú saŋa la un niŋ faari u huma Izrɛl hina biini la wa hel.
42002001	Ba yagboŋ koori bɛllɛ faa du de. U sᴐnnɛ faa Siiza. U faa du gbᴐg bɛl lugᴐ ú kur u hɛri hina maa di sɛbi ba sᴐna dau.
42002002	U lugli nɛkuraa labuu guŋ. Sarinius genii faa ɛɛ Siriya hɛri nabᴐma a saŋa.
42002003	Denii ba maa izi ra la ba bola bá ga sɛbi ba sᴐna dau de.
42002004	Joosɛf ge gba izi Nazarɛt la n du Galili hɛri la di la bol bɛl n du Judia hɛri ba ra yiruu Bɛtlihɛm, dikuu bɛɛwiai, a bol ɛɛ u naabaal Deevid bolle. U ge lii Deevid dee la biini.
42002005	U ni u haaŋ Mɛɛri la maanii laŋŋɛ bá ga dau ba sᴐna. A Mɛɛri faa kpogli hiarɛ Kᴐraawiizi Dumnanii fᴐŋŋa biini.
42002006	Ban du de la, u lulaa saŋa wa hel.
42002007	U lul u toloobie, u ɛɛ biibaal. Denii u kpa wɛjɛ bɛl vᴐᴐzuu ka kpau dau kooree aŋhina a dia hina n kpawɛɛ dau ba sela ni, dikuu bɛɛwiai, ba faa waa wette na bᴐr chᴐᴐ a dia himmaa biini ka du sela la be.
42002008	A hᴐl penᴐᴐna baŋhina du lɛl bɛl n dugli de di ra binni ba peeza hamuŋa ni.
42002009	Denii Kᴐraawiizi mɛlika bɛl ba ba be, Kᴐraawiizi girme chaani a bᴐr maa. Kafᴐŋ lau baa werge maa.
42002010	Denii mɛlika la ŋᴐ, Ií gilɛɛ ra ᴐm. Ií ra nuu. Amaniyesuma himmaanii n kpa ba ń wa ŋᴐ tɛɛ ia nɛ́ra maa bᴐra wer sᴐᴐni baa werge maa.
42002011	Ba lul ii Lɛɛri zinaa Deevid bol la. Ii Dᴐᴐri Kristoo ba lul la.
42002012	Kennaabuu ií na di wer zumuu. Ii daŋ na biifula bɛl baŋ kpa wɛjɛ vᴐᴐzuu u chᴐᴐ kooree ni baŋ kpawɛɛ dau sela.
42002013	Denii kakpaŋ mɛlikadamta maa wa jaa unla ni di ra chᴐli Kᴐraawiizi di ra ŋᴐ,
42002014	Ií ra tɛɛ Kᴐraawiizizenzeŋ la girme. U gillᴐᴐ bampirsᴐna ba durnya á wa kuari banla wia n paruu.
42002015	Denii mɛlikazi la gil baa ka bir kaali chiŋ. Penᴐᴐna la ŋᴐ dᴐŋa be, Ya la Bɛtlihɛm di ga na wii naa yaa Dᴐᴐri n gillɛ yaa zum u wia naa.
42002016	Ba hahzi di ra la di wa na Mɛɛri ni Joosɛf ni biifula la n chᴐᴐ kooree ni la.
42002017	Baŋ wa nau, ba bagli gunla maa baŋ faa ŋᴐ bie la wia tɛɛ baa la.
42002018	A tir banla maa n nuu a penᴐᴐna wiŋᴐzi la.
42002019	Ka Mɛɛri kpa a maa di du u biini.
42002020	Penᴐᴐna la bir kaali di ra chᴐli Kᴐraawiizi di ra tɛu sᴐŋ dikuu gunla maa ban nuuwɛ ni gunla maa ban nawɛɛ wia. Gunla mɛlikazi la n wa ŋᴐwɛɛ la, guŋ himmaanii ba na.
42002021	A bie hᴐpizaa ŋmantannaazi hiŋ ba teŋ u hɛŋ di dau u sᴐŋ Yeesu gunla mɛlika la n bagli Mɛɛri mᴐᴐ ka u haa kpogli hia la.
42002022	Denii Mɛɛri n wa di hᴐpizaa la maga un niŋ di ka jaa wer sᴐ u lulaa doŋa ha gunla Moosis Hᴐŋ n bagli baa lugᴐ bá ra ɛɛ la, ba kpa Yeesu di la Jɛrusalɛm bá ga bagli Kᴐraawiizi u dia biini.
42002023	Ba sɛbi gunnɛ Kᴐraawiizi Hᴐŋ biini di ŋᴐ, Di haaŋ lul u toloobie, u ɛɛ baal, ba daŋ kpau tɛɛ Kᴐraawiizi ú ɛɛ u kunnanii.
42002024	Ba kaa ra nyiŋŋi ba kpa zumbizi anɛɛ di tɛɛ Kᴐraawiizi dia kizee hiŋ ú lizi sarga tɛɛ Kᴐraawiizi gunla u Hᴐŋ n baglɛɛ la, dí, Ií kpa kommazi anɛɛ gɛɛ erma anɛɛ di tɛu.
42002025	Baal bɛl faa du Jɛrusalɛm. U sᴐnnɛ faa Simɛᴐn. U ɛɛ nɛpaa di ᴐᴐ ra jaami Kᴐraawiizi di ra kpaŋ saŋa la Kᴐraawiizi n niŋ lɛɛ Izrɛl hina ha la. Kᴐraawiizi Dumnanii du u ninɛɛ
42002026	di gil u zum lugᴐ u daŋ na Kristo la u Dᴐᴐri Kᴐraawiizi n ŋᴐ u daŋ ŋmɛnɛ ba la mᴐᴐ, ka haa siu.
42002027	Denii Kᴐraawiizi Dumnanii la gil u zuu Kᴐraawiizi dia. Un du de la, Yeesu maa ni u mɛɛ kpa Yeesu di zuu bá ɛɛu gunla maa Moosis Hᴐŋ n baglɛɛ la.
42002028	Simɛᴐn nau di lɛɛu ba be di kpogli di chᴐli Kᴐraawiizi di ŋᴐ,
42002029	N Dᴐᴐri, filaŋkeŋ i daŋ jaa gil mìŋ́ i balii kaali ani bampirsᴐna gunla hiŋ ŋᴐwɛɛ la,
42002030	dikuu bɛɛwiai, n himmaa siwee na i Lɛɛri la
42002031	hiŋ faa ɛɛ sirya di hum tɛɛ yaa nɛ́ra maa wer nau labuu.
42002032	Waabuu ɛɛ niŋ la hiŋ faa ŋᴐwɛɛ lugᴐ u daŋ waa chaani banla n waa Izrɛl hina ɛɛwɛ la, ízrɛl hina ge na girme dikuu u wia.
42002033	Yeesu maa ni u mɛɛ chi de di ra nuu gunla unna ŋᴐ bie la wia. A tir baa.
42002034	Denii Simɛᴐn suŋŋi Kᴐraawiizi tɛɛ baa di ŋᴐ Yeesu maa la be, Kᴐraawiizi daŋ gil bie naa ɛɛ Izrɛl hina kpila cholli bᴐr di kaa ɛɛ bakpila ge izi bᴐr, di ɛɛ Kᴐraawiizi wibaglii, ka nɛra wàá sɛɛ tɛu.
42002035	Gunnɛ ú ɛɛ di wer lizi nɛkpila biine nfɛssi chaaŋ. I gba biini daŋ chᴐgi dikuu u wia alugᴐ kizee n tᴐᴐih.
42002036	Hazɛŋa bɛl ge du de di ɛɛ Kᴐraawiizi dᴐgtɛɛ bɛl. U sᴐnnɛ faa Anna. Fonuɛl biere. U lii Asɛr ge dee biini. A haaŋ zɛŋŋᴐᴐ werge maa. Uŋ faa yuuwɛ, u du u jaari be binni aniidaanɛɛ ka u jaari siu.
42002037	Denii waa kaa yuu ka haŋ ɛɛ haŋkii guŋŋ u wa hel binni tokko anaazu ni anaazu. Ɔᴐ du Kᴐraawiizi dia hᴐpizaa ni hamuŋa maa di ra vᴐᴐ nua di ra suŋŋuu.
42002038	A saŋa himmaa u ge ba di wa huuzi baa de di jaami Kᴐraawiizi ani u huma di ŋᴐ bie la wia di ra tɛɛ banla maa n du Jɛrusalɛm di ra kpaŋ saŋa la Kᴐraawiizi n niŋ turgi u nɛra kim di lɛɛ baa ha la.
42002039	Denii Yeesu mɛɛ ni u maa n wa ɛɛ wia la maa Kᴐraawiizi Hᴐŋ n baglɛɛ la tuŋ, ba bir la ba bol Nazarɛt la n du Galili hɛri la.
42002040	Bie la du de di ra hel di wa du kpeg di dᴐᴐ nunzuma. U wia par Kᴐraawiizi, u ra hiinuu.
42002041	Bina maa u maa ni u mɛɛ ᴐᴐ la Jɛrusalɛm bá ga di ba hᴐpizizeŋ Gillikaali diwee la.
42002042	Yeesu n wa hel binni fidaanɛɛ, u ni baa maanii laŋŋɛ di ga di a hᴐpizizenaa de gunla baŋ ᴐᴐ ɛɛ la.
42002043	Baŋ wa di a hᴐpizaa maga tuŋ, ba jaa bir di ra kpo bol. Ajaa Yeesu haa du Jɛrusalɛm, ka u maa ni u mɛɛ wa zummɛ ka ra kpo.
42002044	Baabuu zumᴐᴐ lugᴐ u du nɛkpila la ba ni baa n na vol la benii. Ba jaa vol guŋŋ bᴐr wa duani, ba jaa ra nyiŋŋuu ba nɛra ni ba zunna be
42002045	di nyiŋŋuu huhzi ka bir la Jɛrusalɛm di ga nyiŋŋuu de guŋŋ
42002046	hᴐpizaa ahoro. Denii ba wa nau Kᴐraawiizi dia biini, di u sogo nɛbagla be di nuu ra tɛɛ baa ka kaa ra pɛɛzi baa wiazi.
42002047	Banla maa n nuuwɛ, a tir baa werge dikuu nunzuma la dee un dᴐᴐwɛ ani gunla baŋ wa pɛɛzuu wia aŋhina u wer bagli baa la wia.
42002048	U maa ni u mɛɛ n wa nau la, a tir baa werge. U maa pɛɛzuu, N bie, bɛɛ wiarɛ i ɛɛ yaa kennei? Na, n ni i mɛɛ nyiŋŋiibuu bᴐr maa wa huhzi, i wia zuu yaa nyuuni werge maa.
42002049	U pɛɛzi baa, Ɛrɛɛ ii nyiŋŋi n bᴐr gunnɛi? Ii waa zummɛ lugᴐ a dɛkkᴐᴐ miŋ du n mɛɛ dia?
42002050	Ka ba waa u wiŋᴐzi la zɛɛ zummɛ.
42002051	Denii u hiŋ baa kaali Nazarɛt di ra sɛɛ ba dᴐᴐra. U maa kpa wia naa maa du u bampirii.
42002052	Yeesu du de di ra hel di dᴐᴐ nunzuma di ra jaa. U wia ra par Kᴐraawiizi di kaa ra par nɛra ge di ra jaa.
42003001	Saŋa la Taibirius Siiza n di yagboŋ kora binni fidaanue la, Pᴐntius Pailᴐt ge dᴐᴐ fᴐŋŋa Judia hɛri, Hɛrᴐd ɛɛ nabᴐma Galili hɛri, u niwee Filip ge ɛɛ nabᴐma Ituria ni Trokonaitis hɛssi, Laisenias ge ɛɛ nabᴐma Abilini hɛri,
42003002	Annas ni Kaifas ge ɛɛ Kᴐraawiizi dia kizee hina nabᴐnzi la, a saŋaa Kᴐraawiizi kpa u wiŋᴐzi tɛɛ Zakarayas bie Jᴐn la ú ra ŋᴐ. A Jᴐn faa du bᴐdumaa.
42003003	U izi di ra vol Jᴐᴐdan muu barii maa di ra ŋᴐ dí nɛ́ra gil ba biine chᴐgi dikuu ba wichᴐgaa wia di gilaa ta K'ᴐraawiizi gil ba wichᴐgaa tɛɛ baa ka ba ú sᴐ baa Kᴐraawiizi nii.
42003004	Kᴐraawiizi dᴐgtɛɛ Aizaya faa sɛbi u wiarɛ guŋ u hᴐŋ biini di ŋᴐ, Ba daŋ nuu u loobii un ninna sii bᴐduma di ra ŋᴐ, Yaa Dᴐᴐri ra bau. Ií ra ɛɛ sirya ú ra ba. Ií ra ɛɛ wia a ra deŋli ni a ŋmɛnizi.
42003005	Kᴐraawiizi daŋ tᴐ faaluŋ bᴐra di kaa bul giŋgimee ni bᴐra la n la chiŋ la di kuari ŋmɛnigolgaa la á deŋli di kaa kuari ŋmɛninyirmanyirmazi la á du kpantalaŋ di kaali.
42003006	Denii nɛ́ra maa na Kᴐraawiizi nɛra lɛɛi gunla un duwɛɛ.
42003007	Nɛdamta lii di ba Jᴐn be ú sᴐ baa Kᴐraawiizi nii la. U ŋᴐ ba be, Hɛrikuna biizi! Anɛɛ n kali ia lugᴐ ií ra chᴐ K'ᴐraawiizi baaŋ gilɛɛ waa fuuh ii ni gunnɛi?
42003008	Ií gil ii wiɛɛlaa ra bagli nɛra lugᴐ ii biine chᴐkkᴐᴐ dikuu ii wichᴐgaa wia wibii maa. Ií gilɛɛ ra chᴐli ii hinaa di ra ŋᴐ dᴐŋa be lugᴐ ii ɛɛ Abraham nannaa. Ií gil n ŋᴐ ii be. Di Kᴐraawiizi vii sɛɛwᴐ, u daŋ vii wer kpa bia naa di birgi Abraham nanna.
42003009	Ii ɛɛwᴐᴐ lugᴐ daazi Kᴐraawiizi n kpa kpanfᴐ di ɛɛ sirya ú chi a lunne maga di ŋmɛnnaa ha. Daa la maa nᴐna n waa wer, u daŋ ŋmɛnuu ha di kpau ha niŋ biini ú ra fuuh.
42003010	Nɛdamta la jaa pɛɛzuu, Ka ɛrɛɛ ya ɛɛ naanɛi?
42003011	U ŋᴐ, Nɛr la n dᴐᴐ tagtazi anɛɛ, ú kpa bɛl tɛɛ nɛr la n waa bɛl maa dᴐᴐwɛ. Gunnɛ nɛr la n dᴐᴐ diwee, ú bᴐnni di tɛɛ banla n waa dᴐᴐwɛ la.
42003012	Lampolɛɛra gba ba u be ú sᴐ baa a nii, di pɛɛzuu, Yaa nabᴐma, ɛrɛɛ ya ge ɛɛi?
42003013	U ŋᴐ, Ií gilɛɛ waa lɛɛ nɛra di ra kaali gunla baŋ ŋᴐ ii be lugᴐ ií ra lɛɛ la.
42003014	Soojazi gba pɛɛzuu, Ɛrɛɛ ya ge ɛɛi? U ŋᴐ, Ií gilɛɛ ra fir nɛra di kanni kara di ra chug baa. Kebee la banna turgi ia ge, ií gil guŋ kukki ia.
42003015	Nɛra maa dᴐᴐ Jᴐn tamiirɛ di ra fɛ nfɛrɛ ba biine lugᴐ u nii ɛɛ Kristo la n niŋ wa ba labuu.
42003016	Jᴐn ŋᴐ ba maa be, Miŋwaa n kpa Kᴐraawiizi nii di ra sᴐ ia naa, ka unla n tᴐ n har di ra ba la ɛɛ nabᴐmaa n ni werge maa. Maa dɛg miŋ niŋ lizi u gawa gba tɛu. Kᴐraawiizi Dumnanii ni ninne waábuu wa kpa di ra du ii ni.
42003017	Ii kaa ɛɛu lugᴐ mia ge Kᴐraawiizi n ɛɛ sirya ú hɛl a zᴐga la maa ha ka ú wer paa a bii di du u kaporo biini, ka kpa zᴐga lawaa di du niŋ la n waa dinzaa dᴐᴐwɛ la biini á fuuh.
42003018	Jᴐn la kaa ŋᴐ wikpila di ra bagli nɛra la di lizi amaniyesuma la ra tɛɛ baa.
42003019	Denii Hɛrᴐd la n dᴐᴐ fᴐŋŋa Galili hɛri la foozi u himmaa niwee haaŋ. A haaŋ sᴐnnɛ faa Hɛrᴐdias, ka kaa ɛɛ wichᴐgaa aŋhina di jaa. Jᴐn jugmuu dikuu gunla uŋ ɛɛwɛ la wia.
42003020	Awia Hɛrᴐd kaa ɛɛ wichᴐgii bɛl di jaa anla ni di lau Jᴐn di tᴐ dia.
42003021	Mᴐᴐ ka Hɛrᴐd lau Jᴐn di tᴐ dia la, a Jᴐn n faa ra sᴐ nɛra la maa Kᴐraawiizi nii la, Yeesu ba u be u sᴐ u ge a nii. Yeesu n na jaami Kᴐraawiizi la, baama pilli chiŋ,
42003022	Kᴐraawiizi Dumnanii ga de di tuu di wa togni u ni alugᴐ komma. Denii ba nuu loobii bɛl n lii chiŋ di ŋᴐ, Hinuu n biinᴐŋŋii. I wia parimbuu werge.
42003023	Yeesu hel binni tokko ni kpᴐrgᴐᴐ mᴐᴐ ka haa faari u huma la. U lulla ŋmɛnizii keŋ. Nɛra zumᴐᴐ lugᴐ u ɛɛ Joosɛf biere. A Joosɛf ge mɛɛrɛ Hɛli,
42003024	Hɛli la ge mɛɛrɛ Mattat, Mattat la ge mɛɛrɛ Liivai, a Liivai ge mɛɛ ɛɛ Mɛlki, a Mɛlki ge mɛɛrɛ Janɛyai, Janɛyai la ge mɛɛrɛ Joosɛf,
42003025	Joosɛf la ge mɛɛ ɛɛ Matatayas, a Matatayas ge mɛɛrɛ Amos, a Amos ge mɛɛ ɛɛ Nahum, Nahum la ge mɛɛrɛ Ɛsli, a Ɛsli ge mɛɛ ɛɛ Nagegai,
42003026	Nagegai la ge mɛɛ ɛɛ Meyat, a Meyat ge mɛɛrɛ Matatayas, a Matatayas ge mɛɛ ɛɛ Sɛmɛin, Sɛmɛin naa ge mɛɛ ɛɛ Josɛk, Josɛk la mɛɛ ɛɛ Jᴐda,
42003027	a Jᴐda ge mɛɛrɛ Joenan, Joenan la ge mɛɛrɛ Rɛsa, Rɛsa naa ge mɛɛrɛ Zɛrubabɛl, Zɛrubabɛl ge mɛɛrɛ Sialtiɛl, a Sialtiɛl ge mɛɛ ɛɛ Nɛri,
42003028	Nɛri la ge mɛɛrɛ Mɛlki, Mɛlki ge mɛɛ ɛɛ Addi, a Addi ge mɛɛrɛ Kᴐsam, Kᴐsam la ge mɛɛ ɛɛ Elmedam, Elmedam ge mɛɛrɛ Er,
42003029	Er la ge mɛɛrɛ Jᴐsua, Jᴐsua la ge mɛɛ ɛɛ Eliezɛr, Eliezɛr naa ge mɛɛrɛ Jᴐrim, Jᴐrim la ge mɛɛ ɛɛ Mattat, a Mattat ge mɛɛrɛ Liivai,
42003030	Liivai ge mɛɛrɛ Simɛᴐn, a Simɛᴐn ge mɛɛ ɛɛ Judas, Judas la ge mɛɛrɛ Joosɛf, Joosɛf ge mɛɛ ɛɛ Jᴐnam, Jᴐnam naa ge mɛɛrɛ Ilayakim,
42003031	a Ilayakim ge mɛɛ ɛɛ Mɛlɛa, Mɛlɛa la ge mɛɛ ɛɛ Mɛnna, a Mɛnna ge mɛɛrɛ Matata, Matata naa ge mɛɛ ɛɛ Natan, a Natan ge mɛɛ ɛɛ Deevid,
42003032	Deevid naa mɛɛrɛ Jɛssɛ, a Jɛssɛ ge mɛɛ ɛɛ Ɔbɛd, Ɔbɛd la ge mɛɛ ɛɛ Bᴐaz, Bᴐaz naa ge mɛɛ ɛɛ Salmᴐn, Salmᴐn naa ge mɛɛrɛ Nasᴐn,
42003033	Nasᴐn la ge mɛɛrɛ Aminadab, a Aminadab ge mɛɛrɛ Admin, Admin naa ge mɛɛ ɛɛ Arni, Arni la ge mɛɛrɛ Hɛzrᴐn, Hɛzrᴐn naa ge mɛɛrɛ Pirɛz, a Pirɛz ge mɛɛ ɛɛ Juda,
42003034	Juda naa ge mɛɛ ɛɛ Jakᴐb, a Jakᴐb ge mɛɛ ɛɛ Aizik, Aizik naa ge mɛɛ ɛɛ Abraham, a Abraham ge mɛɛ ɛɛ Tɛra, Tɛra la ge mɛɛrɛ Nehᴐr,
42003035	Nehᴐr naa ge mɛɛ ɛɛ Sɛrug, Sɛrug ge mɛɛrɛ Riu, Riu ge mɛɛ ɛɛ Pɛlɛg, Pɛlɛg ge mɛɛ ɛɛ Ɛbɛr, Ɛbɛr la ge mɛɛ ɛɛ Sila,
42003036	a Sila ge mɛɛrɛ Kenan, Kenan la ge mɛɛ ɛɛ Arpaksad, a Arpaksad ge mɛɛ ɛɛ Sɛm, Sɛm naa ge mɛɛ ɛɛ Noowa, Noowa la ge mɛɛ ɛɛ Lemɛk,
42003037	a Lemɛk ge mɛɛ ɛɛ Mɛtusɛla, Mɛtusɛla naa ge mɛɛ ɛɛ Ɛnᴐk, a Ɛnᴐk ge mɛɛrɛ Jarɛd, a Jarɛd ge mɛɛ ɛɛ Mɛhalalɛl, Mɛhalalɛl naa ge mɛɛ ɛɛ Kenan,
42003038	a Kenan ge mɛɛrɛ Inᴐs, Inᴐs ge mɛɛ ɛɛ Sɛt, Sɛt naa ge mɛɛ ɛɛ Adam, Adam naa mɛɛ jaa ɛɛ Kᴐraawiizi.
42004001	Kᴐraawiizi Dumnanii izi Yeesu ni werge di gil u lii Jᴐᴐdan muu paga la di la ga zuu pir.
42004002	Un du pir la, Sitaani ba u be di waa ɛɛu ra na lugᴐ ú faa ɛɛ wichᴐgaa guŋŋ hᴐpizaa tokko anɛɛ. Denii lᴐzi waa kpu Yeesu, dikuu bɛɛwiai, u faa waa kummaa diwee a hᴐpizaa tokko anɛɛ hiŋ biini.
42004003	Sitaani ŋᴐ u be, Di i ɛɛ Kᴐraawiizi biere himmaa, amᴐ ŋᴐ bia naa be á birgi paanuuzi í hee.
42004004	Yeesu ŋᴐ u be, Ba sɛbᴐᴐrɛ Kᴐraawiizi Hᴐŋ biini, dí, Diwee bɛŋ be lɛi néwee wer ga di na miibᴐᴐ.
42004005	Denii Sitaani kpau tinni chiŋ di gil u na durnya maa kossizi ban diwee. U wer na a maa kakpaŋ.
42004006	Sitaani ŋᴐ u be, N daŋ kpa annii maa fᴐŋŋa ni a girme di tɛi. Mìŋ́ dᴐᴐ a maa fᴐŋŋa ń kpa tɛɛ nɛr la maa minna nyiŋŋi.
42004007	Awia di i sɛɛwᴐ lugᴐ í sɛɛ n dᴐᴐra di ra jaamiŋ lugᴐ n ɛɛ Kᴐraawiizii, n daŋ gil i dᴐᴐ a maa.
42004008	Yeesu ŋᴐ u be, Ba faa sɛbᴐᴐrɛ Kᴐraawiizi Hᴐŋ biini di ŋᴐ, A sɛɛ i Dᴐᴐri Kᴐraawiizi dᴐᴐra di ra jaamuu di ra hum u bɛŋ.
42004009	Denii Sitaani kpau zuu Jɛrusalɛm di kpau chiŋŋi Kᴐraawiizi dia chinchiŋ ka ŋᴐ u be, Di i ɛɛ Kᴐraawiizi biere himmaa, amᴐ kpa i hiŋ di ha hɛri,
42004010	dikuu bɛɛwiai, ba faa sɛbᴐᴐrɛ Kᴐraawiizi Hᴐŋ biini, dí, Kᴐraawiizi daŋ gil u mɛlikazi du i tau.
42004011	A daŋ lallii chiŋ í gilɛɛ wa kpa i naa di ra lᴐ bii.
42004012	Yeesu ŋᴐ u be, Ba faa sɛbᴐᴐrɛ Kᴐraawiizi Hᴐŋ biini, dí, Gilɛɛ waa ɛɛ wia di ŋᴐ í ɛɛ i Dᴐᴐri Kᴐraawiizi di na.
42004013	Sitaani n wa ɛɛ annii maa di da u zɛɛ guŋŋ di wa tuŋ u jaa giluu mᴐᴐ ka ŋmɛnɛbɛl ú kaa wa na bᴐr di kaa daruu.
42004014	Yeesu ge bir la Galili hɛri. Kᴐraawiizi Dumnanii fᴐŋŋa du u ninɛɛ. Ba ra ŋᴐ u wia de paga maa.
42004015	U ᴐᴐ bagli baa ba kisɛr diini biini. Ba maa ra tɛu sᴐŋ.
42004016	Denii u ba Nazarɛt, bol la uŋ faa duwɛɛ u bichalli la di zuu ba kisɛr dia gunla uŋ ᴐᴐ ra ɛɛ ba heezaa hᴐpizii biini la di chi ú karmi Kᴐraawiizi Hᴐŋ la.
42004017	Ba kpa Kᴐraawiizi dᴐgtɛɛ Aizaya Hᴐŋ tɛu. U pilluu di nyiŋŋi bᴐr la uŋ faa sɛbɛɛ, dí,
42004018	Kᴐraawiizi Dumnanii izi n ni werge, dikuu bɛɛwiai, u lizimbuu ń la ga lizi amaniyesuma ra tɛɛ nyaara di ŋᴐ banla baŋ vᴐᴐzɛɛ la be dí ba Lɛɛri ballᴐᴐ, di gil nyuŋŋa siwee pilli bá wer na, di lizi banla banna tᴐᴐri la ba dᴐma nonee biini,
42004019	di ŋᴐ nɛr maa be lugᴐ saŋa la Kᴐraawiizi n niŋ hiini baa la helloo.
42004020	Denii u lau hᴐŋ la tᴐ di kpa tɛɛ a dia balii ka so. Banla maa n du kisɛr dia la biini ra binnuu.
42004021	U jaa ra ŋᴐ wia ra tɛɛ baa di ŋᴐ, Wia naa miŋ karmɛɛ di lii Kᴐraawiizi Hᴐŋ biini naa, a wia ɛɛwᴐᴐ zinaa naa iinna nuu n be naa.
42004022	Uŋ wa bagli baa tuŋ, nɛra la maa ra tɛu sᴐŋ. A tir baa werge uŋ wette di ra ŋᴐ wiŋᴐzi la n wesse werge la wia. Ba ra pɛɛzi u wia, dí, Joosɛf bie lɛiyaa?
42004023	U ŋᴐ ba be, Ii daŋ ta sɛɛlii naa di tɛŋ, dí Tagzi hiŋ, chaa i hiŋ. Wia la hiŋ ɛɛwɛ Kapɛrnaum yaa nuu a wia la, a ɛɛ a wii dizi i himmaa bol bᴐnnaa.
42004024	Ií gil n ŋᴐ wibii maa tɛɛ ia. Ba waa Kᴐraawiizi dᴐgtɛɛ wia ra sɛɛ u himmaa bol.
42004025	Saŋa la Kᴐraawiizi dᴐgtɛɛ Ɛlija n faa du de di gil Kᴐraawiizi lau dooŋ binni ahoro ni keza, lᴐchuma chol bᴐr maa ni la, Izrɛl hɛri faa waa haŋkia nyaawɛ a saŋa,
42004026	ka Kᴐraawiizi faa waa Ɛlija hummɛ ba bɛl maa be ka humuu haŋkii bɛl n du Saidᴐn hɛri Zarɛfat la be.
42004027	Gunnɛ jagu hina kpila faa du Izrɛl hɛri Kᴐraawiizi dᴐgtɛɛ Ɛlisa saŋa la. Ka waa ba bɛl maa chaawɛ ka chaa Neaman la n lii Siriya hɛri la bɛŋ.
42004028	Nɛra la n du kisɛr dia la n wa nuu guŋ, ba maa baana ra fuuh.
42004029	Ba izi di lau Yeesu di lii ba bol. Ba bol la ge faa sag bizeŋ nyuurɛ. Ba kpau la bᴐr la ni hɛri n nɛɛwɛ la bá huruu ha de ú siu.
42004030	Ka Yeesu ga ba baambaaŋ di kaali.
42004031	Denii u la Kapɛrnaum la n du Galili hɛri di ra bagli baa ba heezaa hᴐpizaa biini.
42004032	U baglaa la tir baa werge, dikuu bɛɛwiai, u ŋᴐabuu lugᴐ u himmaa n dᴐᴐ a wia fᴐŋŋa.
42004033	Baal bɛl faa du kisɛr dia la biini. Aliizinachᴐgii bɛl faa lawuu. U ŋᴐ fᴐŋŋa ni,
42004034	Aa! Yeesu Nazarɛt, bɛɛ i ra nyiŋŋi yaa benei? I ballᴐᴐ í wa chᴐgi yaa gɛɛ? N zumiibuu. Hinuu Kᴐraawiizi biinanii la.
42004035	Yeesu ŋᴐ u be, Gil kᴐᴐi ka wa lii a baal ni. Aliizinachᴐgii la izi a baal ni di kpau ha hɛri ba baambaaŋ ka lii. Baal la yemmaa waa ɛɛwɛ waa.
42004036	A tir ba maa. Ba ra pɛɛzi dᴐŋa, Beedee widizii kennei? Ii waa na gunla u wiŋᴐzi la n dᴐᴐ fᴐŋŋa u wer ŋᴐ aliizinachᴐgaa be á wa lii a wa liiyaa?
42004037	Ba ra ŋᴐ u wia bᴐr maa de paga.
42004038	Yeesu izi di lii kisɛr dia la di ga zuu Saimᴐn dia. Saimᴐn hilahaaŋ faa ra wiiu. U bᴐra faa wenzi bambambam. Ba suŋŋi Yeesu ú binnuu na.
42004039	U ba wa chi u be di ŋᴐ wiíla la lii. A lii. A haaŋ izi kakpaŋ di ra hum baa.
42004040	Bᴐr n wa duanɛɛ, banla maa n dᴐᴐ wiila hina kpa baa ba Yeesu be. U kpa u nonee sagzi ba maa ni di chaa baa.
42004041	Aliizinachᴐgaa ge gba lii bakpila ni. A aliizinachᴐgaa ᴐᴐ ŋᴐ fᴐŋŋa ni, dí, Hinuu Kᴐraawiizi bie la. Ka u ŋᴐ á gilɛɛ ra ŋᴐ wia, dikuu bɛɛwiai, a zummᴐ lugᴐ u ɛɛ Kristo labuu.
42004042	Hᴐᴐŋ waa pizɛɛ u ga zuu bᴐduma bɛl. Nɛdamta kaa lii di nyiŋŋi u bᴐr de. Ba faa waa sɛɛwɛ ú kaali ka ka baa.
42004043	Ka u ŋᴐ ba be, A dɛkkᴐᴐ miŋ bagli amaniyesuma la di ra tɛɛ bola aŋhina di jaa annii ni. A humaa Kᴐraawiizi humiŋ ń wa hum la.
42004044	U ra bagli Kᴐraawiizi wia kisɛr diini la n du Judia hɛri la maa biini.
42005001	A hᴐl bɛl Yeesu chigᴐ Gɛnɛsarɛt muuzeŋ baŋgia. Nɛkpila ba di wa faruu di ra nyiŋŋi ba nuu Kᴐraawiizi wiŋᴐzi.
42005002	Yeesu na muugbessi anɛɛ a muu baŋgia. Nyinlaura baŋhina faa lii a biini di jaa ra chag ba asauzi.
42005003	A nyinlaura bɛl sᴐnnɛ Saimᴐn. Yeesu zuu Saimᴐn la muugbera di ŋᴐ ú huruu zuu nii la biini tama. U huruu u zuu. Yeesu so a muugbera biini di ra bagli nɛra la.
42005004	Uŋ wa bagli nɛra la tuŋ, u jaa ŋᴐ Saimᴐn be, Saa a muugbera di la bᴐluŋ di ga ta i asauzi di lauri nyinni.
42005005	Saimᴐn ŋᴐ, N Dᴐᴐri, Yaa nyiŋŋi nyinni saŋkara maa guŋŋ wa kuuh. Yaa waa kummaa nawɛɛ. Ka hiŋ ŋᴐ kennaa wia yaa daŋ ta.
42005006	Baŋ wa ta asauzi la, nyindamta maa wa zuu a ni a su di ra nyiŋŋi a chaahzi.
42005007	Ba kamzi ba dᴐŋa hina la n du ba muugbera bɛl hiŋ biini bá ba wa hiini baa. Ba ba di wa lizi nyinni la a su muugbessi anɛɛ la maa a ra nyiŋŋi a muzi.
42005008	Saimᴐn Pitta n wa na guŋ, u giŋŋi Yeesu see di ŋᴐ, Oo! N Dᴐᴐri, lii n be. Nɛchᴐgiirɛ miŋ.
42005009	Nyindamta la ban laurɛɛ la tir u ni banla maa n du u be labuu werge maa, awiarɛ u ŋᴐ guŋ.
42005010	A kaa tir u dᴐŋa hina nyinlaura Zɛbɛdi biizi Jems ni Jᴐn la. Yeesu ŋᴐ u be, Gilɛɛ ra ᴐm. Hàá kaa ra kuuh nyinni kuuhni filaŋkeŋ. I daŋ jaa ra kuuh newea kuuhni.
42005011	Ba saa ba muugbessi di wa hel baŋgia di lii di gil ba kuna la maa ka ra hiŋuu.
42005012	Yeesu kaa du bol bɛl biini, di jagu hiŋ bɛl ra ba. U bᴐrahᴐŋ maanii ɛɛ jagu. A jagu hiŋ n wa na Yeesu, u giŋŋi u see di ra fᴐrguu, dí, N Dᴐᴐri, di a haŋ parii, i daŋ wer chaa n jagu naa.
42005013	Yeesu tɛr u nonii di gbᴐgzuu ka ŋᴐ, A pariŋ. N chaaibuu la. Kakpaŋ u jagu la tuŋ u ni.
42005014	Yeesu ŋᴐ u be werge maa, dí, A dazi i waa ŋᴐ wii maa di ra tɛɛ nɛr maa. La Kᴐraawiizi dia kizee hiŋ la be ú wer nai di ɛɛ sarga la Moosis n faa ŋᴐ bánla ba jagu n lii ba bᴐrahᴐŋ la ɛɛ la nɛ́ra wer zum lugᴐ a lii ba ninɛɛ la.
42005015	Yeesu n ŋᴐ u be guŋ, ka a ɛɛ pɛɛ. Nɛra ra ŋᴐ u wia werge maa di ra jaa. Nɛdamta maa ᴐᴐ ra chaali u be bá nuu u wiŋᴐzi di kaa ra nyiŋŋi u chaa baa.
42005016	Yeesu gil baa ka ga zuu bᴐduma di ra jaami Kᴐraawiizi de.
42005017	A hᴐl bɛl u kaa ra bagli nɛra. Farisizi ni Kᴐraawiizi Hᴐŋ Karma baŋhina lii bola maa n du Galili hɛri ni Judia hɛri ni Jɛrusalɛm di ba u be di so de di ra nuu unna bagli. Kᴐraawiizi fᴐŋŋaa du u ni u wer ra chaa nɛra.
42005018	Denii baala baŋhina chi baal bɛl di ba. U nonee ni u naazi maa siuzᴐᴐrɛ u chᴐᴐ u kunchᴐᴐri kuna ni. Ba ra nyiŋŋi ba zuu bᴐr la Yeesu n duwɛɛ la di kpau dau u be.
42005019	Ka nɛkpila su de werge ba waa bᴐr nawɛɛ bá zuu, ka tinni sal di lizi kuna la baŋ kpawɛɛ di kuari sal la di kpa u ni u kunchᴐᴐri kuna di ga de di choŋŋi Yeesu nɛra la baambaaŋ.
42005020	Yeesu n wa na gunla baŋ yarduu la, u ŋᴐ baal la be, N baal, Kᴐraawiizi gil i wichᴐgaarɛ tɛi.
42005021	Denii Farisizi ni Kᴐraawiizi Hᴐŋ Karma la jaa ra pɛɛzi dᴐŋa, Lee baal naa liiyɛi? Beedee nɛdeere n na gbɛlli Kᴐraawiizi gunnɛi? Anɛɛ n niŋ wer gil nɛra wichᴐgaa tɛɛ baa di Kᴐraawiizi bɛŋ lɛiyɛi?
42005022	Yeesu wer zum gunla banna pɛɛzi dᴐŋa la di ge pɛɛzi baa, Beedee ii ra aani ii biine gunnɛi?
42005023	Di n ŋᴐ baal naa be lugᴐ Kᴐraawiizi gil u wichᴐgaarɛ tɛu ani miŋ ŋᴐ u be lugᴐ ú izi di ra vol, u bɛliirɛ n kpollenei?
42005024	Ama n na nyiŋŋuu ŋᴐ ii zum lugᴐ mìŋ́ Nɛhalala Hiŋ dᴐᴐ fᴐŋŋaa durnya naa biini ń wer gil nɛra wichᴐgaa di tɛɛ baa. U jaa ŋᴐ wiila hiŋ la be, I benii n na ŋᴐ la. Izi kpa i kunchᴐᴐri kuna di ra la dia.
42005025	U izi kakpaŋ di kpa u kunchᴐᴐri kuna la uŋ faa chᴐᴐ a ni la di lii di chᴐli Kᴐraawiizi di ra la dia.
42005026	Ba maa ra binnuu, a tir baa werge maa. Ba ra chᴐli Kᴐraawiizi di ra ŋᴐ, Yaa na witittiire zinaa.
42005027	Denii Yeesu lii de di ga na lampolɛɛri bɛl n soge u huma bᴐr. U sᴐnnɛ faa Liivai. Yeesu ŋᴐ u be, Izi di waa hiŋiŋ.
42005028	U gil u kuna la maa ka izi di ra hiŋ Yeesu.
42005029	Liivai gil ba daali diuzenaa aŋhina u dia di hᴐᴐhri Yeesu. U ni Yeesu ni lampolɛɛra kpila ni nɛra baŋhina so di ra di.
42005030	Denii Farisizi ni ba balaa baŋhina waa guŋ sɛɛwɛ di wa pɛɛzi Yeesu hiŋra, dí, Ɛrɛɛ wiarɛ ii ni lampolɛɛra ni wichᴐg ɛɛra ᴐᴐ kpau di ra dei?
42005031	Yeesu ŋᴐ, Nɛra la n dᴐᴐ alaanfia, baa lɛi ra nyiŋŋi tagzi hiŋ bᴐr. Ka banla n na wii la, baabuu ᴐᴐ ra nyiŋŋi u bᴐr.
42005032	Nɛnanaa lɛi n ba ń wa nyiŋŋi. Wichᴐg ɛɛraa n ba ń wa nyiŋŋi bá wer gil ba biine chᴐgi dikuu ba wichᴐgaa wia di gilaa.
42005033	Ba ŋᴐ u be, Jᴐn Kᴐraawiizi Niisᴐᴐri hiŋra ᴐᴐ ra vᴐᴐ nuarɛ werge di ra suŋŋi Kᴐraawiizi. Farisizi la hiŋra ge gba ra ɛɛ guŋ. Ka hiŋwaa hiŋra la waa nua ra vᴐᴐ.
42005034	Yeesu pɛɛzi baa, Nɛra la n na ɛɛ haŋfalii wia, ba daŋ sɛɛ vᴐᴐ nua haŋfalii jaari la bee? Akai.
42005035	Ama saŋa bɛl daŋ wa hel bá lizi haŋfalii jaari la ba be. Denii bá jaa vᴐᴐ nua.
42005036	U ta sɛɛlii bɛl di ŋᴐ, Ba wàá wer kpa yakᴐsfalii bɛl baŋ haa waa chakkɛ u zugzi di nyɛr tᴐ wɛjɛbinii bᴐᴐ ú wer birgi. Di ba ɛɛ guŋ, yakᴐsfalii la daŋ zugzi di lau wɛjɛbinii la di piili. A yakᴐza ge ni wɛjɛbinii la ge wàá ɛɛ kpaŋ.
42005037	Ba wàá wer kpa siŋfalii di du simbinii hur biini ú birgi. Di ba ɛɛ guŋ ka siŋ la waa bii, hur la daŋ pozi, a siŋ maa ta, a hur ge chᴐgi.
42005038	Siŋfaliirɛ dᴐᴐ hurfalii.
42005039	Nɛr la n zum simbinii nyᴐᴐi waa siŋfalii nyᴐᴐi ra nyiŋŋi. U daŋ ŋᴐ lugᴐ abinaa labuu wesse.
42006001	Ba heezaa hᴐpizii bɛl, Yeesuwaa ga mia biini di ra la. Banna la la, u hiŋra jaa ra kuugi mia la aŋhina nyuuni di fᴐŋ di ra hee.
42006002	Farisizi baŋhina pɛɛzi baa, Ɛrɛɛ ii ra chᴐgi yaa heezaa hᴐpizii kii gunnɛi?
42006003	Yeesu bir pɛɛzi baa, Amᴐ ii haa waa Deevid wia karmɛɛ Kᴐraawiizi Hᴐŋ biinia? A saŋa bɛllɛ lᴐzi faa ra kpu u ni banla n du u be la.
42006004	U faa zuu Kᴐraawiizi dia di kpa paanuuzi la baŋ ᴐᴐ chiŋŋi Kᴐraawiizi nɛra maa ra kiia di Kᴐraawiizi dia kizee hina bɛŋ lɛi la di hee ka kpa aŋhina tɛɛ banla n du u be la ba ge hee.
42006005	U kaa ŋᴐ ba be, dí, Mìŋ́ Nɛhalala Hinnɛ dᴐᴐ a heezaa hᴐpizii gba.
42006006	Ba heezaa hᴐpizii bɛl hiŋ u zuu ba kisɛr dia di ra bagli baa. Baal bɛl ge faa du de, u nodig nonii faa siu.
42006007	Kᴐraawiizi Hᴐŋ Karma ni Farisizi ra binni Yeesu, di u daŋ chaau ba heeza hᴐpizii hiŋ gɛɛ wàá chaauwɛi? Ba faa ra nyiŋŋi ba na u cholli bᴐr bɛl ka wer ŋᴐ u wia.
42006008	Yeesu zum gunla banna fɛ ba bampiree biine ka ŋᴐ baal la nonii n siuwɛ la be, Izi ba wa chi yaa baambaaŋ. U izi ga chi de.
42006009	Yeesu ŋᴐ ba be, N dᴐᴐ wii bɛl ń pɛɛzi ia. A heezaa hᴐpizii biini, nɛra winanaa ɛɛirɛ ii ra kii gɛɛ wichᴐgaa ɛɛirɛ ii ra kiiyei? Hiŋ lɛɛ nɛr miibᴐᴐ ani hiŋ kpu nɛr, u bɛliirɛ ii ra kiiyei?
42006010	U binni ba maa siwee wa kaali ka jaa ŋᴐ baal la be, Tɛr i nonii. U tɛr u nonii. U nonii hiŋ nyaagi.
42006011	Ka nɛra la baana fuuh werge maa. Ba ra ŋᴐ dᴐŋa be gunla ban niŋ ɛɛu.
42006012	A saŋa Yeesu izi di la giŋgimii bɛl be di gaa jaami Kᴐraawiizi de di du de guŋŋ hᴐᴐ wa pizi.
42006013	Hᴐᴐm pizɛɛ u yir u harbᴐᴐ hiŋra di lizi fidibanɛɛ ba biini di ra yir baa u huŋhunna.
42006014	Bɛl sᴐnnɛ Saimᴐn. U kaa ra yiruu Pitta, di kpa u niwee Andiru, di kaa kpa Jems ni Jᴐn, di kpa Filip, di kpa Baatᴐlᴐmiu,
42006015	di kpa Matiu, di kpa Tᴐmas, di kpa Alfius bie Jems, di kpa Saimᴐn la banna yir Zɛlᴐt la,
42006016	di kpa Jems bie Judas, di kpa Judas Iskariᴐt la n ɛɛu sᴐsᴐgᴐ la.
42006017	U ni baa lii giŋgimii la nyuu di tuu wa hel bᴐkpantalaŋ bɛl ka chi. U harbᴐᴐ hiŋra kpilakpila maa du u be de ni nɛdamta n lii Judia hɛri ni Jɛrusalɛm ni Taaya ni Saidᴐn hɛri la n dugli muuzeŋ la. Ba maa lii di ba u be bá wa nuu u wiŋᴐzi di kaa ra nyiŋŋi u chaa baa.
42006018	U chaa banla aliizinachᴐgaa n laurɛɛ di ra tᴐᴐri baa la.
42006019	Nɛdamta la maa ra nyiŋŋi ba vii wer nau gbᴐgzi. Fᴐŋŋa ᴐᴐ lii u ni di chaa ba maa.
42006020	Denii Yeesu binni u hiŋra ka ŋᴐ, Ii banla n ɛɛ nyaara, ii ɛɛ bᴐsᴐna hinaa, dikuu bɛɛwiai, ii daŋ zuu Kᴐraawiizi kora biini.
42006021	Ii banla n na wii lᴐzi wia filaŋkennaa, ii ɛɛ bᴐsᴐna hinaa, dikuu bɛɛwiai, ii daŋ wa na á kukki ia nɛnnɛ. Ii banla n na wii filaŋkennaa, ii ɛɛ bᴐsᴐna hina, dikuu bɛɛwiai, ii daŋ waa mam.
42006022	Di nɛra hah ia di ra duŋŋi ia ba biini di ra gbɛlli ia di ra chᴐg ii sᴐna dikuu mìŋ́ Nɛhalala Hiŋ wia, ii ɛɛ bᴐsᴐna hinaa.
42006023	Ií gil ii bᴐra sᴐᴐni ia werge maa a saŋa ii zaahzi ra chiiri, dikuu bɛɛwiai, tᴐna la iin niŋ na Kᴐraawiizi be la kannᴐ werge. Gunnɛ ba naabaala faa ɛɛ dᴐgtɛɛzi la.
42006024	Ama ii banla n dᴐᴐwɛ, wiarɛ huuzi ia, dikuu bɛɛwiai, ii teŋ na bᴐkpega dui la maa iin niŋ nau.
42006025	Ii banla n nawɛɛ di piŋ filaŋkennaa, wiarɛ huuzi ia, dikuu bɛɛwiai, lᴐzi daŋ waa kpu ia. Ii banla n na mam filaŋkeŋ ge, wiarɛ huuzi ia, dikuu bɛɛwiai, ii biine daŋ wa chᴐgi ii ra wii.
42006026	Di nɛra maa ra chᴐli ia, wiarɛ huuzi ia. Gunnɛ ba naabaala faa ra chᴐli dᴐgtɛɛchᴐgaa la.
42006027	Ii banla n na nuu benii n na ŋᴐ la, Ií nᴐŋŋi ii dᴐma di ra ɛɛ banla n hah ia ge winanaa.
42006028	Ií suŋŋi Kᴐraawiizi ra tɛɛ banla n na see ia nuuzi ni banla n na gbɛlli ia.
42006029	Di nɛr wa chɛ i lia, bir unla hiŋ ge tɛu ú chɛ. Di nɛr lɛɛ i wɛjɛ, kpa i tagta gba tɛu. Gilɛɛ kpolluu.
42006030	Nɛr la maa n suŋŋii kuŋ, kpa tɛu. Di u kpa i kuna kaali, gilɛɛ kaa pɛɛzi a wia.
42006031	Gunla maa iinna nyiŋŋi nɛra ra ɛɛ ia, ií ge ra ɛɛ baa guŋ.
42006032	Di ii nᴐŋŋi banla n nᴐŋŋi ia, beedee winaniirɛ ii wiɛɛlaa dᴐᴐ naanɛi? Wichᴐg ɛɛra gba nᴐŋŋi banla n nᴐŋŋi baabuu.
42006033	Di ii ra ɛɛ banla n na ɛɛ ia winanaa la winanaa, bɛɛ sᴐnnɛ ii dᴐᴐ naanɛi? Wichᴐg ɛɛra gba ra ɛɛ gunnɛ.
42006034	Di banla n di ii kima ɛɛ banla iinna ɛɛ ba tamii lugᴐ ii daŋ bir na ba be la, bɛɛ jaannɛ ii dᴐᴐ naanɛi? Wichᴐg ɛɛra gba gillᴐᴐ wichᴐg ɛɛra ra kim ba kebee ka bá kaa wer na.
42006035	Ií nᴐŋŋi ii dᴐma di ra ɛɛ winanaa. Di nɛra ra nyiŋŋi ba kim ia kebee, ií ra tɛɛ baa di gilɛɛ ra fᴐŋ a kebee wia. Di ii wetto di ɛɛ guŋ, ii daŋ na tᴐna werge di ɛɛ Kᴐraawiizizenzeŋ la biizi, dikuu bɛɛwiai, waabuu ᴐᴐ ra hiini banla n ɛɛ nɛchᴐgaa di ra binnuu pɛɛ ba wᴐᴐ ra jaami ani u huma la.
42006036	Awia ií ra tɛɛ nɛra sisᴐna alugᴐ gunla ii mɛɛ Kᴐraawiizi n na tɛɛ nɛra sisᴐna la.
42006037	Ií gilɛɛ waa tɛɛ ii dᴐŋa hina chᴐgri, K'ᴐraawiizi ge gilɛɛ waa tɛɛ ia chᴐgri. Ií gilɛɛ waa ŋᴐ ba hora waa deŋlee, K'ᴐraawiizi ge gilɛɛ waa ŋᴐ ii hora waa deŋlee. Ií gil ra tɛɛ nɛra, K'ᴐraawiizi ge gil ra tɛɛ ia.
42006038	Ií ra sunzi nɛra kuna. Kᴐraawiizi ge daŋ sunzi ia kuna a du kaŋ alugᴐ baŋ viili tassa u su purututu la. Gunnɛ ú ɛɛ tɛɛ ia. Gunla maga hiŋ ɛɛwɛ di tɛɛ i dᴐŋhiŋ, guŋ magaa ú ge bir ɛɛ tɛi.
42006039	U kaa ta sɛɛlii bɛl di pɛɛzi, Nyuŋŋi daŋ wer bagli nyuŋŋi ŋmɛnɛɛa? Ba maa banɛɛ wàá chol bᴐᴐ biinii?
42006040	Nɛbagli hiŋri wᴐᴐ kaalɛɛ. Ka di u wa bagluu u wia maa wa tuŋ, u ni u bagli la daŋ ɛɛ kpaŋ.
42006041	Daazeŋ himmaa n du i siwii biini, a guŋ wɛɛ titte, i ra ŋᴐ daapussi la n du i dᴐŋhiŋ siwii biini wiaa?
42006042	Hiŋ ᴐᴐ ra tɛɛ i dᴐŋhiŋ chᴐgri la, a ɛɛwᴐᴐ lugᴐ i ŋᴐ u benii, N baal, gil n lizi daapussi i siwii, ka daazeŋ du i hor ni. Nau! Nɛfugzii hiŋ! Lizi daazeŋ la n du i hor la ni mᴐᴐ ka jaa wer na nɛnnɛ di wer lizi daapussi la i dᴐŋhiŋ siwii ni.
42006043	Daananii wàá wer nᴐŋ nᴐnchᴐgaa. Daachᴐgii ge wàá wer nᴐŋ nᴐnnanaa.
42006044	Daazi nᴐnaa ra bagli awessi ni achumaa. Ba waa fig daa nᴐna ra na sᴐᴐh daa ni di ra tᴐrgi. Ba waa kaa ra na siŋ kuna nᴐna chᴐŋgolii ni di ra tᴐrgi.
42006045	Nɛnanii daamaa winanaa. U ɛɛ winanaarɛ di ra tɛɛ nɛra di lii u daama la biini. Nɛchᴐgii ge daamaa wichᴐgaa. U ge ɛɛ wichᴐgaarɛ di ra tɛɛ nɛra di lii u daama la biini. Wia la dizi n du nɛra bampiree biini, di winanaarɛ gɛɛ wichᴐgaarɛ, aabuu ᴐᴐ ra lii ba nuuzi.
42006046	Ɛrɛɛ wiarɛ ii ᴐᴐ ra yiriŋ n Dᴐᴐri, n Dᴐᴐri, ka ii waa n nua ra hiŋɛi?
42006047	Di nɛr maa wa ba n be di ra nuu n wiŋᴐzi di ra ɛɛ gunla miŋ ŋᴐwɛɛ, n daŋ bagli ia gunla un duwɛɛ.
42006048	U ɛɛwᴐᴐ lugᴐ baal bɛl n ma dia. Uŋ faa ŋᴐ ú ma dia la, u kiubuu mᴐᴐ di gil a dia zɛɛ hᴐŋ bii ni. Uŋ wa ma dia la tuŋ, dooŋ ba, nii su di pal ba di waa yag dia la. Ka waa wette ɛɛu wii maa dikuu um mau nɛnnɛ la wia.
42006049	Ama nɛr la n nuu n wiŋᴐzi ka waa gunla miŋ ŋᴐwɛɛ la ɛɛwɛ, u ge ɛɛwᴐᴐ lugᴐ baal bɛl n ma dia. Waa u zɛɛ chiŋŋɛɛ nɛnnɛ ka mau guŋ hɛri ni. Denii dooŋ ba, nii su di pal ra ba di wa yag dia la, u chol birim! U maa maa chᴐgi.
42007001	Yeesu n wa ŋᴐ wia naa maa nɛra la be di tuŋ, u jaa zuu Kapɛrnaum.
42007002	Soojazi kalfa nabᴐma bɛl du de di dᴐᴐ u balii bɛl. U balii la ra wii di ra nyiŋŋi u siu. A nabᴐma faa nᴐŋŋi u balii labuu werge.
42007003	Uŋ wa nuu Yeesu wia, u hum Jus hina nabᴐnzi baŋhina u be dí bá ga suŋŋuu ú ba wa chaa u balii la tɛu.
42007004	Ba la u be di ga fᴐrguu werge maa di ŋᴐ, A baal dɛkkᴐᴐ hiŋ niŋ ɛɛ guŋ tɛu,
42007005	dikuu bɛɛwiai, u ra nyiŋŋi yaa nɛra wiarɛ werge. Waabuu ma yaa kisɛr dia la tɛɛ yaa.
42007006	Yeesu hiŋ baa di ra la. Baŋ wa dugli u dia la, nabᴐma la hum u dammuzi baŋhina Yeesu be di ŋᴐ, N Dᴐᴐri, gilɛɛ kaa tᴐᴐri i hiŋ. Maa dɛg hiŋ niŋ zuu n dia.
42007007	Awiarɛ maa sɛɛwɛ n himmaa ba i be. Haŋ ŋᴐ ú nyaagi. Di i haŋ ŋᴐ guŋ, n zummᴐ lugᴐ u daŋ nyaagi,
42007008	dikuu bɛɛwiai, nɛra dᴐᴐ n fᴐŋŋaa, n ge dᴐᴐ nɛra fᴐŋŋa. Di n ŋᴐ n sooja bɛl be lugᴐ ú izi la yembɛl, u daŋ la. Di n kaa ŋᴐ lugᴐ ú ba, u daŋ ba. Di n ŋᴐ n balii bɛl be lugᴐ ú ɛɛ wii naa, u daŋ ɛɛu.
42007009	Yeesu n wa nuu guŋ, a tiruu werge. U bir di ŋᴐ nɛdamta la n na hiŋuu la be, Ií gil n ŋᴐ wibii maa tɛɛ ia. N haa waa nɛr maa n yardiŋ kennaa nawɛɛ Izrɛl hina biini.
42007010	Banla a nabᴐma n hummɛ la bir la u dia. Baŋ wa hel de di u balii la nyaagᴐᴐ.
42007011	Hᴐpizi Yeesu kaa izi di ra la bol bɛl banna yir Nein. U hiŋra ni nɛdamta hiŋuu di ra la.
42007012	Ba ra la di gaa dugli a bol nua di nɛra baŋhina chigᴐ lalii bɛl di ra lii a bol biini bá ga hug. Baal la n siuwɛ la faa ɛɛ u maa biikpaŋkpannɛ. U maa ge ɛɛ haŋkii. A bol hina kpilakpila maa duu di ra lii.
42007013	Yeesu n wa nau, u wia dᴐᴐu sinyɛna. U ŋᴐ u be, Gilɛɛ ra wii,
42007014	ka la ga gbᴐgzi kunla baŋ kpawɛɛ di chi lalii la. Banla n faa chigɛu la chi. Yeesu ŋᴐ, N bie, n na ŋᴐ i benii, Izi.
42007015	Lalli la izi di so di ra ŋᴐ wia. Yeesu lɛɛu ga tɛɛ u maa.
42007016	Kafᴐŋ lau nɛra la maa. Ba ra chᴐli Kᴐraawiizi di ra ŋᴐ, Kᴐraawiizi dᴐgtɛɛzenzeŋ bɛllɛ du yaa be. Kᴐraawiizi daani u nɛraa di na.
42007017	Nɛra n du Judia hɛri ni de maa ra nuu Yeesu wia.
42007018	Jᴐn Kᴐraawiizi Niisᴐᴐri hiŋra ge bagli wia naa maa tɛu.
42007019	U yir u hiŋra la banɛɛ di hum baa Yeesu be bá ga pɛɛzuu, dí, waabuu unla n niŋ faa ba la gɛɛ bá haa ra binni bɛl ŋmɛnɛɛi?
42007020	Ba la di ga ŋᴐ u be, Jᴐn Kᴐraawiizi Niisᴐᴐri labuu hum yaa di ŋᴐ ya wa pɛɛzii, dí, Hinuu unla n niŋ faa ba la gɛɛ ya haa ra binni bɛl ŋmɛnɛɛi?
42007021	A hᴐl Yeesu chaa nɛkpila n faa gɛrgɛɛ di ra wii ani banla aliizinachᴐgaa n laurɛɛ di kaa pilli nyuŋŋa ge siwee tɛɛ baa.
42007022	Awia u ŋᴐ Jᴐn hiŋra la be, Ií la ga bagli Jᴐn la wii la maa iin nawɛɛ ani wii la maa iin nuuwɛ. Nyuŋŋa ra nau, gbɛraa ra vol, jagu lii jagu hina ni, dignitaŋa hina ra nuu wia, lalaa a nyiŋ, nyaara ra nuu Kᴐraawiizi amaniyesuma wia.
42007023	Nɛr la maa n waa n wia ra aani, waabuu bᴐsᴐna hiŋ.
42007024	Jᴐn huŋhunna la kaali. Baŋ wa kaalɛɛ tuŋ, Yeesu jaa ra ŋᴐ Jᴐn wia di ra tɛɛ nɛdamta la di pɛɛzi baa, Iiŋ faa lii ii bola di la bᴐduma la, beedee kundeere ii faa lii ií ga binni de lai? Koorii bɛllɛ ii faa lii ŋᴐ ií ga binni peu n ta u ni u willi gɛɛ?
42007025	Gɛɛ baal bɛl n kpa kunnanaa bᴐg u hinnɛ ii faa lii ií ga binnɛi? Akai. Koora diinii nɛra ᴐᴐ du di bᴐg di ra di ba hinaa.
42007026	Ka beedee ii faa lii ií ga binni lai? Kᴐraawiizi dᴐgtɛɛ bɛllɛ gɛɛ? Wibiire. Ií gil n ŋᴐ wibii maa tɛɛ ia. U ɛɛ Kᴐraawiizi dᴐgtɛɛ bɛllɛ di ɛɛ nɛzeŋ kaali guŋ gba.
42007027	U wiarɛ ba faa sɛbi Kᴐraawiizi Hᴐŋ biini di ŋᴐ, A nuu. N daŋ hum n huŋhunni ú tᴐ i see di gaa ɛɛ sirya i ra ba.
42007028	Ií gil n ŋᴐ wibii maa tɛɛ ia. Newea biilullaa biini, bɛl maa faa waa nɛzeŋ ɛɛwɛ lugᴐ Jᴐn naa. Ama nɛduma la maa n du Kᴐraawiizi kora biini ɛɛ nɛzenne kaaluu.
42007029	Banla n du de di ra nuu Yeesu wiŋᴐzi la, ani lampolɛɛra gba, ba maa sɛɛ ra tɛu alugᴐ Kᴐraawiizi wia la deŋloore, dikuu bɛɛwiai, baabuu faa la Jᴐn la be u faa sᴐ baa Kᴐraawiizi nii la.
42007030	Ka Farisizi la ni Kiizunna lawaa waa sɛɛwɛ. Ba vɛɛ Kᴐraawiizi kipar ŋmɛnɛɛ la uŋ faa ra nyiŋŋi ba hiŋ la, dikuu bɛɛwiai, ba faa waa gillɛ Jᴐn sᴐ baa a nii.
42007031	Yeesu pɛɛzi nɛra la, Bɛɛ ń kpa filaŋkeŋ hina naa di mɛgzɛi? Ɛrɛɛ ba duɛ?
42007032	Ba ɛɛwᴐᴐ lugᴐ bichalli n soge yawa di ra dua di ra pɛɛzi babalaa, Ɛrɛɛ yaa huuh haŋfalii bensuno ka ii waa sɛɛwɛ ii sai, yaa kaa wii ka ii waa sɛɛwɛ ii wiiyei?
42007033	Jᴐn Kᴐraawiizi Niisᴐᴐri la faa waa paanuu ra hee, u faa waa sinna nyᴐᴐ, ii ŋᴐ, Aliizinachᴐgii hinnɛ.
42007034	Mìŋ́ Nɛhalala Hiŋ ge ra di di ra nyᴐᴐ, ii ŋᴐ, Ií na nɛr naa dee n ɛɛ diunyiŋŋi ni sinnyᴐᴐri. Ií na lampolɛɛra ni wichᴐg ɛɛra dammu.
42007035	Ka banla n ɛɛ nunzunna daŋ zum wia la n ɛɛ nunzuma wia.
42007036	A Farisizi bɛl ŋᴐ Yeésu ba wa di. U la u dia di ga so u diiri bᴐr di ra di.
42007037	Haaŋ bɛl du a bol di ɛɛ wichᴐg ɛɛri. U nuu lugᴐ Yeesu du Farisi la dia di ra di. U izi di kpa pirintua ni tulaale bɛl
42007038	di wa chi Yeesu naazi zɛɛ di ra wii u sinii ra toŋzi u naazi ni. Haaŋ la nyuhuna jaŋŋᴐᴐ werge. U lawaa di ra billi Yeesu naazi ka ra kpau girme di suuzi u naazi ka kpa tulaale la di bizi waari a ni.
42007039	Farisi la n ŋᴐ Yeésu ba wa di la fɛ nfɛrɛ u biini, Di baal naa faa ɛɛ Kᴐraawiizi dᴐgtɛɛ bɛllɛ wibii maa, u daŋ vii zum haaŋ la dee haaŋ naa n na gbᴐgzuu naa n ɛɛwɛ. Hahchᴐgiirɛ.
42007040	Yeesu ŋᴐ u be, Saimᴐn, n dᴐᴐ wii bɛl miŋ niŋ ŋᴐ i be. U ŋᴐ, N nabᴐma, beedee wii deerei?
42007041	Yeesu ŋᴐ, Baal bɛllɛ du de. Nɛra banɛɛ di u kim. Bɛl diu kimnɛ kebee kalfa bᴐra anue, bɛl ge di u kim kebee adunu.
42007042	Ka ba bɛl maa waa wette turgi u kim la. Awia u gil ba maa kima la tɛɛ baa. Too. U bɛliirɛ n niŋ nᴐŋŋuu werge di kaali u dᴐŋhiŋ naanɛi?
42007043	Saimᴐn ŋᴐ, Aŋhina be, unla kim n kannɛ ka u gil tɛu la, waabuu niŋ nᴐŋŋuu werge kaali u dᴐŋhiŋ la. Yeesu ŋᴐ, Wibiire i ŋᴐ.
42007044	Denii Yeesu kɛɛ binni haaŋ la ka ŋᴐ Saimᴐn be, Na haaŋ naa. Miŋ zuu i dia, han tɛɛwɛ nii ń sanzi n naazi. Ka unnii wetto kpa u sinii di sanzaa di kaa lau u nyuhuna ge di billaa.
42007045	Hiŋwaa wan jaamɛɛ di suuziŋ. Ka haaŋ naawaa haŋ chi saŋa la miŋ zuu i dia naa di hanna suuzi n naazi. Waa sɛɛwɛ u gil.
42007046	Hiŋwaa waa nuu ɛɛwɛ di du n nyuu. Ka unnii waa ɛɛ tulaale nuurɛ di waari n naazi ni.
42007047	Awia gil n ŋᴐ i be, U wichᴐgaa la un dᴐᴐwɛ werge maa la, ka Kᴐraawiizi gil a maanii tɛu. Awiarɛ u nᴐŋŋiŋ werge la. Ka nɛr la n waa wichᴐgaa ɛɛwɛ werge lugᴐ Kᴐraawiizi n niŋ gil tɛu werge, waabuu waa nᴐŋŋaa dᴐᴐwɛ werge.
42007048	Denii Yeesu ŋᴐ haaŋ la be, Kᴐraawiizi gil i wichᴐgaa labuu tɛi.
42007049	Nɛra la n soge u be di ra di la jaa ra ŋᴐ dᴐŋa be, Beedee nɛdeere baal naa ú gil nɛra wichᴐgaa ra tɛɛ baai?
42007050	Yeesu kaa ŋᴐ haaŋ la be, Yarda naa hiŋ tɛŋ naa wiarɛ i na lɛɛi la. K'ᴐraawiizi la i ni di tɛi bampirsᴐna.
42008001	Denii u izi di gaagi di ra la bolzenaa ni boljigzi maa di ra ŋᴐ Kᴐraawiizi wia di ra bagli nɛra amaniyesuma di lii Kᴐraawiizi kora wia biini. U hiŋra fidibanɛɛ la du u be,
42008002	ani haana baŋhina uŋ faa duŋŋi aliizinachᴐgaa ba ni ani baŋhina ge uŋ faa chaa ba wiilazi la. Bɛl sᴐnnɛ Mɛɛri Magdala. Yeesu faa duŋŋi aliizinachᴐgaa aniidaanɛɛrɛ u ni.
42008003	Bɛl ge sᴐnnɛ Joana. U ɛɛ koorizeŋ Hɛrᴐd balii bɛl banna yir Chuza haannɛ. Bɛl ge sᴐnnɛ Suzaana. Bannii ani hahkpila du ba be di ᴐᴐ ra hiini baa di lii ba kundᴐᴐlaa biini.
42008004	Nɛra lii bola bola maa di chaali werge Yeesu be di su bᴐr maa. Denii u ta sɛɛlii bɛl di ŋᴐ,
42008005	Baal bɛllɛ izee di la koo ú ga mizi u mia. Uŋ gaa mizi u mia la, aŋhina chogli ŋmɛnɛɛ, ba ra fɛrgaa. Zumbizi ge ba di wa hᴐᴐzaa di di.
42008006	Aŋhina ge chogli bii bᴐr di lii. Ka a bᴐr n hillɛ wia a yᴐl di siu.
42008007	Aŋhina ge chogli sᴐᴐhri biini di lii. Sᴐᴐhri la lii di tᴐ a ni.
42008008	Aŋhina ge chogli hɛri bᴐnanii di lii di hel di du bee kalfazi. Uŋ wa ŋᴐ guŋ tuŋ, u ŋᴐ ani bᴐkpega ni, Hinla maa n dᴐᴐ digna di ra nuu wia, gil a ra nuu nɛnnɛ.
42008009	Denii u hiŋra pɛɛzuu u sɛɛlii la zɛɛ.
42008010	U ŋᴐ, Kᴐraawiizi tɛɛ iabuu ii wer zum u kora wisuahlaa. Ka banla n waa hoo yaa be lawaa, sɛɛliizii n ᴐᴐ ta di ra tɛɛ baa, bá ra nuu, a zuu ba digna ka bá zum a zɛɛ huhzi di kaa aah siwii bá zum a wia ŋmɛnɛɛ ka zumuu huhzi.
42008011	A sɛɛlii zɛɛrɛ keŋ. Mia la ɛɛwᴐᴐ lugᴐ Kᴐraawiizi wiŋᴐzi.
42008012	Anla n chogli ŋmɛnɛɛ la, aabuu banla n nuuwɛ, ka Sitaani ɛɛ manaŋ di ba di wa lizi a wiŋᴐzi ba bampiree biini bá gilɛɛ waa sɛɛ K'ᴐraawiizi lɛɛ baa la.
42008013	Anla n chogli bii bᴐr la ge, aabuu banla n nuuwɛ di sɛɛ. Ba bᴐra sᴐᴐni, a ba hiŋ tama. Ka saŋa la baŋ waa na tᴐᴐrᴐᴐ la ba vɛɛ. Ba waa kaa ra hiŋ. Ba wia ɛɛwᴐᴐ lugᴐ mia la n waa lunne dᴐᴐwɛ la.
42008014	Anla n chogli sᴐᴐhri biini la, aabuu banla n nuu wiŋᴐzi la ka izi ra la. Ba miibᴐᴐni wia zuu ba nyuuni. Ba kpa kebinyiŋŋaa ni ba hinaa dii di du ba bampiree. Wiŋᴐzi la waa wette na bᴐr di chᴐᴐ ba bampiree. Ba wia ɛɛwᴐᴐ lugᴐ mia la n du bee huhzi la.
42008015	Anla ge n chogli hɛri bᴐnanii la, aabuu banla n nuu wiŋᴐzi la, ba bampiree lawaa ani wibii ba ra hiŋ ani kanyitti. Ba wia ɛɛwᴐᴐ lugᴐ mia la n du bee la.
42008016	Di ba choŋŋi fintina, ba wàá kpa kuŋ di chig u ni. Ba wàá kpau suah gado zɛɛ. Ka ba daŋ kpaubuu hᴐŋ chiŋ ú wer di ra chaani banla maa n niŋ zuu de la ni.
42008017	Wii la maa n suahwɛ ka u daŋ ŋmɛnɛ lii bᴐchaaŋ. Wii la maa ge n ɛɛ woltᴐi wii, ka u daŋ ŋmɛnɛ pilli nɛra zumuu.
42008018	Awia ií ra dazi gunla iinna nuu wiŋᴐzi la. Nɛr la n dᴐᴐwɛ daŋ kaa bir na di jaa anla un dᴐᴐwɛ la ni. Unla n waa dᴐᴐwɛ werge ge, ka u kuntama la un zummɛ lugᴐ u dᴐᴐwᴐ la gba, ba daŋ kaa wa lɛɛa u nonee biini.
42008019	Denii u maa ni u niwizi ba u be, ka nɛdamta la n tᴐu la wia ba waa wette ba hel u be.
42008020	Baŋhina ŋᴐ u be, I maa ni i niwizii chigɛ bossee di ra nyiŋŋi ba nai.
42008021	Yeesu ŋᴐ ba be, N maawaa ni n niwizii ɛɛ banla n nuu Kᴐraawiizi wiŋᴐzi di ra hiŋ la.
42008022	A hᴐl bɛl Yeesu ŋᴐ u hiŋra be, Ya gi muuzeŋ naa baŋgia. Ba zuu muugbera di ra la.
42008023	Banna la la, Yeesu ra chᴐᴐ dᴐᴐ. Denii peuzeŋ izi ba di wa lᴐ nii la ba muugbera ra mᴐŋ a nii di ra su. A jaa ɛɛ baa siaahmu.
42008024	Ba la ga lalli Yeesu di ŋᴐ, Yaa Dᴐᴐri, yaa Dᴐᴐri, yaa ra nyiŋŋi ya siuzuu. Yeesu izi dᴐᴐ di hau peu la ni nii la ni dí á siigi. Peu la teŋ, nii la ge waa kaa ra ziigi.
42008025	U pɛɛzi baa, Ii dᴐᴐ yardaa naa? A tir baa ba ra ᴐm di ra pɛɛzi dᴐŋa, Beedee nɛdeere kennei, haali u wer ŋᴐ wia di tɛɛ peu ni nii a wer nuu u nua di siigɛi?
42008026	Denii ba wa hel Gadaria hina hɛri la n dugli Galili hɛri la.
42008027	Yeesu n wa lii muugbera la biini, bol la baal bɛl wa chem u ni. Aliizinachᴐgii hinnɛ. A birgoo uŋ kaa laali kunlaala. Waa ᴐᴐ du dia ka ᴐᴐ du bᴐr la banna hug ba lalaa la.
42008028	Ba faa kpa yᴐlᴐzenaa ni ajigzi maa di vᴐᴐzi u nonee ni u naazi maa. Ka di aliizinachᴐgii la haŋ wa izuu, u ᴐᴐ lau a maa chaahzi. Ŋmɛnɛbɛl aliizinachᴐgii la ᴐᴐ gil u zuu pir di ga du de.
42008029	Uŋ wa chem Yeesu ni la, Yeesu ŋᴐ dí áliizinachᴐgii la lii baal la ni. Baal la pogzi ka giŋŋi u see di ŋᴐ kpegzi ni, Bɛɛ i ra nyiŋŋi n benei, hìŋ́ Kᴐraawiizizenzeŋ bie Yeesu? N na fᴐrgiibuu, gilɛɛ waa tᴐᴐriŋ.
42008030	Yeesu pɛɛzi baal la, I sᴐnnɛ ɛrɛɛ? U ŋᴐ, N sᴐnnɛ Kuŋkpila. Aliizinachᴐgaa kpila kpila n lawuu la wiarɛ u ŋᴐ gunla.
42008031	Aliizinachᴐgaa la ra suŋŋi Yeesu dí ú gilɛɛ waa duŋŋaa ra la bᴐluŋ la.
42008032	Perekudamta ge faa du giŋgimii bɛl nyuurɛ di ra hee kooree. Aliizinachᴐgaa la suŋŋi Yeesu dí ú gil a zuu perekuzi la ni. U tɛa ŋmɛnɛɛ.
42008033	A lii baal la ni di la ga zuu perekuzi la ni. A perekuzi izi chᴐ tuu a faaluŋ di zuu muuzeŋ la biini. A nii dia.
42008034	Perekunᴐᴐna la n wa na wii la n ɛɛwɛ la, ba izi kɛɛhzi di ga ŋᴐ a wia tɛɛ banla n du bol ni banla baŋ huuzee pir la biini.
42008035	Ba lii bá ga na a wii di ba Yeesu be, di baal la aliizinachᴐgaa n lii u ni la tᴐ wɛjɛ di so Yeesu naazi zɛɛ. Waa kaa ra chugli. Ɔnsii lau baa.
42008036	Banla n faa na gunla Yeesu n duŋŋi aliizinachᴐgaa baal la ni la bagli a wia maa di tɛɛ a nɛra.
42008037	Denii nɛra la maa n du Gadaria hɛri la fᴐrgi Yeesu dí ú lii ba be, dikuu bɛɛwiai, ᴐnsii lau baabuu werge maa. Yeesu zuu muugbera la ú bir kaali.
42008038	Uŋ faa ra nyiŋŋi u kaali la, baal la un duŋŋi aliizinachᴐgaa u ni la suŋŋuubuu ú wer duu di la. Ka Yeesu vɛɛ ka ŋᴐ,
42008039	Bir kaali i dia di ga ŋᴐ ba be gunla Kᴐraawiizi n hiinii werge la. U bir kaali di ra ŋᴐ gunla Yeesu n ɛɛwɛ di hiinuu werge, a wia yaari a bol maa.
42008040	Yeesu n kaa wa ba a bol di a bol hina maa ra kpaŋuu di lɛɛu ni bᴐsᴐna.
42008041	Baal bɛl ba Yeesu be. U sᴐnnɛ faa Jairus. U ɛɛ nabᴐmaa ba kisɛr dia biini. U giŋŋi Yeesu see di fᴐrguu ú ba u dia,
42008042	dikuu bɛɛwiai, u biikpaŋkpannɛ faa ra nyiŋŋi ú siu. A bie ɛɛ biihambiere di di binni fidaanɛɛ. Yeesu hiŋuu ra la. Banna la, nɛra faruu ba ra la.
42008043	Haaŋ bɛl du ba be. A haaŋ faa ra wiiu di ra ɛɛ doŋa binni fidaanɛɛ biini ka a waa teŋŋe. Nɛr maa chaau huhzi.
42008044	A haaŋ wa hel Yeesu harbᴐᴐ di gbᴐgzi u wɛjɛ nua. Uŋ wa gbᴐgzuu la, kakpaŋ u doŋa la teŋ.
42008045	Yeesu pɛɛzi, Anɛɛ n gbᴐgziŋ naanɛi? Ba maa ra hᴐᴐ. Denii Pitta ŋᴐ, N Dᴐᴐri, na gunla nɛdamta maa n barii di ra farii.
42008046	Ka Yeesu ŋᴐ, Nɛbɛl gbᴐgzimbuu. N zum n biinii lugᴐ n fᴐŋŋa yeŋ liwᴐᴐrɛ.
42008047	Denii haaŋ la zum lugᴐ wàá wer suah. U ba Yeesu be. U bᴐra maa ra sa. U giŋŋi u see di bagluu wii la n baani u gbᴐgzuu la ani gunla uŋ wette di na alaanfia kakpaŋ la. Nɛra la maa ra nuu.
42008048	Yeesu ŋᴐ u be, N bie, yarda naa hiŋ tɛŋ naa wiarɛ i nyaagi la. K'ᴐraawiizi la i ni di tɛi bampirsᴐna.
42008049	U haa ra ŋᴐ a wia di baal bɛl lii kisɛr dia nabᴐma la dia di ba di wa ŋᴐ, I biihambie la siuwᴐᴐ. Gilɛɛ kaa gil nabᴐma naa kaa tᴐᴐri u hiŋ di la de.
42008050	Yeesu nuu gunla uŋ ŋᴐwɛɛ la di ŋᴐ, Gilɛɛ gil a tirii. Haa ra tɛŋ yarda. U daŋ izi.
42008051	Ba hel dia la. Yeesu waa sɛɛwɛ nɛr maa hiŋuu di zuu di Pitta ni Jᴐn ni Jems ni a bie mɛɛ ni u maa lɛi.
42008052	Nɛra maa ra wii di ra kᴐᴐ. Yeesu ŋᴐ, Ií gilɛɛ ra wii. A bie waa siuwɛ. Dᴐᴐrɛ u ra chᴐᴐ.
42008053	Uŋ wa ŋᴐ guŋ, ba ra mamuu. Ba zummᴐ lugᴐ u siuwᴐᴐ.
42008054	Yeesu lau u nonii ka yiruu, N bie, izi.
42008055	U duma kaa zuu u ni, u izi kakpaŋ. Yeesu ŋᴐ bá tɛu diwee ú di.
42008056	U mɛɛ ni u maa chi kinchaŋ. Yeesu ŋᴐ ba be werge maa dí bá gilɛɛ waa ŋᴐ gunla n ɛɛwɛ nɛr maa be.
42009001	Yeesu yir u hiŋra fidibanɛɛ la di tɛɛ baa fᴐŋŋa bá wer di ra duŋŋi aliizinachᴐgaa nɛra ni di wer ra chaa nɛra,
42009002	ka ŋᴐ ú hum baa bá la ga ŋᴐ Kᴐraawiizi kora wia di ra chaa nɛra.
42009003	U ŋᴐ ba be, Ií gilɛɛ waa kpa bunni di ra la. Ií gilɛɛ kpa daŋkpalli ni hure ni kebee di gilɛɛ kpa tagtazi nɛɛgaa di ra la.
42009004	Di ii wa hel bol maa, dia la maa iin zuuwɛ, ií du de. Ií gilɛɛ waa lii di kaa gaa zuu bᴐduma.
42009005	Di ii wa la bol maa, di ba waa nyiŋŋi ŋᴐ ii du ba be, ií gil baa ka zigli ii naazi doŋa ha de bá zum lugᴐ ba benii a lii. A waa hore iawaa be kaa.
42009006	U hiŋra la la di gaa gaagi bolazi di ra lizi amaniyesuma la di ra chaa nɛra bᴐr maa.
42009007	Ba koori Hɛrᴐd nuu wia naa maa n ɛɛwɛ. A tiruu, dikuu bɛɛwiai, nɛra baŋhina ŋᴐwᴐᴐrɛ lugᴐ Jᴐn Kᴐraawiizi Niisᴐᴐri labuu izi siu biini.
42009008	Baŋhina ge ŋᴐ lugᴐ Kᴐraawiizi dᴐgtɛɛ Ɛlijaa izi siu biini di bir ba. Baŋhina kaa ŋᴐ lugᴐ Kᴐraawiizi dᴐgtɛɛzi la n faa du de saŋa maa la bɛllɛ izee di kaa ra nyiŋ.
42009009	Hɛrᴐd ŋᴐ, Mìŋ́ gillɛ ba teŋ Jᴐn la nyuu, ka nɛr naa miŋ ᴐᴐ ra nuu u wia kennaa, anɛɛwɛi? U ra nyiŋŋi gunla un niŋ ɛɛ di wer nau.
42009010	Yeesu hiŋra la bir ba u be di wa bagli wii la maa baŋ ɛɛwɛ di tɛu. U kpa baa di la ga dugli bol bɛl banna yir Bɛtseida bá wer du ba bɛŋ.
42009011	Nɛdamta la n ᴐᴐ ra hiŋuu la n wa nuu guŋ, ba duŋŋi u luge di la de. U lɛɛ baa de di ra ŋᴐ Kᴐraawiizi kora wia di ra tɛɛ baa di ra chaa banla maa n na wii.
42009012	Wiizi n waa chol la Yeesu hiŋra fidibanɛɛ la ba u be di wa ŋᴐ, Ɛŋ ɛɛ bᴐdumaa. Gil nɛra naa la boljigzi ni kooni la n du kɛraa di ga nyiŋŋi bᴐra bá chᴐᴐgi ni diwee bá di.
42009013	Yeesu ŋᴐ ba be, Ií himmaa tɛɛ baa diwee bá di. Ba ŋᴐ, Paanuuzi anue ni nyinni anɛɛ bɛnnɛ du yaa be. Gɛɛ i ŋᴐ ya la ga yauzi diweere di wa tɛɛ a nɛra maanɛi?
42009014	Ba ŋᴐ gunnɛ, dikuu bɛɛwiai, nɛra la baala bɛŋ du kagboŋ bunue. Yeesu ŋᴐ ba be, Ií gil ba so bᴐra bᴐrazi bᴐnnaa adunu, bᴐnnaa adunu guŋŋ wa kaali.
42009015	Ba ɛɛ guŋ. Ba maa so.
42009016	Yeesu kpa paanuuzi anue ni nyinni anɛɛ la di binni chiŋ di suŋŋi Kᴐraawiizi di du a ni ka kpaa mᴐnni mᴐnni di ra tɛɛ u hiŋra, ba lɛɛ di kpa chiŋŋi nɛdamta la.
42009017	Ba maa hee di piŋ. Baŋ waa heewe tuŋ ba paagi anla baŋ heewe ka ka la, a su kɛɛgᴐzi fidaanɛɛ.
42009018	A hᴐl bɛl, Yeesu ra jaami Kᴐraawiizi u bɛŋ. U hiŋra ge du u be. U pɛɛzi baa, Anɛɛ nɛra ᴐᴐ kpanna yirɛi?
42009019	Ba ŋᴐ, Baŋhina kpaibuu ra yir Jᴐn Kᴐraawiizi Niisᴐᴐri. Baŋhina ge kpai ra yir Ɛlija. Baŋhina ge ŋᴐ lugᴐ Kᴐraawiizi dᴐgtɛɛzi la n faa du de saŋa la bɛllɛ izee di kaa ra nyiŋ.
42009020	U kaa pɛɛzi baa, Ka anɛɛ ii ge kpaŋ di ra yirɛi? Pitta ŋᴐ, Hinuu Kᴐraawiizi bie Kristo la n niŋ faa ba la.
42009021	Yeesu ŋᴐ ba be lugᴐ bá ra dazi bá gilɛɛ waa bagli nɛr maa guŋ,
42009022	di ŋᴐ, Mìŋ́ Nɛhalala Hiŋ daŋ di tᴐᴐrᴐᴐkpila. Bol nabᴐnzi ni Kᴐraawiizi dia kizee hina nabᴐnzi ni Hᴐŋ Karma la daŋ vɛɛŋ di ha di gil ba kpuŋ. Ka n daŋ izi siu biini hᴐpizaa ahoro hᴐl.
42009023	U ŋᴐ ba maa be, Unla maa n niŋ hiŋiŋ, ú gil u kipar ka kpa Kᴐraawiizi kipar di kpa u siuri daakaŋlii sag u baŋaa hᴐpizi bii maa di ra hiŋiŋ.
42009024	Hinla maa n niŋ gil i miibᴐᴐ wia aah i siwii, hàá na i hiŋ. Ka hinla maa n niŋ gil i miibᴐᴐ wia ha dikuu n wia, hìŋ́ niŋ na i hiŋ.
42009025	Di i wetto di durnya suma maa, ka haa i hiŋ nawɛɛ bɛɛ tᴐnaa i na naanɛi?
42009026	Nɛra la maa n vɛɛ n wia ni n wiŋᴐzi naa wia di ra peezi ba digna filaŋkennaa, mìŋ́ Nɛhalala Hiŋ daŋ ŋmɛnɛ wa vɛɛ ba ge saŋa la miŋ niŋ kaa wa ba ni n girme ni, ni n mɛɛ Kᴐraawiizi girme ni ni u mɛlikananaa ni la.
42009027	Ama ií gil n ŋᴐ wibii maa tɛɛ ia. Ii banla n chigɛ bᴐnnaa naa, baŋhina wàá siu mᴐᴐ ka K'ᴐraawiizi kora la ba ba nau.
42009028	Yeesu n ŋᴐ wia naa, hᴐpizaa alugᴐ ŋmantannaazi wa bɛri. Denii u lau Pitta ni Jᴐn ni Jems di la ga tinni bizeŋ bɛl nyuu di ra jaami Kᴐraawiizi.
42009029	Unna jaami Kᴐraawiizi la, u siwee bᴐr bir birgi, u kunlaala gba bir di huuhzi paratatata di ra nyɛgzi.
42009030	Denii ba ŋᴐ bá binni di baala banɛɛ du Yeesu be di ra ŋᴐ wia. Moosis ni Ɛlijaa du u be la,
42009031	di dᴐᴐ girme di ra ŋᴐ wia la maa n niŋ wa ɛɛ Yeesu Jɛrusalɛm mᴐᴐ ka ú haa na ŋmɛnɛɛ di kaali u mɛɛ be.
42009032	Pittawaa du de di chᴐᴐ dᴐᴐ ka izi di wa na Yeesu girme la ni baala banɛɛ la n chigɛ u be la.
42009033	A baala n na nyiŋŋi ba kaali la, Pitta ŋᴐ Yeesu be, N Dᴐᴐri, yaa n du bᴐnnaa filaŋkennaa, guŋ wesso. Yaa daŋ du luffazi ahoro di tɛɛ ia, i dᴐᴐ bɛl, Moosis dᴐᴐ bɛl, Ɛlija ge dᴐᴐ bɛl. Pitta n ŋᴐ wia la, waa zum saŋa la uŋ ŋᴐ wia gba.
42009034	Denii baama wa tᴐ ba ni zuuuu. Kafᴐŋ lau baa.
42009035	Ba nuu loobii bɛl n lii baama la biini n ŋᴐwɛɛ, N bie la miŋ lizɛɛ labuu keŋ. Ií ra nuu u be.
42009036	Uŋ wa ŋᴐ guŋ tuŋ, di Yeesu bɛnnɛ jaa ka. Wia la ban nawɛɛ la, ba waa sɛɛwɛ ba ŋᴐ a wia tɛɛ nɛr maa a saŋa, ka siigi.
42009037	Hᴐpizi, baŋ wa tuu giŋgimii la ni, nɛdamta ba wa chem Yeesu ni.
42009038	Ba bɛl yiruu di ŋᴐ, N nabᴐma, n na chol i naazii di ra suŋŋii í binni n bie ni. N biikpaŋkpannɛ a bie.
42009039	Aliizinachᴐgii ᴐᴐ ra izuubuu u ra chɛɛhgi di ra hassi, u nua ᴐᴐ ra tᴐ nuhaafufuu. U ᴐᴐ tᴐᴐruu werge ka haa wa gil.
42009040	N suŋŋi i hiŋra ŋᴐ bá duŋŋuu. Ba duŋŋuu huhzi.
42009041	Yeesu ŋᴐ, Filaŋkeŋ hina naa, yarda nyaara ni nɛchᴐgaarɛ. Ɛrɛɛ birgaa dᴐnnɛ ń haa du i be di birgi ka ii haa zuminnɛi? Ɛrɛɛ kanyittii ń haa di iai? Kpa i bie hiŋ bᴐᴐni.
42009042	Unna ba la, aliizinachᴐgii la izuu di kpau ha hɛri u ra hassi. Yeesu ŋᴐ aliizinachᴐgii la be, dí ú lii, u lii. Yeesu kpa bie la ga tɛɛ u mɛɛ.
42009043	Kᴐraawiizi fᴐŋŋa ni u girme la tir nɛra la maa werge ba ra koobi di ra ŋᴐ wia la maa Yeesu n na ɛɛ la.
42009044	Banna ŋᴐ a wia la, Yeesu ŋᴐ u hiŋra be, Ií gil n wiŋᴐzi naa miŋ niŋ ŋᴐ naa a zuu i digna nɛnnɛ. Ba daŋ lau mìŋ́ Nɛhalala Hiŋ di du nɛra baŋhina nonee biini.
42009045	Ka ba waa u wiŋᴐzi la zɛɛ zummɛ. A suahwᴐᴐ ba be ba zumaa huhzi, ka ra ᴐm u pɛɛzaa.
42009046	Denii ba ra di hᴐᴐzi bɛl alugᴐ unla n ɛɛ nabᴐma ba biini.
42009047	Yeesu n wa zum nfɛrɛ la banna fɛ la, u lau bie bɛl di gil u chi u kɛra,
42009048	ka ŋᴐ ba be, Nɛr la maa n niŋ lɛɛ bie naa di dau dikuu n wia, minuu u lɛɛ dau la. Nɛr la maa n lɛɛŋ di dau ge, unla n humiŋ labuu u lɛɛ dau la. Nɛr la n kpa u hiŋ tama, waabuu ɛɛ nabᴐma ii biini.
42009049	Jᴐn ŋᴐ u be, N Dᴐᴐri, yaa na baal bɛl n kpa i sᴐŋ di ra duŋŋi aliizinachᴐgaa nɛra ni. Uŋ waa yaa be hinuu ɛɛwɛ la wia, yaa ŋᴐ ú gilɛɛ kaa ɛɛ guŋ.
42009050	Yeesu ŋᴐ, Ií gilɛɛ ŋᴐ ú gil. Di nɛr ni ia waa naari dᴐᴐwɛ, ii nuu ɛɛ kpannɛ.
42009051	Denii saŋa la Kᴐraawiizi n niŋ bir wa kpa Yeesu di la u be n na dugli la, Yeesu izi di kutti di ra la Jɛrusalɛm,
42009052	di hum baŋhina bá tᴐ u see. Ba kaali di ga zuu Samaria hina bol bɛl di ŋᴐ bá ɛɛ sirya tɛu ú wa chᴐᴐ de.
42009053	Ka a bol hina waa sɛɛwɛ ba lɛɛu di dau dikuu unna la Jɛrusalɛm la wia.
42009054	U hiŋra Jems ni Jᴐn n wa zum guŋ, ba ŋᴐ u be, Yaa Dᴐᴐri, gil ya suŋŋi Kᴐraawiizi ú gil niŋ lii chiŋ di wa chol ba ni bá siuzi.
42009055	Yeesu binni baa ka ŋᴐ dí bá gilɛɛ waa ɛɛ guŋ.
42009056	Ba kaa ra la bol bɛl.
42009057	Banna vol ŋmɛnɛɛ la, baal bɛl ba Yeesu be di wa ŋᴐ, N daŋ hiŋii di la bᴐr la maa hiŋ niŋ la.
42009058	Yeesu ŋᴐ, Nyɛgɛzi dᴐᴐ a bᴐᴐnii, zumbizi ge dᴐᴐ a daŋa. Ka mìŋ́ Nɛhalala Hiŋwaa waa bᴐr maa dᴐᴐwɛ ń zuu chᴐᴐ.
42009059	Yeesu ŋᴐ bɛl ge be dí ú ra hiŋuu. U ŋᴐ, N Dᴐᴐri, gil n la bol di ga hug n mɛɛ mᴐᴐ ka ba di wa hiŋii.
42009060	Yeesu ŋᴐ u be, Gil banla n waa Kᴐraawiizi miibᴐᴐ dᴐᴐwɛ hug ba hinaa. Híŋwaa la ga ŋᴐ Kᴐraawiizi kora wia ra tɛɛ nɛra.
42009061	Bɛl kaa ŋᴐ, N daŋ hiŋii, n Dᴐᴐri. Ama gil n la dia di ga suŋŋi ŋmɛnɛɛ n dia hina be mᴐᴐ.
42009062	Yeesu ŋᴐ, Nɛr la maa n izee di kpa huma ú hum ka kaa ra binni har, waa dɛg Kᴐraawiizi kora biini zuui.
42010001	Denii yaa Dᴐᴐri la kaa lizi nɛra tokko ahoro ni fi ú hum baa u see banɛɛgaa nɛɛgaa bá zuu bol maa ani bᴐr maa u himmaa n niŋ wa zuu.
42010002	U ŋᴐ ba be, Diwee lɛɛwᴐᴐ nɛnnɛ ka huŋhunna waa kpil bá kumaa. Awia ií ra suŋŋi a kundiwee maa Nabᴐma ú nyiŋŋi huŋhunna bá la u koo hiŋ di ga kumaa.
42010003	Ií ra la. N na hum iabuu ií ɛɛ lugᴐ peeza munuzi biini.
42010004	Ií gilɛɛ kpa kebee hure ni bunnizi ni gawa di ra la. Ií gilɛɛ waa chi ŋmɛnɛɛ di ra jaami nɛr maa.
42010005	Di ii ŋᴐ ii zuu dia maa, ií ŋᴐ dí, K'ᴐraawiizi tɛɛ dia naa hiŋ bampirsᴐna.
42010006	Di a hiŋ dɛg bampirsᴐna la dᴐᴐi, a daŋ du u ni. Di waa a bampirsᴐna dᴐᴐi dɛkkɛ, a daŋ bir ba ii be.
42010007	Di ii waa zuu dia maa, ií du de di ra di diwee la ban niŋ tɛɛ ia, dikuu bɛɛwiai, huŋhunni dɛg u huma kinturgaarɛ. Ií gilɛɛ wa du dia maa ka lii de di ga du bɛl di kaa lii de ge di ga du bɛl.
42010008	Di ii wa zuu bol maa, a bol hina lɛɛ ia di dau, ii daŋ di diwee la ban niŋ ɛɛ tɛɛ ia
42010009	di ra chaa ba wiila hina di ra ŋᴐ ba maa be dí Kᴐraawiizi kora dii ra dugli baabuu.
42010010	Di ii wa zuu bol maa, ba waa sɛɛwɛ ba lɛɛ ia di dau, ií lii ŋmɛnɛɛ ka ŋᴐ,
42010011	Ii bol naa doŋa la n pɛli yaa naazi naa, yaa daŋ peezaa ha ii zum lugᴐ ii benii a lii. A waa hoo yaawaa be. Ama ií zum nɛnnɛ lugᴐ Kᴐraawiizi kora dii ra dugli iabuu.
42010012	Ií gil n ŋᴐ wibii maa tɛɛ ia. Kᴐraawiizi hᴐpizii la n niŋ ba la biini, a wàá nuu Sᴐdᴐm hina alugᴐ gunla an niŋ nuu a bol dee hina la.
42010013	Korezin hina, wiarɛ huuzi ia. Bɛtseida hina, wiarɛ huuzi ii ge, dikuu bɛɛwiai, wizenaa la miŋ ɛɛwɛ ii biini la, di n faa ɛɛ a widizi Taaya ni Sᴐn biini, ba bampiree daŋ faa bir, ba faa laali tagtakᴐssi di ra mizi ba hinaa hᴐᴐhri di ra bagli gunla ba biine n chᴐgɛɛ dikuu ba wichᴐgaa wia.
42010014	Di Kᴐraawiizi seriya dii hᴐpizii wa hello, a wàá nuu Taaya ni Saidᴐn hina la alugᴐ gunla an niŋ wa nuu ia la.
42010015	Kapɛrnaum hina, ii daŋ wer tinni chinchinne di la Kᴐraawiizi be naa? Akai. Ii daŋ tuu di la niŋ bᴐr.
42010016	Yeesu ŋᴐ u huŋhunna la be, Nɛr la maa n niŋ nuu ra tɛɛ ia, minuu u nuu ra tɛɛ la. Nɛr la maa n niŋ vɛɛ ia, minuu u vɛɛ la. Nɛr la maa n niŋ vɛɛŋ, unla n humiŋ labuu u vɛɛ.
42010017	Nɛra tokko ahoro ni fi la kaali. Baŋ wa bittɛ ba, ba bᴐra sᴐᴐnᴐᴐrɛ, ba ra ŋᴐ, Yaa Dᴐᴐri, aliizinachᴐgaa gba wettoo di ra sɛɛ yaa nua dikuu yaa n yir i sᴐŋ la wia.
42010018	U ŋᴐ ba be, N binnᴐᴐ di na Sitaani n lii chiŋ di chiiri hɛri alugᴐ dooŋ n nyɛgzɛɛ.
42010019	Ií ra nuu. N tɛɛ iabuu fᴐŋŋa ii wer fɛrgi hɛrikuna ni nuunzi ni yaa dᴐm la fᴐŋŋa la maa ni. Ka a bɛl maa wàá wer ɛɛ ia wii maa.
42010020	Ama aliizinachᴐgaa n wette di sɛɛ ii nuuzi naa, aa lɛi niŋ ɛɛ ii bᴐsᴐna. Ii sᴐna la n sɛbɛɛ chᴐᴐ Kᴐraawiizi be labuu niŋ gil ii bᴐra sᴐᴐni ia werge.
42010021	Denii Kᴐraawiizi Dumnanii izi Yeesu ni u bᴐra sᴐᴐni werge maa. U ŋᴐ, N mɛɛ, chiŋ ni hɛri maa Dᴐᴐri, n na jaamiibuu, dikuu bɛɛwiai, i gillᴐᴐ wia suah nunzunna ni banla n zum wia la be ka baglaa tɛɛ bichalli. I kipattɛ guŋ. N na jaamiibuu.
42010022	Yeesu kaa ŋᴐ u hiŋra be, N mɛɛ kpa wii maa fᴐŋŋaa tɛŋ. Nɛr maa waa Kᴐraawiizi bie la zummɛ nɛnnɛ di Kᴐraawiizi bɛŋ lɛi. Nɛr maa waa Kᴐraawiizi ge zummɛ nɛnnɛ di u bie la ni banla maa an niŋ par u bie ú bagli u wia tɛɛ la lɛi.
42010023	U ni u hiŋra n wa du ba bɛŋ, u ŋᴐ ba be, Ii nuu sumaa ii siwee n na wia naa iin nawɛɛ naa.
42010024	Ií gil n ŋᴐ wibii maa tɛɛ ia. Kᴐraawiizi dᴐgtɛɛzi kpila ni koora maa faa ra nyiŋŋuu ba na wia naa ii siwee n na na naa. Ka ba waa nawɛɛ di ra nyiŋŋi ba nuu wia naa ii digna n na nuu naa, ka ba waa nuuwɛ.
42010025	Denii Hᴐnzunni bɛl izi di ŋᴐ ú pɛɛzuu wikpeg bɛl di na. U pɛɛzi, N nabᴐma, ɛrɛɛ ń ɛɛ di wer na miibᴐᴐ la n waa tunaa dᴐᴐwɛ lai?
42010026	Yeesu bir pɛɛzuu, Ɛrɛɛ ba faa sɛbi Moosis Hᴐŋ biini lai? Ɛrɛɛ i ᴐᴐ ra karmi de lai?
42010027	U ŋᴐ, Ba sɛbᴐᴐrɛ, Gil i bampirii maa lau i Dᴐᴐri Kᴐraawiizi di nᴐŋŋuu ani i biini maa, ni i kpegzi maa, di kpa i nfɛrɛ maa di du u ni di kaa nᴐŋŋi i dᴐŋhiŋ alugᴐ gunla hiŋ nᴐŋŋi i hiŋ la.
42010028	Yeesu ŋᴐ, Wibiire i ŋᴐ gunla. Ɛɛ ra ɛɛ guŋ. Denii í jaa na miibᴐᴐ la.
42010029	Ka Hᴐnzunni la haa vɛɛ ka ra nyiŋŋi u na sᴐŋ di jaa, di kaa pɛɛzi, Ka anɛɛ n dᴐŋhinɛi?
42010030	Yeesu jaa ta sɛɛlii bɛl di tɛu di ŋᴐ, Aabuu, baal bɛl izi di lii Jɛrusalɛm di ra la Jɛriko. Unna la la, ŋmɛɛna ga lawuu di foozi u kunlaala maa ka lᴐᴐzuu werge maa ka kaali. U chᴐᴐ ŋmɛnɛɛ di ra nyiŋŋi u siu.
42010031	Tama di Kᴐraawiizi dia kizee hiŋ bɛl ge vollo di ra ba. Unna ba di wa na baal la n chᴐᴐ ŋmɛnɛɛ la, u teŋ di ga ŋmɛnikɛrii di bɛri u ni di kaali.
42010032	A kaa ɛɛ tama di Kᴐraawiizi dia huŋhunni bɛl ge ra ba. U ge n na ba di wa na baal la n chᴐᴐ ŋmɛnɛɛ la, u gba teŋ di ga ŋmɛnikɛrii di bɛri u ni di kaali.
42010033	Denii hᴐᴐhri bɛl ge vol ra ba. U ge ɛɛ Samaria hinuurɛ. U ra ba di baallɛ chᴐᴐwɛ. Uŋ wa nau la, u wia dᴐᴐu sinyɛna werge.
42010034	U lii u kawee nyuu di tuu di ɛɛ nuu ni siŋ di du u bᴐrazi la n mᴐnnɛɛzi la ka vᴐᴐzaa. Uŋ wa vᴐᴐzi u bᴐmᴐnnaa la tuŋ, u lalluu di sag kawee la nyuu di kpau di ga zuu bol bɛl di ga zuu diihayii bɛl de di ra binni u ni.
42010035	Hᴐᴐŋ wa pizɛɛ, Samaria hinuu la lizi kebee anɛɛ di tɛɛ dia la hiŋ ka ŋᴐ u be, A binni baal naa ni ka ń la ka ba. Di n wa ballᴐ di kim wa jaawᴐ, n daŋ turgii.
42010036	Too. Baala bahoro naa maa biini, u bɛliirɛ n ɛɛ baal la ŋmɛɛna n lᴐᴐzɛɛ la dᴐŋhinɛi? Ɛrɛɛ i na a wia biinei?
42010037	U ŋᴐ, Unla n suŋ u ni labuu ɛɛ a baal dᴐŋhiŋ. Yeesu bir di ŋᴐ u be, Ge la gaa ɛɛ gunnᴐu.
42010038	Ba kaa izi ra la di wa zuu bol bɛl. A bol haaŋ bɛl sᴐnnɛ Maata. A Maata lɛɛ Yeesu di dau u dia.
42010039	U niwee ge sᴐnnɛ Mɛɛri. A Mɛɛri ᴐᴐ so yaa Dᴐᴐri naazi zɛɛ di ra nuu u baglaa.
42010040	Maata ge ra hum u huma. U huma la wia zuu u nyuu. U ba Yeesu be di wa ŋᴐ, N Dᴐᴐri, n niwee naa n giliŋ ta n na hum ia n bɛŋ kennaa, a wɛɛ tittea? Ŋᴐ u be ú ba wa hiiniŋ.
42010041	Yaa Dᴐᴐri la ŋᴐ u be, Maata, Maata. I gillᴐᴐ wikpila ra tirii werge di zuu i nyuu.
42010042	Ka wikpaŋ bɛnnɛ du de di ɛɛ wizeŋ. A wii deere Mɛɛri ra ɛɛ la. Awia màá ŋᴐ ú gil.
42011001	A hᴐl bɛl Yeesu du bᴐr bɛl di ra jaami Kᴐraawiizi. Uŋ wa jaamɛɛ tuŋ, u hiŋra ŋᴐ u be, Yaa Dᴐᴐri, bagli yaa jaamaa alugᴐ Jᴐn la n faa bagli u hiŋra la.
42011002	U ŋᴐ, Di ii ŋᴐ ií jaami Kᴐraawiizi, ií ŋᴐ, Yaa mɛɛ Kᴐraawiizi, yaa ra nyiŋŋi i sᴐŋ dᴐᴐ girme, di ra nyiŋŋi i kora ba ɛŋ.
42011003	Tɛɛ yaa diwee ya ra di hᴐpizibii maa
42011004	di gil yaa wichᴐgaa tɛɛ yaa, dikuu bɛɛwiai, yaa ᴐᴐ gil yaa dᴐŋa hina wichᴐgaarɛ di ra tɛɛ baa. Hiini yaa wifittii gilɛɛ ɛɛ yaa ya chol.
42011005	U kaa ŋᴐ ba be, Di ii bɛl dᴐᴐ i dammu di la u be saŋkara ni di ŋᴐ u be, N dammu, tɛŋ paanuuzi ahoro.
42011006	N dammu bɛl lii yembɛllɛ di ba n dia. Maa kummaa dᴐᴐwɛ ń tɛu ú di.
42011007	Di i suŋŋuu guŋ, u daŋ tɛi. Wàá ŋᴐ i be ŋᴐ, Giliŋ. N kar dominuarɛ. N biizi ge du n be di ra chᴐᴐ dᴐᴐ. Màá wer izi di nyiŋŋi kummaa tɛi.
42011008	Ií gil n ŋᴐ ii be. Di wàá sɛɛ izi dikuu i nuu n di dammu la wia, ka u daŋ izi dikuu hinna tᴐᴐruu la wia di tɛi kunla maa hinna nyiŋŋi.
42011009	Ií gil n ŋᴐ ii be. Di ii suŋŋi Kᴐraawiizi kuŋ, u daŋ tɛɛ ia. Di ii ra nyiŋŋi kuŋ u be, ii daŋ nau. Di ii lᴐwᴐᴐ di ɛɛ gaafura, u daŋ pilli ia ii zuu u be,
42011010	dikuu bɛɛwiai, nɛr la maa n suŋŋi kuŋ ra nau. Nɛr la maa n nyiŋŋee ge ra na. Nɛr la maa n lᴐwɛɛ di ɛɛ gaafura ge na bᴐttɛ di ra zuu.
42011011	U bɛɛ biere niŋ ŋᴐ ú tɛu nyiŋ, ú sɛɛ kpa hɛrikuŋ di tɛuwɛi?
42011012	Di u kaa suŋŋuu hal ge, u daŋ kpa nuuma tɛuwaa? Akai.
42011013	Too. Iiŋ ɛɛ nɛchᴐgaa ka ᴐᴐ wer ra tɛɛ ii biizi kunnanaa naa, amᴐ ii mɛɛ Kᴐraawiizi wàá kpa u Dumnanii di tɛɛ banla n suŋŋuu laa?
42011014	Denii Yeesu duŋŋi aliizinachᴐgii bɛl gɛnii bɛl ni. Aliizinachᴐgii la n liwɛɛ la, gɛnii la wer di ra ŋᴐ wia. A tir nɛra la.
42011015	Ka baŋhina ŋᴐ, Aliizinachᴐgaa maa nabᴐma Biɛlzɛbub fᴐŋŋa biinii u wer di ra duŋŋi aliizinachᴐgaa la.
42011016	Baŋhina ge ra nyiŋŋi u ɛɛ wikpeg bɛl chiŋ bá na di zum u wibii.
42011017	Yeesu zum ba nfɛssi la di ŋᴐ ba be, Di bol hina waa nuukpaŋ dᴐᴐwɛ, ba dᴐma daŋ kpu baa ba wia maa chᴐgi. Ba diini maa daŋ chogli dᴐŋa ni di chᴐgi.
42011018	Di Sitaani ni u bol hina ge waa nuukpaŋ dᴐᴐwɛ ka ra yoo dᴐŋa, ɛrɛɛ ú ɛɛ ú kora wer chinɛi? Ka ii ŋᴐ dí Biɛlzɛbub fᴐŋŋaa n kpa di ra duŋŋi aliizinachᴐgaa nɛra ni. Nau!
42011019	Di wibiire ii ŋᴐ gunnᴐu, amᴐ anɛɛ fᴐŋŋaa ii biizi kpa di ra duŋŋaa naanɛi? Baabuu niŋ di ii ni ii wiŋᴐzi naa seriya di bagli lugᴐ ii hor waa sum.
42011020	Ama di Kᴐraawiizi fᴐŋŋa biinii n wer di ra duŋŋaa, guŋwaa Kᴐraawiizi kora dii hel iabuu la.
42011021	Di kpegleg kpogli dᴐmkuna alugᴐ kizee ni hoo di ra du u dia tau, wii maa wàá ɛɛ u kuna.
42011022	Ama di baal bɛl ballᴐ di dᴐᴐ fᴐŋŋa kaaluu, u nuu yoo, u daŋ kpegluu di lɛɛ u dᴐmkuna la uŋ faa dᴐᴐ a tamii lugᴐ a daŋ wer lɛɛu la di foozi kuna la ge uŋ faa foozee u dᴐma be la.
42011023	Nɛr la maa n waa n wia ra sɛɛ, n nuu ra yoou. Di wan hiinee ge di ra paagi kuna, u ra yaaraabuu.
42011024	Aliizinachᴐgii n ᴐᴐ wa lii nɛr ni, ᴐᴐ ra vol bᴐdumazii di ra nyiŋŋi bᴐr ú so heezi.
42011025	Di waa bᴐr nawɛɛ, ᴐᴐ ŋᴐ, N daŋ bir la dia la miŋ liwɛɛ ba la. U bir la di a dia maa chaanᴐᴐ di kuari nɛnnɛ.
42011026	Denii ú la ga nyiŋŋi aliizinachᴐgaa la n chummɛ di kaaluu la aniidaanɛɛ, á maa la ga zuu de, báal la wia bir nyaŋŋi di kaali gunla aŋ faa duwɛɛ la.
42011027	Uŋ wa ŋᴐ wia naa, haaŋ bɛl du nɛdamta la biini di ŋᴐ kpegzi ni, Bᴐsᴐna hinnɛ haaŋ la n lulii di tɛi il i ᴐzi la.
42011028	Ka Yeesu ŋᴐ, Bᴐsᴐna hinaa banla n nuu Kᴐraawiizi wiŋᴐzi di ra hiŋ guŋ.
42011029	Nɛdamta n faa ra ba u be di ra jaa la, Yeesu jaa ra ŋᴐ ba be, Filaŋkeŋ hina ɛɛ nɛchᴐgaarɛ. Ba ᴐᴐ ra nyiŋŋuu ba na fᴐŋŋawii bɛl ka haa zum n wibii. Ka màá ɛɛ wii maa bagli baa. Unnii bɛnnɛ ií kpa zum n wibii, waabuu Kᴐraawiizi dᴐgtɛɛ Joona wii la.
42011030	Gunla Joona wia n bagli Niniva hina wibii la, gunnɛ míŋ Nɛhalala Hiŋ ge wia wa bagli filaŋkeŋ hina naa wibii.
42011031	Wiikakag hɛri wiche la daŋ lii Kᴐraawiizi seriya dii hᴐpizii la biini di tɛɛ ii filaŋkeŋ hina naa chᴐgri, dikuu bɛɛwiai, u faa lii bᴐᴐnɛɛ maanii ú wa nuu koorizeŋ Sᴐlᴐmᴐn nunzuma la wia. Ka unla n ɛɛ nɛzeŋ kaali Sᴐlᴐmᴐn la du iawaa benii, ka ii waa sɛɛwɛ tɛu.
42011032	Niniva hina ge daŋ lii Kᴐraawiizi seriya dii hᴐpizii la biini di tɛɛ i filaŋkeŋ hina chᴐgri, dikuu bɛɛwiai, Joona n bagli baa Kᴐraawiizi wia la ba biine faa chᴐkkᴐᴐ dikuu ba wichᴐgaa hiŋ wia, ba gilaa ha. Ka unla n ɛɛ nɛzeŋ kaali Joona la du iawaa benii, ka ii waa sɛɛwɛ tɛu.
42011033	Di ba choŋŋi fintina ba wàá kpau du diisee. Ba wàá kpa kɛɛgᴐ gba di chig u ni. Akai. Ba daŋ kpaubuu hᴐŋ chiŋ ú wer ra chaani banla maa n niŋ zuu.bn42#sch11#tf#pn0150##
42011034	Siwii ɛɛ bᴐrahᴐŋ fintinaa di ᴐᴐ gil u ra na bᴐchaaŋ. Di i siwii wesso, bᴐr maa daŋ chaani i be. Di i ɛɛ sisᴐna hiŋ, i biini daŋ chaani. Ka di i ɛɛ sikpegii hiŋ ge, i biini maa daŋ biri.
42011035	Awia a du tau nɛnnɛ í biini gilɛɛ wa ɛɛ bᴐbiri.
42011036	Di i biini maa ɛɛ bᴐchaaŋ, bᴐbiri maa waa hore de, u maa danna chaani nɛnnɛ alugᴐ bᴐr la ban chiŋŋi fintina n na chaani la.
42011037	Unna ŋᴐ wia kennaa, Farisi bɛl ŋᴐ ú ba ú nuu ga di. U hiŋuu zuu u dia di ga so u diiri bᴐr.
42011038	Waa ba samaa bɛl dee sammɛ mᴐᴐ ka so. A tir Farisi la.
42011039	Yaa Dᴐᴐri la ŋᴐ u be, Ii Farisizi naa, ii ɛɛwᴐᴐ lugᴐ libizi ni hɛnni ban loori a hara ka gil a biine doŋa. Kunfoozaa wia ni wichᴐgaa du ii biinee.
42011040	Ii waa nfɛrɛ dᴐᴐwɛ. Unla n ma newea la, ba ni ba biine maa lɛi u maa?
42011041	Ama di ii lɛɛ a hɛnni ni libizi biini kuna di ra sunzi nɛra, ii kuna la maa daŋ lii di du wer.
42011042	Farisizi, wia daŋ wa huuzi ia. Ii ᴐᴐ lizi Kᴐraawiizi hotte tɛu di lii ii diujigzi maa gba biini. Ka ii waa wibii dᴐᴐi ni Kᴐraawiizi nᴐŋŋaa kpawɛɛ su siwii. Ii vii kpa annii wia su siwii ka kaa ra ɛɛ anla gba ra jaa.
42011043	Farisizi, wia daŋ wa huuzi ia, dikuu bɛɛwiai, ii ᴐᴐ ra nyiŋŋi nabᴐŋkassii ii kisɛr diini biini ií ra so di ra nyiŋŋi nɛra ra tᴐgzi ia di ra jaami ia yauzi biini.
42011044	Wia daŋ wa huuzi ia, dikuu bɛɛwiai, ii ɛɛwᴐᴐ lugᴐ ŋmama nɛra n waa na. Ba waa zummɛ ka ra vol a ni.
42011045	Hᴐnzunni bɛl ŋᴐ u be, N nabᴐma, hinna ŋᴐ wia naa, yaa hᴐnzunna gba i ra gbɛlli la.
42011046	Yeesu ŋᴐ, Ii hᴐnzunna naa, wia daŋ wa huuzi ii ge gba, dikuu bɛɛwiai, ii ᴐᴐ giluu nɛra chi buntᴐgazi werge maa. Ka ii himmaa wàá sɛɛ kpa ii nonibikpaŋkpaŋa gba di gbᴐgzaa.
42011047	Wia daŋ wa huuzi ia, dikuu bɛɛwiai, ii ᴐᴐ kuari Kᴐraawiizi dᴐgtɛɛzi la ii naabaala n faa kpuwɛɛ la ŋmamaa nɛnnɛ.
42011048	Awia ii ɛɛ ba kpui daansɛɛ hinaa di ra sɛɛ ii naabaala wiɛɛlaa la lugᴐ a wessoo. Baabuu kpu baa ka ii ge waa kuari ba ŋmama.
42011049	Ba sɛbᴐᴐrɛ hᴐŋ la banna yir Kᴐraawiizi Nunzunna Hᴐŋ la biini di ŋᴐ, N daŋ hum n dᴐgtɛɛzi ni n huŋhunna ba be, bá kpuuzi baŋhina di kaa tᴐᴐri baŋhina.
42011050	Denii n dᴐgtɛɛzi la maa baŋ kpuwɛɛ di lii durnya lugli maa la, ba kpuirɛ ń pɛɛzi filaŋkeŋ hina naa be.
42011051	Ba maa chal, di haŋ kpa Abɛl la guŋŋ wa hel Zɛkaraya la baŋ faa kpuwɛɛ sarga bᴐr ni Kᴐraawiizi bᴐnanii baambaaŋ la, ba maa maa challii niŋ du filaŋkeŋ naa hina nonee ni bá pɛɛzi baa.
42011052	Ii Hᴐnzunna naa, wia daŋ wa huuzi ia, dikuu bɛɛwiai, ii lizi saafiibii la n na pilli zumaa bᴐr labuu. Ii himmaa waa de zuuwɛ ka kaa tᴐ banla n faa ra nyiŋŋi zuui la bᴐr.
42011053	Yeesu izi de di ra lii. Unna lii la, Kᴐraawiizi Hᴐŋ Karma ni Farisizi baŋhina aah siwii werge maa di ra pɛɛzuu wiazi di ra nyiŋŋi u ŋᴐ wikpila
42011054	bá he u nua di lawuu u wiŋᴐzi la biini.
42012001	Denii nɛdamta n nyaŋ chaalɛɛ werge maa di ra fɛrgi dᴐŋa, Yeesu ŋᴐ u hiŋra be, Ií ra dazi Farisizi yissi ni. Ba nɛfugzaa labuu ɛɛ a yissi.
42012002	Wii la maa n tᴐwɛɛ filaŋkeŋ, ka u daŋ ŋmɛnɛ pilli, wii la maa n suahwɛ ge lii bᴐchaaŋ nɛra zum u wia.
42012003	Wia la maa iiŋ ŋᴐwɛɛ bᴐbiri, ka ii daŋ wa nuua bᴐchaaŋ. Wia la maa iin suahwɛ di munni, ka ba daŋ wa sii di ŋᴐa sal.
42012004	N dammuzi, ií gilɛɛ ra ᴐm banla n dᴐᴐ fᴐŋŋa bá wer kpu ii bᴐrahᴐŋ, ka ba wàá ka wer ɛɛ wii maa la.
42012005	N daŋ bagli ia unla iin ninna ᴐm. Ií ra ᴐm unla n dᴐᴐ fᴐŋŋa un niŋ wer kpui, di u wa kpui tuŋ, u kaa dᴐᴐ fᴐŋŋa ú kpai ga ha Sitaani niŋ biini la. Wibii maa. Ií ra ᴐmuu.
42012006	Zumbijigzi la baŋ ᴐᴐ ra yoo la, anue lɛi koboanɛɛa? Ka bɛl maa waa hoo Kᴐraawiizi n niŋ suuh u wia.
42012007	Ii nyuhuna gba, Kᴐraawiizi kur a maanii di zum a maga. Awia ií gilɛɛ ra ᴐm. Ii ɛɛ u kumpazii di kaali zumbidamta maa.
42012008	Ií gil n ŋᴐ wibii maa tɛɛ ia. Nɛr la maa n niŋ ŋᴐ nɛra be lugᴐ u nimbuu, mìŋ́ Nɛhalala Hiŋ ge daŋ ŋmɛnɛ ŋᴐ Kᴐraawiizi mɛlikazi be lugᴐ n nuubuu.
42012009	Ka nɛr la maa n niŋ hᴐᴐ n wia nɛra be alugᴐ u niŋ lɛi, mìŋ́ Nɛhalala Hiŋ gba daŋ hᴐᴐ u wia Kᴐraawiizi mɛlikazi be alugᴐ n nuu lɛi.
42012010	Nɛr la maa n niŋ chagzi Nɛhalala Hiŋ, Kᴐraawiizi daŋ wer gil tɛu. Ka nɛr la maa n niŋ gbɛlli u Dumnanii la, Kᴐraawiizi wàá gil tɛɛ a hiŋwaa.
42012011	Di ba lauri ia di ba ba kisɛr diini hina ni ba nabᴐnzi ni ba fᴐŋŋa dᴐᴐra be bá di ii seriya, ií gilɛɛ gil a tir ia gunla iin niŋ ŋᴐ ani gunla ban niŋ pɛɛzi ia ií ŋᴐ.
42012012	Kᴐraawiizi Dumnanii la daŋ bagli ia gunla iin niŋ ŋᴐ a saŋa hiŋ.
42012013	A nɛra bɛl ŋᴐ Yeesu be, N nabᴐma, ŋᴐ n kpɛɛma be ú bᴐnni n mɛɛ kapɛttɛ hor tɛŋ.
42012014	Yeesu ŋᴐ, N baal, minuu ii seriya diiri ni ii kapɛttɛ bᴐnnia?
42012015	Yeesu ŋᴐ a nɛra be, Ií ra ᴐm kɛkɛluu dᴐᴐi kuna ni. Newee miibᴐᴐ waa u kuŋkpila la un dᴐᴐwɛ la ni liwɛɛ.
42012016	U ta sɛɛlii bɛl di ŋᴐ, Baal bɛllɛ faa du de di ɛɛ dᴐᴐŋ, di par u koo, u kundiwee maa lɛɛ werge.
42012017	Denii u fɛ nfɛrɛ u biini di pɛɛzi u hiŋ, Ɛrɛɛ ń ɛɛ naanɛi? N diwee n kannɛ werge naa, maa kaa dᴐᴐ kuna ń dua.
42012018	Kenne ń ɛɛ. N daŋ purgi n buugazi naa ka jaa ma azenaa ń wer chaali n mia ni n diwee maa di du a biini.
42012019	Denii u ŋᴐ u himmaa be, N himmaa, i dᴐᴐ kunaa werge í wer di biŋkpila maa biini. Awia a heezi di ra di di ra nyᴐᴐ siŋ di ra di i hiŋ.
42012020	Ka Kᴐraawiizi ŋᴐ u be, Gɛnii! Hamuŋa naa, n daŋ yirii. Ii daŋ siu. Di i wa siuwᴐ naa, kuŋkpila naa hiŋ chaalɛɛ dau naa, a wàá bir pɛɛa?
42012021	Awia nɛr la maa n chaali daama di dau u hiŋ ka waa daama dᴐᴐwɛ Kᴐraawiizi be, u ɛɛwᴐᴐ lugᴐ baal naa.
42012022	Yeesu ŋᴐ u hiŋra be, Awia n na ŋᴐ ii benii, Ií gilɛɛ gil ii miibᴐᴐni wia zuu ii nyuuni di ra fᴐŋ bᴐr la iin niŋ na diwee di ra di ani kunlaala di ra tᴐ ii bᴐrahᴐŋ.
42012023	Diwee bɛŋ be lɛi miibᴐᴐ ra lii. Kunlaala ge bɛŋ lɛi ra kuari bᴐra.
42012024	Ií ra binni zumbizi la. A waa kuna a duu, a waa kaa ra kumaa ge, a waa buugazi dᴐᴐwɛ á chaali a diwee ra du. Ka Kᴐraawiizi ᴐᴐ ra tɛabuu diwee a ra di. Awia iabuu ɛɛ u kumpazii werge maa di kaali a zumbizi.
42012025	Di i miibᴐᴐ wia aah i siwii gunla maa, ka hàá ka wer gil ú du jaŋ di jaa tama maa di kaa birgi jaa.
42012026	Di haa wette í ɛɛ wijiga naa, bɛɛwiarɛ i kaa ra fᴐŋ anla wiai?
42012027	Ií ra binni paŋwoori fiiri gunla anna ɛɛ di wer ra hel. A waa hum, a waa kaa ra ta gonni. Ka ií gil n ŋᴐ ii be. Haali koorizeŋ Sᴐlᴐmᴐn la n faa ra bᴐg u hiŋ di dᴐᴐ girme werge la, ka u kunlaalaa wessi faa waa annii Kᴐraawiizi n kpawɛɛ laali paŋwoori naa bɛl maa duglɛɛ.
42012028	Too. Di Kᴐraawiizi wetto di laali kooree naa n du lɛl naa ka kɛrɛ bá ŋmɛnnaa di fuuh naa, amᴐ wàá aah siwii dikuu ii wia werge di kaali guŋ ií na kuna di laalia? Yarda nyaara!
42012029	Ií gilɛɛ aah siwii dikuu diwee ni nii wia di gil a wia zuu ii nyuuni.
42012030	Ii mɛɛ teŋ zum kuna naa iiŋ wa dᴐᴐwɛ naa wiarɛ. Banla n waa Kᴐraawiizi zummɛ aah siwiire dikuu annii maa wia.
42012031	Ka iáwaa gil Kᴐraawiizi kora wia tᴐ see di aah siwii dikuu a wia, ka ií jaa na kuna naa maa di jaa.
42012032	N pebizi, ií gilɛɛ ra ᴐm. A par ii mɛɛrɛ un niŋ gil ií zuu u kora biini.
42012033	Ií kpa ii kundᴐᴐlaa di yoo di kpa a kebee di ra tɛɛ nyaara. Ií ra ɛɛ guŋ di wer dᴐᴐ hure la n waa siu la di wer dᴐᴐ daama la n waa tuŋ Kᴐraawiizi be ú dauri ia bᴐr la ŋmɛɛna n waa zuu, kunjigzi ge waa hoo á chᴐgi kunla la.
42012034	Bᴐr la ii daama n duwɛɛ, denii ii bampiree ge du.
42012035	Ií kirsi di choŋŋi ii fintinazi di ɛɛ sirya chi,
42012036	alugᴐ balaa n na kpaŋ ba dᴐᴐri ú lii diuzeŋ bᴐr di ba bol, di u wa lᴐ kᴐkᴐ bá wer pilluu manaŋ.
42012037	Di u wa ballᴐ di u balaa haa ra nyiŋ, bᴐsᴐna hinaa. Ií gil n ŋᴐ wibii maa tɛɛ ia. U daŋ kirsi u hiŋ di gil ba so diiri bᴐr ka ú himmaa nyiŋŋi diwee ba di waa tɛɛ baa.
42012038	Di u wa ballᴐ saŋkara ni gɛɛ chᴐᴐzin nua barii di u balaa haa ra nyiŋ di ra kpaŋuu, bᴐsᴐna hinaa.
42012039	Ií zum wii naa. Di diahiŋ faa zum saŋa la ŋmɛɛŋ n niŋ faa zuu u dia, u daŋ faa ra nyiŋ. U faa waa gillɛ u purgi u dia di zuu.
42012040	A dɛkkᴐ ii ge gba n ɛɛ sirya. Mìŋ́ Nɛhalala Hiŋ daŋ ba saŋa la iiŋ wàá ra binni n ŋmɛnɛɛ la.
42012041	Pitta pɛɛzi, Yaa wiarɛ i ta sɛɛlii naa gɛɛ nɛra maa wiarɛ i tauwɛi?
42012042	Yeesu ŋᴐ u be, Balii la wia n dᴐᴐ wibii di kaa dᴐᴐ nfɛrɛ jaa la, u dᴐᴐri daŋ tɛu nabᴐmuu u dᴐŋa hina balaa ni ú ᴐᴐ nyiŋŋi ba diwee ra tɛɛ baa saŋa saŋazi.
42012043	Di u dᴐᴐri la yembɛl ka ba di u balii la a hum u huma la, bᴐsᴐna hinnɛ.
42012044	Ií gil n ŋᴐ wibii maa tɛɛ ia. U daŋ tɛu fᴐŋŋa u kummaa ni.
42012045	Ka di u balii la faa fɛ nfɛrɛ di ŋᴐ u himmaa be, N dᴐᴐri wàá ba manaŋ di jaa ra lᴐᴐzi u dᴐŋa hina balaa, baala ni haana, di ra di werge di nyᴐᴐ siŋ di ra dɛɛzi,
42012046	u dᴐᴐri la daŋ ba hᴐpizii la uŋ waa u ŋmɛnɛɛ ra binni di wa pirguu ka tᴐᴐruu di gil u la ga du banla n waa Kᴐraawiizi sɛɛwɛ la be.
42012047	Balii la n zum u dᴐᴐri kipar ka wᴐᴐ ɛɛwɛ, waa kaa ɛɛ sirya ú ɛɛu la, ba daŋ lᴐᴐzuu werge.
42012048	Unla ge n waa u dᴐᴐri kipar zummɛ ka u ɛɛ wia la n dɛg lᴐᴐzaa la, ba daŋ lᴐᴐzi u ge tama bɛŋ. Nɛr la maa n na hiinikpila Kᴐraawiizi be, u ninɛɛ wíkpila wa sag. Nɛr la nɛra n kpawɛɛ birgi ba nyuu hiŋ, u ninɛɛ ba haahkɛ maa chug.
42012049	N ballᴐᴐ ń wa du hɛri naa niŋ. ú vii tenna di.
42012050	Niisᴐᴐlii bɛl deere n ba bá sᴐŋ. N biini wàá wer ɛɛ kpaŋ see bá wa sᴐŋ nii la tuŋ.
42012051	Ii ra binnuu lugᴐ n ba durnyaa nuúkpaŋ dᴐᴐi wer du de. Akai. Ií gil n ŋᴐ ii be. Nɛra dᴐmbargaa daŋ lii a biini.
42012052	Filaŋkeŋ, di dia hina du banue, bahoro ni banɛɛ daŋ naa,
42012053	baal kpa u biibambie di birgi u dᴐm, biibambie ge kpa u mɛɛ di birgi guŋ, haaŋ kpa u biihambie di birgi u dᴐm, u biihambie la ge kpa u maa di ge birgi guŋ, toloori ge kpa u hilahaaŋ birgi u dᴐm, u hilahaaŋ kpa u bie haaŋ birgi guŋ.
42012054	Yeesu kaa ŋᴐ nɛdamta la be, Di ii wa na baama n izi wiicholii, ii teŋ zummᴐ lugᴐ dooŋ du denii. U ᴐᴐ ba.
42012055	Di ii kaa wa na peu n na ta di lii wiikakag ge, ii ᴐᴐ ŋᴐ, Weŋ daŋ du de zinaa. A wa ɛɛ guŋ.
42012056	Nɛfugzee ia. Ii wettoo di zum chiŋ ni hɛri wia zɛɛ ka ii waa wette zum wia naa n na ɛɛ filaŋkennaa zɛɛ.
42012057	Ií himmaa pessi zum wia la n deŋlee.
42012058	Di nɛr samii di kpai ra la seriya diiri be, ɛɛ ania di kuari ii wia la ŋmɛnɛɛ. Di guŋ lɛi, u daŋ gil i zuu seriya diiri be ú ge gil u balii lawii di tᴐ dia.
42012059	Gil n ŋᴐ i be. I daŋ turgi a kim ni u kobozi la bɛl maa mᴐᴐ ka haa wer lii a dia biini.
42013001	Nɛra baŋhina du de di bagli Yeesu gunla Pailᴐt n faa kpu Galili hina baŋhina saŋa la baŋ faa kpu sela di ra ɛɛ sargazi la.
42013002	Yeesu pɛɛzi baa, Amᴐ Galili hina naa faa ɛɛ nɛchᴐgaarɛ kaali ba dᴐŋa Galili hina la wiarɛ wia naa wa ɛɛ baa gɛɛ?
42013003	Ií gil n ŋᴐ ii be. Guŋ lɛi. Di ii ge wàá gil ii biine chᴐgi dikuu ii wichᴐgaa wia di gilaa ha, ii gba daŋ siuzi.
42013004	Nɛra fidiŋmantannaazi la diijaŋ la n du Silᴐam n chol ba ni di kpu la, ii ra binnuu lugᴐ ba nii faa ɛɛ wichᴐg ɛɛraa di kaali ba dᴐŋa hina la maa n du Jɛrusalɛm labuu gɛɛ?
42013005	Ií gil n ŋᴐ ii be. Guŋ lɛi. Di ii ge gba wàá gil ii biine chᴐgi dikuu ii wichᴐgaa wia di gilaa ha, ii gba daŋ siuzi.
42013006	U ta sɛɛlii bɛl di ŋᴐ, Baal bɛllɛ faa du de di dᴐᴐ fig daa bɛl u kambol biini di ba ú wa tᴐrgi u nᴐna, ka waa nᴐna nawɛɛ.
42013007	U ŋᴐ u kambol binni la be, Binni ahoroo keŋ am ba wa nyiŋŋi nᴐna daa naa ni, ka maa na. Teŋuu ha. U ra tᴐ bᴐttɛ.
42013008	U ŋᴐ, N dᴐᴐri, gil u du de dɛɛnnaa, ń ki u zɛɛ bari di duu tagzi ya na.
42013009	Di bina kaa wa hel di u nᴐnnᴐ, too. Di waa nᴐnnɛ ge, n daŋ teŋuu ha.
42013010	Ba heezaa hᴐpizii bɛl, Yeesu du kisɛr dia bɛl biini di ra bagli baa.
42013011	Haaŋ bɛl ge du de. Aliizinachᴐgii bɛl faa du u ninɛɛ binni fidiŋmantannaazi di ᴐᴐ faa gil u bugni di ra vol. U faa wàá wer deŋli vol.
42013012	Yeesu n wa nau u yiruu. U ba u be. U ŋᴐ, N maa, n daŋ lizi i wiila naa i ni.
42013013	U kpa u nonee sag u ni. Kakpaŋ u wer deŋli. U jaa ra chᴐli Kᴐraawiizi.
42013014	Ka kisɛr dia la nabᴐma baaŋ fuuh dikuu Yeesu n chaa haaŋ la ba heezaa hᴐpizii la biini wia. U ŋᴐ nɛra la be, Hᴐpizaa anumbɛllɛ du de yaa kpa di ra hum huma. Ií ᴐᴐ ba a hᴐpizaa biini ú chaa ia. Ií gilɛɛ kaa ba a heezaa hᴐpizii biini.
42013015	Yaa Dᴐᴐri ŋᴐ u be, Nɛfugzee ia! Di ii dᴐᴐ ii nau gɛɛ ii kawee, ii waa ᴐᴐ puruu heezaa hᴐpizii la di kpau la ú ga nyᴐᴐ niia?
42013016	Too. Haaŋ naa n ɛɛ Abraham naana bɛl Sitaani n vᴐᴐwɛ binni fidiŋmantannaazi n puruu heezaa hᴐpizii biini naa, u guŋ waa weraa?
42013017	Uŋ wa ŋᴐ kennaa, hiihzi di banla n faa ra diu hᴐᴐzi la. Ka nɛra la n faa ra hiŋuu lawaa maa bᴐra sᴐᴐni baa dikuu wizenaa la Yeesu n ᴐᴐ ra ɛɛ la wia.
42013018	Yeesu ŋᴐ, Ii zum gunla Kᴐraawiizi kora n duwɛɛ?
42013019	Baal bɛllɛ faa du de di kpa daapuza bɛl bii di duu u kambol. A daapuza ge sᴐnnɛ mastad. U lii di hel di birgi daa, zumbizi ra du a daŋa u nyuu. Gunnɛ Kᴐraawiizi kora ge du.
42013020	U kaa kuari pɛɛzi baa, Ii zum gunla Kᴐraawiizi kora n kaa duaa?
42013021	Haaŋ bɛllɛ faa du de di kpa yissi di du sau libizi ahoro biini a wa fuu a maa. Gunnɛ Kᴐraawiizi kora ge du.
42013022	Yeesu kaa izi di kpa Jɛrusalɛm ŋmɛnɛɛ di ra gaagi boljigzi ni bolzenaa di ra bagli nɛra.
42013023	Nɛbɛl pɛɛzuu, N Dᴐᴐri, banla Kᴐraawiizi n niŋ lɛɛ la, ba wàá du kaŋ gɛɛ? Yeesu ŋᴐ nɛra la be,
42013024	Ií ᴐᴐ ɛɛ ania di ga dominuujiga di ra zuu. Ií gil n ŋᴐ ii be. Nɛkpila danna nyiŋŋi ba zuu de, ka zuu huhzi.
42013025	Di diahiŋ wa izoo di lau gbera tᴐ ka ii ba di wa chi bossee di ra lᴐ di ŋᴐ, N Dᴐᴐri, pilli ya zuu, u daŋ ŋᴐ ii be, Maa ia zummɛ. Lee ii liiyɛi?
42013026	I danna ŋᴐ, Yaa nii maanii faa du de di ra di. I faa du yaa ŋmɛnizii di ra bagli yaa.
42013027	Ka u daŋ ŋᴐ ii be, Ií gil n ŋᴐ ii be. Maa ia zummɛ. Wichᴐg ɛɛraa ii maa. Ií lii n be.
42013028	Di ii wa na Abraham ni Aizik ni Jakᴐb ni Kᴐraawiizi dᴐgtɛɛzi la maa n zuu Kᴐraawiizi kora biini ka iawaa ta bossee la, ii danna wii di ra hee ii nyina.
42013029	Nɛra daŋ lii wiifurii barii ani wiicholii barii ni wiikakag barii di ba wa di Kᴐraawiizi kora biini.
42013030	Ií zum lugᴐ banla n tᴐ har di ra di bichaluu filaŋkeŋ naa, ba daŋ bir wa lɛɛ see di gaa di nabᴐmuu. Ka banla n faa ra di nabᴐmuu ba ni la bir la har di ga lɛɛ bichaluu la di ra di.
42013031	A saŋa Farisizi baŋhina ba Yeesu be di wa ŋᴐ, Izi ɛŋ kaali. Hɛrᴐd ra nyiŋŋi i kpuirɛ.
42013032	U ŋᴐ ba be, Ií la nɛdattii la be di ga kaluu dí n daŋ du de zinaa ni kɛrɛ di ra duŋŋi aliizinachᴐgaa nɛra ni di ra chaa nɛra ge. Ka hᴐpizaa ahoro hiŋ á tuŋ.
42013033	Ka n daŋ haa du de ra vol zinaa ni kɛrɛ ni hᴐbil, dikuu bɛɛwiai, Kᴐraawiizi dᴐgtɛɛzi waa bᴐduma a siu di Jɛrusalɛm lɛi.
42013034	Oo! Jɛrusalɛm hina, Jɛrusalɛm hina, ɛrɛɛ ii ᴐᴐ kpuuzi Kᴐraawiizi dᴐgtɛɛzi di ra lᴐᴐzi banla uŋ hummɛ tɛɛ ia la bia gunnɛi? Gunla zaniina n ᴐᴐ chaali u biizi di ra du u keeri biini la, gunnɛ n ᴐᴐ faa ra nyiŋŋi n chaali ia n be, ka ii waa sɛɛwɛ ii ba n be.
42013035	Ii na! Filaŋkeŋ ii dia birgi diiwoore. Ií gil n ŋᴐ ii be. Ii wàá ka naŋ di haŋ chi zinaa guŋŋ di ga hel a hᴐl la iin niŋ kaa naŋ minna ba la di ŋᴐ, Ií kpa sᴐŋ di ra tɛɛ unla n na ba Kᴐraawiizi sᴐŋ ni la.
42014001	Ba heezaa hᴐpizii bɛl Yeesu la nabᴐma bɛl dia di gaa di. A baal ɛɛ Farisii. Nɛra du de di ra binni u wii maa.
42014002	Baal bɛl ge du de. U bᴐra fuu.
42014003	Yeesu pɛɛzi Hᴐnzunna ni Farisizi la n du de la, Di ba ra chaa nɛra heezaa hᴐpizii biini, u gunna kiiu gɛɛ waa kiiyei?
42014004	Ba siigi u ni. Yeesu lau baal la di chaau di ŋᴐ dí ú ra la,
42014005	ka ŋᴐ ba be, Di ii bɛl dᴐᴐ u bie gɛɛ u nau, u wa chol kᴐlᴐŋ biini heezaa hᴐpizii biini, wàá ɛɛ manaŋ di lizuu a hᴐl hiŋ?
42014006	Ba waa wette ŋᴐ wii maa tɛu.
42014007	Yeesu na gunla banla baŋ yittɛ ba ba wa di la n na nyiŋŋi nabᴐmbᴐra la bá so. U ta sɛɛlii bɛl di ŋᴐ,
42014008	Di ba yirii lugᴐ í ba wa di diuzeŋ bɛl, gilɛɛ la ga so nabᴐmbᴐr la mᴐᴐ. Di ba yir bɛl u ɛɛ nabᴐma kaalii, haa zum.
42014009	Di guŋ wa ɛɛwᴐ, unla n yir ii maa la wa ba ii be di wa ŋᴐ í izi ka tɛɛ baal la bᴐr, i daŋ di hiihzi hiŋ niŋ bir di la ga so bichalli sogni bᴐr la.
42014010	Di ba yirii diuzeŋ bᴐr, ɛɛ la ga so bichalli bᴐr mᴐᴐ. Denii di unla n yirii wa zuuwᴐ, u daŋ ŋᴐ, N dammu, izi ba ɛŋ. Denii í na sᴐŋ banla maa i ni baa n du diiri bᴐr la be.
42014011	Nɛr la maa n na kpa u hiŋ zenni, Kᴐraawiizi daŋ kpau tama. Ka nɛr la maa n na kpa u hiŋ tama, Kᴐraawiizi daŋ kpau zenni.
42014012	Yeesu jaa ŋᴐ baal la n yiruu ŋᴐ ú ba wa di la be, Di i wa ɛɛ diuzeŋ, gilɛɛ yir i dammuzi ni i kpɛɛnzi ni i nɛra ni i dᴐŋa hina la n dᴐᴐ kebee, dikuu bɛɛwiai, ba gba daŋ bir yirii di turgi a kim tɛi.
42014013	Ka di i wa ɛɛ diwee guŋ, yir banla n ɛɛ nyaara ni gɛrga ni gbɛraa ni nyuŋŋa la.
42014014	U guŋ daŋ lii bᴐsᴐna tɛi, dikuu bɛɛwiai, baawaa wàá wer turgii a kim. Kᴐraawiizii niŋ turgi a kim tɛi saŋa la un niŋ lalli nɛnanaa ba kaa ra nyiŋ la.
42014015	Baal bɛl so diiri bᴐr la di nuu Yeesu wiŋᴐzi la di ŋᴐ, Nɛr la n niŋ di Kᴐraawiizi kora biini, bᴐsᴐna hinnɛ a hiŋ.
42014016	Yeesu ŋᴐ u be, Baal bɛllɛ faa du de di ŋᴐ ú ɛɛ diuzeŋ bɛl di lizi banla unna nyiŋŋi bá ba wa di la.
42014017	Baŋ wa ɛɛ diwee la sirya tuŋ, u hum u balii banla un lizɛɛ la be di ŋᴐ, Ba ɛɛ wii maa siryaa filaŋkeŋ. Awia ií ba wa di.
42014018	Ka ba vɛɛ ka ra bagli wia la n baani ba wàá wer ba. Lugli hiŋ la ŋᴐ, N na nyiŋŋi n dau n koofaliirɛ. A dɛkkᴐ miŋ niŋ la ga binnuu. Awia ii jaande ii gaafura.
42014019	Bɛl ge ŋᴐ, Oo, n yau nauna fii filaŋkeŋ di ra nyiŋŋi n la ga na gunla an duwɛɛ. Ii jaande ii gaafura.
42014020	Bɛl ŋᴐ, N kpa haŋfaliirɛ. Awia màá wer ba.
42014021	U balii la bir ba di wa bagli u dᴐᴐri la be guŋ. U dᴐᴐri hiŋ baaŋ fuuh. U ŋᴐ u balii la be, Izi manaŋ di la ŋmɛnizenaa ni bol ŋmɛnibizi la di gaa nyiŋŋi banla n ɛɛ nyaara ni gɛrga ni nyuŋŋa ni gbɛraa di lau baa ba.
42014022	U la ga lauri baa ba ka ŋᴐ, N Dᴐᴐri, n ɛɛ gunla hiŋ ŋᴐwɛɛ labuu, ka diwee bᴐr la haa waa suwee.
42014023	U dᴐᴐri ŋᴐ, La ŋmɛnizenaa ni ŋmɛnibizi di ga ŋᴐ banla maa hiŋ nawɛɛ la be werge maa dí bá ba wa di ń dia wer su.
42014024	Gil n ŋᴐ i be. Banla miŋ felee yir la, ba bɛl maa wàá di n diuzenaa naa.
42014025	Yeesu n na la la, nɛdamta maa duu ra la. U bir di ra ŋᴐ ba be,
42014026	Nɛr la maa n ba n be, di waa u mɛɛ ni u maa ni u haaŋ ni u biizi ni u kpɛɛnzi ni u niwizi ni u himmaa miibᴐᴐ gba hahwɛɛ, wàá wer ɛɛ n hiŋri.
42014027	Nɛr la maa n wàá sɛɛ kpa u daakaŋlii sag u baŋaa di ra hiŋiŋ, wàá wer ɛɛ n hiŋri.
42014028	Di ii bɛl ŋᴐ ú ma dia, u daŋ sou di pessi nɛnnɛ mᴐᴐ di zum kebee la maga un niŋ kpa di ma a dia, di u kebee daŋ hel ú wer mau tuŋ gɛɛ a wàá helei?
42014029	Di guŋ lɛi, u daŋ chiŋŋi u zɛɛ ka u kebee maa tuŋ. Denii banla maa n niŋ na gunla n ɛɛwɛ la ra ɛɛu chɛɛtɛ di ra ŋᴐ,
42014030	Na baal naa n faari dia mai ka waa wette u mau tuŋ.
42014031	Di koori bɛl ŋᴐ ú yoo koori bɛl laal, u daŋ chaali u nabᴐnzii mᴐᴐ bá zum, di ba nɛra kagboŋ bufi la daŋ wer kpegli ba dᴐma nɛra kagboŋ butokko la gɛɛ, ba wàá wer kpegli baai?
42014032	Di ba zummᴐ lugᴐ ba wàá wer kpegli baa, ba daŋ ɛɛ manaŋ di ba dᴐma haa du bᴐᴐnɛɛ la di hum nɛra ba be bá suŋŋi baa gunla ban niŋ ɛɛ di gil a laal ka bá dᴐᴐ nuukpaŋ.
42014033	Awia di ii bɛl maa waa sɛɛwɛ u vɛɛ u wii maa ha, wàá wer ɛɛ n hiŋri.
42014034	Yazi summᴐᴐ. Ka di waa kaa wa du sum, ɛrɛɛ bá kaa ɛɛu ú du sumnɛi?
42014035	Waa kaa dᴐᴐ wikuarii maa. Wàá wer kuari koo ni hɛri. Ba daŋ kpaubuu ga ha. Hinla maa n dᴐᴐ digna di ra nuu wia, gil á ra nuu nɛnnɛ.
42015001	Lampolɛɛra ni wichᴐg ɛɛra maa ᴐᴐ ra nyiŋŋi ba du Yeesu be di ra nuu u wiŋᴐzi.
42015002	Guŋ waa Farisizi ni Kᴐraawiizi Hᴐŋ Karma la pattɛ. Ba ŋᴐ, Baal naa ᴐᴐ sɛɛ wichᴐg ɛɛra wiarɛ u ni baa ra di.
42015003	Yeesu jaa ta sɛɛlii bɛl di pɛɛzi baa,
42015004	Di ii bɛl dᴐᴐ u peeza kalfa, bɛl ga leu, wàá gil tokko anaazu ni fidikabɛl la pir ka la ga nyiŋŋi kpaŋkpaŋ la n leuwe la guŋŋ ú wa nauwaa?
42015005	Di u wa nau, u daŋ kpau di sag u baŋaa, u bᴐra sᴐᴐni.
42015006	Di u wa hel dia, u daŋ yir u dammuzi ni u dᴐŋa hina di ŋᴐ, N na n peleulii labuu. Awia ií ba ya gil yaa bᴐra sᴐᴐni.
42015007	Ií gil n ŋᴐ ii be, Gunnɛ á wichᴐg ɛɛri kpaŋkpaŋ n bir u bampirii wia sᴐᴐni Kᴐraawiizi ni u mɛlikazi la bᴐra werge di kaali nɛnanaa tokko anaazu ni fidikabɛl la n waa ba bampirii biraa dᴐᴐwɛ la.
42015008	Di haaŋ bɛl dᴐᴐ u kebee fi, bɛl wa leu, wàá nyiŋŋi fintina di chaazi dia di pigzi guŋŋ ú wa nauwaa?
42015009	Di u wa nau, u daŋ yir u dammuzi ni u dᴐŋa hina di ŋᴐ, Ií ba, yáa maa sᴐᴐni yaa bᴐra, dikuu bɛɛwiai, n na n kebii la n leuwe labuu.
42015010	Ií gil n ŋᴐ ii be, Gunnɛ K'ᴐraawiizi mɛlikazi ge bᴐra sᴐᴐni wichᴐg ɛɛri kpaŋkpaŋ la n bir u bampirii wia la.
42015011	U kaa ŋᴐ, Baal bɛllɛ izee di dᴐᴐ biibambizi banɛɛ.
42015012	Bichala hiŋ ŋᴐ ba mɛɛ be, N mɛɛ, kpa n kapɛttɛ la miŋ niŋ wa dᴐᴐ la di tɛŋ. U bᴐnni u kuna maa di tɛɛ baa.
42015013	Denii hᴐpizaa anɛɛ, bichala hiŋ la izi chaali u kuna la maa di kpa kaali bol bɛl n du bᴐᴐnɛɛ. Uŋ ga du de la, u ra di u hiŋ di kpa u kebee maa di ra di jagajaga.
42015014	Uŋ wa di a maa wa tuŋ, lᴐchᴐgii wa chol a hɛri. Waa kaa na diwee di ra di.
42015015	U ga zuu a hɛri hiŋ bɛl huma. U gil u la lɛl bɛl di gaa binni u perekuzi.
42015016	U faa ra nyiŋŋi u vii wer di diwee la baŋ kpawɛɛ tɛu ú ra tɛɛ perekuzi la. Ka nɛr maa wᴐᴐ tɛɛwɛ kummaa ú di.
42015017	Denii u nfɛrɛ jaa ba. U ŋᴐ, N mɛɛ dᴐᴐ balkpila ba du u be di ra hum u hunjigzi. Ba maa ᴐᴐ na diweere di kaa ra ka. Ka lᴐzi ra kpu miŋwaa.
42015018	N daŋ izi di la n mɛɛ be di ga ŋᴐ u be, N mɛɛ, n ɛɛ Kᴐraawiizii wichᴐgaa di ɛɛ i ge gba wichᴐgaa.
42015019	Maa kaa dɛg hiŋ yiriŋ i bie gba. Gil n ɛɛ i balii bɛl.
42015020	U izi ú la u mɛɛ be. Uŋ haa ga du bᴐᴐnɛɛ di ra ba, u mɛɛ nau. U wia dᴐᴐu sinyɛna. U chᴐ la ga faamuu di suuzuu.
42015021	U bie la ŋᴐ, N mɛɛ, n ɛɛ Kᴐraawiizii wichᴐgaa di kaa ɛɛ i ge gba wichᴐgaa. Maa kaa dɛg hiŋ yiriŋ i bie.
42015022	Ka u mɛɛ ŋᴐ u balaa be, Ií la manaŋ di ga nyiŋŋi wɛjɛnanii di bᴐᴐni di wa tᴐu di nyiŋŋi nonibisig di wa du u nonii di nyiŋŋi gawa ba di wa du u naazi,
42015023	ka la ga nyiŋŋi nabii la yaa n dɛɛzɛɛ u pᴐl werge la di bᴐᴐni di wa kpu ya di di ra dua,
42015024	dikuu bɛɛwiai, n bie naa faa siuwᴐᴐ ka bir ra nyiŋ. U faa leuwoo, ka n wa nau. Denii ba izi di ra dua duari.
42015025	Banna ɛɛ annii naa maa di u biinabᴐma hiŋ la haa du u koo. Unna ba bol di waa dugli dia u nuu banna huuh kuna di ra sa.
42015026	U yir ba balii bɛl di pɛɛzuu amaniye la n du dia.
42015027	U ŋᴐ, I niweere ballɛ. I mɛɛ gil ba kpu nabii la iin dɛɛzɛɛ u pᴐl werge la dikuu uŋ kaa nau di wii maa wᴐᴐ ɛɛwɛ la wia.
42015028	Denii a biinabᴐma hiŋ baaŋ fuuh. Waa sɛɛwɛ u zuu dia. U mɛɛ lii di ra fᴐrguu.
42015029	U ŋᴐ u mɛɛ be, Biŋkpila naa maa miŋ du i be di ra humii naa, maa i nua vɛɛwɛ maa. Ka n haa waa bubii gba nawɛɛ i be ń ni n dammuzi di di dua gba.
42015030	Ka i bie naa n kpa i kebee maa di tɛɛ sɛnsɛnna ba di n wa ballɛ naa, i gillᴐᴐ ba kpu nabii la yaa n dɛɛzɛɛ u pᴐl werge la di tɛu. Nau!
42015031	U mɛɛ ŋᴐ, N bie, i du n benii saŋa maa, n kummaa ge ɛɛ i kummaa.
42015032	Miŋ gillɛ ba ra dua duari di gil ba bᴐra sᴐᴐni naa wesso, dikuu bɛɛwiai, i niwee la faa siuwᴐᴐ ka bir ra nyiŋ filaŋkeŋ. U faa leuwoo ka yaa bir wa nau.
42016001	Yeesu kaa ŋᴐ u hiŋra be, Dᴐᴐŋ bɛllɛ izee di dᴐᴐ u balii bɛl n na binni u kuna ni. Denii baŋhina ŋᴐ u wia dí u ra chᴐgi u kunaa pɛɛ.
42016002	U yir u balii la di pɛɛzuu, Kennaa minna nuu i wia naa, wibiire gɛɛ? Bagliŋ gunla maa hiŋ ɛɛ dɛmɛdɛmɛ kuna la ni, dikuu bɛɛwiai, n daŋ lizii i huma naa biini.
42016003	U balii la fɛ nfɛrɛ di ŋᴐ u biini, N dᴐᴐri n ŋᴐ ú liziŋ u huma biini naa, ɛrɛɛ ń ɛɛi? Maa kpeg lugᴐ miŋ niŋ par. Di n kaa wa suŋŋi kuna di ra di, n di hiihzii.
42016004	N zum gunla miŋ niŋ ɛɛ, di n dᴐᴐri wa liziŋ huma naa biini, nɛ́ra lɛɛŋ di ra du ba be.
42016005	U jaa yir banla maa n di u dᴐᴐri kima la kpaŋkpaŋa di pɛɛzi lugli hiŋ la, Aŋmɛnɛɛ i di n dᴐᴐri kim lai?
42016006	U ŋᴐ, Nuu garawazi kalfa kimnɛ n diu. U ŋᴐ, Na i kim hᴐŋ ni. Kaa sɛbi bɛl á ɛɛ garawazi adunu bɛŋ.
42016007	U kaa yir bɛl di pɛɛzi, Aŋmɛnɛɛ i di n dᴐᴐri kim lai? U ŋᴐ, Mia kɛɛgᴐzi kagboŋ kimnɛ n diu. U ŋᴐ, Na i kim hᴐŋ la ni. Kaa sɛbi bɛl á ɛɛ kɛɛgᴐzi kalfa bᴐra anaazu bɛŋ.
42016008	Denii u dᴐᴐri chᴐli u balchᴐgii la zumaa. Yeesu ŋᴐ, Durnya naa hina zum gunla ban niŋ ɛɛ ba dᴐŋa hinaa di kaali Kᴐraawiizi bᴐchaaŋ hina ka bá ŋmɛnɛ wa na tᴐna.
42016009	Ií gil n ŋᴐ ii be. Ií kpa durnya kebeere di ra nyiŋŋi dammuzi, di a kebee waa kaa wa du de, K'ᴐraawiizi lɛɛ ia di du u bol la n du de saŋa maa la.
42016010	Nɛr la wia n dᴐᴐ wibii kuntama ni, u wia daŋ dᴐᴐ wibii kuŋkpila ni. Ka nɛr la wia n waa wibii dᴐᴐwɛ kuntama ni, u wia wàá dᴐᴐ wibii kuŋkpila gba ni.
42016011	Di i wia waa wibii dᴐᴐwɛ durnya kebii wia ni, nɛr maa wàá sɛɛ kpa daama himmaa tɛi.
42016012	Di haa wette i binni nɛbɛl kuna ni ani wibii, nɛr maa wàá sɛɛ tɛi i himmaa kuna í ra binni.
42016013	Nɛr maa wàá wer hum dᴐᴐra banɛɛ. Di u ŋᴐ ú ɛɛ guŋ, u daŋ hah bɛl ka kaa nᴐŋŋi bɛl ge, di ra tᴐgzi bɛl ge ka kaa ra gbɛlli bɛl. Ii wàá wer hum Kᴐraawiizi ka kaa gil kebee ge dᴐᴐ ia ii ra hum a ge.
42016014	Farisizi la ɛɛ kebinyiŋŋee. Awia ba ᴐᴐ ra nuu u wiŋᴐzii ka ra chuuzuu.
42016015	Yeesu ŋᴐ ba be, Ii ra nyiŋŋuu lugᴐ nɛra ra yir ia nɛnanaa. Ka Kᴐraawiizi zum ii bampireere. Wia la newea n na tᴐgzi, aabuu Kᴐraawiizi ra gbɛlli.
42016016	Moosis hᴐna ni Kᴐraawiizi dᴐgtɛɛzi hᴐna la du denii guŋŋ wa hel Jᴐn saŋa la. Denii amaniyesuma la n ɛɛ Kᴐraawiizi kora dii wia la wa lii ba ra bagli. Nɛra jaa ra hurgi dᴐŋa bá zuu u kora la biini.
42016017	Chiŋ ni hɛri tunaa du manaŋ kaali Moosis kiizi ujiga bɛl maa pɛɛ birgaa.
42016018	Baal la maa n vɛɛ u haaŋ ka kaa kpa haaŋ bɛl ɛɛ sɛnsɛnnii. Baal la maa ge n kpa haaŋ la u jaari n vɛɛwɛ, u gba ɛɛ sɛnsɛnnii.
42016019	Dᴐᴐŋ bɛllɛ izee di dᴐᴐ u wɛjɛnanaa di ra tᴐ di ra di diupazi hᴐpizibii maa.
42016020	Nyaari bɛl ge du de. U sᴐnnɛ Lazarus. U bᴐra maa ɛɛ ŋmɛraa. U ᴐᴐ chᴐᴐ dᴐᴐŋ la dominua
42016021	di ra nyiŋŋi diwee la a dᴐᴐŋ n diwee a chogli la. Nuuzihina ᴐᴐ ba di waa lenni u ŋmɛra la.
42016022	Denii nyaari la wa siu. Mɛlikazi kpau la u naabaal Abraham bᴐr. Dᴐᴐŋ la ge siu. Ba kpau hug.
42016023	U zuu niŋ bᴐr di ra di tᴐᴐrᴐᴐ paa. Denii u binni di na Lazarus la bᴐᴐnɛɛ un du Abraham bᴐr la.
42016024	U yir, N naabaal Abraham, binni n sinyɛna ka hum Lazarus ú kpa u nonibii lii nii ka ba di wa sᴐᴐni n nuuzuŋŋi, dikuu bɛɛwiai, a ra nuumbuu niŋ naa biini.
42016025	Ka Abraham ŋᴐ, N bie, a liizi gunla hiŋ faa di suma i miibᴐᴐ saŋa ka Lazarus ge di dᴐgnya la. Ka filaŋkeŋ waabuu jaa ra di suma di ra na bampirsᴐna, ka hiŋwaa bir ra di dᴐgnya la.
42016026	Wii naa ge kaa jaa. Bᴐlunzenzenne du yaa maa baambaaŋ. Di nɛr maa ra nyiŋŋi u lii ɛŋ di gilli di la ii be naa, u daŋ gilli huhzi. Ii ge wàá wer lii de di gilli ba ɛŋ.
42016027	Denii dᴐᴐŋ la ŋᴐ, Di gunnɛ, n na fᴐrgiibuu, n mɛɛ. Humuu u la n mɛɛ dia
42016028	n niwizi banue la be di ga ŋᴐ ba be bá gilɛɛ waa hiŋ gunla miŋ faa hiŋŋɛ la di wa zuu tᴐᴐrᴐᴐ naa biini.
42016029	Abraham ŋᴐ, Ba dᴐᴐ Moosis ni Kᴐraawiizi dᴐgtɛɛzi hᴐnaa. Gil ba ra nuu gunla hᴐna la n na ŋᴐ ba be.
42016030	U ŋᴐ, N mɛɛ Abraham, ba wàá nuu. Ka di nɛbɛl izi siu biini di la ba be, ba bampiree daŋ bir.
42016031	U ŋᴐ u be, Di ba waa sɛɛwɛ tɛɛ gunla Moosis ni Kᴐraawiizi dᴐgtɛɛzi n ŋᴐwɛɛ la, di nɛbɛl izi siu biini gba, ka ba wàá sɛɛ tɛu.
42017001	Yeesu ŋᴐ u hiŋra be, Gunla maa ka wia daŋ ᴐᴐ du de di gil nɛra ra leu. Ka tᴐᴐrᴐᴐrɛ niŋ wa huuzi unla maa n gillɛ a du de la.
42017002	Di ba faa kpa namzeŋ di vᴐᴐ sag u baŋaa di kpau ga ha muuzeŋ biini ú siu, u gunnɛ niŋ bᴐ uŋ haa du de di haa wer di ra dar bichalli naa dᴐŋa bá leu.
42017003	Ií ra du ii hinaa tau. Di i dᴐŋhiŋ waa ɛɛi wichᴐgaa, ŋᴐ u be ú gilɛɛ kaa ɛɛ guŋ. Di u biini chᴐkkᴐ dikuu a wia, gil tɛu.
42017004	Di u ɛɛi wichᴐgaa buniidaanɛɛ hᴐpizikpaŋ biini ka ba i be ge buniidaanɛɛ di ŋᴐ, Oo, n ɛɛ wichᴐgaarɛ, gil tɛŋ, i daŋ gil tɛu.
42017005	Yeesu hiŋra la ŋᴐ u be, Hiini yaa ya wer yardii jaa.
42017006	Ba dᴐᴐri ŋᴐ, Di ii dᴐᴐ yarda haali u mɛg mastad bii n du jigajiga gunla, ka i daŋ wer ŋᴐ daa naa be, dí ú wigzi di la ga chᴐᴐzi u hiŋ muuzeŋ biini, ú sɛɛ i nua la kakpaŋ.
42017007	Di ii bɛl maa dᴐᴐ u balii, u ra par u koo gɛɛ u ra binni u peeza, di u balii hiŋ wa lii pir ba, wàá ŋᴐ u be dí ú ba wa so diiri bᴐr di ra di.
42017008	Akai. U daŋ ŋᴐ u be dí ú ga daali u diwee tɛu. Di u wa daalᴐᴐ tuŋ, ú kirsi di ba wa hiinuu a diwee diiri bᴐr ú di tuŋ mᴐᴐ ka ú haa la ga nyiŋŋi u himmaa diwee di.
42017009	Too. U dᴐᴐri daŋ jaamuu dikuu uŋ ɛɛ gunla uŋ ŋᴐ ú ɛɛ la gɛɛ? Akai.
42017010	Ii ge gba, di ii wa ɛɛ gunla maa Kᴐraawiizi n ŋᴐ ií ɛɛ la, ií ra ŋᴐ, Yaa ɛɛ baljagazii. Huma la un tɛɛ yaa ŋᴐ ya ra ɛɛ la, a bɛnnɛ yaa ɛɛ la.
42017011	Yeesu n na la Jɛrusalɛm la, u ga Samaria ni Galili hɛssi baambaaŋ,
42017012	di wa zuu bol bɛl. Jagu hina fi wa chem u ni ka chi bᴐᴐnɛɛ
42017013	di ŋᴐ kpegzi ni, Yaa Dᴐᴐri Yeesu, binni yaa sinyɛna.
42017014	Uŋ wa na baa u ŋᴐ, Ií la Kᴐraawiizi dia kizee hina la be di ga bagli baa gunla ii bᴐrahᴐna n duwɛɛ. Ba ra la. Banna la la, ba jagu la tuŋ ba ni.
42017015	Denii ba bɛl n wa na lugᴐ u jagu la tunnᴐ, a waa kaa hoo u ni la, u bir di ra la Yeesu be di ra chᴐli Kᴐraawiizi kpegzi ni
42017016	di wa giŋŋi Yeesu see di kpa u siwee di pi u naazi see di ra jaamuu. A jagu hiŋ ge faa ɛɛ Samaria hinuurɛ.
42017017	Yeesu pɛɛzuu, Nɛra fi lɛi n chaa ba jagu lii ba ni laa? Ka kabɛl la du lee?
42017018	Amᴐ bɛl maa waa wette u bir ba di wa chᴐli Kᴐraawiizi di hᴐᴐhri naa bɛŋ lɛiyaa?
42017019	Yeesu ŋᴐ jagu hiŋ la be, Izi ra la. Hiŋ yardiŋ wiarɛ i nyaagi la.
42017020	Farisizi ba Yeesu be di wa pɛɛzuu saŋa la Kᴐraawiizi kora dii la n niŋ wa hel la. U ŋᴐ, Ii siwee wàá na wii maa ií wer zum lugᴐ Kᴐraawiizi kora la ra bau.
42017021	Ba wàá wer ŋᴐ lugᴐ Kᴐraawiizi kora la du bᴐnnaabuu gɛɛ u du ɛndenii. Akai. Kᴐraawiizi tenna di u koraa ii biine.
42017022	Yeesu kaa ŋᴐ u hiŋra be, dí, Saŋa bɛl daŋ wa hel ií ra nyiŋŋi werge maa lugᴐ ií ni mìŋ́ Nɛhalala Hiŋ vii wer du de hᴐpizikpaŋ bɛŋ gba, ka ii wàá na guŋ.
42017023	Baŋhina daŋ ŋᴐ ii be, U du ɛnde gɛɛ u du bᴐnnaabuu, ka ií gilɛɛ wa hiŋ baa di ra la de.
42017024	Di mìŋ́ Nɛhalala Hiŋ balaa wa hello, màá suah di ba. N balaa daŋ ɛɛu alugᴐ dooŋ n na nyɛgzi di ra chaani chinchiŋ maa la.
42017025	Mᴐᴐ ka annii wa ɛɛ, n daŋ di tᴐᴐrᴐᴐ werge, filaŋkeŋ hina naa vɛɛŋ ha.
42017026	Gunla baŋ faa ra ɛɛ Noowa saŋa la, gunnɛ bá ɛɛ saŋa la mìŋ́ Nɛhalala Hiŋ n niŋ kaa wa ba la.
42017027	Noowa saŋa la ba faa ra diu di ra paagi haana di ra yuu janna guŋŋ hᴐpizii la wa hel, Noowa zuu muugberzeŋ la ka dooŋ ba, nii wa su di di ba maa.
42017028	Gunnɛ a faa kaa ɛɛ Lᴐt gba saŋa la. Ba faa ra diu di ra yauzi kuna di ra yoo kuna ge di ra duu di ra ma diini guŋŋ
42017029	hᴐpizii la wa hel, Lᴐt lii Sᴐdᴐm biini, niŋ ni jilbi lii chiŋ wa chol hɛri di fuuh ba maa.
42017030	Gunnɛ á kaa wa ɛɛ hᴐpizii la mìŋ́ Nɛhalala Hiŋ n niŋ kaa wa ba ba naŋ la.
42017031	Di a hᴐpizii wa hello, di nɛbɛl du sal ka u kuna du dia biini, ú gilɛɛ kaa waa tuu di ŋᴐ ú paagi u kuna la kaali. Di bɛl du koo, ú gilɛɛ kaa wa bir di ra ba bol.
42017032	Ií ra liizi gunla n ɛɛ Lᴐt haaŋ la.
42017033	Nɛr la maa n aah siwii dikuu u miibᴐᴐ wia, wàá na u hiŋ. Ka nɛr la maa n niŋ gil u miibᴐᴐ wia ha, waabuu niŋ na u hiŋ.
42017034	Ií gil n ŋᴐ ii be. Baala banɛɛ daŋ chᴐᴐ bᴐkpaŋ hamuŋa la, ń wa kpa bɛl kaali ka ka bɛl ge.
42017035	Haana banɛɛ daŋ du nam nyuu di ra nam, ń wa kpa bɛl kaali ka ka bɛl.
42017036	Baala banɛɛ daŋ du koo ra par, ń wa kpa bɛl kaali ka ka bɛl.
42017037	Ba pɛɛzuu, Yaa Dᴐᴐri, lee? Yeesu ŋᴐ, Bᴐr la kunsiwii n chᴐᴐwɛ, denii duuni ra chaali.
42018001	Yeesu kaa ta sɛɛlii bɛl di ra bagli lugᴐ a wesso nɛra n ᴐᴐ ra suŋŋi Kᴐraawiizi di gilɛɛ dᴐᴐ bᴐhuaih ba suŋŋaa biini.
42018002	U ŋᴐ, Seriya diiri bɛllɛ izee. Waa Kᴐraawiizi ra ᴐm. Waa newee gba ra ᴐm.
42018003	Luhaaŋ bɛl ge du u bol di ᴐᴐ ra ba u be di waa suŋŋuu di ra ŋᴐ, Hiiniŋ di di n dᴐm wibii ka ú turgi wichᴐgaa la uŋ ɛɛŋ la kim.
42018004	U vɛɛ guŋ bukpila maa ka wa ŋᴐ u himmaa be ŋmɛnɛbɛl, dí, Maa Kᴐraawiizi ra ᴐm, maa newee gba ra ᴐm.
42018005	Ka luhaaŋ naa n ᴐᴐ ra tᴐᴐriŋ kennaa, n daŋ hiinuu. Di guŋ lɛi, u daŋ nyaŋ ba di wa tᴐᴐriŋ.
42018006	Yeesu ŋᴐ, Seriya diiri la faa dᴐᴐ wichᴐgaarɛ werge, ka ii waa nuuwɛ gunla uŋ ŋᴐwɛɛ?
42018007	Amᴐ Kᴐraawiizi ge wàá hiini banla un lizɛɛ tɛɛ u hiŋ la n ᴐᴐ ra yir u sᴐŋ saŋa maa ú ra hiini baa laa? U daŋ hiini baa di di ba ge dᴐma wibii bá turgi wichᴐgaa la baŋ ɛɛ baa la kim. U daŋ sɛɛ laŋŋi baa harbᴐa? Akai.
42018008	Ií gil n ŋᴐ ii be. U daŋ hiini baa manaŋ. Ama di mìŋ́ Nɛhalala Hiŋ wa ballᴐ, n daŋ huuzi nɛra la n yardimbuu hɛri naa be naa?
42018009	Yeesu kaa ta sɛɛlii bɛl, dikuu bɛɛwiai, baŋhina faa du denii di ra yir ba hinaa nɛnanaa di ra gbɛlli ba dᴐŋa hina.
42018010	U ŋᴐ, dí, Baala banɛɛbuu izee. Bɛl ɛɛ Farisi, bɛl ge ɛɛ lampolɛɛri. Ba maa zuu Kᴐraawiizi dia biini bá jaamuu.
42018011	Denii Farisi la ŋᴐ wia ra tɛɛ Kᴐraawiizi u biini, dí, Kᴐraawiizi, n na jaamiibuu, dikuu bɛɛwiai, miŋwaa waa nɛchᴐgii ɛɛwɛ lugᴐ n dᴐŋa newea. Baabuu ᴐᴐ ra foozi ba dᴐŋa hina kunaa di ra ɛɛ baa wichᴐgaa di ra sɛm. Miŋwaa waa guŋ hiŋ ɛɛwɛ. Maa kaa ɛɛ lugᴐ lampolɛɛri naa gba.
42018012	Aŋ vᴐᴐ nuarɛ bunɛɛ bᴐkᴐi maa biini di lizi kuna bᴐra fi hiŋ n kuna maa biini di ra tɛɛ hìŋ́ Kᴐraawiizi.
42018013	Lampolɛɛri la ge chigᴐ bᴐᴐnɛɛ. Waa sɛɛwɛ ú binni chiŋ gba ka willi u nyuu di lᴐ u bampirii dikuu biinichᴐg wia di ŋᴐ, Kᴐraawiizi, wichᴐg ɛɛrii miŋ. Jaande, suŋ n ni ka gil n wichᴐgaa tɛŋ.
42018014	Yeesu ŋᴐ, Ií gil n ŋᴐ ii be. Baala banɛɛ la n wa la ba diini, lampolɛɛri labuu Kᴐraawiizi tɛɛ winanaa. Waa Farisi lawaa tɛɛwɛ winanaa, dikuu bɛɛwiai, nɛr la maa n na kpa u hiŋ zenni, Kᴐraawiizi daŋ kpau tama. Nɛr la maa ge n na kpa u hiŋ tama, Kᴐraawiizi daŋ kpau zenni.
42018015	Denii baŋhina kpa ba bichalli gba di ba Yeesu be ú kpa u nonee sagzi ba ni. U hiŋra n wa na guŋ, ba ŋᴐ bá gilɛɛ ra tᴐᴐruu guŋ.
42018016	Yeesu yir u hiŋra di ŋᴐ ba be, Ií gil bichalli la ba n be, di gilɛɛ duŋŋi baa, dikuu bɛɛwiai, nɛra la n du kennaa bichalli n duwɛɛ naabuu dɛg Kᴐraawiizi kora biini dui.
42018017	Ií gil n ŋᴐ wibii maa tɛɛ ia. Nɛr la maa n wàá sɛɛ Kᴐraawiizi kora wia alugᴐ bichala, wàá wer du u biini maa.
42018018	Baal bɛl faa du de di ɛɛ ba nabᴐma bɛl. U pɛɛzi Yeesu, Nabᴐnnanii, ɛrɛɛ ń ɛɛ di wer na miibᴐᴐ la n waa tunaa dᴐᴐwɛ lai?
42018019	Yeesu ŋᴐ u be, Bɛɛ wiarɛ i yiriŋ nabᴐnnanii gunnɛi? Nɛr maa wàá wer ɛɛ nɛnanii di ga tuŋ di Kᴐraawiizi bɛŋ lɛi.
42018020	I zum Kᴐraawiizi kiizi labuu alugᴐ í gilɛɛ sɛm, di gilɛɛ kpu, di gilɛɛ ŋmɛɛ, di gilɛɛ kanni kara di chug i dᴐŋhiŋ. A kpa i maa ni i mɛɛ girme.
42018021	Baal la ŋᴐ, Annii naa maanii n hiŋ n bichalli maa wa hel zinaa.
42018022	Yeesu n wa nuu guŋ, u ŋᴐ u be, Wii bɛllɛ kawɛɛ hiŋ wᴐᴐ ɛɛwɛ. Ga kpa i kuna la maa ga yoo di kpa a kebee la di sunzi nyaara. Di i ɛɛ guŋ, i daŋ dᴐᴐ daama Kᴐraawiizi be. Denii í jaa ba wa hiŋiŋ.
42018023	Ka baal la n wa nuu guŋ, u biini chᴐgi, dikuu bɛɛwiai, u faa dᴐᴐ kunaa werge.
42018024	Yeesu binnuu ka ŋᴐ, A kpollo tɛɛ dᴐᴐna ka bá wer zuu Kᴐraawiizi kora biini.
42018025	Bala ni nɛɛza bᴐᴐ zuuirɛ duglɛɛ kaali dᴐᴐŋ ni Kᴐraawiizi kora biini zuui.
42018026	Banla n nuu guŋ jaa pɛɛzuu, Amᴐ anɛɛ n niŋ wer na lɛɛi naanɛi?
42018027	Yeesu ŋᴐ, Wia la newea n ɛɛwɛ ra huhzi, ka Kᴐraawiizi daŋ wer ɛɛa.
42018028	Pitta ŋᴐ, Yaawaa gil yaa kummaanii ka ra hiŋii.
42018029	Yeesu ŋᴐ, Nɛr la maa n kuu Kᴐraawiizi kora wia di gil u bol gɛɛ u diahina gɛɛ u niwizi gɛɛ u maawaa ni u mɛɛwaa gɛɛ u biizi,
42018030	u daŋ bir na werge di jaa filaŋkennaa, ka bir wa na miibᴐᴐ la n waa tunaa dᴐᴐwɛ la u miibᴐᴐ naa harbᴐᴐ.
42018031	Yeesu lizi u hiŋra fidibanɛɛ la ba bɛŋ di ŋᴐ ba be, Yaa ra la Jɛrusalɛmnɛ. Denii gúnla maa Kᴐraawiizi dᴐgtɛɛzi n faa sɛbi mìŋ́ Nɛhalala Hiŋ wia la ga ɛɛ.
42018032	Nɛra daŋ kpaŋ ga du banla n waa Kᴐraawiizi zummɛ la nonee biini bá ɛɛŋ chɛɛtɛ di ɛɛŋ wikuna di puuzi nuhaahri di du n ni,
42018033	di lᴐᴐziŋ ka kpuŋ. Denii hᴐpizaa ahoro hᴐl ń izi siu biini.
42018034	Ka Yeesu hiŋra waa u wiŋᴐzi la biini nuuwɛ. U suahwᴐᴐ ba be, ba zum u zɛɛ huhzi.
42018035	Ba jaa ra dugli Jɛriko. Banna ba la di nyuŋŋii soge ŋmɛnikɛrii di ra suŋŋi kebee.
42018036	Uŋ wa nuu nɛkpila la gbᴐga banna bɛri u ni la, u pɛɛzi amaniye.
42018037	Ba ŋᴐ u be dí, Yeesu Nazarɛt labuu a kaali de.
42018038	Nyuŋŋi la lᴐ wile di ŋᴐ, Deevid naana Yeesu, binni n sinyɛna.
42018039	Banla n tᴐ see ra ŋᴐ u be dí ú siigi. Ka u haa vɛɛ ra ŋᴐ kpegzi ni, dí, Deevid naana, binni n sinyɛna.
42018040	Yeesu chi di ŋᴐ bá kpau bᴐᴐni u be. Ba kpau ba. Um ballɛ la, Yeesu pɛɛzuu,
42018041	Bɛɛ i ŋᴐ ń ɛɛinɛi? U ŋᴐ, N Dᴐᴐri, pilli n siwee tɛŋ.
42018042	Yeesu ŋᴐ, N gillᴐᴐ i siwee pilli. Yarda naa hiŋ yardiŋ naa wiarɛ i nyaagi la.
42018043	Kakpaŋ u siwee pilli u ra na bᴐr di ra hiŋ Yeesu di chᴐli Kᴐraawiizi di ra la. Nɛra la n wa na guŋ, ba ge maa ra chᴐli Kᴐraawiizi.
42019001	Yeesu ga Jɛriko la di ra kaali.
42019002	Baal bɛl ge faa du de. U sᴐnnɛ faa Zakius. Waabuu faa ɛɛ lampoo hina nabᴐma bɛl di dᴐᴐ kebee werge.
42019003	A Zakius faa ra nyiŋŋi u na Yeesu, ka uŋ ɛɛ nɛkpurii nɛra ge kaa chaali werge wia waa wette u nau.
42019004	Awia u chᴐ la see di ga tinni daa bɛl n du Yeesu ŋmɛnɛɛ la ú vii wer nau.
42019005	Yeesu n wa hel daa la, u chi ka taŋŋi u nyuu di binni daa la nyuu ka ŋᴐ, Zakius, ɛɛ manaŋ di wa tuu. N daŋ wa du i dia zinaa.
42019006	Zakius ɛɛ manaŋ di tuu di kpogli Yeesu di la u dia. U bᴐra sᴐᴐnuu werge maa.
42019007	Nɛra n wa na guŋ, a waa baa pattɛ, ba ra munni dᴐŋa be, Na! U zuu wichᴐg ɛɛra benii ú ga di.
42019008	Denii Zakius izi chiŋ di ŋᴐ Yeesu be, N Dᴐᴐri, n daŋ bargi n kuna maa bᴐra anɛɛ di kpa bᴐkpaŋ di sunzi nyaara. Di n dar nɛr maa di lɛɛ u kebee, n daŋ bir tɛu a kebee di jaau guŋ bunaazu.
42019009	Yeesu ŋᴐ u be, Kᴐraawiizi lɛɛi ba dia naa hina benii zinaa, dikuu bɛɛwiai, i gba ɛɛ Abraham bie bɛllɛ.
42019010	Mìŋ́ Nɛhalala Hiŋ ballᴐᴐ ń wa nyiŋŋi banla n leuwe ń lɛɛ baa.
42019011	Nɛra du de di ra nuu u wiŋᴐzi la. Awia Yeesu kaa ta sɛɛlii bɛl, dikuu bɛɛwiai, ba faa ra dugli Jɛrusalɛmnɛ, nɛra la ge faa ra fɛ lugᴐ Kᴐraawiizi kora la dii daŋ hel kakpaŋ.
42019012	U ŋᴐ ba be, Nɛzeŋ bɛllɛ izee di ra nyiŋŋi u la bol bɛl n du bᴐᴐnɛɛ ú ga lɛɛ kora bɛl ú ba wa di.
42019013	U yir u balaa fi di kpa kebee bᴐᴐtizi fi di bᴐnni baa di ŋᴐ, Ií kpa kebee naa di ra ɛɛ dɛmɛdɛmɛ mᴐᴐ ka ń na ba.
42019014	A baal bol hina ge hauhbuu di hum nɛra bá hiŋ u ni di ga ŋᴐ lugᴐ ba waa nyiŋŋi baal la ú di kora ba ni.
42019015	U laŋŋᴐ di ga lɛɛ kora la ka ba di gil ba yir u balaa la uŋ faa kpa kebee tɛɛ la ú zum tᴐna la ban nawɛɛ.
42019016	Lugli balii la ba di wa ŋᴐ, N dᴐᴐri, i faa tɛmbuu bᴐᴐtikpaŋ, n ge kpau di walmi di na bᴐᴐtizi fi di jaa.
42019017	U ŋᴐ u be, I hummᴐᴐ nɛnnɛ, n balnanii. I wia n dᴐᴐ wibii kuntama naa ni naa, n daŋ jaa gil i dᴐᴐ bola fi di ra binni.
42019018	Nɛɛhiŋ ba di wa ŋᴐ, N Dᴐᴐri, i faa tɛmbuu bᴐᴐtikpaŋ, n ge kpau di walmi di na bᴐᴐtizi anue di jaa.
42019019	U ŋᴐ u be, N daŋ gil i ge dᴐᴐ bola anue di ra binni.
42019020	Bɛl kaa ba di wa ŋᴐ, N Dᴐᴐri, i bᴐᴐti labuu keŋ. N kpaubuu di vᴐᴐzi di dau í ra ba,
42019021	dikuu bɛɛwiai, n faa ra ᴐmiibuu. N zummᴐ lugᴐ i dᴐᴐ sikpegiire werge di ra kum bᴐr la hiŋ waa duuwe.
42019022	U dᴐᴐri ŋᴐ, Balchᴐgii! I himmaa nua tɛibuu chᴐgri. I zummᴐ lugᴐ n siwii kpekkoa, anna kum bᴐr la miŋ waa duuwe.
42019023	Di gunnɛ, ɛrɛɛ haa n kebee la kpawɛɛ di tɛɛ kebidaula, di n wa ballᴐ, bá wer tɛŋ a kebee tᴐna di jaai?
42019024	U ŋᴐ banla n chigɛ u be la be, Ií lɛɛ bᴐᴐti la u be di kpa tɛɛ bᴐᴐtizi fi hiŋ la.
42019025	Ba ŋᴐ, Yaa Dᴐᴐri, waa fi dᴐᴐwɛa?
42019026	Yeesu ŋᴐ, Ií gil n ŋᴐ ii be. Nɛr la n dᴐᴐwɛ, ba daŋ kaa tɛu di jaa. Nɛr la n waa dᴐᴐwɛ ge, u kuntama la gba, ba daŋ lɛɛa u be.
42019027	N dᴐma lawaa, banla n faa waa nyiŋŋi ń di kora ba ni la, ií lauri baa bᴐᴐni di kpuuzi baa n see.
42019028	Yeesu n wa ta sɛɛlii la tuŋ, u lɛɛ see di ra la Jɛrusalɛm.
42019029	Uŋ waa dugli Bɛtfaji ni Bɛtani di wa hel Ɔlivizi giŋgimii la, u hum u hiŋra banɛɛ
42019030	di ŋᴐ, Ií la ga zuu bol la ɛnde. Di ii wa zuuwᴐ, ii daŋ na kawipᴐl bɛl baŋ haa waa tinnɛɛ mᴐᴐ baŋ vᴐᴐu chiŋŋi de. Ií puruu bᴐᴐni.
42019031	Di nɛr maa wa pɛɛzi ia di ɛrɛɛ wiarɛ ii ra puruuwei, ii daŋ ŋᴐ ba be lugᴐ ii dᴐᴐrii ra nyiŋŋuu.
42019032	Denii banla uŋ hummɛ la zuu a bol di ga na gunla maa uŋ ŋᴐwɛɛ la.
42019033	Ba ra pur kawipᴐl la. Banna puruu la, a kawipᴐl hina pɛɛzi baa dí ɛrɛɛ wiarɛ ba ra pur kawipᴐl lai?
42019034	Ba ŋᴐ, Yaa Dᴐᴐrii ra nyiŋŋuu.
42019035	Ba kpau ba Yeesu be di kpa ba wɛjɛzi di tᴐ a kawipᴐl ka kpa Yeesu sogni u nyuu ba ra la.
42019036	Banna la la, ba kpa ba kunlaala di tᴐ ŋmɛnɛɛ u ra vol a ni.
42019037	Banna tuu giŋgimii di ra dugli Jɛrusalɛm la, Yeesu hiŋra damta la maa bᴐra sᴐᴐni baa ba jaa ra chᴐli Kᴐraawiizi kpegzi ni di ra ŋᴐ wizenaa la maa ban nawɛɛ la wia,
42019038	di ra ŋᴐ, Ií kpa sᴐŋ ra tɛɛ koori naa n ballɛ yaa Dᴐᴐri sᴐŋ ni naa. Bampirsᴐna ni girme du banla maa n du Kᴐraawiizi be labuu.
42019039	Farisizi baŋhina du a nɛra biini di ba wa ŋᴐ Yeesu be, Yaa nabᴐma, ŋᴐ ií hiŋra siigi.
42019040	Yeesu ŋᴐ, Ií gil n ŋᴐ ii be. Di ba faa siigᴐᴐ, bia naa daŋ faa ra pogzi.
42019041	Baŋ jaa wa hel bol la, Yeesu kuu a bol wia di ra wii
42019042	di ra ŋᴐ, Di ii vii zummᴐ zinaa gba gunla iin niŋ ɛɛ di wer na bampirsᴐna, ii daŋ vii ɛɛ guŋ, ka ii siwee tᴐwᴐᴐrɛ.
42019043	Hᴐpizii bɛl ra bau bol naa hina dᴐma n niŋ wa ma teli a bol koŋlii di baruu di tᴐ baa di du bá lii huhzi,
42019044	ka chᴐgi diini ni bol hina maa. Bii bɛl maa wàá ka hᴐŋ u dᴐŋ ni. Annii maa daŋ wa ɛɛ dikuu Kᴐraawiizi n ba ii be ú wa hiini ia ka ii zumuu huhzi la wia.
42019045	Denii Yeesu zuu Kᴐraawiizi dia di ra duŋŋi banla n du de di ra yoo ba kunazi la.
42019046	U ŋᴐ ba be, Ba sɛbᴐᴐrɛ Kᴐraawiizi Hᴐŋ biini, dí, N dia ɛɛ wiijaami diarɛ. Ka iawaa kpaubuu birgi kunfooza sogni bᴐr.
42019047	Yeesu du Kᴐraawiizi dia la hᴐpizibii maa di ra bagli nɛra. Kᴐraawiizi dia kizee hina nabᴐnzi ni Hᴐŋ Karma ni a bol nabᴐnzi ra ɛɛ ania bá zum gunla ban niŋ ɛɛ di wer kpuu.
42019048	Ka ba waa zum gunla maa ban niŋ ɛɛ dikuu u wiŋᴐzi la n zuu nɛra la suma werge maa la wia.
42020001	A hᴐl bɛl Yeesu du Kᴐraawiizi dia la di ra bagli nɛra di ra ŋᴐ amaniyesuma la. Denii Kᴐraawiizi dia kizee hina nabᴐnzi ni Kᴐraawiizi Hᴐŋ Karma ni bol nabᴐnzi ba u be
42020002	di wa pɛɛzuu, Bɛɛ fᴐŋŋaa i dᴐᴐ ka vol ra ɛɛ wia naanɛi? Anɛɛ n tɛi guŋ ŋmɛnɛɛi?
42020003	Yeesu ŋᴐ, N gba daŋ pɛɛzi ii ge wii bɛl ií ŋᴐ.
42020004	Jᴐn la n faa ra sᴐ nɛra Kᴐraawiizi nii la, Kᴐraawiizi nuarɛ u faa ra hiŋ di ra ɛɛ guŋ gɛɛ nɛra nuuzii u faa ra hiŋɛi?
42020005	Ba kpa wii la di ŋᴐ dᴐŋa be di ra bil dᴐŋa di ra ŋᴐ, Di yaa ŋᴐ lugᴐ Kᴐraawiizi nuarɛ u faa ra hiŋ, u daŋ pɛɛzi yaa wii la n baani yaa waa yarda kpawɛɛ tɛu.
42020006	Di yaa kaa ŋᴐ lugᴐ nɛra nuuzii u faa ra hiŋ, nɛra naa daŋ kpa bia di ra lᴐᴐzi yaa. Ba maanii kpau ra yir Kᴐraawiizi dᴐgtɛɛ bɛl.
42020007	Denii ba waa wette na wii maa tɛu di ŋᴐ ba waa zum bᴐr la maa u fᴐŋŋa hiŋ n liwɛɛ.
42020008	Yeesu ŋᴐ ba be, N gba wàá bagli ia fᴐŋŋa la dee miŋ dᴐᴐwɛ di ra ɛɛ wia naa.
42020009	U jaa ta sɛɛlii bɛl di ra tɛɛ nɛra di ŋᴐ, Baal bɛllɛ izee di duu siŋ kuna aŋhina banna yir girepizi u koo ka nyiŋŋi paahdiire bá binni u koo la ra tɛu, ka izi kaali bᴐᴐnɛɛ hɛri bɛl di ga birgi de.
42020010	Tᴐrgaa saŋa n wa helle, u hum u balii bɛl paahdiire la be ú ga lɛɛ a nᴐna aŋhina bᴐᴐni. Un laŋŋɛ la, paahdiire la lᴐᴐzuu. Ba wᴐᴐ tɛɛwɛ kummaa ka duŋŋuu, u kaali.
42020011	U kaa hum balii bɛl. Ba kaa lᴐᴐzi u ge di ɛɛu wikuna. Ba wᴐᴐ kaa tɛɛ kummaa ka duŋŋuu.
42020012	Baal la kaa hum horohiŋ. Ba tɛɛ waabuu pira di duŋŋuu ha.
42020013	Denii koo hiŋ la ŋᴐ, Ɛrɛɛ ń ɛɛ naanɛi? N daŋ hum n biinᴐŋŋii naa ba be. Ba danna tᴐgzi waabuu.
42020014	U humuu u ba. Ka paahdiire la n wa nau, ba ŋᴐ dᴐŋa be, Yaa dᴐᴐri kapɛttɛ diirii keŋ. Ií gil ya kpuu ka ú mɛɛ kuna la wa birgi yaa hora.
42020015	Ba duŋŋuu koo la biini di ga kpuu. Too. Bɛɛ kóo hiŋ la wa ɛɛ paahdiire lai?
42020016	U daŋ ba di wa kpuuzi baa ka lɛɛ koo la di tɛɛ nɛra baŋhina. Baŋ wa nuu Yeesu sɛɛlii la, ba ŋᴐ, Akai! Guŋ waa wer.
42020017	U binni baa ka ŋᴐ, Amᴐ guŋ lɛi ba faa sɛbi laa? Ba sɛbᴐᴐrɛ, dí, Bii la maara n vɛɛwɛ ha labuu jaa ɛɛ bikpeg la baŋ kpawɛɛ di ra faari dia zɛɛ.
42020018	Nɛr la maa n chol bii la ni, u daŋ kuugi. Di bii la ge wa chol bɛl maa ni, u daŋ pintuu kᴐlᴐlᴐlᴐ.
42020019	Yeesu n wa ŋᴐ gunla, Kᴐraawiizi Hᴐŋ Karma ni Kᴐraawiizi dia kizee hina nabᴐnzi la zum lugᴐ baabuu u kpa mɛgzi di ta sɛɛlii la. Ba ra nyiŋŋi ba lawuu kakpaŋ ka ra ᴐm nɛra la.
42020020	Ba jaa ra daazuu di nyiŋŋi nɛra bá suahzi di ra nuu gunla unna ŋᴐ. A nɛra ba u be alugᴐ ba biine huuhzᴐᴐrɛ ka ra nyiŋŋi ba lawuu u wiŋᴐzi la biini ka bá wer na ŋmɛnɛɛ di kpau tɛɛ nabᴐnzi ni seriya diire la.
42020021	Ba pɛɛzuu, Yaa nabᴐma, yaa zummᴐ lugᴐ i ra ŋᴐ wibiire. I baglaa maa deŋloore. Haa nɛra baŋhina a tᴐgzi di kaali baŋhina ka ra bagli Kᴐraawiizi ŋmɛnɛɛ ani wibii.
42020022	Awia yaa ŋᴐ ya pɛɛzii, Di yaa turgi lampoo di ra tɛɛ yagboŋ koori Siiza la, u guŋ wesso gɛɛ waa werei?
42020023	Ka Yeesu wer zum lugᴐ ba ra ɛɛubuu bá na.
42020024	U ŋᴐ, Kpa kebii la bɛl bagliŋ. Ba kpa bagluu. U pɛɛzi, Anɛɛ nyuu ni u sᴐnnɛ du u ni naanɛi? Ba ŋᴐ, Yagboŋ koori Siiza nyuu ni u sᴐnnɛ.
42020025	U ŋᴐ, Ií ᴐᴐ kpa yagboŋ koori Siiza kuna di ra tɛu di ᴐᴐ kaa kpa Kᴐraawiizi ge kuna ra tɛɛ u ge.
42020026	Gunnɛ Yeesu ŋᴐ. Ba waa wette kuu u wiŋᴐzi la bɛl maa wia di lawuu nɛra la see. A tir baa. Ba waa kaa ŋᴐ wii maa.
42020027	Sajusizi baŋhina ge ba u be. A Sajusizii ᴐᴐ ŋᴐ dí di nɛra siuwᴐ ba wàá ka izi siu biini.
42020028	Ba ge gba dᴐᴐ wii bɛl bá pɛɛzuu. Ba ŋᴐ, Yaa Nabᴐma, Moosis sɛbᴐᴐrɛ lugᴐ di baal kpa haaŋ, di u ni haaŋ la waa bie lullɛ ka u siu, u niwee gɛɛ u kpɛɛma daŋ kpa u haaŋ la di lul biizi ra tɛɛ unla n siuwɛ la, ú sᴐŋ gilɛɛ dinzi.
42020029	Too. Baala baniidibanɛɛrɛ faa du de di ɛɛ hahkpaŋ ni bakpaŋ biizi. Ba nabᴐma hiŋ la izi di kpa haaŋ. U ni haaŋ la waa bie lullɛ ka u siu.
42020030	Nɛɛhiŋ ge bir kpa a haaŋ ka ge wa siu.
42020031	Horohiŋ kpau di wa siu. Gunnɛ ba maa baala baniidibanɛɛ la kpa haaŋ la, ka ba bɛl maa ni haaŋ la waa bie lullɛ ka siuzi.
42020032	Denii haaŋ la ge siu.
42020033	Too. Saŋa la nɛra n niŋ izi siu biini la, u bɛɛ haannɛ ú ɛɛ a saŋai? Ba baala baniidibanɛɛ la maanii faa kpau.
42020034	Yeesu ŋᴐ ba be, Filaŋkeŋ hina a kpa haanaa di ra yuu janna.
42020035	Ka banla n niŋ dɛg de dui saŋa la ban niŋ izi siu biini la, ba wàá kpa haana, ba wàá yuu janna a saŋa,
42020036	dikuu bɛɛwiai, ba wàá ka dᴐᴐ siwaa. Ba daŋ ɛɛ alugᴐ mɛlikazi la di ɛɛ Kᴐraawiizi biizi dikuu baŋ izi siu biini wia.
42020037	Ka siu biini izaa naa, yaa wetto zum lugᴐ u ɛɛ wibiire di lii Moosis wia biini. Saŋa la Moosis n chigɛ daapuza la be la, u faa yir u Dᴐᴐri Kᴐraawiizi, dí, Kᴐraawiizi la Abraham ni Aizik ni Jakᴐb n na jaami la.
42020038	Lalaa lɛi ra jaami Kᴐraawiizi. Nyineere ra jaamuu. Nɛr maa ra nyinuu Kᴐraawiizi be.
42020039	Denii Kᴐraawiizi Hᴐŋ Karma ŋᴐ u be, Yaa nabᴐma, i ŋᴐwᴐᴐrɛ nɛnnɛ.
42020040	Ba waa kaa dᴐᴐ bampirii bá kaa pɛɛzuu wii maa.
42020041	Ka Yeesu pɛɛzi ba ge, Bɛɛ wiarɛ ii ᴐᴐ ŋᴐ lugᴐ Kristo la ɛɛ Deevid naanaawɛi?
42020042	A Deevid himmaa faa ŋᴐ u wiarɛ u hᴐŋ la banna yir Saams la biini, dí, N Dᴐᴐri ŋᴐ n Dᴐᴐri la ge be, So n nabᴐmbᴐr naa,
42020043	ka ń gil i dᴐma birgi i yoma.
42020044	Deevid n yiruu u dᴐᴐri naa, ɛrɛɛ ú kaa ɛɛ di ɛɛ u naanai?
42020045	Denii Yeesu ŋᴐ wia u hiŋra be, ka nɛra la maa ra nuu. U ŋᴐ,
42020046	Ií ra dazi K'ᴐraawiizi Hᴐŋ Karma la gilɛɛ wa wer ra dar ia. Ba ra nyiŋŋi nabᴐnlaalaarɛ werge di ra nyiŋŋi lugᴐ nɛ́ra ra tᴐgzi baa di ra jaami baa yauzi biini di kaa ra nyiŋŋi nabᴐŋkassi kisɛr diini biini. Ba hᴐpizizenaa la baŋ ᴐᴐ chaali di ra di la, a ba ra nyiŋŋi nabᴐmbᴐraa bá ra di.
42020047	Ba ᴐᴐ kuttuu jaami Kᴐraawiizi di birgi guŋŋ. Ka di ba wa ɛɛ guŋ tuŋ, a ba kaa bir la di ga foozi haŋkia kuna di ra di. Di Kᴐraawiizi wa di ba seriya, a daŋ nuu baa werge.
42021001	Yeesu ra binni di wa na dᴐᴐna baŋhina n kpa kebee di du Kᴐraawiizi dia kebee duuri bᴐr la biini,
42021002	di kaa na haŋkiinyaari bɛl ge n wa du adunuzi anɛɛ.
42021003	Yeesu ŋᴐ, Ií gil n ŋᴐ ii be. Haŋkiinyaari naa kebee la un duwɛɛ naabuu kannɛ kaali ba maa kebee,
42021004	dikuu bɛɛwiai, baabuu lizi kebeere ba kebizenaa biini di du. Ka waabuu kpa u dᴐgnya kebee la maa un dᴐᴐwɛnɛɛ di keezi du ka nyaa so.
42021005	Nɛra baŋhina du de di ra ŋᴐ Kᴐraawiizi dia la wia gunla uŋ wesse werge di dᴐᴐ binanaa ni kunnanaa nɛra n faa kpawɛɛ tɛɛ Kᴐraawiizi ba kpa bᴐg u koŋlaa la. Denii Yeesu ŋᴐ,
42021006	Kuna naa maa iinna na naa, a maa daŋ ŋmɛnɛ wa chᴐgi kᴐrai. Bii bɛl maa wàá ka hᴐŋ u dᴐŋ ni. Ba daŋ hur a maa ha.
42021007	Ba pɛɛzuu, Yaa Nabᴐma, saŋa bɛɛ á ɛɛi? Bɛɛ n niŋ ɛɛ mᴐᴐ ya zum lugᴐ a wia daŋ jaa wa ɛɛi?
42021008	U ŋᴐ, Ií ra du tau nɛ́ra gilɛɛ wa wer di ra dar ia ii waa leu. Nɛkpila daŋ wa ba di wa kpa n sᴐŋ di ra yir ba hinaa lugᴐ minuu baa di ŋᴐ lugᴐ a saŋa helloo. Ií gilɛɛ waa hiŋ baa.
42021009	Di ii wa nuu laal wia ni taawai, ií gilɛɛ gil a ɛɛ ia ᴐnsii. Annii maanii niŋ wa ɛɛ di wa kaali mᴐᴐ, ka durnya tunaa haa waa ba mᴐᴐ.
42021010	Yeesu kaa ŋᴐ ba be, Durnya nɛra ni ba dizi ni ba kossizi daŋ izi di ra yoo laal,
42021011	hɛssi a zigli werge, lᴐzi ge chol, wiilkpega ge kpuuzi nɛra yeŋkpila maa, ᴐnsii wia ni wizenaa ɛɛ chiŋ.
42021012	Ama mᴐᴐ ka wia naa maa wa ɛɛ, nɛra daŋ lauri ia di ra tᴐᴐri ia di kpa ia ra la ba kisɛr diini ni ba diitᴐᴐri diini di kaa lauri ia kaali koora diini ni hɛri nabᴐnzi be dikuu n wia.
42021013	Di ba wa ɛɛ ia guŋ, denii ií jaa wer ɛɛ n daansɛɛ hina a saŋa.
42021014	Awia n na nyiŋŋi ií kpa wii naa di du ii bampiree lugᴐ ii wàá feli di ra pessi gunla iin niŋ ŋᴐ ii hora de,
42021015	dikuu bɛɛwiai, n himmaa daŋ kpa a wiŋᴐzi di du ii nuuzi di tɛɛ ia nunzuma ii dᴐma bɛl maa wàá wer na wii maa tɛɛ ia.
42021016	Ii mɛɛwaa ni ii maawaa ni ii kpɛɛnzi ni ii nɛra ni ii dammuzi gba daŋ lauri ia tɛɛ ii dᴐma bá kpuuzi ii baŋhina.
42021017	Ba maa daŋ hah ia dikuu n wia.
42021018	Ka ii nyuhuŋ bɛl maa wàá chol hɛri di ta.
42021019	Di ii ra di kanyitti, ii daŋ na ii hinaa.
42021020	Ka di ii wa na laal hina n bar Jɛrusalɛm, ií zum lugᴐ u chᴐgaa helloo.
42021021	Banla n du Judia hɛri a saŋa, bá chᴐ zuu giŋgimii bᴐr. Banla n du bol biini, bá ra lii. Banla n du pir ge, bá gilɛɛ zuu bol,
42021022	dikuu bɛɛwiai, Kᴐraawiizi daŋ turgi Izrɛl hina ba wichᴐgaa kim a saŋa, wiá la maa baŋ faa sɛbɛɛ la maa wer ɛɛ.
42021023	Banla n kpogli hizi ani banla n na ᴐzi biifulli, wiarɛ. A daŋ nuu baa, dikuu bɛɛwiai, tᴐᴐrᴐᴐ damta daŋ wa ba durnya, Kᴐraawiizi baaŋ fuuh di du nɛra maa ni.
42021024	Nɛra baŋhina daŋ kpa kandaazi di kpuuzi baa di lauri baŋhina di kpa baa kaali hɛridumazi la maa n du durnya. Banla n waa Kᴐraawiizi zummɛ la daŋ fɛrgi Jɛrusalɛm maa di pinti guŋŋ ba fᴐŋŋa dii saŋa tuŋ.
42021025	Wizenaa aŋhina daŋ wa ɛɛ wiizi ni baagu ni chinchiŋwilaa chiŋ, muu ge izi di ra lᴐ di ra kᴐᴐ werge, nɛra banchulli a lᴐ a zuu ba nyuuni.
42021026	Nɛra baŋhina daŋ dᴐᴐ ᴐnsii werge di ra huahgi di ra fᴐŋ wia la n niŋ wa ɛɛ durnya, dikuu bɛɛwiai, chiŋ kuna daŋ izi a duuri bᴐra.
42021027	Denii bá na mìŋ́ Nɛhalala Hiŋ minna ba baama biini di dᴐᴐ fᴐŋŋa ni girme werge maa.
42021028	Too. Di ii wa na wia naa n faarɛɛ di ra ɛɛ, ií ra binni chiŋ, dikuu bɛɛwiai, ii lɛɛi saŋa a dugluu la.
42021029	U kaa ta sɛɛlii bɛl di ŋᴐ, Ií ra binni fig daa ni daazi la maa.
42021030	Di a haŋ wa furgi paŋwoori, ii ᴐᴐ zum lugᴐ hɛhchaaŋ na dugluu.
42021031	Gunnɛ di ii wa na wia naa n na ɛɛ, ií zum lugᴐ Kᴐraawiizi kora la dii jaa ra dugluu la.
42021032	Ií gil n ŋᴐ wibii maa tɛɛ ia. Filaŋkeŋ hina naa wàá siuzi mᴐᴐ ka wia naa maa wa ɛɛ.
42021033	Chiŋ ni hɛri daŋ ŋmɛnɛ chᴐgi di tuŋ. Ka n wiŋᴐzi naawaa wàá chᴐgi maa.
42021034	Ka ií ra du ii hinaa tau nɛnnɛ ií laakalzi gilɛɛ waa leu dikuu iiŋ kpa wikuna ni sinnyᴐᴐchᴐgaa ni ii miibᴐᴐni wia di su ii nyuuni wia hᴐpizii la wa pirgi ia alugᴐ ŋmɛmbee n ᴐᴐ pirgi zumbee la.
42021035	Hᴐpizii la daŋ wa huuzi banla maa n du durnya maa biini.
42021036	Ka ií ᴐᴐ ra du tau di ra suŋŋi Kᴐraawiizi ií wer du kpeg lugᴐ ií wer lii wia naa n niŋ wa ɛɛ naa biini ka ií wer chi mìŋ́ Nɛhalala Hiŋ see.
42021037	Hᴐpizibii maa Yeesu du Kᴐraawiizi dia la di ra bagli nɛra. Ka wiizi n wa cholle, ᴐᴐ lii bol di du Ɔlivizi giŋgimii la nyuu.
42021038	Chᴐᴐzin pikke ni nɛra la maa ᴐᴐ chaali u be Kᴐraawiizi dia la biini bá nuu u be.
42022001	Ba hᴐpizizeŋ la banna yir Gillikaali ba ra hee paanuu la baŋ waa yissi duwɛɛ la jaa ra dugli.
42022002	Kᴐraawiizi dia kizee hina nabᴐnzi ni Kᴐraawiizi Hᴐŋ Karma faa ra nyiŋŋi gunla ban niŋ suahzi kpu Yeesu, dikuu bɛɛwiai, ba ra ᴐm nɛra labuu.
42022003	Denii Sitaani zuu Judas Iskariᴐt la ni. U faa ɛɛ Yeesu hiŋra fidibanɛɛ la bɛllɛ.
42022004	U izi la Kᴐraawiizi dia kizee hina nabᴐnzi ni Kᴐraawiizi dia balaa nabᴐnzi la be, u ni baa ra ŋᴐ gunla un niŋ ɛɛ Yeesu sᴐsᴐgᴐ bá wer lawuu.
42022005	Ba bᴐra sᴐᴐni. Ba tɛu nua lugᴐ ba daŋ turguu kebee.
42022006	Judas sɛɛ di jaa ra nyiŋŋi gunla un niŋ ɛɛu sᴐsᴐgᴐ bá wer lawuu di nɛdamta la waa hoo.
42022007	Denii hᴐpizizeŋ la banna hee paanuu la baŋ waa yissi duwɛɛ ka ᴐᴐ kpu pebii di ra ɛɛ sarga la wa hel.
42022008	Yeesu hum Pitta ni Jᴐn di ŋᴐ, Ií la ga ɛɛ yaa sirya ya wer di Gillikaali diwee la.
42022009	Ba pɛɛzuu, Lee i ŋᴐ ya la ga ɛɛ u sirya lai?
42022010	U ŋᴐ ba be, Ií ga zuu bol. Di ii wa zuuwᴐ, ii daŋ wa huuzi baal bɛl n chigɛ vii ni nii. Ií hiŋuu ra la di ga zuu dia la maa un niŋ zuu
42022011	di ga ŋᴐ a diahiŋ be, Nabᴐma la ŋᴐ ya pɛɛzii, dí, lee i hᴐᴐhra dia la u ni u hiŋra n niŋ ba wa di ba Gillikaali diwee de la duɛ?
42022012	U daŋ bagli ia diizeŋ bɛl baŋ kuarɛɛ nɛnnɛ u du chiŋ. Ií ɛɛ yaa diwee la sirya de ya ra ba.
42022013	Ba la di ga na gunla himmaa Yeesu n bagli baa la di ɛɛ a diwee sirya de.
42022014	A dii saŋa n wa helle, Yeesu ba wa so a diiri bᴐr. U hiŋra ge ba wa so.
42022015	U ŋᴐ ba be, N ni ia Gillikaali diwee naa dii du n bampiriire werge werge maa n na nyiŋŋi n ni ia wer kpau diu mᴐᴐ ka ń ga di n tᴐᴐrᴐᴐ.
42022016	Ií gil n ŋᴐ ii be. Màá ka di diwee naa di a hᴐl la yaa n niŋ kaa wa chaali di ra dia Kᴐraawiizi kora biini la lɛi.
42022017	Yeesu kpa libee ni siŋ kpogli di suŋŋi Kᴐraawiizi di du a ni ka ŋᴐ, Ií lɛɛ nyᴐᴐ ka tɛɛ dᴐŋa.
42022018	Ií gil n ŋᴐ ii be. Màá ka nyᴐᴐ siŋ naa di saŋa la Kᴐraawiizi n niŋ wa di u kora la lɛi.
42022019	U kpa paanuu bɛl ge kpogli di suŋŋi Kᴐraawiizi di du u ge ni ka mᴐnni mᴐnni di kpa tɛɛ baa di ŋᴐ, N bᴐrahᴐnnɛ keŋ. Ii wiarɛ n kuu di chᴐguu la. Ií ᴐᴐ ra ɛɛ keŋ di ra liizi n wia.
42022020	Gunnɛ baŋ wa diwee tuŋ u kpa libee ni siŋ di ŋᴐ, Siŋ naa ɛɛ n challɛ un niŋ kuu ii wia di lii di kuari ii ni Kᴐraawiizi nuukpaŋfalii dᴐᴐi.
42022021	Ka nɛr la n niŋ ɛɛŋ sᴐsᴐgᴐ la du n be diiri bᴐr naa be.
42022022	Mìŋ́ Nɛhalala Hiŋ daŋ kaali n bᴐr gunla Kᴐraawiizi n dawiŋ la. Ka wiarɛ niŋ wa huuzi nɛr la n niŋ ɛɛŋ sᴐsᴐgᴐ la.
42022023	U hiŋra jaa ra pɛɛzi dᴐŋa unla n niŋ ɛɛ guŋ.
42022024	Ba kaa ra di dᴐŋa hᴐᴐzi bɛl alugᴐ ba biini unla n ɛɛ nɛzeŋ.
42022025	Yeesu ŋᴐ ba be, Banla n waa Kᴐraawiizi zummɛ la biini, ba koora ᴐᴐ ra bagli baabuu fᴐŋŋa. Ba nabᴐnzi ge ᴐᴐ gil nɛra ra yir baa ba nyuu hina.
42022026	Ka ií gilɛɛ ra hiŋ guŋ. Unla n ɛɛ nabᴐma di ɛɛ sitᴐᴐri ii biini, ú kpa u hiŋ birgi bichala di hum di ra tɛɛ ia.
42022027	Nɛr la n soge diiri bᴐr ani nɛr la n na humuu a bᴐr, u bɛliirɛ ɛɛ nabᴐmai? Nɛr la n soge diiri bᴐr la, waa lɛi nabᴐmaa? Ka miŋwaa du ii benii alugᴐ unla n na humuu la.
42022028	Ii ɛɛ banla n hiiniŋ di ra di n tᴐᴐrᴐᴐ labuu.
42022029	Gunla n mɛɛ n kpa kora bɛl tɛŋ n di, gunnɛ ń ge lizi kossi tɛɛ ia ii ge di la.
42022030	Denii ií wer du n be yaa maa kpau di ra di n diiri bᴐr n kora la biini di ge wer so koori kassi ni di ra di Izrɛl hina dee fidaanɛɛ la seriyazi.
42022031	Saimᴐn, Saimᴐn, Sitaani suŋŋi Kᴐraawiizi ŋmɛnɛɛrɛ ú wer ɛɛi di na alugᴐ banna je sau bá na la.
42022032	Ka n suŋŋi Kᴐraawiizi tɛi í gilɛɛ wa yarduu ra huhzi. Di i kaa wa bir wa ba n be, hiini i dᴐŋa hina bá wer chi di du baa bᴐkpega.
42022033	Saimᴐn la ŋᴐ, N Dᴐᴐri, haali di a ɛɛwᴐ lugᴐ n nii maanii bá tᴐ dia di kpu gba, ka n niibuu.
42022034	Yeesu ŋᴐ, Pitta, gil n ŋᴐ i be. I nua daŋ hᴐᴐ buhoro lugᴐ n nii lɛi ka zabal haa wii.
42022035	Yeesu pɛɛzi baa, Miŋ hum ia di ŋᴐ ií gilɛɛ waa kpogli hure ni bunnizi ni gawa di ra la naa, ii nyaa kunaa gɛɛ? Ba ŋᴐ, Yaa waa kummaa nyaawɛ.
42022036	U ŋᴐ ba be, Ka filaŋkeŋ, nɛr la maa n dᴐᴐ u hur, ú kpau ra la ani u bunni maa. Nɛr la n waa kandaa dᴐᴐwɛ ge, ú kpa u wɛjɛ yoo di kpa a kebee di yau bɛl,
42022037	dikuu bɛɛwiai, gunla ban sɛbi n wia Kᴐraawiizi Hᴐŋ biini la daŋ wa ɛɛ. Ba sɛbᴐᴐrɛ, dí, U du wichᴐg ɛɛra biini ba ra yir u ge wichᴐg ɛɛri. Gunla ban sɛbi n wia la daŋ wa ɛɛ.
42022038	Ba ŋᴐ, Na, yaa Dᴐᴐri, kandaazi anɛɛrɛ keŋ. U ŋᴐ, A kukkᴐᴐrɛ.
42022039	U lii di ra la Ɔlivizi giŋgimii la nyuu gunla uŋ ᴐᴐ ra ɛɛ la. U hiŋra hiŋuu ra la.
42022040	Uŋ wa ba bᴐr la, u ŋᴐ ba be, Ií ra suŋŋi Kᴐraawiizi Sítaani gilɛɛ wa wer fir ia ii chol.
42022041	Ka la see tama di giŋŋi hɛri di ra jaami Kᴐraawiizi di ra ŋᴐ,
42022042	N mɛ, di i sɛɛwᴐ, lizi tᴐᴐrᴐᴐ nii naa n be ń gilɛɛ waa nyᴐᴐu. Ama gunla maa hiŋwaa n niŋ dau i kipar, í dawuu guŋ ka gil miŋwaa kipar.
42022043	Denii Kᴐraawiizi mɛlika bɛl lii Kᴐraawiizi be di ba u be di wa duu bᴐkpega.
42022044	Biinichᴐg n lawuu werge maa di ra jaa la, u kaa ra suŋŋi Kᴐraawiizi siaahmu ni, wenna pizi di ra toŋzi hɛri, a ɛɛ lugᴐ chal.
42022045	Uŋ wa suŋŋɛɛ tuŋ di izi, u la u hiŋra be, di biinichᴐg lauri baa werge ba ra chᴐᴐgi dᴐzi.
42022046	U ŋᴐ ba be, Bɛɛ wiarɛ ii ra chᴐᴐgi dᴐzɛi? Ií izi ra du tau di ra suŋŋi Kᴐraawiizi Sítaani gilɛɛ wa wer dar ia ii sɛɛ u nua.
42022047	Uŋ haa ra ŋᴐ wia la, di nɛdamta ra ba. Judas, u hiŋra fidibanɛɛ la bɛl, tᴐ ba see di kpa baa di ra ba di wa hel Yeesu be di suuzuu alugᴐ dammuzi n na jaami dᴐŋa la.
42022048	Yeesu pɛɛzuu, Judas, hinna nyiŋŋi i ɛɛ mìŋ́ Nɛhalala Hiŋ sᴐsᴐgᴐ tɛɛ n dᴐma ka ra suuziŋ?
42022049	Denii banla n du Yeesu be la n wa na wia la n niŋ ɛɛ la, ba pɛɛzuu, Yaa Dᴐᴐri ya yagzi baa kandaazi gɛɛ?
42022050	Bɛl ŋmɛŋ Kᴐraawiizi dia kizee hina nabᴐma balii bɛl nodig digni kpɛlli.
42022051	Ka Yeesu ŋᴐ, Ií gilɛɛ kaa ɛɛ guŋ. Uŋ wa ŋᴐ guŋ, u kpa u nonii di gbᴐgzi u digni la di chaau.
42022052	Denii Yeesu pɛɛzi Kᴐraawiizi dia kizee hina nabᴐnzi ni Kᴐraawiizi dia balaa nabᴐnzi ni bol nabᴐnzi la n liwɛɛ bá lawuu la, Ŋmɛɛnnɛ miŋ ii kpa kizizi ni kapɛrɛzi ŋᴐ ií wa lawiŋ?
42022053	Miŋ faa ᴐᴐ du ii be Kᴐraawiizi dia la biini, ii wan lauwɛ de. Ka filaŋkennaa bᴐbiri n ᴐᴐ jaa lɛɛ kora di ra di naabuu jaa ɛɛ ii saŋa.
42022054	Denii ba ba wa lawuu di kpau kaali di ga zuu Kᴐraawiizi dia kizee hina nabᴐma dia. Pitta ge suahzi du harbᴐᴐ di hiŋ baa wa zuu.
42022055	Ba choŋŋi niŋ diŋŋee baambaaŋ di chaali so. Pitta ge so ba be.
42022056	Biihambie bɛl du de di ɛɛ a dia balii bɛl. Niŋ la n chaani Pitta siwee la, u binnuu tiih ka ŋᴐ, Baal naa gba faa du u benii.
42022057	Pitta hᴐᴐ di ŋᴐ, Mᴐᴐ zummɛ.
42022058	Aŋ kaa wa ɛɛ tama, baal bɛl kaa nau di ŋᴐ u be, I gba ɛɛ ba bɛllɛ. Pitta ŋᴐ, Kai! Maa ba bɛl ɛɛwɛ.
42022059	A kaa ɛɛ tama, bɛl kaa ŋᴐ werge maa, Baal naa faa du u benii, wibii maa. Ii waa na uŋ ɛɛ Galili hinuuwaa?
42022060	Pitta pɛɛzi, Beedee wiŋᴐzii i ra ŋᴐ gunnɛi? Uŋ haa ra ŋᴐ a wia di kakpaŋ, zabal wiiwo.
42022061	Yeesu bir di ra binni Pitta. Pitta liizi u dᴐᴐri wiŋᴐzi la uŋ faa ŋᴐ u be la lugᴐ u daŋ hᴐᴐ nua buhoro lugᴐ u nuu lɛi ka zabal haa wa wii.
42022062	Uŋ wa liizi u wiŋᴐzi la, u biini chᴐgi, u izi lii di la gaa wii werge maa.
42022063	Ka Yeesu haa du banla n lawuu la be. Ba jaa ra ɛɛu chɛɛtɛ di ra lᴐᴐzuu,
42022064	di kpa kuŋ fᴐᴐ u siwee ka ra lᴐᴐzuu di ra ŋᴐ u be, Kᴐraawiizi dᴐgtɛɛrɛ hiŋ. Awia bagli yaa nɛr la n lᴐi.
42022065	Ba ŋᴐ wikpila di ra du u ni di ra chagzuu.
42022066	Hᴐᴐŋ pizɛɛ Kᴐraawiizi dia kizee hina nabᴐnzi ni Kᴐraawiizi Hᴐŋ Karma ni nabᴐnzi la maa chaali di sɛr. Ba kpa Yeesu zuu ba be di ŋᴐ u be,
42022067	Di i ɛɛ Kristo labuu, bagli yaa ya zum. Ka u ŋᴐ ba be, Di n ŋᴐ ii be, ka ii wàá sɛɛ tɛŋ.
42022068	Di n kaa pɛɛzi ia ge, ii wàá ŋᴐ.
42022069	Ama mìŋ́ Nɛhalala Hiŋ daŋ ga so Kᴐraawiizi la n dᴐᴐ fᴐŋŋa maa la nabᴐmbᴐr di haŋ lii zinaa a la.
42022070	Ba maa pɛɛzuu, Amᴐ hìŋ́ Kᴐraawiizi bie laa? U ŋᴐ, Gunla iiŋ ŋᴐwɛɛ gunnɛ.
42022071	Ba ŋᴐ, Bɛɛ wiarɛ ya kaa ra nyiŋŋi daansɛɛ hina bá ŋᴐ u wiai? Yaa himmaa nuu gunla u himmaa n ŋᴐwɛɛrɛ.
42023001	Denii nɛra la n wa sɛttɛ de maa izi di kpau ba ba hɛri nabᴐma Pailᴐt be
42023002	di ŋᴐ wia ra chuguu, dí, Baal naa ra birgi nɛraa ba ra nyiŋŋi taawai ɛɛi. U kaa ŋᴐ lugᴐ ya gilɛɛ turgi lampoo ra tɛɛ yagboŋ koori Siiza di ŋᴐ lugᴐ waabuu ɛɛ koorii, dí, waabuu Kristo.
42023003	Pailᴐt pɛɛzuu, Hinuu Jus hina koori laa? U ŋᴐ, Gunla hiŋ ŋᴐwɛɛ naa, gunnɛ.
42023004	Pailᴐt ŋᴐ Kᴐraawiizi dia kizee hina nabᴐnzi ni nɛdamta la be, Miŋwaa waa chᴐgri maa nawɛɛ baal naa ni.
42023005	Ba ra ŋᴐ u be siaahmu ni, dí, U ra bagli nɛraa Judia hɛri maa di lii Galili maa haŋ ba bᴐnnaa di ɛɛ baa taawai.
42023006	Pailᴐt n wa nuu guŋ, u pɛɛzi baa, dí, A baal ɛɛ Galili hinuurɛa?
42023007	Ba ŋᴐ dí u lii Galili bᴐr la Hɛrᴐd n ɛɛ koori labuu. Awia Pailᴐt ŋᴐ bá kpau la Hɛrᴐd be, dikuu bɛɛwiai, Jɛrusalɛmnɛ Hɛrᴐd faa du a saŋa.
42023008	Ba kpau la u be. Hɛrᴐd n wa na Yeesu, u bᴐra sᴐᴐnuu werge, dikuu bɛɛwiai, ᴐᴐ ra nuu u wiarɛ ka ra nyiŋŋi u vii ɛɛ wizeŋ bɛl ú na.
42023009	U pɛɛzuu wiazi guŋŋ. Ka Yeesu waa wii maa ŋᴐwɛɛ.
42023010	Kᴐraawiizi dia kizee hina ni Kᴐraawiizi Hᴐŋ Karma la ge chigᴐ de di ŋᴐ wia ra chuguu werge maa bᴐkpega ni.
42023011	Hɛrᴐd ni u soojazi ge ra gbɛlluu di ra ɛɛu chɛɛtɛ di kpa tagtananii bɛl di laaluu ka jaa gil ba bir kpau la Pailᴐt be.
42023012	A Hɛrᴐd ni Pailᴐt faa ɛɛ dᴐmaa, ka bir wa dᴐᴐ nuukpaŋ a hᴐl hiŋ.
42023013	Pailᴐt chaali Kᴐraawiizi dia kizee hina nabᴐnzi ni bol nabᴐnzi ni nɛra la
42023014	di ŋᴐ ba be, Ii faa kpa baal naabuu ba n be di ŋᴐ u ra ɛɛ nɛraa taawai. N pɛɛzuubuu nɛnnɛ di binni a wia maa ii see ka wia naa maa iiŋ kpawɛɛ sag u ni naa, maa bɛl maa nawɛɛ tɛu.
42023015	Hɛrᴐd gba waa wette na wii maa tɛu ka gil u bir ba yaa be ɛŋ. Waa wii maa ɛɛwɛ lugᴐ bá kpuu.
42023016	Awia n daŋ lᴐᴐzuu ka pilluu ha.
42023017	Ba hᴐpizenaa la biini nɛra la ᴐᴐ wer suŋŋi Pailᴐt ú pilli diitᴐᴐri dia di lizi nɛkpaŋkpaŋ di tɛɛ baa. Awiarɛ u ŋᴐ guŋ.
42023018	Ka ba maa kpa loobikpaŋ di ŋᴐ, Kpu baal naa ka pilli Barabas tɛɛ yaa.
42023019	Unla baŋ yir Barabas la faa ɛɛ taawai bɛllɛ a bol biini di kpu nɛra ba lawuu di tᴐ dia.
42023020	Pailᴐt n na nyiŋŋi u pilli Yeesu ha wia u kaa kuari ŋᴐ nɛra la be lugᴐ u daŋ pilli Yeesu ha.
42023021	Ka ba ra pogzi di ra ŋᴐ, Gil ba kpuu, gil ba kpuu daakaŋlii la ni.
42023022	Buhoro hiŋ u pɛɛzi baa, Ka ɛrɛɛ? Bɛɛ wichᴐgiirɛ u ɛɛi? Miŋwaa waa wii maa nawɛɛ miŋ niŋ kuu guŋ wia di kpuu. Awia n daŋ lᴐᴐzuu ka pilluu ha.
42023023	Ka nɛra la n suŋŋuu siaahmu ni di ra pogzi werge di ra ŋᴐ ú gil ba kpuu daakaŋlii ni la, u jaa sɛɛ ba nua
42023024	di ŋᴐ bá ɛɛ gunla nɛra la n ŋᴐwɛɛ la.
42023025	Ka baal la n faa ɛɛ taawai di kpu nɛra ba tᴐu dia ka nɛra jaa ba di waa suŋŋi Pailᴐt ú pilluu la, ba pilli waabuu ka kpa Yeesu ge di du ba nonee biini bá ɛɛu ba kipar.
42023026	Ba kpau kaali. Banna la, baal bɛl lii pir di ra ba bol. U sᴐnnɛ faa Saimᴐn Sairini. Ba gil u kpa Yeesu daakaŋlii la sag u baŋaa di hiŋ Yeesu harbᴐᴐ ra la.
42023027	Nɛdamta werge maa hiŋ baa. Haana baŋhina ge hiŋuu di wii di ra la.
42023028	Yeesu bir di ŋᴐ ba be, Jɛrusalɛm biihambizi, ií gilɛɛ kuu n wia di ra wii guŋ. Ií ra wii dikuu ii hinaa ni ii biizi wia,
42023029	dikuu bɛɛwiai, saŋa bɛl daŋ wa hel ba ŋᴐ, Bᴐsᴐna hinaa banla n waa wette kpogli hizi ani banla n waa biizi lullɛ ani banla n waa biizi maa ᴐzɛɛ la.
42023030	A saŋa ba daŋ ŋᴐ bizenaa be, dí á wa chogli ba ni, di ŋᴐ giŋgimee be, dí á wa tᴐ ba ni.
42023031	Di daalɛɛri waa lau niŋ daahilaa waa nyaŋŋia?
42023032	Nɛchᴐgaa ge banɛɛ du de di jaa Yeesu ni. Ba kpa ba ge ra la bá ga kpu ba ni Yeesu.
42023033	Baŋ wa hel bᴐr la banna yir Nyuhog Bᴐr la, ba jaa kpaahzi Yeesu mari daakaŋlii ni di kpaahzi nɛchᴐgii la bɛl daakaŋlii bɛl ni u nodig keŋkere di kaa kuari kpaahzi bɛl hiŋ ge mari a daakaŋlii bɛl ni u nomɛɛl keŋkere.
42023034	Yeesu suŋŋi Kᴐraawiizi di ŋᴐ, N mɛ, gil ba wichᴐgaa naa tɛɛ baa, dikuu bɛɛwiai, ba waa wii la banna ɛɛ naa zummɛ. Baŋ ɛɛ guŋ tuŋ, ba ra ta kuna aŋhina bá zum gunla ban niŋ bᴐnni u kunlaala.
42023035	Nɛra baŋhina chi de di ra binni. Jus hina nabᴐnzi ge du de di ra ɛɛu mᴐmᴐsia di ra ŋᴐ, Baal naa faa ra lɛɛ nɛraa di ra ha. Di u ɛɛ Kristo la Kᴐraawiizi n lizɛɛ ú hum tɛɛ yaa labuu, amᴐ ú lɛɛ u hiŋ ya na.
42023036	Soojazi la ge ra ɛɛu chɛɛtɛ di kpa sinnyɛg di ba di ŋᴐ ú nyᴐᴐ,
42023037	di ra ŋᴐ, Di Jus hina koorii hiŋ, lɛɛ i hiŋ.
42023038	Sɛbaa bɛl ge sag u nyuu, dí, Jus hina koorii keŋ.
42023039	Nɛchᴐgaa la baŋ kpaahzɛɛ mari de la bɛl ge ra chagzi Yeesu di ra ŋᴐ, Hiŋ lɛi Kristo laa? Lɛɛ i hiŋ di kaa lɛɛ yaa jaa.
42023040	Ka unla hiŋ ŋᴐ u be, Gilɛɛ ra ŋᴐ wia guŋ. Haa Kᴐraawiizi ra ᴐmaa? Yaa maanii ba ŋᴐ ya siuzi la.
42023041	Yaawaa kpui naa deŋloore, dikuu bɛɛwiai, yaa wichᴐgaa tᴐnaa yaa ra di la. Ka baal naa waa wichᴐgii maa ɛɛwɛ lugᴐ bá kpuu.
42023042	Denii u ŋᴐ Yeesu be, Yeesu, di i wa di i kora di ba, gilɛɛ waa suuh n wia.
42023043	Yeesu ŋᴐ u be, Gil n ŋᴐ wibii maa tɛi. Zinaa ń nii maa daŋ zuu Kᴐraawiizi bᴐnanii la.
42023044	Wiizi n wa baŋŋɛ, bᴐr bir biri. Bᴐbiri la tᴐ ba hɛri maa guŋŋ di wa hel duana saŋa ka haa chaani.
42023045	Wiizi n waa kaa ra chaani la patiisazenzeŋ la baŋ faa kpawɛɛ di teŋ Kᴐraawiizi dia baambaaŋ la ge piili bᴐra anɛɛ.
42023046	Denii Yeesu lᴐ wile werge, dí, N mɛ, n kpa n dumaa di ra du i nonee biini. Uŋ wa ŋᴐ guŋ tuŋ, u siu.
42023047	Soojazi kalfa nabᴐma bɛl n chigɛ de di na wia la maa n ɛɛwɛ la, denii u ra chᴐli Kᴐraawiizi di ŋᴐ, Baal naa waa wichᴐgii maa ɛɛwɛ ɛnɛ maa.
42023048	Nɛdamta la ge n faa chaalɛɛ bá binni wia la, baŋ wa na annii maa n ɛɛwɛ la, a zuu ba nyuuni werge werge maa. Ba kaali ba diini.
42023049	Yeesu zunna ni haana la n hiŋuu di lii Galili hɛri la ge chi bᴐᴐnɛɛ ka ra na wia naa maa.
42023050	Baal bɛl ge du de, u sᴐnnɛ faa Joosɛf. U bol ge ɛɛ Jus hina bol bɛl banna yir Arimatia. A baal ɛɛ nɛpaa. U wia maa deŋli. U faa du nabᴐnzi la n sɛttɛ di di Yeesu seriya la benii,
42023051	ka u faa waa sɛɛwɛ tɛɛ ba jina ni ba wiɛɛlaa la. U faa ra kpaŋ Kᴐraawiizi kora la n niŋ wa ba la ú vii nau.
42023052	A baal la Pailᴐt be di ga suŋŋuu ú wer lizi Yeesu daakaŋlii la ni. Pailᴐt tɛu ŋmɛnɛɛ.
42023053	U ga lizuu di kpa wɛjɛ bɛl di vᴐᴐzuu ka kpau la bᴐr bɛl ban tug bii bᴐᴐ bá hug nɛra de ka ba haa waa nɛr maa hukke de, di kpau ga hug de.
42023054	A hᴐl hinnɛ ba ᴐᴐ ɛɛ ba wii maa sirya ka bá heezaa hᴐpizii la wa zuu duana la ni.
42023055	Haana la n faa hiŋuu lii Galili hɛri la hiŋ baa kaali bᴐr la baŋ huguu la di na de ani gunla ban dawuu la,
42023056	ka la bol di ga ɛɛ kunsᴐᴐhrisuma ni nuu aŋhina sirya de ka heezi ba heezaa hᴐpizii la gunla ba kiizi la n na hiŋ la.
42024001	Chᴐᴐzin pikke ni Alaadi chᴐᴐzi haana la izi di kpa kunsᴐᴐhrisuma la baŋ ɛɛwɛ dau la di la bᴐr la baŋ hug Yeesu la.
42024002	Baŋ wa hel a bᴐr, ba na bii la n faa tᴐ a bᴐᴐ nua la n billee chi.
42024003	Ba zuu bᴐᴐ la di lalii la waa kaa hoo de.
42024004	A tir baa. Ba chi chaam. Denii ba binni di baala banɛɛrɛ chigɛ ba be. Ba kunlaala ra nyɛgzi.
42024005	Ɔnsii lau haana la ba willi ba nyuuni. Baala la pɛɛzi baa, Bɛɛ wiarɛ ii ŋᴐ ií nyiŋŋi nyinii lalaa bᴐrɛi?
42024006	Waa hoo ɛŋ. U izi siu biinii. Ii waa liizi gunla uŋ faa ŋᴐwɛɛ saŋa la uŋ faa haa du Galili hɛri la,
42024007	dí ba daŋ kpa waabuu Nɛhalala Hiŋ di du nɛchᴐgaa nonee biini bá kpuu daakaŋlii ni ka u izi hᴐpizaa ahoro hiŋ.
42024008	Denii ba jaa liizi u wiŋᴐzi la
42024009	di lii bᴐr la di la u hiŋra fidikpaŋ ni banla n jaa ba ni la be.
42024010	Haana la sᴐnaa faa Mɛɛri Magdala ni Joana ni Jems maa Mɛɛri ani ba dᴐŋa hina baŋhina. Ba maa ba di wa bagli a wia tɛɛ Yeesu hiŋra la,
42024011	ka ba waa sɛɛwɛ tɛɛ baa ka kpaa ra yir bichal wiŋᴐzi.
42024012	Pitta ge izi di chᴐ la bᴐr la baŋ faa huguu la di bugni binni u biini di na wɛjɛzi la baŋ faa kpawɛɛ vᴐᴐzuu la bɛŋ. A tiruu. Waa zum wii la n ɛɛwɛ ka bir kpo.
42024013	A hᴐl hiŋ nɛra banɛɛ baŋhina faa ra vol ŋmɛnɛɛ di ra la bol bɛl banna yir Ɛmeus. A bol ni Jɛrusalɛm ɛɛ maayilzi aniidaanɛɛrɛ.
42024014	Ba ra la di ra ŋᴐ wia naa maa n ɛɛwɛ naa di ra la.
42024015	Banna ŋᴐ wia la di Yeesu himmaa lii ba harbᴐᴐ di wa huuzi baa u ni baa ra vol.
42024016	Ka ba siwee waa u ni chaanɛɛ. Kᴐraawiizii tᴐ ba siwee ba zumuu huhzi la.
42024017	Yeesu pɛɛzi baa, Beedee wiŋᴐzii ii vol di ra ŋᴐ dᴐŋa be gunnɛi? Ba jaa chi di ra binnuu biinichᴐg ni.
42024018	Bɛl sᴐnnɛ faa Kliᴐpas. U pɛɛzuu, Nɛra maa n na ŋᴐ wia la n ɛɛwɛ hᴐpizaa anɛɛ naa biini naa, amᴐ i bɛnnɛ ɛɛ hᴐᴐhri di du Jɛrusalɛm di ra pɛɛzi gunnᴐu?
42024019	Yeesu pɛɛzi, Beedee wiai? Ba ŋᴐ, Wia la n ɛɛ Yeesu la n lii Nazarɛt la. U faa ɛɛ Kᴐraawiizi dᴐgtɛɛ bɛllɛ, u wiɛɛlaa ni u wiŋᴐzi maa dᴐᴐ fᴐŋŋa di ɛɛ wizenaa Kᴐraawiizi ni nɛra la maa be.
42024020	Ka Kᴐraawiizi dia kizee hina nabᴐnzi ni yaa bol nabᴐnzi kpau di du seriya diire nonee biini, ba di u kpui seriya di kpuu daakaŋlii ni.
42024021	Ka yaawaa faa dᴐᴐ u tamiirɛ lugᴐ waabuu niŋ lɛɛ Izrɛl hina ha la. Annii n ɛɛwɛ naa, zinaabuu ɛɛ a hᴐpizaa ahoro hᴐl.
42024022	Yaabalaa haana baŋhina ge wia tir yaabuu zinaa. Chᴐᴐzin pikke ni ba feloore di la bᴐr la baŋ huguu la.
42024023	Ka ba waa lalii la nawɛɛ de ka bir ba yaa be di wa ŋᴐ lugᴐ ba na mɛlikazii, a mɛlikazi ŋᴐ ba be lugᴐ u izoore di ra nyiŋ.
42024024	Denii yaabalaa baŋhina ge izi la bᴐr la di wa na gunla haana la n ŋᴐwɛɛ la. Ka ba wᴐᴐ nawɛɛ.
42024025	Denii Yeesu ŋᴐ ba be, Nfɛrnyaara! Ii faazᴐᴐrɛ werge, awiarɛ ii waa sɛɛwɛ ii sɛɛ wia la maa Kᴐraawiizi dᴐgtɛɛzi n faa ŋᴐwɛɛ la.
42024026	Baa lɛi ŋᴐwɛɛ lugᴐ Krísto daŋ di tᴐᴐrᴐᴐ naa mᴐᴐ ka haa wa na girme laa?
42024027	Denii u chi Moosis Hᴐŋ maga guŋŋ di bagli baa wiŋᴐzizi la maa n du Kᴐraawiizi Hᴐŋ biini di ra bagli u wia.
42024028	Unna ŋᴐ wia gunla, di ba ra dugli bol la baala banɛɛ la n na la la. Yeesu ɛɛ lugᴐ u daŋ haa la see,
42024029	ka ba fᴐrguu di ŋᴐ, Ba wa du yaa be. Wiizi ra choluu. U zuu ba be.
42024030	Denii u ni baa n soge diiri bᴐr, u kpa paanuu di suŋŋi Kᴐraawiizi di du a ni ka mᴐnni mᴐnni di kpa tɛɛ baa.
42024031	Denii ba siwee wa chaani u ni. Ba zumuu. Baŋ wa zumuu la di u teŋ leu ba siwee, ba waa kaa nau.
42024032	Denii ba ŋᴐ dᴐŋa be, Gunla yaa n du ŋmɛnɛɛ ra ba u ra bagli yaa Kᴐraawiizi Hᴐŋ la, yaa bampiree faa ra lᴐu.
42024033	Ba izi kakpaŋ di bir la Jɛrusalɛm, di Yeesu hiŋra fidikpaŋ ni ba dᴐŋa hina maa chaali bᴐkpaŋ.
42024034	Baŋ wa zuuwɛ, banla n chaalɛɛ la ŋᴐ ba be, Wibii maa, yaa dᴐᴐri la izoore. Saimᴐn naubuu.
42024035	Denii ba ge bagli wii la maa n ɛɛwɛ ŋmɛnɛɛ ani gunla um mᴐnni paanuu ba wer zumuu la.
42024036	Ba ra ŋᴐ wia naa di ŋᴐ ba binni di Yeesu himmaanii du ba be. U ŋᴐ, K'ᴐraawiizi tɛɛ ia bampirsᴐna.
42024037	Ba hassi. Ɔnsii lau baa. Ba zumᴐᴐ lugᴐ koguure.
42024038	U pɛɛzi baa, Bɛɛ wiarɛ a tir ia ii ra aaniŋ naanɛi?
42024039	Ií ba wa na n nonee ni n naazi di zum lugᴐ minuu. Ií wa gbᴐgziŋ na. Koguu waa bᴐrahᴐŋ ni hoga dᴐᴐwɛ kennaa miŋ dᴐᴐwɛ naa.
42024040	Uŋ wa ŋᴐ guŋ, ba ba, u bagli baa u nonee ni u naazi.
42024041	Ba haa waa wette bá sɛɛ lugᴐ waabuu dikuu ba bᴐra n sᴐᴐnɛɛ werge a kaa tir baa werge la wia. Awia u pɛɛzi baa, Ii waa kummaa dᴐᴐwɛ ń diaa?
42024042	Ba kpa nyiŋᴐᴐzaa tama tɛu.
42024043	U kpa hee ba maa see.
42024044	Denii u ŋᴐ ba be, Gunla miŋ faa ŋᴐ ii be saŋa la miŋ faa du ii be la, gunnɛ ɛɛwɛ la. N faa bagli iabuu lugᴐ gunla maa baŋ faa sɛbɛɛ Moosis Hᴐŋ ni Kᴐraawiizi dᴐgtɛɛzi hᴐna ni hᴐŋ la banna yir Saams biini la, a maa daŋ wa ɛɛ.
42024045	U jaa bagli baa nɛnnɛ di pilli ba siwee ba wer zum Kᴐraawiizi wiŋᴐzizi la biini,
42024046	di ŋᴐ, Ba sɛbᴐᴐrɛ lugᴐ Kristo daŋ di tᴐᴐrᴐᴐrɛ di siu ka wa izi hᴐpizaa ahoro hᴐl,
42024047	di kaa sɛbi lugᴐ nɛra daŋ bagli a wia di ra tɛɛ nɛdee maa di ŋᴐ bá gil ba biine chᴐgi dikuu ba wichᴐgaa wia di gilaa ha ka K'ᴐraawiizi jaa gil tɛɛ baa dikuu Kristo wiɛɛlaa la wia. Jɛrusalɛm hinaa bá feli bagli ka jaa kpaa la see di gaa bagli nɛra ni ba dizi maa.
42024048	Denii Yeesu ŋᴐ, Ii ɛɛ wia naa maa daansɛɛ hinaa.
42024049	N daŋ gil unla n mɛɛ n ŋᴐ nua lugᴐ u daŋ sunzi ia la ba wa du ii ni. Ama, ií du bol naa mᴐᴐ ka ii wa na fᴐŋŋa di lii Kᴐraawiizi be.
42024050	Denii u kpa baa lii bol biini di ga dugli Bɛtani ka jaa lalli u nonee di suŋŋi Kᴐraawiizi ra tɛɛ baa.
42024051	Uŋ wa suŋŋi Kᴐraawiizi tɛɛ baa la, Kᴐraawiizi jaa kpau kaali chiŋ.
42024052	Ba chi jaamuu ka jaa bir la Jɛrusalɛm. Ba bᴐra sᴐᴐni baa werge werge maa.
42024053	Ba ᴐᴐ du Kᴐraawiizi dia di ra chᴐluu saŋa maa.
43001001	Lugli la Wiŋᴐᴐlii bɛllɛ faa du de. A Wiŋᴐᴐlii faa ɛɛ Kᴐraawiizii ka faa du Kᴐraawiizi ge be.
43001002	U ni Kᴐraawiizi maanii faa du de lugli la.
43001003	U fᴐŋŋa biinii kummaa wer lii. Kummaa waa hore di waa u fᴐŋŋa biini liwɛɛ.
43001004	U benii miibᴐᴐ lii. A miibᴐᴐ dee ra chaani nɛra ni.
43001005	U du bᴐbirii di ra chaani. Bᴐbiri la wàá wer kpegluu maa.
43001006	Baal bɛl faa izi. U sᴐnnɛ faa Jᴐn. Kᴐraawiizi huŋhunnii.
43001007	U ba ú wa ɛɛ Bᴐchaaŋ Hiŋ la daansɛɛ di bagli u wia nɛ́r maa wer sɛɛ u wia dikuu u daansɛɛ la wia.
43001008	A Jᴐn faa waa a Bᴐchaaŋ Hiŋ ɛɛwɛ. U faa ballᴐᴐ ú wa bagli Bᴐchaaŋ Hiŋ la n faa ra ba la wia.
43001009	Unla n ɛɛ Bᴐchaaŋ Hiŋ himmaa faa ba durnyaa ú waa chaani nɛra maa ni.
43001010	Ka uŋ wa ballɛ la, ba wᴐᴐ zummɛ. Waabuu faa ta baa, ka uŋ wa ba ba be, ba waa wette ba zumuu.
43001011	U ba u himmaa hɛrii. U himmaa nɛra vɛɛu ta.
43001012	Ka banlawaa maa n sɛɛ u wia di yarduu nɛnnɛ la, u gillᴐᴐ ba wer birgi Kᴐraawiizi biizi.
43001013	Gunla nɛra n ᴐᴐ ɛɛ di lul ba biizi la, guŋ lɛi u ɛɛ ka lul baa. Newea fᴐŋŋa biini lɛi ba wer birgi u biizi. Kᴐraawiizi fᴐŋŋa biinii ba wer birgi u biizi.
43001014	Wiŋᴐᴐlii la n faa du de saŋa maa la wa birgi neweere di ba wa du yaa be. Yaa na u girme di wer zum lugᴐ Kᴐraawiizi biikpaŋkpannɛ. U wia maa wessoo werge. U kaa dᴐᴐ wibii ge werge.
43001015	Jᴐn faa ɛɛ u daansɛɛrɛ di ŋᴐ u wia ni bᴐkpega, dí, Nɛr la miŋ faa ŋᴐ u wia lugᴐ mìŋ́ feluu ba, ka waabuu ɛɛ nabᴐma n ni werge maa di du de mᴐᴐ ka ba haa wa luliŋ la, a hinnɛ keŋ.
43001016	U faa dᴐᴐ Kᴐraawiizi hiinaare werge, yaa maa ra na hiinaa werge u ge be.
43001017	Moosis faa bagli yaabuu Kᴐraawiizi widaulaa. Yeesu Kristo genii bagli yaa Kᴐraawiizi hiinaa ani u wibii.
43001018	Nɛr maa haa waa Kᴐraawiizi nawɛɛ. Ka Yeesu la n ɛɛ Kᴐraawiizi himmaa ka ɛɛ u biinᴐŋŋii la, waabuu bagli yaa u wia yaa wer zumuu.
43001019	Denii Jus hina baŋhina n du Jɛrusalɛm hum ba kizee hina baŋhina ni ba hᴐnzunna ge baŋhina dí bá la Jᴐn be di ga pɛɛzuu gunla nɛdee n ɛɛu. U ɛɛ Kristo la n niŋ ba labuu gɛɛ́ waa lɛiyɛi? Ba ba wa pɛɛzuu. Jᴐn jaa bagli u himmaa wia tɛɛ baa.
43001020	Waa sɛɛwɛ dar baa ka ŋᴐ, Akai. Miŋ lɛi Kristo la.
43001021	Ba ŋᴐ, Ka anɛɛ hinnɛi? Hinuu Kᴐraawiizi dᴐgtɛɛ la banna yir Ɛlija la n niŋ bir ba laa? U ŋᴐ, Akai. Amᴐ, hinuu Kᴐraawiizi dᴐgtɛɛ laa? U ŋᴐ, Miŋ lɛi.
43001022	Ba ŋᴐ, Ka anɛɛ hinnɛi? Bagli yaa i wia ya wer di ga bagli tɛɛ banla n hum yaa la. Ɛrɛɛ i ge ra yir i hinnɛi?
43001023	U ŋᴐ, Kᴐraawiizi dᴐgtɛɛ Aizaya faa ŋᴐ n wiarɛ u hᴐŋ biini, dí, Ba daŋ nuu nɛbɛl loobii bᴐduma unna sii di ra ŋᴐ, Yaa dᴐᴐri ra bau. Ií ra ɛɛ wia á ra deŋli ni a ŋmɛnizi ka ú ba.
43001024	Denii banla n ɛɛ Farisizi la pɛɛzuu,
43001025	Di haa Kristo ɛɛwɛ, haa kaa ɛɛ Ɛlija, haa a dᴐgtɛɛ gba ɛɛwɛ, ka ɛrɛɛ i ɛɛ di wer di ra sᴐ nɛra Kᴐraawiizi nii kennei?
43001026	U ŋᴐ, Niirɛ miŋwaa kpa di ra sᴐ baa. Ka baal bɛl du ii be, ii siwee waa u ni chaanɛɛ.
43001027	Mìŋ́ ballɛ mᴐᴐ ka u ge ba. Ka waabuu ɛɛ nabᴐma n ni werge maa. Maa dɛg miŋ niŋ lizi u gawa gba tɛu.
43001028	Ba maa n na ŋᴐ wia naa, Bɛtani la n du Jᴐᴐdan muu keŋkere bᴐr la Jᴐn n faa ra sᴐ nɛra Kᴐraawiizi nii labuu ba du.
43001029	Hᴐᴐŋ wa pizɛɛ, Yeesu ra ba u be. Jᴐn kaa nau unna ba di ŋᴐ nɛra la n du de la be, Ií na Kᴐraawiizi peezi. Waabuu niŋ waa lizi durnya wichᴐgaa di ra ha la.
43001030	Miŋ faa ŋᴐ baal bɛl wia lugᴐ mìŋ́ feluu ba ka u ɛɛ nabᴐma n ni werge maa di du de mᴐᴐ ka ba haa waa luliŋ la, a hinnɛ keŋ.
43001031	N himmaa gba faa wᴐᴐ zummɛ. Ka u wiarɛ n ba di waa sᴐ nɛra Kᴐraawiizi nii ízrɛl hina wer zumuu.
43001032	U kaa ŋᴐ, N na Kᴐraawiizi Dumnanii n lii chiŋ di tuu di wa togni u nyuu u lugᴐ komma.
43001033	N faa wᴐᴐ zummɛ, ka Kᴐraawiizi la n humiŋ la feli bagliŋ lugᴐ di n wa na u Dumnanii n tuuwe di wa du nɛr maa ni, amᴐ waabuu nɛr la n niŋ kpa u Dumnanii di du nɛra ni la.
43001034	Too. N na guŋ. Awia, n na ŋᴐ ii benii, Baal naa ɛɛ Kᴐraawiizi biere.
43001035	Hᴐᴐŋ wa pizɛɛ, Jᴐn ni u hiŋra banɛɛ kaa chi de
43001036	di Yeesu ge ga ba kɛra di waa kaali. Jᴐn nau di ŋᴐ u hiŋra be, Ií na Kᴐraawiizi peezi la.
43001037	U hiŋra la nuu guŋ di izi di gaa hiŋ Yeesu harbᴐᴐ di ra la.
43001038	Yeesu kɛɛ binni di na baa banna hiŋuu di pɛɛzi baa, Bɛɛ ii ra nyiŋŋei? Denii ba kpa ba nɛbagli sᴐŋ di yiruu, dí, Rabai, lee i dia duɛ?
43001039	U ŋᴐ ba be, Ií ba wa na. Ba la di ga na u duuri bᴐr a chᴐᴐzi ni di du u be guŋŋ wiizi wa chol.
43001040	Baala la n faa nuu Jᴐn wiŋᴐzi di hiŋ Yeesu la bɛl sᴐnnɛ faa Andiru. U kpɛɛma ge sᴐnnɛ faa Saimᴐn Pitta.
43001041	U la ga nyiŋŋi u kpɛɛma la di ŋᴐ u be, Yaa na nɛr la n ɛɛ Mɛssia labuu. Andiru n yiruu Mɛssia la, Kristo la Kᴐraawiizi n faa ŋᴐ lugᴐ u daŋ ŋmɛnɛ ba la wiarɛ u ŋᴐ.
43001042	U lawuu la ú ga zum Yeesu. Yeesu n wa na Saimᴐn la, u ŋᴐ, Ba faa ra yiriibuu Jᴐn bie Saimᴐn. Filaŋkeŋ yaa daŋ jaa ra yirii Siifas. A sᴐŋ zɛɛrɛ Bii. Girik hina mᴐᴐri biini genii ba kaa ra yiruu Pitta.
43001043	Hᴐᴐŋ wa pizɛɛ Yeesu a nyiŋŋi u kaali Galili hɛri. U la ga nyiŋŋi baal bɛl, u sᴐnnɛ faa Filip, di ŋᴐ u be, Izi di ra hiŋiŋ.
43001044	A Filip ni Andiru ni Pitta maa bolle faa Bɛtseida.
43001045	Filip ge ga nyiŋŋi baal bɛl, u sᴐnnɛ faa Nataniɛl, di ŋᴐ u be, N na nɛr la Moosis ni dᴐgtɛɛzi n faa sɛbi u wia Kᴐraawiizi Hᴐŋ biini labuu. U ɛɛ Joosɛf bie Yeesu labuu di lii Nazarɛt.
43001046	Nataniɛl ŋᴐ, Aa! Boljaga naa! Maa sɛɛwɛ nɛpa maa n niŋ lii a Nazarɛt. Filip ŋᴐ, Ba wa na.
43001047	Ba kpa la. Banna hel Yeesu be, Yeesu binni Nataniɛl ka ŋᴐ, Jus hina nɛnanii bɛllɛ ra ba. Waa daraa maa dᴐᴐwɛ.
43001048	Nataniɛl ŋᴐ, Lee i lii zuminnɛi? Yeesu ŋᴐ, Hiŋ faa du fig daa zɛɛ mᴐᴐ ka Filip ba i be di wa yirii la, n naibuu de.
43001049	Nataniɛl ŋᴐ, N Nabᴐma, i ɛɛ Kᴐraawiizi biere. Izrɛl hina koorii hiŋ.
43001050	Yeesu ŋᴐ, Miŋ ŋᴐ miŋ nai fig daa zɛɛ la wiarɛ i yardiŋ gɛɛ? Ka i daŋ haa na wizenaa aŋhina á kaali annii.
43001051	Ií gil n ŋᴐ wibii maa tɛɛ ia. I daŋ ŋmɛnɛ na chiŋ n pillɛɛ, Kᴐraawiizi mɛlikazi ga de ra lii di ra tuu mìŋ́ Nɛhalala Hiŋ be ka bir tinni ra kaali.
43002001	Hᴐpizaa anɛɛ n wa bɛrɛɛ, baal bɛl kpa haaŋ bol bɛl n du Galili hɛri, ba ra yir de Keena. Ba yir Yeesu maa ú ba wa di ba haŋfalii diwee,
43002002	di kaa yir Yeesu ni u hiŋra bá ge gba ba wa di ba haŋfalii diwee la.
43002003	Ba ba di waa di. Denii ba siŋ la waa birgee ka tuŋ. Yeesu maa ba Yeesu be di wa ŋᴐ, Ba siŋ la tunnᴐᴐ.
43002004	Yeesu ŋᴐ, N maa, gil. Saŋa la miŋ niŋ hum n huma haa waa helle.
43002005	U maa bir ŋᴐ a dia balaa be, Di Yeesu wa ŋᴐ ií ɛɛ wii maa, ií ɛɛu.
43002006	Golaa anumbɛllɛ du de. Ba ᴐᴐ ɛɛ nii di du a maa biini dikuu ba naana wii bɛl wia nɛ́ra wer di ra sanzi sanzaa bɛl dee mᴐᴐ ka ra di.
43002007	Yeesu ŋᴐ balaa la be, Ií ɛɛ nii su golaa naa. Ba ɛɛ nii di su a maa.
43002008	U ŋᴐ, Ií ɛɛ nii la aŋhina di wa tɛɛ ii haŋfalii koori naa. Ba ɛɛ a nii tɛu, di sinnɛ.
43002009	U kpa siŋ la di nyᴐᴐ. U ge waa zum bᴐr la siŋ la n liwɛɛ. Dia la balaa la n ɛɛ nii la bɛnnɛ zum bᴐr la a siŋ n liwɛɛ.
43002010	U yir haŋfalii jaari la di ŋᴐ, Saŋa maa nɛra ᴐᴐ kpa sinnanaarɛ di ra ba mᴐᴐ nɛ́ra nyᴐᴐ di piŋ ka bá jaa kpa sinchᴐgaa di tᴐ harbᴐᴐ di haa ra ba ŋᴐ bá nyᴐᴐ. Ka hiŋwaa haa gil ananaa du de ka yaa haa nyᴐᴐ achᴐgaa tuŋ.
43002011	Yeesu lugli wizenne la. Keena la n du Galili hɛri labuu u du ka ɛɛ guŋ di bagli u fᴐŋŋazeŋ la. U hiŋra na di yarduu.
43002012	Denii u izi, u ni u maa ni u niwizi ni u hiŋra la maa, di kpa kaali Kapɛrnaum di ga du de hᴐpizaa anɛɛ.
43002013	Ka Jus hina hᴐpizizenaa la banna di ba Gillikaali diwee la n waa dugli, u kaa izi di la Jɛrusalɛm
43002014	di ga zuu Kᴐraawiizi dia diŋŋizeŋ la biini, di nɛra su de maa di ra yoo ba kuna. Baŋhina kpogli nauni, baŋhina kpogli peeza, baŋhina ge kpogli kommazi di ra yoo. Kebichɛtta hina ge gba kpa ba tɛɛbulzi di ba wa so de.
43002015	Yeesu ga nyiŋŋi kurhᴐna di kpaa mil dᴐŋa ni alugᴐ bulaali hiŋ la ka ba di wa duŋŋi a nayoora ni peyoora la ni ba kuna la maa lii diŋŋee la biini di lᴐ kebichɛtta hina ge tɛɛbulzi ni ba kebee la maa yaari,
43002016	ka ŋᴐ tɛɛ banla n na yoo kommazi la dí bá kpa ba kuna kaali de. Dí bá gilɛɛ kpa u mɛɛ dia la di ra birgi yawa.
43002017	U hiŋra la liizi gunla baŋ faa sɛbɛɛ Kᴐraawiizi Hᴐŋ biini la, dí, Kᴐraawiizi dia wiarɛ aah n siwii werge maa.
43002018	Denii Jus hina ba wa pɛɛzi Yeesu, Bɛɛ wideere í wer ɛɛ di bagli yaa ya zum lugᴐ i dᴐᴐ fᴐŋŋaa í wer vol di ra ɛɛ wia naanɛi?
43002019	Yeesu ŋᴐ, Ií lau Kᴐraawiizi dia naa purgi, ka hᴐpizaa ahoro biini ń ge lalluu ú kaa chi.
43002020	A Jus hina ŋᴐ, Aa! Binni tokko anɛɛ ni anumbɛl biinii ba hum Kᴐraawiizi dia naa huma ka jaa mau tuŋ. Ka híŋwaa wer lalluu hᴐpizaa ahoro biinia?
43002021	Ka Yeesu n faa ŋᴐ Kᴐraawiizi dia wia gunla, u himmaa bᴐrahᴐnnɛ u ra ŋᴐ la.
43002022	Un jaa wa izi siu biini, u hiŋra jaa liizi u wiŋᴐzi la di yardi Kᴐraawiizi Hᴐŋ ni Yeesu wiŋᴐzi la.
43002023	Yeesu n faa du Jɛrusalɛm ba hᴐpizizenaa la biini, nɛkpila na wizenaa la uŋ ᴐᴐ ra ɛɛ la di yarduu lugᴐ waabuu Kristo.
43002024	Ama Yeesu waa sɛɛwɛ bá kpau birgi ba nabᴐma ú ni baa du, dikuu bɛɛwiai u zum nɛra maanii nɛnnɛ.
43002025	A waa ɛɛwɛ lugᴐ ba daŋ kaa wer bagluu nɛr maa wia. U himmaa teŋ zum ba biine maanii.
43003001	Baal bɛllɛ faa du de. U sᴐnnɛ faa Nikᴐdɛmus. U faa ɛɛ Farisii di kaa ɛɛ Jus hina nabᴐma bɛl.
43003002	A baal izi hamuŋa ni di ba Yeesu be, u nuu ra ŋᴐ wia. U ŋᴐ, N Nabᴐma, yaa zummᴐ lugᴐ Kᴐraawiizii humii i ɛɛ yaa bagli, dikuu bɛɛwiai, nɛr maa wàá wer ɛɛ wizenaa naa dizi hinna ɛɛ naa, di Kᴐraawiizi wᴐᴐ hiinee.
43003003	Yeesu ŋᴐ, Gil ń ŋᴐ wibii maa tɛi. Nɛr maa wàá wer zuu Kᴐraawiizi kora biini di ba wᴐᴐ lullɛ bunɛɛ.
43003004	Nikᴐdɛmus pɛɛzi, Ka di nɛr teŋ zɛŋŋᴐ, ɛrɛɛ bá kaa ɛɛ di wer luluu bunɛɛ hinnɛi? U daŋ kaa wer zuu u maa hia ú kaa wer luluuwaa?
43003005	Yeesu ŋᴐ, Gil ń ŋᴐ wibii maa tɛi. Nɛr maa wàá wer zuu Kᴐraawiizi kora biini di ba wᴐᴐ lullɛ ani nii ka kaa luluu ani Kᴐraawiizi Duma.
43003006	Newee lulaa ɛɛ bᴐrahᴐŋ lulaarɛ. Kᴐraawiizi Duma ge lulaa ɛɛ duma lulaa.
43003007	Gilɛɛ gil á tirii dikuu miŋ ŋᴐ lulaa bunɛɛ naa wia.
43003008	Peu ᴐᴐ tau ra ba. Bᴐr la maa n paruu, denii ᴐᴐ ra la. Ɛɛ ra nuu u gbᴐga ka hàá wer zum bᴐr la maa un liwɛɛ ra ba, hàá wer zum bᴐr la ge unna la. Banla Kᴐraawiizi Duma n lullɛ la, gunnɛ ba ge gba du.
43003009	Nikᴐdɛmus ŋᴐ, I wiŋᴐzi hiŋ zɛɛ luŋŋoo werge.
43003010	Yeesu pɛɛzuu, I ɛɛ Izrɛl hina nɛbaglii, ka haa wia naa zummɛa?
43003011	Gil n ŋᴐ wibii maa tɛi. Wia la yaa n zummɛ, aabuu yaa ᴐᴐ ra bagli ani wia la yaa siwee n nawɛɛ. Ka ii waa sɛɛwɛ ií nuu tɛɛ yaa.
43003012	N bagliibuu durnya wia di kaa baglii Kᴐraawiizi ge wia. Di haa wette sɛɛ tɛɛ durnya wia la, ɛrɛɛ í wer sɛɛ Kᴐraawiizi wiai?
43003013	Nɛr maa haa waa Kᴐraawiizi bol zuuwɛ. Amᴐ mìŋ́ Nɛhalala Hiŋ la n lii de ba la, n bɛnnɛ zum de.
43003014	Saŋa la yaa naabaala n faa du pir la, Kᴐraawiizi dᴐgtɛɛ Moosis la faa kpa lugbiirɛ di luu hɛrikuŋ ka kpau du daa ni ka lawuu lalli chiŋ. Gunnɛ bá wa lalli mìŋ́ Nɛhalala Hiŋ ge chiŋ.
43003015	Di ba wa lalliŋ guŋ, nɛr la maa n niŋ yardiŋ, a hiŋ daŋ na Kᴐraawiizi miibᴐᴐ la n waa tunaa dᴐᴐwɛ la.
43003016	Kᴐraawiizi nᴐŋŋi durnya werge maa. Awiarɛ u gil mìŋ́ u biikpaŋkpaŋ ba. U ɛɛ gunnɛ, di hinla maa sɛɛ n wia di yardiŋ, í gilɛɛ siu ka í na Kᴐraawiizi miibᴐᴐ la n waa tunaa dᴐᴐwɛ la.
43003017	Kᴐraawiizi n humiŋ durnya naa be, u faa waŋ hummɛ dikuu unna nyiŋŋi u di ia seriya ii chol wia. U humimbuu ń ba di wa wer na ŋmɛnɛɛ tɛɛ ia ka K'ᴐraawiizi wer lɛɛ ia.
43003018	Nɛr la maa n niŋ sɛɛ mìŋ́ Kᴐraawiizi bie la wia, Kᴐraawiizi wàá ka di a hiŋ seriya u chol. Ka nɛr la maa n wàá sɛɛ tɛŋ, Kᴐraawiizi teŋ di a hiŋwaa seriyaa tuŋ. U teŋ cholloo dikuu uŋ waa sɛɛwɛ tɛɛ mìŋ́ Kᴐraawiizi biikpaŋkpaŋ la wia.
43003019	Kenne Kᴐraawiizi seriya dii du. Bᴐchaaŋ ba durnyaa. Ka newea haa ra nyiŋŋi bᴐbiri werge kaali bᴐchaaŋ la. Ii zum wii la n baani ba ra nyiŋŋi a bᴐbiria? Ba hunchᴐgaa wiarɛ ba haa ra nyiŋŋi a bᴐbiri.
43003020	Nɛr la maa n na ɛɛ wichᴐgaa waa nyiŋŋi bᴐchaaŋ wia. Wàá sɛɛ lii bᴐchaaŋ u wolo lii.
43003021	Nɛr la maa ge n na ɛɛ winanaa ᴐᴐ ra lii bᴐchaannɛ nɛ́ra zum lugᴐ Kᴐraawiizi hiinaa biinii u wer di ra ɛɛ wii maa.
43003022	Denii Yeesu ni u hiŋra izi de di la Judia hɛri di ga birgi de tama di ra sᴐ nɛra Kᴐraawiizi nii de.
43003023	Jᴐn ge gba faa ra sᴐ nɛraa nii. U ge faa du bol bɛl n dugli Salim, ba ra yiruu Ainᴐn, dikuu bɛɛwiai, nii faa du denii werge. Nɛra ᴐᴐ ra ba u be, u ra sᴐ baa Kᴐraawiizi nii de.
43003024	A saŋa di ba haa wᴐᴐ tᴐwɛɛ dia.
43003025	Denii Jus hinuu bɛl ni Jᴐn hiŋra baŋhina ra ŋᴐ gunla baŋ ᴐᴐ ra sanzi ba nonee ni ba naazi di ra sᴐ nɛra nii dikuu ba biine doŋa wia la di ra di hᴐᴐzi.
43003026	Ba maa izi di la Jᴐn be di ga ŋᴐ u be, Yaa Nabᴐma, baal la n faa du i be Jᴐᴐdan muu keŋkere i ŋᴐ u wia tɛɛ yaa la, u gba ra sᴐ nɛraa Kᴐraawiizi nii. Nɛkpila maa ra la u be.
43003027	Jᴐn ŋᴐ, Di Kᴐraawiizi wan tɛɛwɛ wii la maa ŋmɛnɛɛ, màá wer na u ŋmɛnɛɛ.
43003028	Ii gba faa du denii di nuu gunla miŋ faa ŋᴐwɛɛ lugᴐ maa Kristo la ɛɛwɛ. Ka Kᴐraawiizi humimbuu ŋᴐ ń tᴐ Kristo la see di ba.
43003029	Nɛr la maa n kpa haŋfalii, waabuu dᴐᴐ u kuŋ. Ka u dammu ᴐᴐ chi di ra nuu u wiŋᴐzi, u bᴐra a sᴐᴐnuu werge maa dikuu u wia. Gunnɛ n ge bᴐra sᴐᴐniŋ werge maa di wa tuŋ dikuu Yeesu la wia.
43003030	A dɛkkᴐ waabuu n na zenni di ra jaa, ka míŋwaa wia dinzi.
43003031	Unla n lii Kᴐraawiizi be la, u ɛɛ yaa maa nabᴐmaa. Unla ge n lii newea be ɛɛ newee. Newea wiŋᴐzii u ra bagli. Ka Kᴐraawiizi be hinuu la ɛɛ kummaa nabᴐmaa.
43003032	U ra bagli wia la maa un nuuwɛ Kᴐraawiizi be labuu. Ka nɛra waa sɛɛwɛ ra tɛu.
43003033	Unla maa n wa sɛɛ u wia ᴐᴐ wer zum u himmaa biini lugᴐ Kᴐraawiizi wia dᴐᴐ wibiire.
43003034	Unla Kᴐraawiizi n hummɛ u lii u be ba la, waabuu ᴐᴐ ra ŋᴐ Kᴐraawiizi wiŋᴐzi, dikuu bɛɛwiai, Kᴐraawiizi tɛubuu u Dumnanii werge di wa tuŋ.
43003035	Kᴐraawiizi nᴐŋŋi u bie labuu werge di wer tɛu fᴐŋŋa werge kummaa ni.
43003036	Nɛr la maa n sɛɛ Kᴐraawiizi bie wia di yarduu, Kᴐraawiizi tɛɛ a hinnɛ u miibᴐᴐ la n waa tunaa dᴐᴐwɛ la. Nɛr la maa ge n waa sɛɛwɛ tɛu, wàá na u miibᴐᴐ la. Kᴐraawiizi baaŋ daŋ haŋ du a hiŋ ninɛɛ di hanna la saŋaa saŋa maa.
43004001	Denii Farisizi nuu lugᴐ nɛra ᴐᴐ ra hiŋ Yeesuu werge di kaali Jᴐn di sɛɛ ra tɛu u ra sᴐ baa Kᴐraawiizi nii.
43004002	Ama Yeesu himmaa faa waa ᴐᴐ ra sᴐ a nɛra Kᴐraawiizi nii la. U hiŋraa faa ᴐᴐ ra sᴐ baa a nii.
43004003	Yeesu n wa zummɛ lugᴐ Farisizi la nuu guŋ, u izi Judia hɛri di bir ra la Galili hɛri.
43004004	Banna la la, ba ŋᴐ bá ga Samaria hɛri.
43004005	Denii ba ga hel bol bɛl, ba ra yir de Saikar. A bol dugli hɛri bɛl Jus hina naabaal Jakᴐb n faa kpawɛɛ tɛɛ u bie Joosɛf labuu.
43004006	U kᴐlᴐŋ bɛl du de. Yeesu n volle wibaŋkanchirii ni guŋŋ di jaa wa kuuh, u ba wa so kᴐlᴐŋ la zɛɛ.
43004007	U hiŋra ge kpa zuu bol biini di ŋᴐ bá ga nyiŋŋi diwee di.
43004008	A bol haaŋ bɛl ba kᴐlᴐŋ la ú wa dᴐᴐ nii, di Yeesuu soge de. Yeesu ŋᴐ u be, Ɛɛ nii tɛŋ ń nyᴐᴐ.
43004009	A haaŋ pɛɛzuu, Hiŋ ɛɛ Jus hinuu, ka ɛrɛɛ i ra suŋŋi mìŋ́ Samaria hinuu niiyɛi? U ŋᴐ gunnɛ, dikuu bɛɛwiai, Jus hina faa ᴐᴐ ra gbɛlli Samaria hinaa. Ba faa waa ᴐᴐ ra nyiŋŋi bá ni baa ra kpau kummaa bᴐr.
43004010	Yeesu ŋᴐ, Di i vii zum kunla Kᴐraawiizi n niŋ tɛi di zum nɛr la dee i nuu n na ŋᴐ wia naa, i ge daŋ faa suŋŋuu ú vii tɛi nii la dee n dᴐᴐ miibᴐᴐ.
43004011	U ŋᴐ, N mɛɛ, hiŋwaa waa jaayir dᴐᴐwɛ, a kᴐlᴐŋ ge du luŋ. Ɛrɛɛ í ɛɛ na nii naa dee n dᴐᴐ miibᴐᴐ di tɛnnɛi?
43004012	Yaa naabaal Jakᴐbrɛ faa tɛɛ yaa kᴐlᴐŋ naa. U ni u biizi ni u sela maanii ᴐᴐ faa na nii u biini di ra nyᴐᴐ. Amᴐ hinuu ɛɛ nɛzeŋ di kaali a Jakᴐbaa?
43004013	Yeesu ŋᴐ u be, Nii naa n du kᴐlᴐŋ naa biini naa, i daŋ nyᴐᴐu ka ninyᴐgzi daŋ haa vɛɛ kpui.
43004014	Ka nii naa dee miŋ dᴐᴐwɛ di ra tɛɛ nɛra naa, di i nyᴐᴐ a nii, ninyᴐgzi wàá ka kpui maa. Nii la miŋ niŋ tɛi la ɛɛ niibulee di ra bul i biini saŋa maa di ra tɛi miibᴐᴐ la n waa tunaa dᴐᴐwɛ la.
43004015	Haaŋ la ŋᴐ, N mɛɛ, tɛŋ a nii ń nyᴐᴐ ninyᴐgzi gilɛɛ kaa waa kpuŋ maa, ń kaa waa dᴐᴐ nii.
43004016	Yeesu ŋᴐ, La ga yir i jaari ba.
43004017	U ŋᴐ, Maa jaari dᴐᴐwɛ. Yeesu ŋᴐ, Hiŋ ŋᴐ haa jaari dᴐᴐwɛ naa, wibiire i ŋᴐ.
43004018	I janna la hiŋ faa yuuwɛ la du baala banue. Ka baal la be hiŋ duwɛɛ filaŋkennaa, i jaari lɛi. Awia, i ŋᴐ wibiire.
43004019	Denii haaŋ la ŋᴐ, N mɛɛ, ajaa i ɛɛ Kᴐraawiizi dᴐgtɛɛ bɛllɛa?
43004020	Amᴐ gil ń pɛɛzii wii bɛl. Yaa Samaria hina naabaala ᴐᴐ faa ra jaami Kᴐraawiizii giŋgimii naa nyuu. Ka ii Jus hina ᴐᴐ ŋᴐ dí Jɛrusalɛmnɛ Kᴐraawiizi jaamibᴐr du. Lee i ge ŋᴐ ya ra jaami Kᴐraawiizɛi?
43004021	Yeesu ŋᴐ, Gil ń ŋᴐ wibii maa tɛi. Saŋa bɛl ba wàá ka waa jaami yaa mɛɛ Kᴐraawiizi giŋgimii naa nyuu, ba wàá ka waa jaamuu Jɛrusalɛm gba.
43004022	Ka ii Samaria hina, ii waa Kᴐraawiizi zummɛ nɛnnɛ ka ra jaamuu. Yaa Jus hinawaa zumuubuu nɛnnɛ di ra jaamuu. Kᴐraawiizi Lɛɛri daŋ lii Jus hina be.
43004023	Ka saŋa bɛl daŋ wa ba, a saŋa jaa ra dugluu gba bánla n ɛɛ Kᴐraawiizi jaama himmaa kpa biinihuŋŋu di ra jaamuu u Dumnanii fᴐŋŋa biini. Yaa mɛɛ Kᴐraawiizi a nyiŋŋi guŋ hinaa bá ra jaamuu.
43004024	Kᴐraawiizi ɛɛ Dumaa. Banla maa n na jaamuu, bá ra jaamuu u Dumnanii fᴐŋŋa biini di ra jaamuu ani biinihuŋŋu.
43004025	Haaŋ la ŋᴐ, N zummᴐ lugᴐ Mɛssia la banna yir Kristo la daŋ ba. Di u wa ballᴐ, u daŋ bagli yaa wii maa.
43004026	Yeesu ŋᴐ, I nuubuu ra ŋᴐ wia la. Minuu a Mɛssia.
43004027	Denii Yeesu hiŋra jaa bir ba u be. Baŋ wa nawɛɛ lugᴐ u ni haaŋ bɛl ra ŋᴐ wia, a tir baa. Ka ba waa sɛɛwɛ ba pɛɛzi Yeesu kunla unna nyiŋŋi haaŋ la be gɛɛ́ wii la n baani u ni haaŋ la a ŋᴐ wia.
43004028	Haaŋ la gil u vii ta de ka bir kaali bol di gaa yirgi nɛra di ra ŋᴐ,
43004029	Ií ba wa na baal bɛl n wette di ra bagliŋ wii la maa miŋ ɛɛwɛ. Kristoo nii.
43004030	Ba izi lii bol biini di ba wa na Yeesu.
43004031	Haaŋ la n kaali bol la, Yeesu hiŋra ŋᴐ Yeesu be, Yaa Nabᴐma, lɛɛ diwee di.
43004032	U vɛɛ ka ŋᴐ ba be, N dᴐᴐ diwee aŋhina dee iiŋ waa a wia zummɛ.
43004033	U hiŋra la jaa ra pɛɛzi dᴐŋa, Nɛbɛllɛ ballɛ wa tɛu diwee u di gɛɛ?
43004034	Yeesu ŋᴐ, N diweere lugᴐ ń ɛɛ unla n humiŋ la kipar di hum u huma la maa di tuŋ.
43004035	Ba ra ŋᴐ lugᴐ baaguzi anaazuu kawɛɛ ka kúna kumaa saŋa hel. Ka miŋwaa ra ŋᴐ ii be, Ií binni na. Kᴐraawiizi kumaa biini, mia la teŋ huuhzᴐᴐrɛ alugᴐ ií ra kumaa.
43004036	Nɛr la maa n kummɛ di ra tɛɛ Kᴐraawiizi ra na u kinturgaarɛ. Newearɛ a hiŋ kum la di ra lɛɛ baa bá wer na Kᴐraawiizi miibᴐᴐ la n waa tunaa dᴐᴐwɛ la ú ni unla n duuwe maa bᴐra sᴐᴐni baa.
43004037	Sɛɛlii bɛl a bagli wibii bɛllɛ. Dí, I daŋ duu mia, i dᴐŋhiŋ ge kumaa.
43004038	Miŋ gillɛ ii ra bagli nɛra n wiŋᴐzi naa, a ɛɛwᴐᴐ lugᴐ n gillᴐᴐ ii ra kum bᴐr la iiŋ waa pattɛ. Baŋhina kuuhwᴐᴐ de mᴐᴐ ka ii ge ba di waa di suma la.
43004039	Samaria hina la n du a bol bakpila yardi Yeesu. Haaŋ la n ŋᴐ ba be lugᴐ u bagluu wii la maa uŋ ɛɛwɛ la wia ba wer chi de yardi Yeesu.
43004040	Ba ba u be di waa suŋŋuu ú du ba be tama mᴐᴐ. U la ga du ba be hᴐpizaa anɛɛ di ra bagli baa.
43004041	Baŋ wa nuu u baglaa la, nɛkpila maa kaa sɛɛ u wia de.
43004042	Ba ŋᴐ haaŋ la be, Yaa gba sɛɛ u wiarɛ. Hinuu felee ŋᴐ u wia tɛɛ yaa. Ka yaa himmaa digna jaa nuu u wiarɛ filaŋkeŋ. Awiarɛ yaa sɛɛ. Yaa zummᴐ lugᴐ durnya Lɛɛrii, ɛnɛ maa.
43004043	Yeesu n wa di hᴐpizaa anɛɛ de, u bir izi de di ŋᴐ ú la Galili hɛri,
43004044	dikuu bɛɛwiai, u faa ŋᴐ, dí, Kᴐraawiizi dᴐgtɛɛ waa girme dᴐᴐwɛ u himmaa barii.
43004045	Uŋ wa hel de, de hina jaamuu nɛnnɛ, dikuu bɛɛwiai, ba gba faa la Jɛrusalɛmnɛ di ga di ba hᴐpizizenaa diwee de di na u wiɛɛlaa la maa uŋ ɛɛwɛ de a saŋa.
43004046	U kaa ba Keena la n du Galili hɛri la, bol la uŋ faa gillɛ nii birgi siŋ la, di wa du de. Baal bɛl ge faa du Kapɛrnaum di ɛɛ nɛzeŋ. U faa hummᴐᴐ di ra tɛɛ de hɛri hina nabᴐma. U bie ge faa ra wiiu.
43004047	Uŋ wa nuuwɛ lugᴐ Yeesu lii Judia hɛrii di bir ba Galili hɛri la, u izi la u be di gaa suŋŋuu werge maa ú ba wa chaa u bie tɛu. U bie la faa ra nyiŋŋi siwaarɛ.
43004048	Yeesu ŋᴐ, Di maa wizenaa ni wisɛɛlaa ra ɛɛ di ra bagli ia, ii wàá yardiŋ.
43004049	A baal kaa suŋŋuu, N mɛɛ, jaande maa, di haa ballɛ manaŋ, n bie la daŋ siu.
43004050	Yeesu ŋᴐ, A la dia. I bie la nyaagᴐᴐrɛ. Uŋ wa ŋᴐ guŋ, a baal yarduu di bir kaali u bol.
43004051	Uŋ haa du ŋmɛnɛɛ ra ba la, u balaa wa chem u ni di ŋᴐ u be, I bie la nyaagᴐᴐrɛ.
43004052	U pɛɛzi baa saŋa la a bie n nyaagɛɛ. Ba ŋᴐ, Dɛɛla wibaŋaa karfi kpaŋ saŋaa u bᴐra waa kaa wenzi, u nyaagi.
43004053	Baal la zum lugᴐ a dɛɛla saŋa hiŋ dᴐnnɛ Yeesu ŋᴐ u be dí u bie daŋ nyaagi la. Denii u ni u dia hina maa yardi Yeesu.
43004054	Yeesu n lii Judia hɛri di ba Galili hɛri la, u wizenaa nɛhinnɛ guŋ uŋ ɛɛwɛ Galili hɛri.
43005001	Denii Jus hina hᴐpizizeŋ bɛl wa hel. Yeesu izi di bir la Jɛrusalɛm.
43005002	Pol bɛl faa du Jɛrusalɛm ba ra yiruu Bezata, u dugli Peeza Dominua. Ba faa ma sogni bᴐra anue lugᴐ jaŋgalli pol la nua.
43005003	Wiila hina kpilakpila maa ᴐᴐ chᴐᴐ a biini. Nyuŋŋaa, gbɛraa, banla nonee ni ba naazi n siuzɛɛ, ba maanii ᴐᴐ ra chᴐᴐgi de.
43005004	Yeesu ba a pol be.
43005005	Baal bɛl ge du a wiila hina be. U wiiwᴐᴐ binni tokko ni fidiŋmantannaazi.
43005006	Yeesu nau un chᴐᴐ de di zum lugᴐ u wiiwᴐᴐ birgi. U la u be di ga pɛɛzuu, I ra nyiŋŋi í nyaagia?
43005007	Wiila hiŋ la ŋᴐ, Ɛɛh. Ka nii la n ᴐᴐ waa birgi gunla, maa ᴐᴐ na nɛr ú kpaŋ di du u biini ń nyaagi. Di u wa izoo di ra birgi, anna nyiŋŋi lugᴐ ń wa zuu u biini, ka bɛl ᴐᴐ feliŋ di wa zuu.
43005008	Yeesu ŋᴐ u be, Izi kpa i kalaŋ di chi di ra la.
43005009	Yeesu n haŋ wa ŋᴐ guŋ tuŋ, di baal la nyaagᴐᴐ di izi kpa u kalaŋ chi di ra la. Ba heezaa hᴐpizii hᴐllɛ faa.
43005010	Unna la, Jus hina baŋhina ga ŋᴐ u be, Yaa heezaa hᴐpiziirɛ keŋ. Ka i izi kpa i kalaŋ chi. Yaa kiire i ra chᴐgi.
43005011	A baal ŋᴐ, Nɛr la n chaaŋ la, waabuu ŋᴐ ń kpa n kalaŋ di chi di ra la.
43005012	Ba pɛɛzuu, Anɛɛ n ŋᴐ dí í kpa i kalaŋ chi di ra lanɛi?
43005013	Baal la waa zum nɛr la n chaau la. Yeesu n chaau tuŋ la, u bir kaali dikuu nɛkpila n faa du pol la be wia. A baal waa kaa wer ú zumuu.
43005014	Aŋ wa ɛɛ tama, Yeesu wa huuzuu Kᴐraawiizi dia diŋŋee di ŋᴐ u be, Haa nawɛɛa? I nyaagᴐᴐrɛ. Awia gilɛɛ kaa ra ɛɛ wichᴐgaa. Di i kaa ra ɛɛ wichᴐgaa, i daŋ kaa di tᴐᴐrᴐᴐ di kaali gunla hiŋ faa di tᴐᴐrᴐᴐ la.
43005015	A baal jaa la Jus hina la be di ga ŋᴐ, Yeesuu chaaŋ la.
43005016	Yeesu n ᴐᴐ ra ɛɛ guŋ ba heezaa hᴐpizii la wiarɛ a Jus hina ᴐᴐ ra tᴐᴐruu.
43005017	Yeesu kaa ŋᴐ ba be, N mɛɛ ra hum u humaa saŋa maa. N ge gba ra hum guŋ.
43005018	Denii Jus hina jaa ra nyiŋŋi werge maa alugᴐ bá kpuu. Uŋ ᴐᴐ ra chᴐgi ba heezaa hᴐpizii kiizi la ka ᴐᴐ ra yir Kᴐraawiizi u mɛɛ alugᴐ u nuu ɛɛ kpannɛ la, awiarɛ ba ra nyiŋŋi bá kpuu la.
43005019	Yeesu ŋᴐ, Ií gil n ŋᴐ wibii maa tɛɛ ia. Kᴐraawiizi bie wàá wer ɛɛ wii maa u bɛŋ. Wia la u mɛɛ n ᴐᴐ ra ɛɛ u ra na la, aabuu u ge ᴐᴐ ra ɛɛ,
43005020	dikuu bɛɛwiai, Kᴐraawiizi nᴐŋŋi u biere di ᴐᴐ ra bagluu wia la maa u himmaa n ᴐᴐ ra ɛɛ la. U daŋ haa bagluu wia la n ɛɛ wizenaa kaali annii gba á tir ia.
43005021	Kᴐraawiizi wetto di ra lalli banla n siuzɛɛ bá kaa wer dᴐᴐ miibᴐᴐ. Gunnɛ ú bie gba wer lalli banla maa unna nyiŋŋi u lalli bá dᴐᴐ miibᴐᴐ.
43005022	Kᴐraawiizi himmaa wàá di nɛr maa seriya. U gillᴐᴐ u bie ɛɛ seriya diiri ú wer di nɛr maa seriya.
43005023	U ɛɛ gunnɛ nɛ́r maa ra kpa u bie girme gunla baŋ ᴐᴐ ra kpa u ge girme la. Waabuu Kᴐraawiizii humuu. Nɛr la n waa u bie la a kpa girme waa Kᴐraawiizi ge gba a kpa girme.
43005024	Ií gil n kaa ŋᴐ wibii maa tɛɛ ia. Nɛr la maa n nuuwɛ ra tɛŋ di sɛɛ Kᴐraawiizi la n humiŋ la wia di yarduu, waabuu dᴐᴐ Kᴐraawiizi miibᴐᴐ la n waa tunaa dᴐᴐwɛ la. Màá ka di a hiŋ seriya ú chol. U teŋ bɛri siu ninɛɛ di du Kᴐraawiizi miibᴐᴐ la biini.
43005025	Ií gil n ŋᴐ wibii maa tɛɛ ia. Saŋa bɛl daŋ wa ba, a saŋa jaa heluu gba, lálaa nuu Kᴐraawiizi bie loobii. Banla maa n niŋ nuu daŋ na miibᴐᴐ.
43005026	Kᴐraawiizi dᴐᴐ miibᴐᴐrɛ di gil u bie gba wer dᴐᴐ miibᴐᴐ
43005027	di ka ɛɛ nɛr maa seriya diiri, dikuu bɛɛwiai, u bie la ɛɛ Nɛhalala Hinnɛ.
43005028	U gunna tir iabuuwaa? Wibii maa. Saŋa bɛl jaa ra dugluu. A saŋa banla maa n siuzɛɛ ba hug baa la, ba maa daŋ nuu mìŋ́ Nɛhalala Hiŋ loobii
43005029	di izi siu biini. Banla n ɛɛ winanaa daŋ izi di dᴐᴐ Kᴐraawiizi miibᴐᴐ. Banla n ɛɛ wichᴐgaa ge gba daŋ izi, ka Kᴐraawiizi bie daŋ di ba seriya ba chol.
43005030	N himmaa waa fᴐŋŋa dᴐᴐwɛ ń wer di a seriyazi. Gunla Kᴐraawiizi n bagliŋ la, gunnɛ n na di la. A ᴐᴐ deŋluu nɛnnɛ, dikuu bɛɛwiai, n himmaa kipar lɛi n na di a seriyazi. Kᴐraawiizi la n humiŋ la kiparuu n na di a seriyazi.
43005031	Di n ɛɛ n himmaa daansɛɛ hinnɛ, ii daŋ ŋᴐ karaa n na kanni.
43005032	Ka bɛl hinnɛ du de di ɛɛ n daansɛɛ hiŋ. A hinnɛ Jᴐn. U daansɛɛ hiŋ ɛɛ wibiire n zum.
43005033	Ii himmaa faa hum nɛraa u be, u bagli ia wibii.
43005034	Miŋwaa waa newee be ra binni ú ɛɛ n daansɛɛ hiŋ. Ka ii wiarɛ n ŋᴐ gunla ií wer sɛɛ K'ᴐraawiizi wer lɛɛ ia.
43005035	Jᴐn la faa ɛɛwᴐᴐ lugᴐ fintina la baŋ ᴐᴐ choŋŋi u ra chaani la. U bᴐchaaŋ la wia zuu iabuu suma, ii chaali u be tama di nuu ra tɛu.
43005036	Ka n daansɛɛ bɛl du de di du kpeg kaali Jᴐn hor naa uŋ ɛɛŋ naa gba. N wiɛɛlaa la miŋ ᴐᴐ ra ɛɛ la, aabuu ra ɛɛ n daansɛɛ. N mɛɛrɛ ŋᴐ dí ń ɛɛ a wiɛɛlaa, n ɛɛa. Aabuu ra bagli lugᴐ n mɛɛ Kᴐraawiizi labuu humiŋ.
43005037	N mɛɛ la gba ᴐᴐ ra ɛɛ n daansɛɛrɛ. Ii haa wᴐᴐ nawɛɛ. Ii haa waa u loobii nuuwɛ maa.
43005038	U wiŋᴐzi gba waa hore ii bampiree, dikuu bɛɛwiai, ii waa sɛɛwɛ tɛɛ unla uŋ hummɛ tɛɛ ia la.
43005039	Ii gba tamᴐᴐrɛ lugᴐ di ii zum Kᴐraawiizi Hᴐŋ la di ga tuŋ, ii daŋ na miibᴐᴐ la n waa tunaa dᴐᴐwɛ la. Awia ií pigzuu di ra na. U gba ra bagli n wiarɛ.
43005040	Ka ii wàá sɛɛ ba n be di wa na miibᴐᴐ la.
43005041	Maa sᴐnna nyiŋŋi newea be.
43005042	N zum iabuu. Ii bampiree waa Kᴐraawiizi lauwɛ.
43005043	N ba n mɛɛ Kᴐraawiizi sᴐŋ ninɛɛ, ii vɛɛŋ. Ka di baal la maa izoo di ba ii be ni u himmaa sᴐŋ, ka ii ᴐᴐ nuu tɛu.
43005044	Ii ᴐᴐ ra nyiŋŋi sᴐnnɛ dᴐŋa be. Ka a waa ia titte iin niŋ wer na sᴐŋ Kᴐraawiiziwaa be. Iin du kennaa, ii daŋ wer yardimbuu naá?
43005045	Ií gilɛɛ ra binni lugᴐ mìŋ́ niŋ pɛɛzi ia nua Kᴐraawiizi be. Miŋ lɛi. Moosis la iiŋ ᴐᴐ dᴐᴐ u tamii la, waabuu niŋ pɛɛzi ia nua Kᴐraawiizi be.
43005046	Di ii faa yardi Moosis la, ii daŋ vii yardiŋ gba, dikuu bɛɛwiai, u sɛbi n wiarɛ u hᴐŋ biini.
43005047	Ka di ii waa sɛɛwɛ tɛɛ gunla Moosis n sɛbɛɛ la, ii wàá sɛɛ di tɛɛ n ge.
43006001	Denii Yeesu izi de di gi Galili muuzeŋ la banna yir Tibɛrias la.
43006002	Nɛdamta maa ra hiŋuu. Uŋ ᴐᴐ ra ɛɛ wizenaa di ra chaa wiila hina wiarɛ a nɛkpila ra hiŋuu.
43006003	Yeesu tinni giŋgimii bɛl nyuu di ga so de, u ni u hiŋra.
43006004	A saŋa ge Jus hina hᴐpizizeŋ la banna yir Gillikaali la ra dugli.
43006005	Ban soge de la, Yeesu binni di nɛdamta maa ra ba u be. U pɛɛzi u hiŋri bɛl banna yir Filip,
43006006	Ɛrɛɛ ya ɛɛ di wer na diwee di tɛɛ nɛdamta naa bá dei? Um pɛɛzuu gunla, u ŋᴐ ú ɛɛubuu na, ka u himmaa teŋ zum gunla un niŋ ɛɛ.
43006007	Filip ŋᴐ, Di yaa haŋ wer na siidizi damta maa paanuu gba, ka a wàá hel baa bá maa wer na tama tama di di gba.
43006008	U hiŋri bɛl sᴐnnɛ Andiru. Pitta niweere. U ŋᴐ Yeesu be,
43006009	Na! Bie bɛl du ɛŋ di dᴐᴐ paanuuzi anue ni nyinni anɛɛ. Ka a ge du aŋmɛnɛbuuwɛi? Nɛra la kannᴐ werge.
43006010	Yeesu ŋᴐ, Ií gil nɛra la so. Kooriitaaraa ge faa du de. Ba maa so kooriitaaraa la ni. Ba baala bɛŋ faa hel kagboŋ bunue.
43006011	Denii Yeesu kpa paanuuzi la di suŋŋi Kᴐraawiizi di du a ni ka lawaa mᴐnni di bᴐnni nɛra la maa n soge de la maa di wa tuŋ. Gunnɛ u kaa ɛɛ nyinni la ge gba. Ba maa di di piŋ.
43006012	Baŋ wa diwee tuŋ, Yeesu ŋᴐ u hiŋra la be, Ií ga paagi anla ban diwee ka ka la á gilɛɛ ta.
43006013	Ba ga paagaa. Paanuuzi anuere u faa mᴐnni bᴐnni baa la, ka baŋ wa paagi a bᴐr la ban diwee ka ka la di tuŋ, a su kɛɛgᴐzi fidaanɛɛ.
43006014	A nɛra n wa na wizeŋ la Yeesu n ɛɛwɛ la, ba jaa ra ŋᴐ dᴐŋa be, Baal naa nii ɛɛ Kᴐraawiizi dᴐgtɛɛ la uŋ faa ŋᴐ u daŋ ba labuu, wibii maa. Ba jaa ra nyiŋŋi ba gurguu fᴐŋŋa ni ú ɛɛ ba koori.
43006015	Yeesu n wa zum guŋ, u gil baa ka kaa la giŋgimee bᴐr u bɛŋ.
43006016	Bᴐr n wa duanɛɛ u hiŋra tuu di la muuzeŋ la be
43006017	di ga zuu muugbera bɛl di jaa ra gi muuzeŋ la baŋgia bɛl banna yir Kapɛrnaum. Bᴐr n wa biree, di Yeesu haa waa ba be ballɛ.
43006018	Peuzeŋ bɛl jaa izi lau nii la maa ra birgi.
43006019	Ba saa muugbera la guŋŋ lugᴐ maayilzi ahoro gɛɛ anaazu. Denii ba ga na Yeesu di u vol nii la nyuu di ra ba ba be. Ɔnsii lau baa werge maa.
43006020	Yeesu ŋᴐ ba be, Minuu. Ií gilɛɛ ra ᴐm guŋ.
43006021	Ba jaa gil u zuu ba be. Uŋ wa zuu ba be la, ba binni di ba teŋ hel bᴐr la baŋ faa ra la la.
43006022	Hᴐᴐŋ wa pizɛɛ, nɛra la n haa du a muuzeŋ keŋkere la ra nyiŋŋi Yeesu bᴐr. Ba faa nawᴐᴐ lugᴐ muugberkpaŋkpannɛ faa du de. U genii Yeesu hiŋra faa zuu ba bɛŋ di kaali. Yeesu faa waa ba be duwɛɛ.
43006023	Denii baŋhina ni ba muugbessi lii Tibɛrias di ba bᴐr la nɛra la n faa soge Yeesu suŋŋi Kᴐraawiizi di du paanuuzi ni ka kpa tɛɛ baa ba hee la.
43006024	Baŋ wa zummɛ lugᴐ Yeesu waa hore de, u hiŋra ge gba waa hore la, ba ge gba zuu a muugbessi di ra la Kapɛrnaum bá ga nyiŋŋi Yeesu de.
43006025	Baŋ wa gi muuzeŋ la, ba na Yeesu de di ba wa pɛɛzuu, Yaa Nabᴐma, saŋa bɛɛ i ba ɛnnɛi?
43006026	Yeesu ŋᴐ ba be, Ií gil n ŋᴐ wibii maa tɛɛ ia. N wizenaa wia lɛi ii ra nyiŋŋi n bᴐr keŋ. Diwee wiarɛ ii ra nyiŋŋi n bᴐr. Ii dɛɛ hee paanuu labuu di piŋ. Awiarɛ ii jaa ra nyiŋŋi n bᴐr.
43006027	Ií gilɛɛ ra kuuh dikuu diwee naa n na tuŋ ka lᴐzi kaa ra kpu ia naa wia. Ií ra kuuh dikuu diwee aŋhina n wàá tuŋ ka a dᴐᴐ miibᴐᴐ la n waa tunaa dᴐᴐwɛ la wia. Mìŋ́ Nɛhalala Hinnɛ niŋ tɛɛ ia a diwee dee, dikuu bɛɛwiai, minuu yaa mɛɛ Kᴐraawiizi gil n dᴐᴐ u fᴐŋŋa la.
43006028	Ba jaa pɛɛzuu, Ɛrɛɛ ya ɛɛ di wer hum Kᴐraawiizi humai?
43006029	U ŋᴐ, Kᴐraawiizi kipar humaa keŋ. Ií yardi unla uŋ hummɛ la.
43006030	Ba pɛɛzuu, Beedee fᴐŋŋawiirɛ í ɛɛ di bagli yaa ya na di jaa sɛɛ i wiai? Bɛɛ í ɛɛ di bagli yaai?
43006031	Saŋa la yaa naabaala n faa ra vol pir la, Moosis tɛɛ baabuu diwii dee bɛl n lii chiŋ ba di. Kᴐraawiizi Hᴐŋ biinii ba sɛbi guŋ, dí, U tɛɛ baabuu paanuu aŋhina n lii chiŋ ba di.
43006032	Yeesu ŋᴐ ba be, Ií gil n ŋᴐ wibii maa tɛɛ ia. Paanuuzi la n lii chiŋ la ɛɛ paanuu dizi anɛɛrɛ. Moosis lɛi tɛɛ ia u himmaa. N mɛɛrɛ tɛɛ ia u himmaa.
43006033	U ge paanuu dee lii chinne di ra tɛɛ nɛra miibᴐᴐ.
43006034	Ba ŋᴐ u be, Yaa Dᴐᴐri, tɛɛ yaa paanuu naa dee ya ra hee saŋa maa.
43006035	Yeesu ŋᴐ, Minuu paanuu la n na tɛɛ miibᴐᴐ la. Nɛr la maa n ba n be wàá ka zum lᴐzi wia. Di u yardiŋ, ninyᴐgzi gba wàá ka kpuu maa.
43006036	Miŋ faa ŋᴐ lugᴐ ii nambuu ka ii waŋ yardɛɛ la, gunnɛ la.
43006037	Banla maa n mɛɛ Kᴐraawiizi n tɛŋ la daŋ ba n be. Nɛr la maa n niŋ ba n be, màá sɛɛ duŋŋuu ha maa,
43006038	dikuu bɛɛwiai, n himmaa kipar wia lɛi n lii chiŋ ba. Unla n humiŋ la kipar wiarɛ n ba.
43006039	N mɛɛ Kᴐraawiizi n humiŋ la kipar wiarɛ keŋ alugᴐ banla maa un lizɛɛ tɛŋ bá bɛl maa gilɛɛ waa leu, ka ń wer lɛɛ baa di lalli baa siu biini hᴐpizaa tuna hiŋ la.
43006040	N mɛɛ ra nyiŋŋuu ú kpa u miibᴐᴐ la n waa tunaa dᴐᴐwɛ labuu di tɛɛ banla maa n naŋ di sɛɛ n wia ka ń lalli baa siu biini hᴐpizaa tuna hiŋ la.
43006041	Denii Jus hina la jaa ra di u wiŋᴐzi la ᴐzi alugᴐ waabuu paanuu la n lii chiŋ di ba hɛri la. A waa baa pattɛ.
43006042	Ba ŋᴐ, Yeesu naa, Joosɛf bie lɛiyaa? Yaa zum u mɛɛrɛ di zum u maa gba. Ka ɛrɛɛ u kaa ŋᴐ lugᴐ u lii chinne naanɛi?
43006043	Yeesu ŋᴐ ba be, Ií gilɛɛ ra di n wiŋᴐzi hiŋ hᴐᴐzi guŋ.
43006044	Nɛr maa wàá wer ba n be di n mɛɛ la n humiŋ la lɛi tɛrguu di ba n be. Ka di u wa ba n be, n daŋ lalluu siu biini hᴐpizaa tuna hiŋ la.
43006045	Ba sɛbᴐᴐrɛ Kᴐraawiizi dᴐgtɛɛzi hᴐŋ biini, dí, Ba maa daŋ helli wia Kᴐraawiizi be. Awia nɛr la maa Kᴐraawiizi n na helluu u wia, di u wa nuu n wiŋᴐzi, u daŋ ba n be.
43006046	Maa ŋᴐwɛɛ ŋᴐ nɛr maa daŋ wer na yaa mɛɛ Kᴐraawiizi siwii ni. Unla n lii u be la, u bɛnnɛ nau siwii ni.
43006047	Ií gil n ŋᴐ wibii maa tɛɛ ia. Di nɛr maa sɛɛ n wia, u daŋ na Kᴐraawiizi miibᴐᴐ la n waa tunaa dᴐᴐwɛ la.
43006048	N ɛɛ paanuu la dee n dᴐᴐ miibᴐᴐ labuu.
43006049	Ii naabaala n faa du pir la, ba faa hee paanuu la n lii chiŋ labuu. Ka ba maanii siuzɛɛ.
43006050	Paanuu naa ge minna ŋᴐ u wia naa, u ge gba lii chinne. Ka di nɛr la maa hee paanuu naa dee, wàá siu.
43006051	Minuu paanuu la dee n lii chiŋ di dᴐᴐ miibᴐᴐ la. Di nɛr la maa wa hee paanuu naa, u miibᴐᴐ wàá tuŋ. N bᴐrahᴐŋ naa miŋ niŋ kuu durnya maa wia di chᴐgi bá wer na miibᴐᴐ naa, waabuu a paanuu.
43006052	Jus hina jaa ra di hᴐᴐzi dᴐŋa be di ra ŋᴐ, Ɛrɛɛ báal naa wer tɛɛ yaa u bᴐrahᴐŋ yaa hee naanɛi?
43006053	Yeesu bir ŋᴐ ba be, Ií gil n ŋᴐ wibii maa tɛɛ ia. Di ii waa mìŋ́ Nɛhalala Hiŋ bᴐrahᴐŋ heewe, di ii waa kaa nyᴐᴐ n chal ge, ii waa miibᴐᴐ dᴐᴐwɛ.
43006054	Nɛr la maa n na hee n bᴐrahᴐŋ naa di ra nyᴐᴐ n chal naa, u dᴐᴐ Kᴐraawiizi miibᴐᴐ la n waa tunaa dᴐᴐwɛ labuu. N daŋ lalli a hiŋ siu biini hᴐpizaa tuna hiŋ la.
43006055	N bᴐrahᴐŋ ɛɛ diweere ba ra di. N chal ge ɛɛ nii ba ra nyᴐᴐ.
43006056	Nɛr la maa n na hee n bᴐrahᴐŋ di ra nyᴐᴐ n chal la, u du n benii, n ge du u be.
43006057	N mɛɛ la n dᴐᴐ miibᴐᴐ la humimbuu, n ge gba dᴐᴐ a miibᴐᴐ dikuu u wia. Gunnɛ nɛr la maa n na hee n bᴐrahᴐŋ naa, u ge daŋ na miibᴐᴐ la dikuu n wia.
43006058	Paanuu la n lii chiŋ himmaanii keŋ. Anla ii naabaala n heewe la faa waa miibᴐᴐ dᴐᴐwɛ. Ba maa faa siuzi. Ka banla maa n na hee paanuu naa, ba miibᴐᴐ wàá tuŋ maa.
43006059	Kapɛrnaum kisɛr dia biinii Yeesu faa du di ra bagli wia naa.
43006060	U hiŋra n wa nuu u baglaa la, bakpila maa ŋᴐ, U baglaa naa kpollo yaa be werge. Yaa wàá wer sɛɛ guŋ.
43006061	Yeesu teŋ zum lugᴐ u wiŋᴐzi labuu waa baa pattɛ wiarɛ ba ra ŋᴐ a wia guŋ. U pɛɛzi baa, N wiŋᴐzi naa tir iabuu gɛɛ?
43006062	Ka di ii ŋmɛnɛ wa na mìŋ́ Nɛhalala Hiŋ n tinnɛɛ di ra la bᴐr la miŋ faa liwɛɛ ba la, ɛrɛɛ ií jaa ŋᴐi?
43006063	Ka ií zum lugᴐ duma benii miibᴐᴐ lii. Bᴐrahᴐŋ waa kummaa ɛɛwɛ. Wia la miŋ ŋᴐwɛɛ ii be la, a ɛɛ duma wiarɛ di kaa dᴐᴐ miibᴐᴐ.
43006064	Ka ii baŋhina waŋ yardɛɛ. Saŋa maanii Yeesu ᴐᴐ zum banla n wᴐᴐ yardɛɛ di kaa zum nɛr la n niŋ wa ɛɛu sᴐsᴐgᴐ la.
43006065	U ŋᴐ, Awiarɛ n ŋᴐ ii be lugᴐ nɛr maa wàá wer ba n be di n mɛɛ Kᴐraawiizi lɛi tɛrguu ba n be la.
43006066	Denii banla n faa ra hiŋ Yeesu la bakpila maa jaa bir har. Ba waa kaa ra hiŋuu.
43006067	Yeesu pɛɛzi u hiŋra fidibanɛɛ la, Ii ge gba daŋ giliŋ gɛɛ?
43006068	Saimᴐn Pitta ŋᴐ, N Dᴐᴐri, anɛɛ benii ya kaa la ga duɛ? I bɛnnɛ ra ŋᴐ wia la n dᴐᴐ miibᴐᴐ la n waa tunaa dᴐᴐwɛ.
43006069	Yaabuu sɛɛ i wiarɛ di zum lugᴐ i ɛɛ Kᴐraawiizi biinaniirɛ.
43006070	Yeesu ŋᴐ ba be, Ii nɛra fidibanɛɛ naa, minuu lizi ia ii ɛɛ n hiŋra. Ka ii bɛl ɛɛ Sitaani hinnɛ.
43006071	U ge n ŋᴐ Sitaani hiŋ naa wia, Saimᴐn Iskariᴐt bie Judas wiarɛ u ŋᴐ gunla. A Judas faa ɛɛ Yeesu hiŋra fidibanɛɛ la bɛllɛ ka waabuu niŋ wa ɛɛu sᴐsᴐgᴐ la.
43007001	Denii Yeesu ra gaagi Galili hɛri bɛŋ. Waa kaa ra gaagi Judia hɛri, dikuu bɛɛwiai, Jus hina la n faa du de la faa ra nyiŋŋuu ba kpuu.
43007002	Jus hina hᴐpizizeŋ la baŋ ᴐᴐ ra du luffazi di ra du a biini la saŋa n waa dugli,
43007003	Yeesu niwizi ŋᴐ u be, Izi ɛŋ di la Judia hɛri ií hiŋra wer na wiɛɛlaa la hinna ɛɛ la.
43007004	Di i ra nyiŋŋi nɛra zum i wia, bɛɛ wiarɛ i kaa suahzi di ra ɛɛ i wiai? Di gunnɛ i ra ɛɛ, amᴐ í lii chaaŋ dúrnya maa wer zum i wia.
43007005	Ba gba wᴐᴐ yardɛɛ. Awiarɛ ba ŋᴐ guŋ.
43007006	Yeesu ŋᴐ, N saŋa haa waa helle mᴐᴐ. Iawaa daŋ wer la saŋa la maa n par ia.
43007007	Durnya waa wette hah iawaa. Minuu ba hah la, dikuu bɛɛwiai, minuu ᴐᴐ ra ŋᴐ lugᴐ ba wiɛɛlaa waa wer.
43007008	Awia ií tᴐ see di ra la ii gaa di hᴐpizizeŋ diwee la. Miŋwaa haa waa la mᴐᴐ. N laŋaa saŋa haa waa helle.
43007009	U ŋᴐ guŋ ka haa so Galili hɛri.
43007010	Baŋ wa kaalɛɛ tuŋ, denii u ge izi di la. Ka waa sɛɛwɛ vol nɛra baaŋ ka suahzi la de.
43007011	Jus hina la n chaalɛɛ bá di ba hᴐpizizeŋ diwee la faa ra binni u ŋmɛnɛɛrɛ di ra pɛɛzi u wia dᴐŋa be, dí, Lee a hiŋ duɛ?
43007012	Nɛdamta la maa ra ŋᴐ u wia de, ka ba waa nuukpaŋ dᴐᴐwɛ dᴐŋa ni. Baŋhina ŋᴐ u ɛɛ nɛpaa. Baŋhina ge ŋᴐ, Kai. Waa nɛpa ɛɛwɛ. Dí, u ra dar nɛraa ba ra leu.
43007013	Ba maa suahzi di ra munni u wia dikuu banna ᴐm Jus hina la wia.
43007014	A hᴐpizizenaa baambaaŋ Yeesu jaa izi di ga zuu Kᴐraawiizi dia la di jaa ra bagli nɛra Kᴐraawiizi wia de.
43007015	U baglaa la tir Jus hina werge werge maa. Ba ŋᴐ, Baal naa waa hᴐnzunni ɛɛwɛ. Ka lee u wer lii zum wia naa kennei?
43007016	Yeesu ŋᴐ, N baglaa naa, n himmaa hor lɛi. Unla n humiŋ la baglaarɛ.
43007017	Di nɛr la maa wetto di ra sɛɛ Kᴐraawiizi kipar hiŋaa, u daŋ wer zum wibii n baglaa naa biini, di a ɛɛ n himmaa wiarɛ gɛɛ́ Kᴐraawiizi wiarɛ.
43007018	Nɛr la maa n kpa u himmaa hor di ra bagli, sᴐnnɛ u nyiŋŋi ra tɛɛ u hiŋ. Ka nɛr la n nyiŋŋi sᴐŋ di ra tɛɛ nɛr la n humuu la, u wia dᴐᴐ wibiire. Daraa waa hore u be.
43007019	Ii faa na Kᴐraawiizi kiizii Moosis be, ka ii bɛl maa waa u kiizi ra hiŋ. Bɛɛ wiarɛ ii ra nyiŋŋi ií kpunnɛi?
43007020	Nɛra la ŋᴐ, Di kpuinɛi? Aliizinachᴐgii hinnɛ hiŋ! Ubɛɛ n na nyiŋŋi ú kpuinɛi?
43007021	Yeesu ŋᴐ, Wikpannɛ n ɛɛ a tir ia. Ka ií binni ii ge wiɛɛlaa na.
43007022	Ii na hɛŋ teŋaare Moosis be. Ii naabaala maanii faa ra ɛɛ guŋ, ka Moosisii dau guŋ u hᴐŋ biini di ŋᴐ, Di ii wa lul biibaal, ií teŋ u hɛŋ hᴐpizaa ŋmantannaazi hiŋ la.
43007023	Too. Di u hᴐpizaa ŋmantannaazi hiŋ la ɛɛ ii heezaa hᴐpizii, ka ii daŋ haa teŋ u hɛŋ la dikuu uŋ ɛɛ Moosis kii bɛl wia. Di ii ra ɛɛ guŋ, di n ge hiini baal bɛl u wer nyaagi ii heezaa hᴐpizii la biini, bɛɛ n baani a waa ia pattɛi?
43007024	Ií ra pessi wii maa nɛnnɛ ka ra ŋᴐ u wia. Ií gilɛɛ ᴐᴐ ŋᴐ lugᴐ wii waa wer di ii haa waa u zɛɛ zummɛ ií wer tɛu wibii.
43007025	Denii Jɛrusalɛm hina baŋhina jaa ra ŋᴐ, Baal la banna nyiŋŋi u bᴐr bá kpu la, waa lɛi keŋ?
43007026	Ka u ra bagli wiarɛ bᴐchaaŋ, ba waa wii maa ŋᴐwɛɛ di tɛu. Amᴐ yaa nabᴐnzi gba jaa sɛɛu lugᴐ u ɛɛ Kristoo gɛɛ?
43007027	Ɛrɛɛ? Yaa zum baal naa ni u liiri bᴐr maa. Di Kristo himmaa wa ballᴐ, nɛr maa wàá zum u liiri bᴐr.
43007028	Banna ŋᴐ kennaa, Yeesu jaa chi Kᴐraawiizi dia la di jaa ra ŋᴐ wia ni bᴐkpega, dí, Wibiire. Ii zumimbuu di zum n liiri bᴐr gba. Ka n himmaa sᴐŋ biini lɛi n ba. Unla n humiŋ la du denii di ɛɛ wibii hiŋ. Ii wa waabuu zummɛ.
43007029	Miŋwaa zumuubuu, dikuu bɛɛwiai, u benii n lii. Waabuu humiŋ n ba.
43007030	Denii ba jaa ra ɛɛ ania maa bá lawuu ka lawuu huhzi, dikuu bɛɛwiai, u saŋa faa haa waa helle.
43007031	Nɛdamta la bakpila maa sɛɛ Yeesu wia ka ŋᴐ, Wizenaa la baŋ faa ŋᴐwɛɛ lugᴐ Kristo daŋ wa ɛɛa la, a daŋ wa ɛɛ wizenaa kaali annii baal naa n na ɛɛ naa?
43007032	Farisizi n wa nuu gunla a nɛra n na munni u wia di ra tɛɛ dᴐŋa la, ba ni Kᴐraawiizi dia kizee hina nabᴐnzi hum Kᴐraawiizi dia balaa bá la ga lawuu.
43007033	Ba la, di Yeesu haa ra ŋᴐ wia, dí, Màá ka birgi ii be. N daŋ du ii be tama bɛŋ ka jaa bir la unla n humiŋ la ge be.
43007034	Ii daŋ nyiŋŋi n bᴐr ka nyiŋŋiŋ huhzi. Bᴐr la minna la la, ii ge wàá wer la de.
43007035	Jus hina jaa ra pɛɛzi dᴐŋa, Lee ú la ya wa nyiŋŋuu huhzi naanɛi? U ŋᴐ ú lau ga du yaa banla n yaarɛɛ di du Girik hina biini la benii di ra bagli a Girik hina gɛɛ?
43007036	Kennaa unna ŋᴐ alugᴐ yaa daŋ nyiŋŋi u bᴐr ka nyiŋŋuu huhzi naa, di kaa ŋᴐ lugᴐ bᴐr la unna la, yaa ge wàá wer la de naa, u ge zɛɛrɛ ɛrɛɛ?
43007037	Denii ba hᴐpizizenaa la tuna hiŋ la n ɛɛ ba hᴐpizizeŋ himmaa la, Yeesu izi di chi di ŋᴐ ani bᴐkpega ni, Hinla maa n na wii ninyᴐgzi, í ba n be di wa na nii nyᴐᴐ.
43007038	Hinla maa n niŋ yardiŋ, i daŋ wa ɛɛ lugᴐ Kᴐraawiizi Hᴐŋ n baglɛɛ yembɛl, dí, Nii la n dᴐᴐ miibᴐᴐ daŋ ᴐᴐ lii u ni saŋa maa alugᴐ muu n na pal.
43007039	Nii naa ge wia uŋ ŋᴐwɛɛ naa, Kᴐraawiizi Dumnanii la un niŋ wa kpa di du banla n yarduu la ni wiarɛ u kpa ra mɛgzi nii la. A saŋa ba faa haa waa u Dumnanii la nawɛɛ, dikuu bɛɛwiai, Yeesu faa haa waa u girme nawɛɛ.
43007040	Yeesu n wa ŋᴐ kennaa, a nɛra baŋhina ŋᴐ, Kᴐraawiizi dᴐgtɛɛrɛ keŋ.
43007041	Baŋhina ge ŋᴐ, Kristoo. Ka baŋhina waa sɛɛwɛ ka ŋᴐ, Di Kristo wa ballᴐ, u daŋ ɛɛ Galili hinuurɛ naá?
43007042	Kᴐraawiizi Hᴐŋ baglᴐᴐrɛ lugᴐ Kristo daŋ ɛɛ Deevid naana bɛllɛ di lii u bol Bɛtlihɛm. Awia, waa lɛi.
43007043	Ba waa wette dᴐᴐ nuukpaŋ dᴐŋa be.
43007044	Baŋhina faa ra nyiŋŋi ba lawuu, ka nɛr maa waa u be helle ú lawuu.
43007045	Kᴐraawiizi dia balaa la bir la Farisizi ni Kᴐraawiizi dia kizee hina nabᴐnzi la be. Ba ga pɛɛzi baa, Ka ɛrɛɛ ii wᴐᴐ lauwɛ banɛi?
43007046	Ba ŋᴐ, Wiŋᴐzi naa dizi baal naa n na ŋᴐ naa, yaa haa waa nuuwɛ nɛr maa n na ŋᴐ a dᴐŋa.
43007047	Farisizi la pɛɛzi, Amᴐ u wettoo dar ii ge gbaa?
43007048	Ii na yaa nabᴐnzi bɛl maa n na sɛɛ u wiaa? Ii kaa na yaa Farisizi bɛl maa n na sɛɛ u wiaa?
43007049	Ka nɛdumazi la n waa Moosis Hᴐŋ zummɛ la, baabuu ra sɛɛ u wia. Kᴐraawiizi see baabuu nua.
43007050	Ba bɛl ɛɛ Nikᴐdɛmus la n faa la Yeesu be labuu. U ge ŋᴐ,
43007051	Ka Moosis Hᴐŋ la biini ba baglᴐᴐrɛ lugᴐ ya gilɛɛ feli di baal maa seriya u chol di yaa haa waa u be nuuwɛ di zum u wiɛɛlaa la maa nɛnnɛ mᴐᴐ.
43007052	Ba ŋᴐ, Amᴐ i gba ɛɛ Galili hinuurɛa? Pigzi Kᴐraawiizi Hᴐŋ maa di na. Waa baglɛɛ lugᴐ Kᴐraawiizi dᴐgtɛɛ bɛl maa daŋ wa lii Galili hɛri.
43007053	Ba maa jaa izi yaari di kaali ba diini.
43008001	Yeesu izi kaali giŋgimii la banna yir Ɔlivizi giŋgimii la.
43008002	Chᴐᴐzin pikke ni u kaa ba Kᴐraawiizi dia. Nɛdamta la kaa chaali ba u be. U so di ra bagli baa Kᴐraawiizi wia.
43008003	Denii Kᴐraawiizi Hᴐŋ Karma ni Farisizi baŋhina kpogli haaŋ bɛl di ba u be di gil u chi ba maa baambaaŋ. A haaŋ ge ni baal bɛl faa ra sɛmuu, ba lawuu.
43008004	Farisizi la ŋᴐ Yeesu be, Yaa nabᴐma, haaŋ naa ni baal bɛl faa ra sɛmuu, yaa lawuu.
43008005	Moosis Hᴐŋ biini u bagli yaabuu lugᴐ di nɛr maa ra ɛɛ guŋ, bá paa bia di lᴐᴐzuu ú siu. Ka ɛrɛɛ i ge ŋᴐ u wiai?
43008006	Ba pɛɛzuubuu guŋ bá ɛɛu na di wer na u cholli bᴐr di ŋᴐ u wia. Yeesu siigi ba ni ka togni di kpa u nonibii di ra sɛbi hɛri.
43008007	Ba haa vɛɛ ra pɛɛzuu guŋŋ, u jaa izi chiŋ di ŋᴐ ba be, Hinla maa n waa wichᴐgaa dᴐᴐwɛ, hìŋ́ niŋ feli di kpa bii di lᴐu.
43008008	Uŋ wa ŋᴐ guŋ tuŋ, u kaa togni di ra sɛbi hɛri.
43008009	Uŋ ŋᴐ gunla, ba maa biine ra tɛɛ baa wichᴐgaa, ba nabᴐnzi izi kaali kpaŋkpaŋa guŋŋ di wa hel bichalli, ba maa kaali ka ka Yeesu ni haaŋ la n faa chigɛ ba maa baambaaŋ la.
43008010	Yeesu izi chiŋ di a haaŋ bɛnnɛ chigɛ u see. U pɛɛzuu, Lee ba maa duɛ? Bɛl maa waa kaa hore ú kpa wichᴐgaa sagii gɛɛ?
43008011	U ŋᴐ, Bɛl maa waa hoo, n Dᴐᴐri. Yeesu ŋᴐ, N gba wàá kpa wichᴐgaa sagii. A la, ka gilɛɛ kaa waa ɛɛ i wichᴐgaa hiŋ haŋ lii zinaa di ra la.
43008012	Yeesu kaa ra bagli nɛra la, di ra ŋᴐ, N ɛɛ fintinaa di ra chaani durnya. Hinla maa n niŋ hiŋiŋ, hàá ka vol bᴐbiri. I daŋ du bᴐchaaŋ biini di dᴐᴐ miibᴐᴐ.
43008013	Farisizi baŋhina du de di ŋᴐ, Hinuu ŋᴐ i wia la. Hinuu kaa ɛɛ i himmaa daansɛɛ. Awia karaa i ra kanni.
43008014	Yeesu ŋᴐ, N himmaa daansɛɛrɛ n ɛɛ, ka kara lɛi. Wibiire, dikuu bɛɛwiai, n zum bᴐr la miŋ liwɛɛrɛ di kaa zum bᴐr la miŋ niŋ la. Iabuu waa zum n liiri bᴐr. Ii waa kaa zum n laŋri bᴐr ge.
43008015	Durnya zumaarɛ ii kpa di ra binni n wia biini di ra ŋᴐ n wia. Miŋwaa waa nɛra wia ra ŋᴐ.
43008016	Ka di n vii ra ŋᴐ ba wia, n daŋ wer ŋᴐa a deŋli, dikuu bɛɛwiai, n bɛŋ lɛi niŋ ŋᴐ ba wia gunla ban duwɛɛ. N ni unla n humiŋ labuu niŋ ŋᴐ ba wia guŋ.
43008017	Ka Moosis Hᴐnna bagluu lugᴐ nɛkpaŋ wiŋᴐzi waa wette lɛɛu. Ka nɛra banɛɛ wiŋᴐzi dᴐᴐ wibiire.
43008018	N ɛɛ n himmaa daansɛɛ hinuurɛ. N mɛɛ la n humiŋ la kaa ɛɛ n daansɛɛ hinuu bɛl di jaa n ni.
43008019	Ba jaa ra pɛɛzuu, Lee i mɛɛ du ya zumuuwɛi? U ŋᴐ, Ii wan zummɛ. Ii waa kaa zum n mɛɛ ge. Di ii vii zumiŋ, ii vii zum n mɛɛ gba.
43008020	Yeesu faa du Kᴐraawiizi dia kebibᴐr di ra bagli wia naa. Nɛr maa wᴐᴐ lauwɛ de, dikuu bɛɛwiai, u saŋa faa haa waa helle.
43008021	Yeesu kaa ŋᴐ nɛra la be, N daŋ la n laŋri bᴐr, ii nyiŋŋiŋ guŋŋ wa huhzi ka siu ani ii wichᴐgaa. Ii wàá wer la bᴐr la minna la la.
43008022	Jus hina la jaa ra pɛɛzi dᴐŋa, Unna ŋᴐ kennaa alugᴐ bᴐr la unna la, yaawaa wàá wer la de naa, amᴐ u ŋᴐ ú kpu u hinnɛ gɛɛ?
43008023	Yeesu ŋᴐ, Ii ɛɛ hɛri hinaa. N ge ɛɛ chiŋ hinuu. Ii ɛɛ durnya naa kunaa. N ge waa durnya naa kuŋ ɛɛwɛ.
43008024	Awiarɛ n ŋᴐ ii be lugᴐ ii daŋ siu ani ii wichᴐgaa la. Di ii waa sɛɛwɛ lugᴐ n ɛɛ nɛr la miŋ ɛɛwɛ, ii daŋ siu ani ii wichᴐgaa.
43008025	Ba jaa ra pɛɛzuu, Anɛɛ hinnɛi? Yeesu ŋᴐ, Ka saŋa maanii n na bagli ia guŋ.
43008026	N dᴐᴐ wikpila miŋ niŋ vii ŋᴐ di pɛɛzi ia nua, ka màá ŋᴐ. Wia la maa miŋ nuuwɛ unla n humiŋ la be, aabuu anna bagli nɛra. U wia dᴐᴐ wibiire.
43008027	Yeesu n ŋᴐ gunla, nɛra la waa zummɛ lugᴐ u mɛɛ Kᴐraawiizi wiarɛ u ŋᴐ gunla.
43008028	Yeesu ŋᴐ, A hᴐl la iin niŋ lalli mìŋ́ Nɛhalala Hiŋ chiŋ, a hᴐllɛ ií zum lugᴐ n ɛɛ nɛr la miŋ ŋᴐwɛɛ di zum lugᴐ maa wii maa ra ɛɛ n bɛmbɛŋ. Gunla maa n mɛɛ n bagliŋ ŋᴐ ń ŋᴐ, gunnɛ aŋ ŋᴐ la.
43008029	Unla n humiŋ la du n benii. Waŋ gillɛ ta, dikuu bɛɛwiai, n ᴐᴐ ra ɛɛ wia la n paruu labuu.
43008030	Yeesu n na ŋᴐ wia kennaa, nɛkpila yarduu.
43008031	U ŋᴐ Jus hina la n yarduu la be, Di ii ᴐᴐ gil n wiŋᴐzi du ii bampiree di ra hiŋaa, ii daŋ ɛɛ n hiŋra himmaa
43008032	di wer zum wia la n ɛɛ wibii. A wibii ge daŋ gil ií dᴐᴐ ii hinaa.
43008033	Ba ŋᴐ, Yaa ɛɛ Abraham nannaa. Nɛr maa waa yaa lauwɛ yoma. Ka ɛrɛɛ wiarɛ i ŋᴐ a wibii daŋ gil ya dᴐᴐ yaa hinaa naanɛi?
43008034	Yeesu ŋᴐ ba be, Ií gil n ŋᴐ wibii maa tɛɛ ia. Nɛr la maa n na ɛɛ wichᴐgaa, a hiŋ birgi wichᴐgaa yonne.
43008035	Yom waa ᴐᴐ du u dᴐᴐri dia di ra la. Ka biilulliiwaa ᴐᴐ du u benii di ra la.
43008036	Awia, di Kᴐraawiizi bie wa lɛɛ ia ha, ii daŋ dᴐᴐ ii hinaa, wibii maa.
43008037	N gba zummᴐ lugᴐ ii ɛɛ Abraham nannaa, ka ii ra nyiŋŋi ii kpuŋ dikuu n wiŋᴐzi waa bᴐr nawɛɛ á chᴐᴐ ii bampiree wia.
43008038	N mɛɛ be baglaarɛ n na bagli ia la. Ii ge mɛɛ be wiɛɛlaarɛ ii ra ɛɛ la.
43008039	Ba ŋᴐ, Yaa mɛɛrɛ Abraham. U ŋᴐ, Di ii ɛɛ Abraham biizii, wibii, amᴐ ií ra hiŋ a Abraham wiɛɛlaa.
43008040	N bagli ia wibii la miŋ nuuwɛ Kᴐraawiizi be, ka ii ra nyiŋŋi ii kpuŋ. Abraham wiɛɛlii lɛi guŋ. Awia ii mɛɛ lɛi Abraham.
43008041	Ii mɛɛ himmaa wiɛɛlaarɛ ii ra hiŋ la. Ba ŋᴐ, Yaa waa sɛnsɛn biizi ɛɛwɛ. Kᴐraawiizi bɛnnɛ yaa mɛɛ.
43008042	Yeesu ŋᴐ, Di Kᴐraawiizi vii ɛɛ ii mɛɛrɛ ɛnɛ maa, ii daŋ vii nᴐŋŋi n wia, dikuu bɛɛwiai, u benii n lii ka wa du ɛŋ. N himmaa kipar wia lɛi n ba. Kᴐraawiizii humiŋ n ba la.
43008043	Ii waa n wiŋᴐzi naa biini ra nuu dikuu iiŋ waa nyiŋŋi ii sɛɛ tɛu la wia.
43008044	Ii lii ii mɛɛ Sitaani benii. U dᴐᴐ kunnyiŋŋichᴐgaarɛ. U wiɛɛlaarɛ ii ra nyiŋŋi ii ra hiŋ la. Waabuu ɛɛ nɛkpuuri saŋa maa. Waa wibii ra hiŋ dikuu uŋ waa wibii maa dᴐᴐwɛ wia. Kara bɛnnɛ u dᴐᴐ di ra kanni kara saŋa maa dikuu guŋ n ɛɛ u manni wia. U benii kara kannaa lii la.
43008045	Miŋ ŋᴐ wibii tɛɛ ia wiarɛ ii waa sɛɛwɛ tɛŋ.
43008046	Ii bɛl maa daŋ wer tɛŋ wichᴐgaa? Ii wàá wer. Ka di n na ŋᴐ wibii, ɛrɛɛ ii waa sɛɛwɛ tɛnnɛi?
43008047	Nɛr la maa n ɛɛ Kᴐraawiizi bie, waabuu ᴐᴐ ra nuu u wiŋᴐzi. Iawaa n waa u biizi ɛɛwɛ wiarɛ ii waa nuu.
43008048	Jus hina la ŋᴐ u be, Yaa faa ra yiriibuu Samaria hinuu. Wibii maa, gunnɛ. Aliizinachᴐgii hinnɛ hiŋ!
43008049	Yeesu ŋᴐ, Aliizinachᴐgii hiŋ lɛi miŋ. N na kpa n mɛɛrɛ girme guŋ, ka ii ra gbɛlliŋ.
43008050	Miŋ lɛi niŋ nyiŋŋi sᴐŋ di tɛɛ n hiŋ. Nɛr la n niŋ nyiŋŋi sᴐŋ tɛŋ, u du de. Waabuu niŋ di nɛra maa seriya.
43008051	Ií gil n ŋᴐ wibii maa tɛɛ ia. Unla maa n niŋ hiŋ n baglaa naa, wàá ba siwaa.
43008052	Jus hina la jaa ŋᴐ u be, Yaa waa ŋᴐwɛɛa? Aliizinachᴐgii hinnɛ hiŋ. Yaa naabaal Abraham siuwᴐᴐ. Dᴐgtɛɛzi la maa ge siuzi. Ka hiŋwaa ŋᴐ unla maa n niŋ hiŋ i baglaa naa wàá siu?
43008053	Hìŋ́ ɛɛ nɛzeŋ kaali yaa naabaal Abraham gɛɛ? Waabuu siuwᴐᴐ, dᴐgtɛɛzi la gba siuzi. Beedee nɛzenne hiŋwaa ɛɛi?
43008054	Yeesu ŋᴐ, Di n himmaa ra tɛɛ n hiŋ sᴐŋ, sᴐmpɛɛrɛ. Ka n mɛɛ labuu ra tɛŋ a sᴐŋ. Ii gba ra yiruubuu ii mɛɛ Kᴐraawiizi.
43008055	Ka ii waa u wia zummɛ. Miŋwaa zumuubuu. Di n ŋᴐ mᴐᴐ zummɛ, n ni ia maanii niŋ jaa birgi kara hina. N zumuubuu di ᴐᴐ ra hiŋ u nua.
43008056	Ii naabaal Abraham biini faa ᴐᴐ huuhzuu dikuu uŋ faa dᴐᴐ n balaa naa tamii wia lugᴐ ú naŋ. U naŋ. U bᴐra sᴐᴐni.
43008057	Jus hina la ŋᴐ, Aa! Haa binni adunu gba helle, ka ŋᴐ dí i na Abrahamnɛa?
43008058	Yeesu ŋᴐ ba be, Ií gil n ŋᴐ wibii maa tɛɛ ia. Mìŋ́ du de mᴐᴐ ka Abraham haa wa du de.
43008059	Uŋ wa ŋᴐ guŋ, ba paagi bia bá lᴐᴐzuu, ka Yeesu leu ba siwee di lii Kᴐraawiizi dia la biini.
43009001	Yeesu ni u hiŋra ra la di wa na nyuŋŋi bɛl. Ban luluu maa, gunnɛ u nyuŋŋi.
43009002	Yeesu hiŋra pɛɛzi Yeesu, Yaa Nabᴐma, Baal naa himmaa wichᴐgaa wiarɛ u nyuŋŋi gɛɛ́ u maa ni u mɛɛ wichᴐgaa wiarɛ u nyuŋŋɛi?
43009003	Yeesu ŋᴐ, U himmaa wichᴐgaa wia lɛi. U maa ni u mɛɛ gba wichᴐgaa wia lɛi. Kᴐraawiizii gillɛ u nyuŋŋi ka ú wer bagli u fᴐŋŋa u ni.
43009004	A wesso yaa n aah siwii di ra hum unla n humiŋ la huma, dikuu bɛɛwiai, bᴐr haa chaanᴐᴐrɛ filaŋkeŋ. Ka di bᴐr wa biroo, huma wàá ka wer di ra hum.
43009005	Miŋ haa du durnya naa, n ɛɛ fintinaa di ra chaani baa.
43009006	Uŋ wa ŋᴐ guŋ tuŋ u puuzi nuhaahri ha hɛri di koozaa ka kpaa di fᴐg baal la siwee,
43009007	ka ŋᴐ u be dí ú izi la pol la banna yir Silᴐam di ga sam u siwee. A pol sᴐŋ zɛɛrɛ Ba humimbuu. Nyuŋŋi la izi di la di ga sam u siwee. Uŋ wa sammɛ tuŋ, u siwee pilli. U bir ba.
43009008	Denii u barii hina ni banla n zummɛ lugᴐ u faa ɛɛ nyuŋŋii di ra suŋŋi kuna la nau di ra pɛɛzi dᴐŋa, Baal naa lɛi ᴐᴐ faa so di ra suŋŋi kuna laa?
43009009	Baŋhina ŋᴐ, Ɛɛh. Waabuu. Baŋhina ge ŋᴐ, Waa lɛi, ka u liubuu werge maa. U himmaa ge ra ŋᴐ, Minuu.
43009010	Ba ra pɛɛzuu, Ka ɛrɛɛ i kaa wer di ra na naanɛi?
43009011	U ŋᴐ, Baal la banna yir Yeesu labuu ɛɛ kpɛchɛgaa di fᴐg n siwee ka ŋᴐ n be dí ń la pol la banna yir Silᴐam la di ga sam n siwee. N la di ga samaa. Miŋ wa samaa tuŋ, a jaa pilli.
43009012	Ba ŋᴐ, Lee u duɛ? U ŋᴐ, Maa zumᴐu.
43009013	Denii ba lawuu la Farisizi la be.
43009014	Ba heezaa hᴐpizii genii Yeesu ɛɛ kpɛchɛgaa fᴐg a baal siwee a pilli la.
43009015	Farisizi la kaa pɛɛzuu gunla aŋ ɛɛwɛ u jaa wer di ra na. U ŋᴐ, U kpa kpɛchɛgaarɛ di fᴐg n siwee, n samaa di jaa wer ra na.
43009016	Denii Farisizi la baŋhina ra ŋᴐ, Kᴐraawiizi be hinuu lɛi, dikuu bɛɛwiai, ᴐᴐ ra chᴐgi yaa heezaa hᴐpizii kiizi labuu. Baŋhina ge pɛɛzi, Wichᴐg ɛɛri daŋ wer ɛɛ wizenaa naa dᴐŋaa? Ba waa nuukpaŋ dᴐᴐwɛ.
43009017	Ba kaa pɛɛzi baal la, Ka i ge, um pilli i siwee, bɛɛ nɛdeere i ge ra yiruuwɛi? U ŋᴐ, dí, Kᴐraawiizi dᴐgtɛɛ bɛllɛ.
43009018	Ka Jus hina la faa waa sɛɛwɛ lugᴐ a baal faa nyuŋŋᴐᴐrɛ ka kaa wer ra na. Ba yir u himmaa maa ni u mɛɛ. Ba ba.
43009019	Ba pɛɛzi baa, Ii biere keŋ? Amᴐ wibiire iin luluu maa gunnɛ u nyuŋŋia? Ka ɛrɛɛ a ɛɛ u jaa wer ra na filaŋkennei?
43009020	Ba ŋᴐ, Yaa biere ɛɛu. Yaa kaa zum lugᴐ yaa n luluu maa, gunnɛ u nyuŋŋi.
43009021	Ka gunla aŋ ɛɛwɛ u wer ra na filaŋkeŋ, yaa waa u guŋ zummɛ. Yaa waa zum nɛr la n pilli u siwee tɛu ge. Ií pɛɛzi u himmaa na. U helloo tuŋ. U daŋ wer bagli ia.
43009022	Ba ge n na ᴐm Jus hina la wiarɛ ba ŋᴐ guŋ, dikuu bɛɛwiai, a Jus hina faa ɛɛ nuukpannɛ di ŋᴐ lugᴐ di nɛr la maa wa ŋᴐ lugᴐ Yeesu ɛɛ Kristoo la, ba daŋ duŋŋi a hiŋ ba kisɛr dia la biini zuui.
43009023	Awiarɛ u maa ni u mɛɛ ŋᴐ dí u helloo tuŋ, bá pɛɛzi u himmaa la.
43009024	Ba kaa yir a baal di kaa ŋᴐ u be, Binni Kᴐraawiizi ka bagli yaa wibii. Yaawaa zummᴐ lugᴐ baal la ɛɛ wichᴐg ɛɛrii.
43009025	U ŋᴐ, Di wichᴐg ɛɛrii gɛɛ́ wichᴐg ɛɛri lɛi, maa zum. U keŋ bɛnnɛ n ge zum. N siwee faa waa na, ka filaŋkeŋ a jaa ra nau.
43009026	Ba kaa pɛɛzuu, Ɛrɛɛ u ɛɛ di wer pilli i siwee hinnɛi?
43009027	U ŋᴐ, Miŋ teŋ bagli ia a maa tuŋ, ii waa sɛɛwɛ. Ɛrɛɛ wiarɛ ii kaa ŋᴐ ń ŋᴐ ií nuuwɛi? Ii gba ra nyiŋŋuu ii birgi u hiŋra gɛɛ?
43009028	Ba ra chagzuu di ra ŋᴐ, Hinuu ɛɛ u hiŋri gɛɛ. Yaawaa ɛɛ Moosis hiŋraa.
43009029	Yaa wettoo zum lugᴐ Kᴐraawiizi faa ŋᴐ wiarɛ Moosis be. Ka baal naawaa, yaa waa zum bᴐr la maa un liwɛɛ.
43009030	A baal ŋᴐ, Gooŋga! U wettoo wa pilli miŋwaa siwee, ka iabuu ŋᴐ ii waa zum bᴐr la un liwɛɛ?
43009031	Yaa maa zummᴐ lugᴐ Kᴐraawiizi waa ᴐᴐ nuu ra tɛɛ wichᴐg ɛɛra. Ka di nɛr la maa jaamuu di ra hiŋ u kipar, u daŋ nuu ra tɛɛ a hiŋ.
43009032	Ka saŋa maa miŋwaa haa waa nuuwɛ lugᴐ nɛr maa wetto pilli u dᴐŋhiŋ siwee ban luluu u biifulli maa u nyuŋŋi.
43009033	Di Kᴐraawiizi be lɛi u lii, u vii wàá wer ɛɛ wii naa.
43009034	Ba ŋᴐ, I ni i wichᴐgaarɛ ba lul, ka i ge wa ŋᴐ í bagli yaa? Ba duŋŋuu ba kisɛr dia biini zuui.
43009035	Yeesu n wa nuuwɛ ban duŋŋuu la, u ba wa nyiŋŋuu. Uŋ wa nau u pɛɛzuu, Hiŋwaa yardi Nɛhalala Hiŋ labuuwaa?
43009036	U bir pɛɛzuu, N Nabᴐma, anɛɛ a Nɛhalala Hinnɛi? Bagliŋ a hiŋ ń wer yarduu.
43009037	Yeesu ŋᴐ, I na a hinnɛ. I nuubuu ra ŋᴐ wia filaŋkeŋ la.
43009038	U ŋᴐ, N Dᴐᴐri, n yardiibuu, ka jaa togni di jaamuu.
43009039	Yeesu ŋᴐ, N ba durnyaa ń wa di durnya seriya, bánla n waa na bá wer na, ka banla n na na ge, bá nyuŋŋi.
43009040	Farisizi baŋhina du u be di nuu. Ba pɛɛzuu, Amᴐ yaa nyuŋŋᴐᴐrɛ gɛɛ?
43009041	Yeesu ŋᴐ, Di ii vii nyuŋŋᴐᴐrɛ, ii faa waa wichᴐgaa dᴐᴐwɛ. Ka iiŋ ᴐᴐ ŋᴐ lugᴐ ii ra nau la, awiarɛ ii wichᴐgaa haa du ii ni.
43010001	Ií gil n ŋᴐ wibii maa tɛɛ ia. Nɛr la maa n wàá sɛɛ ga pelig dominua di zuu peeza be, ka ga bᴐduma di tinni di ra tuu de, ŋmɛɛnnɛ a hiŋ.
43010002	Ka nɛr la n ᴐᴐ ga a dominua zuu la, waabuu a penᴐᴐni.
43010003	Di penᴐᴐni himmaa wa ballᴐ, pelig hiŋ binni la daŋ pilli dominua tɛu ú zuu. A peeza ge daŋ zum u loobii, u ra yir anla n ɛɛ u hora sᴐna a hiŋuu di ra lii.
43010004	Di u wa lizi anla n ɛɛ u hora tuŋ, ᴐᴐ tᴐ a see a ra hiŋuu. A zum u loobiire. Awiarɛ a ᴐᴐ ra hiŋuu.
43010005	Di penᴐᴐniduma bɛl wa yiraa, a wàá sɛɛ hiŋ a hiŋ. A daŋ chᴐ u be dikuu aŋ waa nɛdumazi loobee zummɛ wia.
43010006	Sɛɛliirɛ Yeesu ta gunla, ka ba waa u zɛɛ zummɛ.
43010007	U kaa ŋᴐ ba be, Ií gil n ŋᴐ wibii maa tɛɛ ia. Minuu pelig dominua la.
43010008	Banla n faa feliŋ ba la ba ɛɛ ŋmɛɛnaa. Peeza la waa nuuwɛ tɛɛ baa.
43010009	N bɛnnɛ ɛɛ dominua. Gunla peeza n ᴐᴐ ba dominua di wa zuu, ka bir di lii di ra nyiŋŋi kooree á hee la, gunnɛ nɛ́r la maa n niŋ ba n be wer na lɛɛi n be.
43010010	Winanaa wia lɛi ŋmɛɛŋ ᴐᴐ ba. U ᴐᴐ bau di wer ŋmɛɛ peeza di ra kpu di ra chᴐgaa. Miŋwaa ballᴐᴐ nɛ́ra wer na miibᴐᴐnanii di kaa wer dᴐᴐ wia la maa n niŋ gil ba di suma.
43010011	Minuu penᴐᴐninanii. N daŋ kuu n peeza wia di siu.
43010012	Nɛr la n waa penᴐᴐni himmaa ɛɛwɛ ka ra binni peeza la n waa u himmaa hora ɛɛwɛ di ra lɛɛ kebee la, di a hiŋ wa na saŋkarahiŋ n na ba, ᴐᴐ gil a peeza ka ra chᴐ, a saŋkarahiŋ ba di wa lauri a peeza aŋhina kaali, anla n kawɛɛ la ge maa yaari.
43010013	Kebee wiarɛ a hiŋ ra binni a peeza. Waa a bila dᴐᴐwɛ. Awiarɛ ᴐᴐ chᴐ la.
43010014	Minuu penᴐᴐninanii la. N zum n peezaa, a ge zumiŋ.
43010015	Gunnɛ n ni n mɛɛ gba. N zumuubuu, u ge zumiŋ. N daŋ kuu n peeza wia di siu.
43010016	N peeza aŋhina haa du liga aŋhina biinii. N daŋ nyiŋŋi a ge bᴐr di tᴐ a see. A gba daŋ zum n loobii di hiŋiŋ á maa waa ɛɛ kpaŋ á binni ge jaa ɛɛ nɛkpaŋ.
43010017	N mɛɛ nᴐŋŋi n wiarɛ dikuu miŋ niŋ kuu n peeza la wia di siu ka kaa izi siu biini wia.
43010018	Nɛr maa lɛi niŋ firiŋ n siu. N himmaanii niŋ siu. N dᴐᴐ fᴐŋŋaa miŋ niŋ wer siu di kaa dᴐᴐ fᴐŋŋa miŋ niŋ kaa wer izi siu biini. N mɛɛrɛ ŋᴐ ń ɛɛ guŋ.
43010019	Yeesu n ŋᴐ wia naa, Jus hina kaa ra di dᴐŋa hᴐᴐzi.
43010020	Nɛra bakpila maa ŋᴐ, Aliizinachᴐgiirɛ lawuu, u ra chugli. Bɛɛ wiarɛ ii kaa nuu ra tɛuwɛi?
43010021	Baŋhina ge ŋᴐ, Wiŋᴐzi naa, aliizinachᴐgii hiŋ wiŋᴐzi lɛi, di kaa pɛɛzi, Aliizinachᴐgii hiŋ daŋ wer pilli nɛra siweea?
43010022	Denii ba hᴐpizizeŋ la baŋ ᴐᴐ ra kuari Kᴐraawiizi dia Jɛrusalɛm la wa hel. Waari saŋaa la.
43010023	Yeesu ra vol Kᴐraawiizi dia jaŋgal la banna yir Sᴐlᴐmᴐn Jaŋgal la biini,
43010024	di Jus hina ballᴐ di wa baruu di ra pɛɛzuu, Ɛrɛɛ i haa gil yaa ra bil i wia kennei? Di i ɛɛ Kristoo, ŋᴐ yaa be kaaih.
43010025	Yeesu ŋᴐ, N faa ŋᴐ ii benii, ka ii waa sɛɛwɛ. N wiɛɛlaa la miŋ ᴐᴐ ra ɛɛ n mɛɛ fᴐŋŋa biini la gba a ɛɛmbuu guŋ daansɛɛ.
43010026	Ka iawaa n waa n peeza ɛɛwɛ wia ii waa sɛɛwɛ tɛŋ.
43010027	Banla n ɛɛ n himmaa peeza la ᴐᴐ nuu ra tɛŋ di ra hiŋiŋ. N zum baabuu
43010028	di ra tɛɛ baa miibᴐᴐ la n waa tunaa dᴐᴐwɛ. Ba wàá siu maa. Nɛr maa wàá wer foozi baa n nonee biini.
43010029	N mɛɛ la n kpa baa tɛŋ la kpekkoo kaali kummaa. Nɛr maa wàá wer foozi baa n mɛɛ la nonee biini.
43010030	N ni n mɛɛ hiŋ ɛɛ kpannɛ.
43010031	Denii Jus hina la kaa paagi bia bá ga lᴐᴐzuu.
43010032	Yeesu ŋᴐ, N ɛɛ winanaa kpila maanii n mɛɛ fᴐŋŋa biini ii maa naŋ. A winanaa ubɛlii wiarɛ ii kpa bia di ŋᴐ ií lᴐᴐziŋ naanɛi?
43010033	A Jus hina ŋᴐ, Winanaa wia lɛi yaa ŋᴐ ya lᴐᴐzii. Hiŋ gbɛlli Kᴐraawiizi di ŋᴐ hìŋ́ newee ɛɛ Kᴐraawiizi wiarɛ yaa ŋᴐ ya lᴐᴐzii.
43010034	Yeesu ŋᴐ, Kᴐraawiizi Hᴐŋ biini u ŋᴐ, dí, N ŋᴐ ii ɛɛ kᴐraawiizizii. Ii haa waa de karmɛɛa?
43010035	Di u wetto yir banla um bagli baa u wia la kᴐraawiizizi, Kᴐraawiizi Hᴐŋ ge waa wette ra vɛɛ gunla,
43010036	amᴐ u bie la un lizɛɛ di tɛɛ u hiŋ di hum durnya biini la waa guŋ dɛkkɛa? Ɛrɛɛ i ge kaa ŋᴐ n na gbɛlluubuu dikuu miŋ ŋᴐ n ɛɛ u biere wiai?
43010037	Di u wiɛɛlaa lɛi n na ɛɛ, amᴐ Ií gilɛɛ sɛɛ n wia.
43010038	Ka di u wiɛɛlaarɛ n na ɛɛ, ií sɛɛ n wia. Di ii wàá wer sɛɛ tɛɛ miŋwaa himmaa, ka ií sɛɛ di ra tɛɛ n wiɛɛlaawaa. Denii ií wer zum lugᴐ Kᴐraawiizi du n ninɛɛ, n ge du u ni.
43010039	Ba kaa ra nyiŋŋi bá lawuu. U kaa foozi ba nonee di lii,
43010040	di kaa gi Jᴐᴐdan muu la di kaa la bᴐr la Jᴐn n faa ra sᴐ nɛra Kᴐraawiizi nii la, di ga du de.
43010041	Nɛkpila ba u be de di ra ŋᴐ dᴐŋa be, Jᴐn la faa waa wisɛɛlaa ra ɛɛ. Ka gunla maa uŋ faa ra bagli baal naa wia la, wibiire u faa ra bagli.
43010042	De hina kpilakpila maa yarduu di sɛɛ u wia.
43011001	Baal bɛllɛ faa du Bɛtani di ra wii. U sᴐnnɛ faa Lazarus.
43011002	Mɛɛri la n faa kpa tulaale bɛl di waari Yeesu naazi ni ka kpa u nyuhuna billaa la, u niubambiere faa ra wii la. U ni u kpɛɛma Maata bolle a Bɛtani.
43011003	Awia ba hum nɛra Yeesu be di ŋᴐ, Yaa Dᴐᴐri, i dammu labuu ra wii.
43011004	Yeesu n wa nuu guŋ, u ŋᴐ, Siu wia lɛi u ra wii a wiila. Kᴐraawiizi girme wiarɛ u kuu di ra wii a wiila, nɛ́ra wer kpa sᴐŋ di tɛɛ u bie u wiila naa biini.
43011005	Yeesu faa nᴐŋŋi Maata ni Mɛɛri ni Lazarus labuu.
43011006	Ka uŋ wa nuu Lazarus wiila wia, u haa laŋŋi bᴐr la un duwɛɛ la hᴐpizaa anɛɛ mᴐᴐ.
43011007	Denii u izi di ŋᴐ u hiŋra be, Ya bir la Judia hɛri.
43011008	U hiŋra ŋᴐ, Yaa Nabᴐma, yaa n faa du de la, Jus hina faa ra nyiŋŋuu ba lᴐᴐzii bia. Ka i kaa ŋᴐ ya bir la de filaŋkeŋ?
43011009	Yeesu ŋᴐ, Di hᴐᴐ wa pizᴐᴐ guŋŋ di wa hel wiizi cholaa saŋa la, karfizi fidaanɛɛ lɛiyaa? Di hinla maa ra vol bᴐchaaŋ ni, hàá lᴐ i naa dikuu wiizi n na chaani bᴐr wia.
43011010	Ka hinla maa n na vol hamuŋa ni daŋ lᴐ i naa dikuu i siwee n waa chaanɛɛ wia.
43011011	Uŋ wa ŋᴐ guŋ tuŋ, u kaa ŋᴐ, Yaa dammu Lazarus a chᴐᴐ dᴐᴐrɛ. N ŋᴐ ń la di ga lalluu.
43011012	U hiŋra ŋᴐ, Yaa Dᴐᴐri, di u ra chᴐᴐ dᴐᴐ, amᴐ u daŋ nyaagi.
43011013	Baawaa faa zumᴐᴐ lugᴐ dᴐᴐ himmaanii Yeesu faa ŋᴐ. Ka siu wiarɛ u ŋᴐ gunla.
43011014	Denii Yeesu ŋᴐ kaaih, Lazarus siuwᴐᴐ.
43011015	Ii daŋ yardiŋ jaa di lii wia naa biini. Awia n bᴐra sᴐᴐnᴐᴐrɛ miŋ faa waa hoo de. Ka ií izi ya la u be.
43011016	Yeesu hiŋri bɛl sᴐnnɛ Tᴐmas, ba kaa ra yiruu Biinɛɛri. U ŋᴐ u dᴐŋa Yeesu hiŋra la be, Ií gil ya nuu maa la, di ba gaa kpuu, ya nuu maa siu.
43011017	Ba la. Baŋ ga hel de, ba bagli Yeesu lugᴐ baŋ hug Lazarus la, u hᴐpizaa anaazuu guŋ.
43011018	Bɛtani ni Jɛrusalɛm faa waa nɛɛ. U daŋ ɛɛ lugᴐ maayilzi anɛɛ bɛŋ.
43011019	Jɛrusalɛm hina kpila lii de ba bá wa tig Maata ni Mɛɛri bampiree dikuu ba kpɛɛma n siuwɛ la wia.
43011020	Maata n nuuwɛ lugᴐ Yeesu ra bau la, u lii di ga chem u ni ŋmɛnɛɛ, ka Mɛɛri haa so dia.
43011021	Uŋ ga chem Yeesu ni la, u ŋᴐ u be, N Dᴐᴐri, di i faa du ɛnnɛ, n kpɛɛma faa waa siuwɛ.
43011022	Ama di i suŋŋi Kᴐraawiizi filaŋkeŋ gba, Kᴐraawiizi daŋ tɛi gunla maa hiŋ niŋ suŋŋi.
43011023	Yeesu ŋᴐ u be, I kpɛɛma daŋ izi siu biini.
43011024	Maata ŋᴐ, N zummᴐ. Durnya tunaa saŋa la lalaa la maa n niŋ izi la, u gba daŋ izi a saŋa.
43011025	Yeesu ŋᴐ, Minuu siu biini izaa. Minuu#bn43#sch11#tn#pn0216##kaa miibᴐᴐ. Nɛr la maa n yardiŋ, di u siuwᴐ gba, ka u daŋ izi.
43011026	Nɛr la maa n dᴐᴐ miibᴐᴐ di yardiŋ, wàá siu maa. I yardi gunnɛ gɛɛ?
43011027	U ŋᴐ, Ɛɛh, n Dᴐᴐri. N yardᴐᴐrɛ lugᴐ hinuu Kᴐraawiizi bie Kristo la n niŋ faa ba durnya la.
43011028	Uŋ wa ŋᴐ guŋ, u bir la dia di ga yir u niwee Mɛɛri la di ŋᴐ u be bᴐᴐih, dí, Nabᴐma la ballᴐᴐ di ra yirii.
43011029	Mɛɛri n wa nuu guŋ, u izi manaŋ di la Yeesu be.
43011030	Yeesu faa haa waa bol zuuwɛ ka haa du bᴐr la Maata n wa chem u ni la.
43011031	Jus hina la n faa du Mɛɛri be dia di ra tig u bampirii la n wa na uŋ izee manaŋ di lii la, ba gba izi di hiŋuu lii. Ba zumᴐᴐ lugᴐ u ra la ŋmam la bᴐttɛ ú gaa wii de.
43011032	Mɛɛri n wa hel bᴐr la Yeesu n duwɛɛ la di wa nau, u la ga togni u see di ra ŋᴐ u be, N Dᴐᴐri, di i faa du ɛnnɛ, n kpɛɛma faa waa siuwɛ.
43011033	U ra wii. Jus hina la maa n faa hiŋuu ba la gba ra wii. Yeesu n wa na guŋ, a tiruu werge maa, u biini chᴐgi.
43011034	U pɛɛzi baa, Lee ii huguuwei? Ba ŋᴐ, Yaa Dᴐᴐri, ba wa na a bᴐr. Ba ra la.
43011035	Yeesu ge jaa ra wii.
43011036	Jus hina la n wa na Yeesu n na wii la, ba ŋᴐ, Baal naa faa ra nyiŋŋi u wiarɛ paa.
43011037	Ka baŋhina ge ŋᴐ, Baal naa n faa wette pilli nyuŋŋi siwee naa, di u vii faa du ɛnnɛ, u vii wàá wer lalli baal la ú gilɛɛ siuwaa?
43011038	Yeesu biini kaa chᴐgi werge, u him. Ba jaa ga hel ŋmam la bᴐr. U ŋmam la ɛɛ bᴐr la ban tug bii bᴐᴐrɛ ka kpa bii bɛl di tᴐ u nua.
43011039	Yeesu ŋᴐ ba be, Ií lau bii la pilli bᴐᴐ la nua. Maata ŋᴐ, N Dᴐᴐri, u hᴐpizaa anaazuu keŋ zinaa. U daŋ jaa ra sᴐᴐhri.
43011040	Yeesu ŋᴐ u be, Maa ŋᴐwɛɛ ŋᴐ lugᴐ di i yardiŋ, i daŋ wer na Kᴐraawiizi girmeea?
43011041	Ba jaa lau bii la pilli bᴐᴐ la nua. Yeesu binni chiŋ ka ŋᴐ, N mɛɛ, n na jaamii hiŋ nuuwɛ ra tɛŋ.
43011042	Ɛɛ nuu ra tɛŋ, ka nɛdamta naa n chaalɛɛ naa wiarɛ n ŋᴐ guŋ bá wer zum lugᴐ hinuu humiŋ.
43011043	Uŋ wa ŋᴐ guŋ tuŋ, u ŋᴐ ani bᴐkpega, Lazarus, wa lii.
43011044	A Lazarus izi wa lii. U nonee ni u naazi maanii faa haa vᴐᴐzi yakᴐssi. A yakᴐza bɛl ge faa haa vᴐᴐ u nyuu. Yeesu ŋᴐ, Ií ga pur u yakᴐssi la ha ka ú wer lii a biini.
43011045	Denii Jus hina la n ba Mɛɛri be la, baŋ wa na gunla Yeesu n ɛɛwɛ la, bakpila maa jaa yarduu.
43011046	Ka baŋhina ge la Farisizi be di ga ŋᴐ ba be gunla uŋ ɛɛwɛ la.
43011047	Awia Kᴐraawiizi dia kizee hina nabᴐnzi ani Farisizi yir seriya diire la maa. Ba ba wa sɛr. Ba ŋᴐ, Ɛrɛɛ ya ɛɛ naanɛi? Baal naa ra ɛɛ wisɛɛlaarɛ werge.
43011048	Di yaa siigi u ni guŋ, nɛr maa daŋ jaa sɛɛ u wia, ka yáa dᴐᴐra Room hina la ba di wa lɛɛ bᴐr naa di kaa lɛɛ yaa hɛri fᴐŋŋa maa.
43011049	A Kᴐraawiizi dia kizee hina nabᴐma bɛl sᴐnnɛ faa Kaifas. Waabuu ɛɛ ba nabᴐma a saŋa. U ŋᴐ ba be, Ii waa nfɛrɛ dᴐᴐwɛ gɛɛ?
43011050	Di nɛkpaŋ lɛɛ nɛkpila siu di siu bá dee gilɛɛ dinzi, u guŋ waa bᴐᴐ?
43011051	Uŋ ŋᴐ wia naa kennaa, u himmaa fᴐŋŋa biini lɛi u wer ŋᴐa. Ka uŋ ɛɛ Kᴐraawiizi dia kizee hina nabᴐma a saŋa wiarɛ u wer ŋᴐ guŋ di feli bagli gunla Yeesu n niŋ lɛɛ ba hɛri hina siu di siu.
43011052	Ba hɛri hina bɛŋ siu lɛi ú lɛɛ. Yeesu daŋ siu di wer chaali Kᴐraawiizi biizi la maa n du yeŋa maa bá maa wer kpau ɛɛ kpaŋ.
43011053	Denii ba ɛɛ nuukpaŋ a hᴐl bá kpuu.
43011054	Awia Yeesu waa kaa sɛɛ ú ni Jus hina a vol, ka suahzi di la bol bɛl n du hɛri la n dugli pirbaaŋ la. A bol sᴐnnɛ Ifrayim. U ni u hiŋra ga du de.
43011055	Denii Jus hina hᴐpizizeŋ Gillikaali saŋa n waa dugli, nɛkpila lii kɛraazi di la Jɛrusalɛm bá wer ɛɛ wia aŋhina di lizi ba doŋa ha ka wer di ba Gillikaali diwee la.
43011056	Ban du Jɛrusalɛm la, ba ra nyiŋŋi Yeesu bᴐr di ᴐᴐ chi Kᴐraawiizi dia biini di ra pɛɛzi dᴐŋa, Amᴐ u daŋ ba di wa di Gillikaali diwee naa gɛɛ wàá banɛi? Ɛrɛɛ i ge nai?
43011057	Kᴐraawiizi dia kizee hina nabᴐnzi ni Farisizi la maa faa ŋᴐwᴐᴐrɛ, Di unla maa zum u bᴐr, ú bagli baa bá wer lawuu.
43012001	Denii hᴐpizaa anumbɛl n haa kawɛɛ ka bá di Gillikaali diwee la, Yeesu ba Bɛtani di wa zuu Lazarus la un lallɛɛ siu biini la dia.
43012002	Ba wa hᴐᴐhruu. U ni nɛra so di ra di. Lazarus gba so, u ni baa ra di. Ka Maata ge paagi diwee di waa tɛɛ baa.
43012003	Denii Mɛɛri kpa tulaale bɛl n wesse werge u yoola ge du kpol werge di ba di wa waari Yeesu naazi ka lau u nyuhuna di ra billi u naazi. A dia maa ra sᴐᴐhri sumai.
43012004	U hiŋri Judas Iskariᴐt la n niŋ wa ɛɛu sᴐsᴐgᴐ la pɛɛzuu,
43012005	Ka bɛɛ n baani waa tulaale naa kpawɛɛ yoo di kpa a kebee tɛɛ nyaarai? U vii kpau yoo, u kebee daŋ faa du kaŋ.
43012006	Un dᴐᴐ nyaara bila wia lɛi u ŋᴐ guŋ. Waa ba bila dᴐᴐwɛ. Ka uŋ ɛɛ ŋmɛɛŋ wiarɛ u ŋᴐ guŋ. Ba faa lizuubuu ŋᴐ ú ra kpogli ba kebee. An du u be la, ᴐᴐ ra ŋmɛɛabuu tama tama di ra di.
43012007	Yeesu ŋᴐ, Ií giluu. U feloore di kuari n bᴐra bá wa hugiŋ.
43012008	Nyaara daŋ ᴐᴐ du ii be di ra la. Ka miŋwaa wàá du ii be di ra la.
43012009	Jus hina kpila kpila maa nuu lugᴐ u du Bɛtanii. Ba ba bá vii wa nau di wer na Lazarus la un lallɛɛ siu biini la jaa.
43012010	Kᴐraawiizi dia kizee hina nabᴐnzi ɛɛ jina bɛl lugᴐ bá kpu Lazarus gba
43012011	dikuu Jus hina kpila kpila maa n vɛɛ ba hiŋaa ka ra hiŋ Yeesu di ra sɛɛ u wia la wia.
43012012	Hᴐpizi nɛdamta la n ba Jɛrusalɛm bá wa di ba hᴐpizizeŋ diwee la nuu lugᴐ Yeesu ra ba denii.
43012013	Ba ga teŋri daazi paŋwoori aŋhina alugᴐ abɛ paŋwoori di lii bol biini bá wa chem u ni. Banna la la, ba maa ra kᴐᴐ di ra ŋᴐ, Tibaarikala! Ií ra tɛɛ Izrɛl hina koori la Kᴐraawiizi n hummɛ la sᴐŋ.
43012014	Yeesu tinni kawipᴐl bɛl ban nyiŋŋee tɛu di ra la. U guŋ wiɛɛlaarɛ ba faa sɛbi Kᴐraawiizi Hᴐŋ biini di ŋᴐ,
43012015	Ziᴐn hina, ií na di gilɛɛ ra ᴐm. Ii koori labuu tinni kawipᴐl bɛl di ra ba la.
43012016	Yeesu hiŋra faa waa wia naa zɛɛ zummɛ a saŋa. Ka Yeesu n bittɛ la u mɛɛ be di ga di girme la ba jaa liizi Kᴐraawiizi Hᴐŋ wiŋᴐzi la di pessaa di zum lugᴐ gunla baŋ faa sɛbi u wia la, guŋ himmaanii wa ɛɛwɛ.
43012017	A nɛra baŋhina faa du Yeesu be saŋa la un la bᴐr la baŋ faa hug Lazarus la di ŋᴐ ú wa lii, u izi siu biini di wa lii la. Ba ra bagli nɛra a wia.
43012018	Ban nuu u wizeŋ naa wiarɛ, nɛdamta la chaali lii bá ga chem u ni ŋmɛnɛɛ la.
43012019	Farisizi la ra ŋᴐ dᴐŋa be, Ii waa nawɛɛa? Ɛrɛɛ ya wer ɛɛ naanɛi? Ba maanii a chᴐ bá ga hiŋ u ni.
43012020	Girik hina baŋhina gba du banla n ballɛ bá wa di a hᴐpizizeŋ diwee di ra jaami Kᴐraawiizi la biini.
43012021	Ba ba Filip la n lii Galili hɛri bol la banna yir Bɛtseida la be di wa suŋŋuu, Yaa Nabᴐma, yaa ra nyiŋŋi ya na Yeesuu.
43012022	Filip ŋᴐ guŋ tɛɛ Andiru. Ba maa la ga kali Yeesu.
43012023	Yeesu ŋᴐ, N saŋa helloo. Mìŋ́ Nɛhalala Hiŋ daŋ jaa na n girme.
43012024	Ií gil n ŋᴐ wibii maa tɛɛ ia. Di mibii waa hɛri zuuwɛ di pᴐᴐh, waa kpila a du. U bɛnnɛ. Ka di u zuu hɛri di pᴐᴐh, u daŋ jaa wer du kpil.
43012025	Nɛr la maa n kpa u miibᴐᴐ wia di birgi u wii maa, wàá na u hiŋ. Ka nɛr la maa n kuu Kᴐraawiizi miibᴐᴐ la wia di ra gbɛlli u himmaa miibᴐᴐ wia durnya naa be, u daŋ na u hiŋ di kaa wa na Kᴐraawiizi miibᴐᴐ la n waa tunaa dᴐᴐwɛ la di jaa.
43012026	Nɛr la maa n niŋ hum n huma, ú ra hiŋiŋ. Bᴐr la maa miŋ niŋ ga du, n balii gba daŋ du de. N mɛɛ daŋ tɛɛ nɛr la maa n na hum n huma la sᴐŋ.
43012027	Filaŋkeŋ n bampirii waa kpaŋ ɛɛwɛ. N mɛ, ɛrɛɛ ń kaa suŋŋiinɛi? ń suŋŋii í liziŋ tᴐᴐrᴐᴐ naa n na ba filaŋkeŋ naa biini gɛɛ? Ka a tᴐᴐrᴐᴐ wiarɛ n ba durnya. N ballᴐᴐ ń wa diu.
43012028	N mɛ, gil í sᴐŋ na girme. Uŋ wa ŋᴐ guŋ tuŋ, ba nuu loobii bɛl n lii chiŋ di ra ŋᴐ, N teŋ gillᴐᴐ n sᴐŋ na girme. N daŋ kaa gil u na girme di jaa.
43012029	Nɛdamta la n chigɛ u be la nuu guŋ di ŋᴐ, Dooŋ pozoo. Baŋhina ŋᴐ, Mɛlika bɛllɛ ŋᴐ wia tɛu.
43012030	Yeesu ŋᴐ, N wia lɛi loobii la ŋᴐ a wia. Ii wiarɛ u kuu ŋᴐ a wia.
43012031	Durnya seriya dii saŋa a bau. Filaŋkeŋ n duŋŋi durnya koorii ha.
43012032	Ba daŋ lalliŋ di sag chiŋ. Ka di ba wa lalliŋ la, n daŋ wer tɛrgi nɛra maa ba ba n be.
43012033	Yeesu ŋᴐ gunnɛ bá zum siu la un niŋ siu.
43012034	Nɛdamta la ŋᴐ, Yaa nuuwᴐ banna karmi Kᴐraawiizi Hᴐŋ di ra ŋᴐ dí Kristo wàá siu maa. Ka hiŋwaa ŋᴐ dí ba daŋ lalli Nɛhalala Hiŋ di sag chiŋ. Anɛɛ a Nɛhalala Hinnɛi?
43012035	Yeesu ŋᴐ, Bᴐchaaŋ wàá birgi ii be filaŋkeŋ. Di u haa du de, ií ra vol u biini. Di guŋ lɛi, bᴐbiri daŋ wa du ii ni. Nɛr la maa n na vol bᴐbiri waa zum bᴐr la maa unna la.
43012036	Bᴐchaaŋ naa n haa du ii be naa, ií yarduu di birgi bᴐchaaŋ hina.
43012037	Yeesu n wa ŋᴐ guŋ tuŋ, u gil baa ka la ga suah. Wizenaa kpilakpila maanii u ɛɛ ba baambaaŋ, ka ba waa sɛɛwɛ tɛu.
43012038	Kᴐraawiizi dᴐgtɛɛrɛ faa ŋᴐ guŋ, guŋ wa ɛɛ. U faa ŋᴐwᴐᴐrɛ, dí, N dᴐᴐri, yaa n faa ŋᴐ i wiŋᴐzi la, anɛɛ n sɛɛwɛ tɛɛ yaai? Ba na i fᴐŋŋazeŋ, ka anɛɛ n wette zum lugᴐ hinuuwɛi?
43012039	Ba waa wette sɛɛ tɛŋ, dikuu bɛɛwiai, Aizaya kaa sɛbi yembɛllɛ, dí,
43012040	Kᴐraawiizi tᴐ ba siweere di gil ba bampiree du tᴐg. Di guŋ lɛi, ba siwee daŋ vii na, ba zum a zɛɛ di bir ba bampiree, n chaa baa.
43012041	Aizaya faa wettoo na Yeesu girme di ŋᴐ u wia guŋ.
43012042	Jus hina nabᴐnzi kpila maa gba sɛɛ Yeesu wia. Ka ba waa sɛɛwɛ ŋᴐ nɛra be dikuu Farisizi la wia bá gilɛɛ wa duŋŋi baa ba kisɛr dia biini zuui.
43012043	Newea n niŋ chᴐli baa la, waabuu ɛɛ wizeŋ ba be kaali Kᴐraawiizi n niŋ chᴐli baa.
43012044	Yeesu kaa ŋᴐ ani bᴐkpega ni, Unla maa n niŋ sɛɛ n wia, unla n humiŋ la wiarɛ a hiŋ sɛɛ la.
43012045	Unla maa n naŋ, unla n humiŋ labuu u na.
43012046	N ba durnyaa di wa ɛɛ fintina di ra chaani nɛr la maa n sɛɛ n wia ú gilɛɛ kaa du bᴐbiri.
43012047	Nɛr la maa n nuu n wiŋᴐzi ka vɛɛa, miŋ lɛi niŋ di a hiŋ seriya, dikuu bɛɛwiai, seriya dii wia lɛi n ba durnya. N ballᴐᴐ ń wa lɛɛ durnya hina ha.
43012048	Ka n wiŋᴐzi naa miŋ ŋᴐwɛɛ naabuu niŋ wa di nɛr la n vɛɛ n ni n wiŋᴐzi hiŋ seriya hᴐpizaa tuna hiŋ la,
43012049	dikuu bɛɛwiai, n himmaa fᴐŋŋa biini lɛi n ŋᴐ a wia. N mɛɛ la n humiŋ la, waabuu bagliŋ gunla maa miŋ niŋ wa ŋᴐ.
43012050	N zummᴐ lugᴐ u wiŋᴐzi la uŋ gillɛ n na ŋᴐ la ɛɛ miibᴐᴐ la n waa tunaa dᴐᴐwɛ la wiŋᴐzii. Awia wii la maa miŋ ŋᴐwɛɛ, n mɛɛrɛ bagliŋ mᴐᴐ ka n wa ŋᴐ guŋ.
43013001	Ba hᴐpizizeŋ la banna di ba Gillikaali diwee la saŋa jaa ra dugluu. Yeesu zum lugᴐ u daŋ jaa lii durnya di bir kaali u mɛɛ be. Un du durnya la, u nᴐŋŋi banla n ɛɛ u hora labuu werge maa di ga tuŋ.
43013002	A duana hiŋ u ni u hiŋra maa chaali so di ra di. Sitaani teŋ feli kpa nfɛrchᴐgii bɛl di du Saimᴐn bie Judas Iskariᴐt la bampirii alugᴐ ú ɛɛ Yeesu sᴐsᴐgᴐ.
43013003	Yeesu n zummɛ lugᴐ Kᴐraawiizi kpa wii maa fᴐŋŋaa di tɛu la di zum lugᴐ u lii Kᴐraawiizi benii ka kaa ra nyiŋŋi ú kaa la u be la,
43013004	u izi ba diiri bᴐr la di kpa u kunlaala dau, ka kpa bᴐrduba di niŋni
43013005	di ɛɛ nii du tassa bɛl biini di kpa la ga sanzi u hiŋri bɛl naazi, ka pur bᴐrduba la uŋ kpawɛɛ niŋni la di ra billi u naazi.
43013006	Gunnɛ u ɛɛ ba maa guŋŋ di wa hel Saimᴐn Pitta. Pitta ŋᴐ, N Dᴐᴐri, hàá sam miŋwaa naazi.
43013007	Yeesu ŋᴐ, Gil n samaa. Haa zum wii la minna ɛɛ filaŋkeŋ, ka ŋmɛnɛbɛl i daŋ wa zum u zɛɛ.
43013008	Pitta ŋᴐ, Akai! Màá gil i sanzi n naazi maa. Yeesu ŋᴐ, Di maa i naazi sanzɛɛ, amᴐ n nii waa wii maa dᴐᴐwɛ.
43013009	Pitta ŋᴐ, N Dᴐᴐri, di gunnɛ, í sanzi n naazi naa di kaa sanzi n nonee ni n siwee naa maa gba.
43013010	Yeesu ŋᴐ, Nɛr la maa n sᴐ nii, u guŋ wesso. Wàá ka sᴐ nii di u naazi bɛŋ lɛi u sanzi. Awia ii wessoo guŋ. Ka ii maa lɛi wesse.
43013011	U zum unla n niŋ wa ɛɛu sᴐsᴐgᴐ labuu. Awiarɛ u ŋᴐ ba maa lɛi wesse la.
43013012	U sanzi ba maa naazi guŋŋ di wa tuŋ, ka kaa kpa u kuna laali di ba wa so di pɛɛzi baa, Wii naa miŋ ɛɛwɛ tɛɛ ia naa, ii zum u zɛɛa?
43013013	Ii ᴐᴐ ra yirimbuu ii nabᴐma gɛɛ ii dᴐᴐri. Gunnɛ. N ɛɛ ii dᴐᴐrii di kaa ɛɛ ii nabᴐma. Awia a dɛkkᴐ iinna yiriŋ guŋ.
43013014	Too. Ii dᴐᴐri n sanzi ii naazi filaŋkennaa, u gunnɛ a bagli lugᴐ a dɛkkᴐᴐ ii ge n ninna sanzi ii dᴐŋa naazi guŋ.
43013015	N ɛɛ gunnɛ ií wer na di hiŋ.
43013016	Ií gil n ŋᴐ wibii maa tɛɛ ia. Balii waa u dᴐᴐri ra kaali, huŋhunni ge waa nɛr la n humuu a kaali.
43013017	Di ii zum wia naa di kaa ra hiŋ guŋ, ii bᴐra daŋ sᴐᴐni ia.
43013018	Ka ii maa wia lɛi n ŋᴐ guŋ. N zum ii banla miŋ lizɛɛ ii ra hiŋiŋ labuu. Ka wii la baŋ faa sɛbɛɛ Kᴐraawiizi Hᴐŋ biinii niŋ wa ɛɛ. Ba faa sɛbᴐᴐrɛ, dí, N dammu la n nuu n na di la daŋ chᴐᴐ hɛri di vir hɛɛhraa du n siwee.
43013019	Filaŋkeŋ n danna bagli ia wia aŋhina n niŋ wa ɛɛ ií zum a wia mᴐᴐ ka a waa ɛɛ ií wer yardiŋ.
43013020	Ií gil n ŋᴐ wibii maa tɛɛ ia. Nɛr la maa n niŋ lɛɛ n huŋhunni di dau, minuu u lɛɛ dau la. Nɛr la maa n niŋ lɛɛ n ge dau, unla n humiŋ labuu u lɛɛ dau.
43013021	Yeesu n wa ŋᴐ guŋ tuŋ, u biini jaa chᴐgi werge maa. U ŋᴐ, Ií gil n ŋᴐ wibii maa tɛɛ ia. Ii bɛl daŋ ɛɛŋ sᴐsᴐgᴐ.
43013022	U hiŋra binni dᴐŋa siwee. Ba waa zum unla maa wia uŋ ŋᴐ guŋ.
43013023	U hiŋrinᴐŋŋii bɛl sogo di dugluu.
43013024	Pitta kamzi ŋᴐ u be dí ú pɛɛzuu nɛr la wia uŋ ŋᴐ guŋ.
43013025	U kuli pɛɛzuu, N Dᴐᴐri, anɛɛwɛi?
43013026	Yeesu ŋᴐ, Unla miŋ niŋ kpa paanuu di lii dᴐzi tɛu la, waabuu niŋ ɛɛŋ a sᴐsᴐgᴐ. U kpa paanuu di lii di kpa tɛɛ Saimᴐn Iskariᴐt bie Judas.
43013027	Judas lɛɛ a paanuu. Kakpaŋ Sitaani zuu u ni. Yeesu ŋᴐ u be, Wii la hiŋ niŋ ɛɛ, izi manaŋ di ga ɛɛ a widee.
43013028	Ka banla maa n soge de di ra di la waa u wiŋᴐzi la zɛɛ zummɛ.
43013029	Baŋhina zumᴐᴐ lugᴐ Judas n kpogli ba kebee la, aabuu Yeesu ŋᴐ ú kpa ga yau ba hᴐpizizeŋ la diwee gɛɛ u ŋᴐ ú kpa a kebee yenne di ga tɛɛ nyaara.
43013030	Judas n wa hee paanuu la tuŋ, u izi lii ba be, di bᴐr biroo.
43013031	Uŋ wa liwɛɛ la, Yeesu jaa ŋᴐ ba be, Filaŋkeŋ mìŋ́ Nɛhalala Hiŋ jaa na n girmee, Kᴐraawiizi ge na girme dikuu n wia.
43013032	Di Kᴐraawiizi na girme dikuu n wia, u daŋ kaa gil ń na girme. Filaŋkeŋ naabuu ń na girme la.
43013033	N biizi, màá ka birgi ii be filaŋkeŋ. Ii daŋ nyiŋŋi n bᴐr ka gunla miŋ ŋᴐ Jus hina be la, gunnɛ n na ŋᴐ i ge be la. Ii wàá wer ba bᴐr la miŋ niŋ la naa.
43013034	Widaulifalii bɛllɛ keŋ n ŋᴐ ń dau tɛɛ ia. Ií nᴐŋŋi dᴐŋa. Gunla miŋ nᴐŋŋi ia la, ií ge nᴐŋŋi dᴐŋa guŋ.
43013035	Di nɛra wa na lugᴐ ii nᴐŋŋi dᴐŋa guŋ, denii bá chi zum lugᴐ ii ɛɛ n hiŋraa.
43013036	Saimᴐn Pitta pɛɛzuu, Lee i ra lanɛi, n Dᴐᴐri? Yeesu ŋᴐ, Hàá wer hiŋiŋ la bᴐr la minna la. Ka i gba daŋ ŋmɛnɛ ba.
43013037	Pitta kaa pɛɛzuu, N Dᴐᴐri, bɛɛ n baani màá wer la filaŋkeŋ waai? Di siu gbaa, n daŋ wer siu dikuu i wia.
43013038	Yeesu pɛɛzuu, Wibii maa, i daŋ sɛɛ di siu dikuu n wiaa? Gil ń ŋᴐ wibii maa tɛi. I daŋ hᴐᴐ n wia buhoro lugᴐ n nii lɛi ka zabal haa wii.
43014001	Ií gilɛɛ gil wia zuu ii nyuuni ii bampiree chᴐgi. Ií yardi Kᴐraawiizi di kaa yardi n ge jaa.
43014002	N mɛɛ dia dᴐᴐ diinii kpila kpila, wibii maa. Di u vii waa guŋ dᴐᴐwɛ, n daŋ faa bagli ia guŋ? N na la denii ń gaa ɛɛ a diini sirya di ra dau ia ií ra ba.
43014003	Di n wa laŋŋᴐ di ga ɛɛ a sirya maa wa tuŋ, n daŋ kaa bir ba di wa chaali ii maa di la de yáa maa ga wer du bᴐkpaŋ de.
43014004	Ii ge zum bᴐr la minna la ŋmɛnɛɛrɛ.
43014005	Tᴐmas ŋᴐ, N Dᴐᴐri, yaa waa zum bᴐr la hinna la. Ka ɛrɛɛ ya ɛɛ zum u ŋmɛnɛɛi?
43014006	Yeesu ŋᴐ, Minuu ŋmɛnɛɛ, minuu wibii minuu miibᴐᴐ. Nɛr maa wàá wer la Kᴐraawiizi be di waa n be ballɛ lɛi.
43014007	Di ii vii zumimbuu nɛnnɛ, ii daŋ vii zum n mɛɛ gba. Filaŋkeŋ ii jaa zumuubuu di ra nau.
43014008	Filip ŋᴐ u be, N Dᴐᴐri, gil ya na yaa mɛɛ Kᴐraawiizi la ka á jaa par yaa.
43014009	Yeesu ŋᴐ, Filip, miŋ du ii be birgi kennaa, ka i haa wan zummɛa? Nɛr la maa n naŋ, u na n mɛɛ Kᴐraawiizi gbaa. Ɛrɛɛ wiarɛ i kaa ŋᴐ ń gil i na i mɛɛ Kᴐraawiizɛi?
43014010	Haa sɛɛwɛ lugᴐ n du Kᴐraawiizi ninɛɛ, u ge du n nii? Wii la maa minna ŋᴐ, n be lɛi a lii. N mɛɛ la n du n ni la, waabuu ᴐᴐ ra hum u huma guŋ.
43014011	Ií yardiŋ alugᴐ n du Kᴐraawiizi ninɛɛ, u ge du n ni. Di ii wàá wer kuu n wiŋᴐzi naa wia di sɛɛ, ka ií sɛɛ dikuu n hunzenaa naawaa wia.
43014012	Ií gil n ŋᴐ wibii maa tɛɛ ia. Nɛr la maa n niŋ sɛɛ n wia, wizenaa la miŋ ᴐᴐ ra ɛɛ la, a hiŋ gba daŋ ɛɛa di kaa ɛɛ anla n kpekke di kaali annii gba dikuu minna la n mɛɛ be wia.
43014013	Di ii wa suŋŋiŋ wii la maa, n daŋ ɛɛu tɛɛ ia, dikuu iiŋ kpa n sᴐŋ di suŋŋi la wia ń wer na girme tɛɛ n mɛɛ Kᴐraawiizi.
43014014	Di ii kpa n sᴐŋ di suŋŋiŋ wii maa, n daŋ ɛɛu tɛɛ ia.
43014015	Di ii nᴐŋŋiŋ, amᴐ ii daŋ hiŋ n nuuzi.
43014016	N daŋ suŋŋi n mɛɛ Kᴐraawiizi ú kaa tɛɛ ia Nɛhiini bɛl n niŋ wer du ii be di ra la.
43014017	U duma labuu ń suŋŋi tɛɛ ia. U daŋ bagli ia wibii. Nɛdumazi wàá wer sɛɛ u Duma la wia, dikuu bɛɛwiai, ba siwee wàá wer nau bá zumuu. Ka iawaa zumuubuu dikuu uŋ ᴐᴐ du ii be wia. U daŋ wa du ii biine.
43014018	Màá gil ia ha ii birgi lugᴐ lalbiizi. N daŋ bir ba ii be.
43014019	Di a wa ɛɛ tama, durnya wàá ka naŋ. Ka iawaa daŋ haa ra naŋ. N daŋ haa ra nyiŋ. Ii gba daŋ na miibᴐᴐ dikuu miŋwaa miibᴐᴐ la wia.
43014020	Di n saŋa wa hello, ii daŋ jaa zum nɛnnɛ lugᴐ n du n mɛɛ ninɛɛ, ii ge du n ni, n ge du ii ge ni.
43014021	Nɛr la maa n sɛɛwɛ tɛɛ n nuuzi naa di ᴐᴐ ra hiŋaa, waabuu nᴐŋŋiŋ nɛnnɛ. N mɛɛ daŋ nᴐŋŋi unla maa n nᴐŋŋiŋ guŋ. N gba daŋ nᴐŋŋuu di bagluu n himmaa.
43014022	Judas jaa pɛɛzuu wii bɛl. (Judas Iskariᴐt la lɛi. U tᴐgma bɛllɛ pɛɛzi Yeesu, dí, N Dᴐᴐri, bɛɛ n baani i ŋᴐ i daŋ bagli yaa i himmaa ka hàá sɛɛ bagli durnya maa waai?
43014023	Yeesu ŋᴐ, Di ii nᴐŋŋimbuu wibii, amᴐ ii daŋ ᴐᴐ ra hiŋ n baglaa. Denii ń mɛɛ nᴐŋŋi ia ń nuu maa ba ii be di ᴐᴐ wa du ii ni.
43014024	Nɛr la maa n wan nᴐŋŋɛɛ, wàá ra hiŋ n baglaa. Ka wiŋᴐzi la iin nuuwɛ n be la, n hora lɛi. N mɛɛ la n humiŋ la benii a lii.
43014025	Miŋ haa du ii be naa, minuu ra bagli ia.
43014026	Ka di n wa kaalᴐᴐ, Nɛhiini la, Kᴐraawiizi Dumnanii la un niŋ hum ú ba wa lɛɛ n bᴐr la, waabuu niŋ waa bagli ia wii maa di ra liizi ia wii la maa miŋ bagli ia la.
43014027	Minna kaali naa, n tɛɛ iabuu bampirsᴐna. N himmaa bampirsᴐnaa n kpa tɛɛ ia la. Durnya bampirsᴐna lɛi. Awia ií gilɛɛ gil wii maa kaa tir ia di gilɛɛ ra ᴐm.
43014028	Ii nuuwᴐᴐ miŋ ŋᴐwɛɛ lugᴐ n daŋ la ka bir ba. Di ii vii nᴐŋŋimbuu nɛnnɛ, ii bᴐra daŋ vii sᴐᴐni ia lugᴐ miŋ ŋᴐ minna la n mɛɛ benii naa. N mɛɛrɛ dᴐᴐ zenni kaaliŋ.
43014029	N feloore di ra ŋᴐ wia naa ii be ka á haa wa ɛɛ, di a wa ɛɛwᴐ ií jaa wer yardiŋ.
43014030	N ni ia wàá ka ŋᴐ wia werge filaŋkeŋ. Durnya koori ra bau. Waa n wii maa fᴐŋŋa dᴐᴐwɛ ú firiŋ.
43014031	Ka u ra bau dúrnya maa wer zum lugᴐ n nᴐŋŋi Kᴐraawiizii di ra ɛɛ u kipar la uŋ faa ŋᴐ ń na ɛɛ la maa di ga tuŋ. Ií izi, ya kaali.
43015001	Minuu laaliŋla himmaa. N mɛɛ genii ra par u biini di ra binnuu.
43015002	Di kel bɛl maa waa kaa ra nᴐŋ, ᴐᴐ teŋuu ha. Ka anla n na nᴐŋ la, ᴐᴐ teŋri a nuuzi ha ka á wer hel di nᴐŋ nɛnnɛ.
43015003	Ii ɛɛwᴐᴐ lugᴐ kela la n mɛɛ n teŋri a nuuzi ha labuu dikuu n baglaa la miŋ ᴐᴐ ra bagli ia la wia.
43015004	Ií gil n ni ia kpau nɛnnɛ ń miibᴐᴐ wer du ii ni, ií ge wer du n ni. Laaliŋla kel wàá wer nᴐŋ di waa u lau ni duwɛɛ. Gunnɛ ii ge gba wàá wer ɛɛ Kᴐraawiizi kipar di ii waa n ni duwɛɛ la.
43015005	Minuu laaliŋla la. Ii ge ɛɛ u kela. Di hìŋ́ kel sɛɛwᴐ di du n ni nɛnnɛ, n ge du i ni, i daŋ wer nᴐŋ werge. Di haa n ni duwɛɛ, hàá wer nᴐŋ.
43015006	Di hinla maa waa sɛɛwɛ di du n ni, i daŋ ta lugᴐ kel la ban teŋŋe ha u hil ba kpau ha niŋ biini u fuuh la.
43015007	Di ii ᴐᴐ du n ninɛɛ, n wiŋᴐzi ge du ii ni, ii danna suŋŋi wii la maa iin niŋ suŋŋi di nau.
43015008	Di ii ᴐᴐ wer di ra ɛɛ Kᴐraawiizi kipar alugᴐ kel la n na nᴐŋ nɛnnɛ la, n mɛɛ daŋ na girme, nɛr maa wer zum lugᴐ ii ɛɛ n hiŋraa, wibii maa.
43015009	N nᴐŋŋi iabuu gunla n mɛɛ n nᴐŋŋi n ge la. Ií ᴐᴐ du n nᴐŋŋaa la biini.
43015010	Di ii ᴐᴐ ra hiŋ n baglaa, ii daŋ ᴐᴐ du n nᴐŋŋaa la biini. N gba hiŋ n mɛɛ nuuzii di du u nᴐŋŋaa biini.
43015011	N bagli iabuu wia naa ń bᴐsᴐna wer du ii ni, ií ge bᴐra wer sᴐᴐni ia werge di ga tuŋ.
43015012	N widauliirɛ keŋ. Ií nᴐŋŋi dᴐŋa gunla miŋ nᴐŋŋi ia la.
43015013	Nɛr la n wette di kuu u dammuzi wia di siu, u nᴐŋŋaa labuu kannɛ di kaali nᴐŋŋaa maa.
43015014	Di ii ᴐᴐ ra hiŋ n nuuzi la, amᴐ ii ɛɛ n dammuzii.
43015015	Màá kaa ra yir ia n balaa, dikuu bɛɛwiai, balii waa ᴐᴐ zum u dᴐᴐri wikpoglaa. Ka n bagli iabuu wii la maa miŋ nuuwɛ n mɛɛ be. Awia n dammuzii jaa ia.
43015016	Ii wan lizɛɛ. Minuu lizi ia di kaa ra hum ia ií wer di ra ɛɛ Kᴐraawiizi kipar wia werge maa alugᴐ kel la n nᴐnnɛ di ra la saŋa maa la. Di ii wetto ɛɛ guŋ, wii la maa iin niŋ kpa n sᴐŋ di suŋŋi n mɛɛ Kᴐraawiizi, u daŋ tɛɛ ia.
43015017	Wii la miŋ ŋᴐ ií ra ɛɛ la, waabuu lugᴐ ií nᴐŋŋi dᴐŋa.
43015018	Di durnya hina hah ia, ií zum lugᴐ minuu ba feli hah mᴐᴐ.
43015019	Di ii vii ɛɛ ba baŋhina, ba daŋ vii nᴐŋŋi ia. Ka miŋ lizi ia tɛɛ n hiŋ la, ii waa kaa hore ba be. Awiarɛ ba hah ia la.
43015020	Ií ᴐᴐ ra liizi wii la miŋ faa bagli ia lugᴐ balii waa u dᴐᴐri a kaali la. Di ba faa tᴐᴐrimbuu, ba daŋ tᴐᴐri ii ge gba. Di ba faa hiŋ n nuarɛ, ba daŋ hiŋ ii ge gba nuuzi.
43015021	Ka wii la maa ban niŋ ɛɛ ia dikuu n wia, baŋ waa unla n humiŋ la zummɛ wiarɛ bá ɛɛ ia guŋ.
43015022	Di n faa waa ba be ballɛ di wa bagli baa, ba vii wàá dᴐᴐ chᴐgri. Ka ban nuuwɛ ka vɛɛ la, ba waa kaa dᴐᴐ nua ban niŋ ŋᴐ di lii a biini.
43015023	Nɛr la maa n hahŋ, n mɛɛrɛ u hah jaa.
43015024	Di n faa waa ba be ballɛ di wa ɛɛ wizenaa la baŋ faa haa waa a dᴐŋa nawɛɛ, di ɛɛa ba baaŋ la, ba vii wàá dᴐᴐ chᴐgri. Ba na a maanii ka haa vɛɛ hah n ni n mɛɛ maa la.
43015025	Keŋ ɛɛwᴐᴐ dikuu wii la ban sɛbɛɛ Kᴐraawiizi Hᴐŋ biini yembɛl, dí, Ba hahmbuu pɛɛ.
43015026	Ka n daŋ hum Nɛhiini la di lii Kᴐraawiizi be di tɛɛ ia. Waabuu Kᴐraawiizi Duma la n na bagli u wibii la. Kᴐraawiizi benii ú lii. Di u wa ballᴐ, u daŋ ɛɛ n daansɛɛ hiŋ.
43015027	Ii gba ɛɛ n daansɛɛ hinaa dikuu iin du n be lugli la guŋŋ di wa hel zinaa la wia.
43016001	N bagli iabuu wia naa, wií maa gilɛɛ wa wer bir ia har.
43016002	Ba daŋ duŋŋi ia ba kisɛr diini biini zuui. Wibii maa, ŋmɛnɛbɛl ba danna binni lugᴐ di ba kpu ia, Kᴐraawiizi kiparuu ba ra ɛɛ guŋ.
43016003	Annii maanii bá ɛɛ ia dikuu baŋ waa n ni n mɛɛ zummɛ la wia.
43016004	Ka n bagli iabuu a wia, di a wa ɛɛwᴐ, ií wer liizi di zum lugᴐ n faa bagli iabuu guŋ. N faa waa ia baglɛɛ wia naa saŋa la dikuu miŋ ᴐᴐ faa du ii be la wia.
43016005	Ka filaŋkeŋ naa n daŋ bir la unla n humiŋ la be. Ii bɛl maa waa kaa pɛɛziŋ bᴐr la minna la,
43016006	Ka ii gillᴐᴐ ii biine chᴐgi dikuu n wiŋᴐzi naa wia.
43016007	Ií gil n ŋᴐ wibii maa tɛɛ ia. Minna kaali naa, u guŋ daŋ lii suma tɛɛ ia. Di maa haŋ kaali, Nɛhiini la ge wàá ba ii be. Ka di n wa kaalᴐᴐ, n daŋ humuu tɛɛ ia.
43016008	Di u wa ballᴐ, u daŋ di wibii tɛɛ durnya di bagli unla hor n waa sum ani unla hor n summɛ ani gunla Kᴐraawiizi seriya dii n na vol.
43016009	U daŋ di wibii tɛɛ baa bá sɛɛ lugᴐ ba hor waa sum dikuu baŋ waa sɛɛwɛ tɛŋ wia,
43016010	di kaa bagli lugᴐ n hor summᴐ dikuu minna la n mɛɛ be ii wàá ka naŋ wia,
43016011	di kaa bagli gunla Kᴐraawiizi seriya dii n duwɛɛ, dikuu bɛɛwiai, u teŋ di durnya naa koorii seriya u chol.
43016012	N dᴐᴐ wikpila miŋ niŋ ŋᴐ ii be. Ka a daŋ du kpol ii be iin niŋ wer zum a zɛɛ filaŋkeŋ.
43016013	Ka di Kᴐraawiizi Duma la n ᴐᴐ bagli wibii la wa ballᴐ, u daŋ pilli wii maa ni u zɛɛ di tɛɛ ia. Wàá kpa u himmaa hor bagli ia. Gunla un nuuwɛ Kᴐraawiizi be, gunnɛ ú bagli ia di gil ii zum wia la n niŋ haa ba la.
43016014	U daŋ tɛɛ n ge sᴐŋ, dikuu bɛɛwiai, u daŋ kpa n wia di bagli ia.
43016015	N mɛɛ wia la maa ɛɛ n gba wiarɛ. Awiarɛ n ŋᴐ u daŋ kpa n wia di bagli ia la.
43016016	Di a wa ɛɛ tama, ii wàá ka naŋ. Di a kaa wa ɛɛ tama ge, ii daŋ kaa naŋ.
43016017	U hiŋra baŋhina pɛɛzi dᴐŋa, U wiŋᴐzi naa zɛɛrɛ ɛrɛɛ? U ŋᴐ di a wa ɛɛ tama yaa wàá ka nau, di a kaa wa ɛɛ tama ge, yaa daŋ kaa nau, di kaa ŋᴐ yaa wàá nau dikuu unna la u mɛɛ be wia.
43016018	Ba maa ra aani u wiŋᴐzi la zɛɛ di ŋᴐ, A ka tama naa, u zɛɛrɛ ɛrɛɛ? Yaa waa zum wii la maa wia unna bagli keŋ.
43016019	Yeesu zum lugᴐ ba ra nyiŋŋuu ba pɛɛzuu guŋ. U ge pɛɛzi baa, Miŋ ŋᴐ a ka tama ii wàá ka naŋ, a kaa wa ɛɛ tama, ii daŋ kaa naŋ naa, ii ra aani u zɛɛrɛ gɛɛ?
43016020	Ií gil n ŋᴐ wibii maa tɛɛ ia. Ii biine daŋ chᴐgi werge maa ii ra wii, ka durnyawaa bᴐra sᴐᴐni baa. Wibii maa, ii biine daŋ chᴐgi. Ka di a kaa wa ɛɛ tama, ii bᴐra bir sᴐᴐni ia werge maa.
43016021	Di haaŋ na nyiŋŋi u lul bie, di u saŋa wa hello, a ᴐᴐ ra nuubuu, u biini chᴐgi. Ka di u wa luluu tuŋ, u bᴐra ᴐᴐ kaa sᴐᴐnuu dikuu uŋ wette lul bie di du durnya wia. Waa kaa ra liizi gunla aŋ faa nuuu la.
43016022	Gunnɛ ií ge du. Ii biine chᴐkkᴐᴐ filaŋkeŋ, ka n daŋ kaa na ia. Denii ií bᴐra sᴐᴐni ia werge maa nɛra chᴐg ii bᴐsᴐna hiŋ wa huhzi.
43016023	Ii wàá ka pɛɛziŋ wii maa a saŋa. Ií gil n ŋᴐ wibii maa tɛɛ ia. N mɛɛ daŋ kuu n wia di tɛɛ ia wii la maa iin niŋ suŋŋuu.
43016024	Ii faa waa kummaa ra suŋŋi n sᴐŋ ni. Ka filaŋkeŋ naa, ií ra suŋŋi. Di ii ra suŋŋi, ii daŋ na ií bᴐra sᴐᴐni ia werge maa di ga tuŋ.
43016025	N faa ta sɛɛliizii di ra bagli ia. Ka saŋa bɛl daŋ wa hel, di a saŋa wa hello, màá ka ta sɛɛliizi di ra bagli ia n mɛɛ wia, ka ra bagli ia u wia la kaaih.
43016026	Di ii wa kpa n sᴐŋ di suŋŋi Kᴐraawiizi a saŋa, a wàá ka ɛɛ lugᴐ miŋ niŋ suŋŋuu tɛɛ ia.
43016027	U himmaa nᴐŋŋi iabuu dikuu iin nᴐŋŋiŋ di yardiŋ lugᴐ n lii u benii wia.
43016028	U benii n lii di ba durnya. Filaŋkeŋ n jaa ra nyiŋŋuu n gil durnya ka bir la u be.
43016029	Denii u hiŋra ŋᴐ u be, Filaŋkeŋ i wiŋᴐzi jaa ra lii bᴐchaannɛ. A waa kaa du kpol lugᴐ sɛɛliizi la.
43016030	Yaa jaa zum lugᴐ i zum wii maanii. A waa ɛɛwɛ lugᴐ nɛr daŋ pɛɛzii wia mᴐᴐ ka i haa zum a wia biini. Awia yaa yardiibuu lugᴐ i lii Kᴐraawiizi benii.
43016031	Yeesu pɛɛzi baa, Ii jaa yardimbuu naá?
43016032	Saŋa bɛl daŋ wa hel, u duglᴐᴐrɛ gba, ií maa chᴐ yaari ii bᴐrazi ka ka n bɛŋ. Ka n bɛŋ lɛi. N mɛɛ ᴐᴐ du n benii.
43016033	N bagli iabuu wia naa ií wer dᴐᴐ bampirsᴐna dikuu n ni ia n ɛɛ kpaŋ wia. Durnya daŋ tɛɛ ia tᴐᴐrᴐᴐ, ka ií gilɛɛ ra ᴐm. N kpegli durnya labuu.
43017001	Yeesu n wa ŋᴐ anniizi maa di wa tuŋ, u binni chiŋ ka ŋᴐ, N mɛ, n saŋa hello. Jaa kpa girme tɛɛ mìŋ́ i bie ka ń ge wer kpa girme tɛi.
43017002	I tɛmbuu fᴐŋŋa newee maa ni ń wer kpa i miibᴐᴐ la n waa tunaa dᴐᴐwɛ la di du banla maa hiŋ tɛŋ la ni.
43017003	Banla n zumii di zum lugᴐ i bɛnnɛ ɛɛ Kᴐraawiizi himmaa la di kaa zumiŋ miŋ ɛɛ i huŋhunni di zum lugᴐ n ɛɛ Kristoo la, baabuu niŋ wer na i miibᴐᴐ la n waa tunaa dᴐᴐwɛ la.
43017004	Miŋ du durnya naa be, i na girmee n be, dikuu bɛɛwiai, i huma la maa hiŋ faa tɛŋ ŋᴐ ń hum la, n hum a maanii wa tuŋ.
43017005	Awia, n mɛ, gil n kaa wer wa du i be filaŋkeŋ di kaa dᴐᴐ girme gunla miŋ faa du i be di dᴐᴐ girme lugli la, saŋa la durnya n faa haa waa hoo la.
43017006	Baala la hiŋ lizɛɛ durnya hina biini di tɛŋ la, n gillᴐᴐ ba zumii nɛnnɛ. Ba faa ɛɛ i horaa, i bir kpa baa tɛɛ n ge. N bagli baabuu i wiŋᴐzi ba ra hiŋaa.
43017007	Filaŋkeŋ ba jaa zum wii la maa hiŋ tɛŋ labuu nɛnnɛ, dí, wibiire, i benii a maa lii.
43017008	I wiŋᴐzi la hiŋ bagliŋ la, a maanii n kpa bagli baa, ba sɛɛ di jaa wer zum lugᴐ n lii i benii. Hinuu humiŋ.
43017009	N na suŋŋiibuu ra tɛɛ baa. Durnya hina maa lɛi n suŋŋii ra tɛɛ. Banla hiŋ lizɛɛ ba biini di tɛŋ labuu n suŋŋii ra tɛɛ dikuu baabuu n ɛɛ i hora wia.
43017010	N kummaa ɛɛ i kummaanii. I kummaa ge ɛɛ n kummaa. N na girmee dikuu ba wia.
43017011	Miŋwaa, n na ba i benii. Màá ka du durnya. Ka banniiwaa daŋ haa du durnya. Awia, n mɛ, a binni ba ni ani i fᴐŋŋa la hiŋ tɛŋ la biini bá maa wer ɛɛ kpaŋ gunla yaa ge n ɛɛ kpaŋ la.
43017012	Miŋ faa du ba be la, n wettoo di binni baa ani i fᴐŋŋa la hiŋ tɛŋ la biini. Ba bɛl maa waa tawɛɛ. Unla wia baŋ faa dauwɛ i Hᴐŋ biini di ŋᴐ waabuu niŋ ta la, u bɛnnɛ tawɛɛ, í Hᴐŋ la wer ɛɛ wibii.
43017013	Filaŋkeŋ naa, n na ba i benii ń wa du i be. Ama, miŋ haa du durnya biini naa, n na ŋᴐ wia naabuu bá wer dᴐᴐ n bᴐsᴐna werge di wa tuŋ.
43017014	Miŋ bagli baa i wiŋᴐzi la, ba waa kaa ɛɛ durnya hora alugᴐ n ge n waa durnya hor ɛɛwɛ la. Awia durnya hah baabuu.
43017015	Maa ŋᴐ í lizi baa a durnya biini. Ka í lizi baa Sitaani be.
43017016	Maa durnya hor ɛɛwɛ. Ba ge gba waa durnya hora ɛɛwɛ.
43017017	Gil í wibii la lizi doŋa maa ba ni di ha bá wer ɛɛ i bɛmbɛŋ hora. I wiŋᴐzi la ɛɛ wibiire.
43017018	Gunla hiŋ faa humiŋ durnya la, gunnɛ n ge hum baa durnya.
43017019	N kpa n hinnɛ di tɛi di ɛɛ i bɛmbɛŋ hor ka bá ge gba wer birgi i bɛmbɛŋ hora guŋ dikuu i wibii la banna hiŋ la wia.
43017020	Bannii bɛŋ lɛi n suŋŋii ra tɛɛ. N na suŋŋiibuu ra tɛɛ banla maa n niŋ haa yardii dikuu bannii wiŋᴐzi la wia.
43017021	N na nyiŋŋi ba maa wer ɛɛ kpaŋ. N mɛ, gunla hiŋ du n ni, n ge du i ni la, n na nyiŋŋi bannii ge wer du yaa ni guŋ, dúrnya maa wer sɛɛ lugᴐ hinuu humiŋ.
43017022	Gunla hiŋ gillɛ n dᴐᴐ girme, n gillᴐᴐ ba ge dᴐᴐ girme guŋ bá maa wer ɛɛ kpaŋ gunla yaa ge n ɛɛ kpaŋ la.
43017023	N na nyiŋŋi n du ba ni, i ge du n ni, bá maa wer ɛɛ kpaŋ nɛnnɛ, dúrnya ge wer zum nɛnnɛ lugᴐ hinuu humiŋ di zum lugᴐ i nᴐŋŋi baabuu lugᴐ gunla hiŋ nᴐŋŋiŋ la.
43017024	N mɛ, hiŋ kpa baa tɛŋ naa wia, n na nyiŋŋuu ba ge wer du n be bᴐr la miŋ niŋ wa la la di wer na n girme la miŋ dᴐᴐwɛ i be la. I nᴐŋŋimbuu guŋŋ di durnya faa haa waa hore gba, di tɛŋ girme.
43017025	N mɛɛnanii, durnya faa wɛɛ zummɛ, ka n zumii. Bannii gba wettoo di zum lugᴐ hinuu humiŋ.
43017026	N faa gillᴐᴐ ba zumii nɛnnɛ. N daŋ gil ba haa zumii di ra jaa. N daŋ du ba ni bá wer zum nᴐŋŋaa la hiŋ nᴐŋŋiŋ la gunla un duwɛɛ di wer zum lugᴐ i nᴐŋŋi ba ge gbaa guŋ.
43018001	Yeesu n wa ŋᴐ anniizi maa wa tuŋ, u ni u hiŋra lii di gilli Kaidrᴐn Faaluŋ di la bᴐr la ban duu daazi la.
43018002	Sᴐsᴐgᴐ hiŋ la gba zum a bᴐttɛ, dikuu bɛɛwiai, Yeesu ni u hiŋra faa ra la denii saŋa maa.
43018003	U chaali soojazi ni Kᴐraawiizi dia kizee hina nabᴐnzi balaa baŋhina ani Farisizi balaa baŋhina. Ba maa paa ba fintinazi ni kacheela ani ba kapɛrɛzi di ra la.
43018004	Yeesu teŋ zum a maanii di zum wii la maa ban niŋ wa ɛɛu. Awia banna ba la, u lii di ra chem ba ni di pɛɛzi baa, Anɛɛ ii ra nyiŋŋi gunnɛi?
43018005	Ba ŋᴐ, Yeesu Nazarɛt labuu yaa ra nyiŋŋi. U ŋᴐ, Minuu keŋ, di Judas sᴐsᴐgᴐ hiŋ la gba chigᴐ ba be.
43018006	Yeesu n wa ŋᴐ minuu keŋ, ba maa bir la harbᴐᴐ burumbu di chogli hɛssi.
43018007	U kaa pɛɛzi baa, Anɛɛ ii ra nyiŋŋi gunnɛi? Ba kaa ŋᴐ, dí Yeesu Nazarɛt labuu ba ra nyiŋŋi.
43018008	Yeesu ŋᴐ, Maa ŋᴐwɛɛ lugᴐ minuu keŋ? Di minuu ii ra nyiŋŋi, amᴐ ií gil banniiwaa ra la.
43018009	Yeesu n faa ŋᴐ u mɛɛ be dí banla maa un tɛu la, bɛl maa waa tawɛɛ la, awiarɛ u ŋᴐ guŋ.
43018010	Saimᴐn Pitta dᴐᴐ u kizee. U pamuu di ŋmɛŋ Kᴐraawiizi dia kizee hina nabᴐma balii bɛl nodig digni kpɛlli. A baal sᴐnnɛ faa Malkus.
43018011	Yeesu ŋᴐ Pitta be, Kpa i kizee la suu u too. Nii la n mɛɛ n chᴐŋ ŋᴐ ń nyᴐᴐ la, màá nyᴐᴐuwaa?
43018012	Denii soojazi la ni ba nabᴐma ni Jus hina balaa la wa lau Yeesu di vᴐᴐzuu di kpau kaali.
43018013	Kaifas la n faa ɛɛ Kᴐraawiizi dia kizee hina nabᴐma a saŋa la, u hilabaal benii ba feli kpau la. U sᴐnnɛ faa Annas.
43018014	A Kaifas hinnɛ faa ŋᴐ Jus hina la be lugᴐ a dɛkkᴐᴐ nɛkpaŋ n lɛɛ nɛkpila siu di siu.
43018015	Baŋ kpau ra la la, Saimᴐn Pitta ni Yeesu hiŋri bɛl suahzi di hiŋ baa ra la. Baŋ wa hel u dia, Yeesu hiŋri bɛl n ɛɛ a diahiŋ zunni la, u wer hiŋ Yeesu di zuu diŋŋee.
43018016	Ka Pitta ge chi bossee. Awia Yeesu hiŋri la lii di ga ŋᴐ biihambie la n ɛɛ a dia balii di ra binni dominua la be lugᴐ ú gil Pitta zuu, ka jaa ga kpau zuu diŋŋee.
43018017	A balii jaa pɛɛzi Pitta, Amᴐ i ge gba ɛɛ a baal hiŋri bɛllɛ gɛɛ? Pitta hᴐᴐ ka ŋᴐ, Akai. Maa u hiŋri ɛɛwɛ.
43018018	Waari ge du de a saŋa. A dia balaa ni Kᴐraawiizi dia balaa nyiŋŋi hᴐla di chem niŋ di chi di ra ŋmaani. Pitta gba ba di wa chi ba be di ra ŋmaani niŋ la.
43018019	Kᴐraawiizi dia kizee hina nabᴐma jaa ra pɛɛzi Yeesu u hiŋra ni u baglaa la wia.
43018020	Yeesu ŋᴐ, Miŋ ᴐᴐ faa ra bagli nɛra la, bᴐchaannɛ n faa ra bagli baa nɛr maa ra nuu. Kisɛr diini biini ani Kᴐraawiizi dia biinii n ᴐᴐ faa ra bagli baa, bᴐra la Jus hina n ᴐᴐ ra chaali la. Maa suahzɛɛ ra bagli wii maa.
43018021	Awia, bɛɛwiarɛ i kaa ra pɛɛziŋ gunnɛi? Pɛɛzi banla n nuuwɛ bá baglii gunla miŋ ᴐᴐ ra bagli baa. Baabuu zum gunla miŋ ᴐᴐ ra bagli.
43018022	Yeesu n wa ŋᴐ guŋ, Kᴐraawiizi dia balii bɛl n chigɛ u be chɛ u lia di ŋᴐ, Kenne i ŋᴐ wia di ra tɛɛ Kᴐraawiizi dia kizee hina nabᴐmaa?
43018023	Yeesu bir ŋᴐ, Di n ŋᴐ wii la maa n waa deŋlee, amᴐ í bagli tɛɛ yaa. Ka di guŋ lɛi, bɛɛ n baani i chɛ n lia gunnɛi?
43018024	Denii Annas gil ba vᴐᴐzuu di kpau la Kᴐraawiizi dia kizee hina nabᴐma Kaifas la be.
43018025	Baŋ faa ra ɛɛ gunla, di Pitta haa chigᴐ niŋ la zɛɛ di ra ŋmaani. Baŋhina pɛɛzuu, U hiŋri bɛl lɛi hiŋ? U hᴐᴐ ka ŋᴐ, U hiŋri lɛi miŋ.
43018026	Baal la Pitta n ŋmɛŋ u digni kpɛlli la lulli bɛl ɛɛ Kᴐraawiizi dia kizee hina nabᴐma la balii bɛllɛ. U ge du de di pɛɛzi, Miŋ faa du daazi bᴐr la, mɛɛ nawɛɛ dee?
43018027	Pitta kaa kuari hᴐᴐ di ŋᴐ, Miŋ lɛi. Uŋ haŋ wa hᴐᴐ tuŋ di zabal wiiwo.
43018028	Denii ba lii Kaifas ge be di kpa Yeesu la ba hɛri nabᴐma seriya diiri bᴐr di hᴐᴐ jaa pizi. Awia Jus hina la waa sɛɛwɛ zuu de dikuu ba naana kii bɛl wia. De zuuirɛ niŋ faa gil bá doŋ. Di ba wa doŋŋo, ba wàá ka wer na bᴐr di sᴐ ba doŋa ha ka wer di ba Gillikaali diwee la.
43018029	Awia ba waa sɛɛwɛ ba zuu de ka ba hɛri nabᴐma Pailᴐt la lii di la ba be bossee di wa pɛɛzi baa, Beedee widizii u ɛɛ ii ra pɛɛzuu nuai?
43018030	Ba ge bir pɛɛzuu, Di u faa waa wichᴐg ɛɛri ɛɛwɛ, yaa daŋ faa kpau ba i bee?
43018031	Pailᴐt ŋᴐ, Ii himmaa kpau di ga di u seriya ani gunla ii kiizi n na hiŋ. Jus hina la ŋᴐ, Ba wàá sɛɛ ya wer di nɛr maa siu seriya ka kpuu.
43018032	Gunnɛ ba ɛɛ ka gúnla Yeesu n faa bagli siu la un niŋ siu la wer ɛɛ wibii.
43018033	Pailᴐt kaa zuu u seriya diiri dia di yir Yeesu. U ba u be. U pɛɛzuu, I ɛɛ Jus hina koorii gɛɛ?
43018034	Yeesu ge pɛɛzuu, I himmaa nfɛrɛ biinii i pɛɛziŋ guŋ, gɛɛ nɛraa baglii n wia gunnɛi?
43018035	Pailᴐt pɛɛzi, Jus hinuurɛ miŋ? I himmaa nɛra ni ba kizee hina nabᴐnzii kpai di ba n be. Bɛɛ wichᴐgaarɛ i ɛɛi?
43018036	Yeesu ŋᴐ, N dᴐᴐ kora bɛllɛ, ka durnya kossi dee lɛi n kora la. Di u faa ɛɛ durnya kora bɛllɛ, n balaa daŋ faa yoo nɛra la bá gilɛɛ wer lawiŋ di du Jus hina la nonee biini keŋ. Ka n kora naa waa durnya hor ɛɛwɛ.
43018037	Pailᴐt ŋᴐ, Amᴐ koori lɛi hiŋ? Yeesu ŋᴐ, N ɛɛ koorii. Wibii baglaa wiarɛ ba luliŋ. U wiarɛ n ba durnya be ń wer ŋᴐ a wibii tɛɛ ia. Nɛr la maa n nᴐŋŋi wibii, waabuu nuuwɛ ra tɛŋ.
43018038	Pailᴐt ŋᴐ, Newee daŋ wer zum wibiire naá? Uŋ wa ŋᴐ guŋ, u bir lii bossee di la Jus hina la be di ga ŋᴐ ba be, Miŋwaa waa wii maa nawɛɛ ń tɛɛ a baal.
43018039	Ka n ni ia dᴐᴐ nuukpaŋ bɛllɛ lugᴐ miŋ niŋ lizi diitᴐᴐri dia hinuu bɛl di tɛɛ ia ii hᴐpizizeŋ naa biini. Awia ií gil n pilli ii koori tɛɛ ia. Gɛɛ u guŋ waa werei?
43018040	Ba ra pogzi werge di ra ŋᴐ, Unnii lɛi yaa ra nyiŋŋi. Barabas labuu yaa ra nyiŋŋi i pilli tɛɛ yaa ka gil unniiwaa. Barabas la ge faa ɛɛ ŋmɛɛnnɛ.
43019001	Denii Pailᴐt gil ba lᴐᴐzi Yeesu.
43019002	Soojazi nyiŋŋi sᴐᴐhri di lawaa gurgi lugᴐ kahuro, ka kpa chig Yeesu nyuu di nyiŋŋi tagta aahmu bɛl lugᴐ koori tagta di laaluu,
43019003	ka ra ɛɛu chɛɛtɛ di ra hel u be ka ra ɛɛu, Jus hina koori, jaanjaamu, di ra chɛ u lia.
43019004	Pailᴐt kaa lii di la Jus hina la be bossee di ga ŋᴐ ba be, Ií na u ni. Baal labuu ba kpa lii di ra bagli ia la. Maa wii maa nawɛɛ ń tɛu.
43019005	Yeesu wa lii di sᴐᴐhri kahuro la ani tagta aahmu la haa du u ni. Pailᴐt ŋᴐ, Waabuu keŋ.
43019006	Kᴐraawiizi dia kizee hina nabᴐnzi ni ba balaa n wa nau la, ba izi di ra pogzi, Gil ba kpuu! Gil ba kpuu daakaŋlii ni. Pailᴐt ŋᴐ, Amᴐ ií himmaa kpau la di ga di u kpui seriya ka kpuu daakaŋlii ni. Dafini miŋwaa waa wichᴐgaa maa nawɛɛ u ni ń di u kpui seriya.
43019007	Jus hina la ŋᴐ, A baal faa ŋᴐ u ɛɛ Kᴐraawiizi biere. Yaa kiire u chᴐgi guŋ di dɛg kpui.
43019008	Pailᴐt n wa nuu ba wiŋᴐzi naa guŋ, a kaa ɛɛu ᴐnsii di ra jaa.
43019009	U kaa zuu seriya diiri bᴐr di kaa wa pɛɛzi Yeesu, Lee i lii naanɛi? Yeesu waa wii maa ŋᴐwɛɛ.
43019010	Pailᴐt ŋᴐ u be, Hàá sɛɛ bagliŋ bᴐr la hiŋ liwɛɛ? Amᴐ haa zummɛ lugᴐ n dᴐᴐ fᴐŋŋaa lugᴐ miŋ niŋ wer pillii i ra la, di kaa dᴐᴐ fᴐŋŋa miŋ niŋ di i kpui seriya bá kpui daakaŋlii la nii?
43019011	Yeesu ŋᴐ, Di Kᴐraawiizi faa waa guŋ sɛɛwɛ, i faa waa fᴐŋŋa maa dᴐᴐwɛ n ni. Ama nɛr la n ɛɛŋ sᴐsᴐgᴐ di kpaŋ di du i nonee biini naa, u wichᴐgaa kannᴐ kaali i hor.
43019012	Denii Pailᴐt jaa ra ɛɛ ania maa ú wer tɛu ŋmɛnɛɛ ú ra la, ka Jus hina la ra pogzi di ra ŋᴐ, Di i tɛu ŋmɛnɛɛ u ra la, amᴐ i ɛɛ yagboŋ koori Siiza dᴐmnɛ. Di nɛr haŋ ŋᴐ lugᴐ waabuu koori, amᴐ a koraa u ra foozi la,
43019013	Pailᴐt n wa nuu guŋ, u kpa Yeesu lii bossee di soŋŋi bᴐr la bam paa bia dau, de sag chiŋ di ɛɛ ba seriya diiri sogni bᴐr, Jus hina ra yir de Gabata la.
43019014	Hᴐpizii la Jus hina maa n ᴐᴐ ra ɛɛ sirya ka kɛrɛ bá di ba Gillikaali diwee labuu ba ra ɛɛ wia naa. Chᴐᴐzin barii, Pailᴐt ŋᴐ Jus hina la be, Ií na ii koori la ni.
43019015	Ba ra pogzi, Gil ba kpuu! Gil ba kpuu daakaŋlii la ni! Pailᴐt pɛɛzi baa, Ii koorii ii ŋᴐ ń kpu naá? Kᴐraawiizi dia kizee hina nabᴐnzi la bir ŋᴐ, Yaa waa koori dᴐᴐwɛ di yagboŋ koori Siiza la lɛi.
43019016	Denii Pailᴐt jaa kpau tɛɛ baa bá ga kpu daakaŋlii la ni. Ba kpau la bá ga kpu.
43019017	U himmaa kpa u daakaŋlii sag u baŋaa ba ra la. Ba wa hel bᴐr la banna yir de Nyuhog bᴐr, Jus hina ge ra yir de Gᴐlgᴐta la.
43019018	Denii ba kpau di kpaahzi mari daakaŋlii la ni di kpau baŋ chiŋ ka kaa ɛɛ baala banɛɛ baŋhina ge guŋ di kpa ba ge baŋzi chiŋ Yeesu kɛra, ka Yeesu du ba maa baambaaŋ.
43019019	Pailᴐt faa gillᴐᴐ ba mᴐŋ hᴐŋ bɛl di kpa pɛli de di sɛbi wia naa di du de, dí, Yeesu Nazarɛt labuu keŋ, Jus hina koorii.
43019020	A bᴐr ni Jɛrusalɛm faa waa nɛɛ. Awia Jus hina kpila maanii liwɛɛ di ba de di waa karmi a hᴐŋ. Ba himmaa mᴐᴐri biinii ba sɛbi guŋ ani Room hina mᴐᴐri biini ani Girik hina ge mᴐᴐri biini.
43019021	Awia Kᴐraawiizi dia kizee hina nabᴐnzi ŋᴐ Pailᴐt be, Kennaa hiŋ gillɛ ba sɛbi ŋᴐ lugᴐ Jus hina koorii kennaa, guŋ waa wer. Gil bá sɛbi lugᴐ u himmaanii ŋᴐwɛɛ lugᴐ u ɛɛ Jus hina koorii.
43019022	Pailᴐt bir ŋᴐ, Gunla miŋ gillɛ ba sɛbi la, gunnɛ miŋwaa hor. N teŋ sɛbᴐᴐrɛ tuŋ.
43019023	Soojazi banaazuu faa kpaahzi Yeesu di mari a daakaŋlii ni. Baŋ waa ɛɛwɛ tuŋ, ba paa u kunlaalaa di lawaa mᴐnni bᴐra anaazu di bᴐnni dᴐŋa. Ka unla uŋ ᴐᴐ laali di du biini lawaa, ba waa u yemmaa nyɛttɛ ban niŋ wer lau u de di pur. Ka u maa ɛɛ ubir.
43019024	Awia ba ŋᴐ dᴐŋa be, Ya gilɛɛ lawuu bargi, ka ra ta kuna, unla maa n niŋ diu, ya zum a hiŋ. Kᴐraawiizi Hᴐŋ biini ba faa feloore di sɛbi yembɛl di ŋᴐ, Ba lau n kunlaalaarɛ di bᴐnni dᴐŋa, ka kpa kuna ge di ta bá zum unla n niŋ di biini tagtalaalii la ge. Gunla baŋ faa sɛbɛɛ la, guŋ himmaanii a soojazi ge wa ɛɛ la.
43019025	Yeesu maa ni u maazeŋ ni Klᴐpas haaŋ Mɛɛri ni Mɛɛri Magdala, ba maa chi Yeesu daakaŋlii la be.
43019026	Yeesu na u maa di na u hiŋrinᴐŋŋii u be di ŋᴐ u maa be, Na i bie,
43019027	di kaa ŋᴐ u hiŋri la be, Na i maa. U hiŋri la jaa kpogluu di ga du u himmaa dia di lii a saŋa.
43019028	Denii Yeesu zum lugᴐ wii maa jaa tunuu. U jaa ŋᴐ, Ninyᴐgzii lawiŋ. Kᴐraawiizi Hᴐŋ faa bagli guŋ gba wiarɛ.
43019029	Niinyɛg du vii bɛl biini de. Ba kpa chii bɛl di suu hisᴐp daa bɛl ni di kpau lii niinyɛg la di kpa tɛr Yeesu ú nyᴐᴐ.
43019030	Yeesu n wa nyᴐᴐa tuŋ, u ŋᴐ, Wii maa jaa tunuu, ka willi u nyuu ka jaa gil u duma lii u ni ka siu.
43019031	Denii Jus hina la la Pailᴐt be di ga suŋŋuu dí ú gil soojazi la kuugi daakaŋlii hina la naazi ka lizi baa a daakaŋlaa ni, dikuu bɛɛwiai, ba waa nyiŋŋi lugᴐ bá sag de bá hᴐpizizeŋ wa hel baa. Ba faa ra ɛɛ siryaa ka h'ᴐpizi bá hᴐpizizeŋ la n ɛɛ uzeŋ himmaa la wa hel.
43019032	Soojazi la la di ga kuugi banla ba ni Yeesu baŋ kpaahzɛɛ mari daakaŋlaa ni la naazi.
43019033	Ka baŋ wa hel Yeesu be, ba na lugᴐ u teŋ siuwᴐᴐ. Ba waa kaa kuugi waabuu naazi.
43019034	Ka soojazi la bɛl kpa u kandaa di yag u loŋŋi fur, u chal ni nii wa lii.
43019035	Nɛr la siwee n nau, waabuu ra ɛɛ daansɛɛ naa. U daansɛɛ la ɛɛ wibiire. N himmaa zummᴐ lugᴐ wibiire di ra ŋᴐa ií ge wer zum lugᴐ wibiire.
43019036	Kᴐraawiizi Hᴐŋ biini ba faa sɛbᴐᴐrɛ, dí, Ba wàá ku u hog maa,
43019037	di kaa sɛbi yembɛl, dí, Ba daŋ binni nɛr la baŋ kpa kandaa yag la. Awia gunla maa baŋ faa sɛbɛɛ Kᴐraawiizi Hᴐŋ biini la, guŋ himmaanii ge wa ɛɛwɛ.
43019038	Denii Joosɛf Arimatia ba Pailᴐt be. A Joosɛf faa ɛɛ Yeesu hiŋrii ka u faa waa sɛɛwɛ ú ra hiŋuu bᴐchaaŋ ni dikuu uŋ faa ra ᴐm Jus hina la wia. U ba waa suŋŋi Pailᴐt ŋmɛnɛɛ ú lizi Yeesu daakaŋlii la ni di ga hug. Pailᴐt tɛu ŋmɛnɛɛ. U la di ga lizuu.
43019039	U ni Nikᴐdɛmus maanii faa la de. Nikᴐdɛmus la n faa la Yeesu be hamuŋa labuu. U faa kpa kunsᴐᴐhrisuma aŋhina baŋ ᴐᴐ kpa di ra du ba lalaa ni akanni di kpa ba.
43019040	U ni Joosɛf la lizi Yeesu di kpa wɛjɛhuŋŋu bɛl di fᴐᴐzuu ani kunsᴐᴐhrisuma la, gunla Jus hina n ᴐᴐ ra ɛɛ ba lalaa ka ra hug baa la.
43019041	Daananaa bᴐr du bᴐr la baŋ kpu Yeesu labuu. Ba faa tug bii bᴐᴐrɛ de bá hug nɛbɛl, ka ba faa haa waa nɛr maa hukke de.
43019042	A bii bᴐᴐ n dugli de la, ba kpa Yeesu di hug de dikuu uŋ ɛɛ ba hᴐpizizeŋ sirya hᴐpizii la wia.
43020001	Denii Alaadi hᴐl n wa helle chᴐᴐzin pikke ni, di bᴐr haa biroo, Mɛɛri Magdala la izi di la bᴐr la baŋ hug Yeesu la, di bii la baŋ faa kpawɛɛ tᴐ bᴐᴐ la nua la pillᴐᴐ.
43020002	U chᴐ kaali di ga ŋᴐ Saimᴐn Pitta ni Yeesu hiŋrinᴐŋŋii la be, dí, Ba lizi yaa Dᴐᴐri labuu bᴐᴐ la biini. Maa zum bᴐr la baŋ kaa kpau ga dau.
43020003	Pitta ni a hiŋri izi ga lii bol biini bá la ŋmam la bᴐr
43020004	di ra chᴐ. Yeesu hiŋrinᴐŋŋii la feli Pitta di hel de
43020005	di ga togni di binni bᴐᴐ la biini di na wɛjɛhuŋŋu la n chᴐᴐwɛ, ka waa zuuwɛ.
43020006	Saimᴐn Pitta ge jaa chᴐ wa hel u harbᴐᴐ. Waabuu zuu, di ge na wɛjɛhuŋŋu la n chᴐᴐwɛ,
43020007	di kaa na unla baŋ faa kpawɛɛ vᴐᴐ u nyuu la, di waa unla be duwɛɛ ka waabuu kpɛu di chᴐᴐ u bɛŋ.
43020008	Yeesu hiŋri la n faa felee hel de la ge jaa zuu di ga na a maa. Uŋ wa naa la, u jaa yardi.
43020009	Ba faa haa waa Kᴐraawiizi Hᴐŋ bᴐr la uŋ faa ŋᴐwɛɛ lugᴐ u daŋ siu mᴐᴐ ka haa izi u siu biini la zɛɛ zummɛ.
43020010	Ba bir kaali ba diini.
43020011	Ka Mɛɛri ge haa chi bᴐᴐ la baŋgia di ra wii. Unna wii la, u togni di binni bᴐᴐ la biini
43020012	di mɛlikazi anɛɛbuu soge de. A wɛjɛzi huuhzi werge. Bɛl so Yeesu nyuu tɛɛri bᴐr, bɛl ge so u naazi tɛɛri bᴐr.
43020013	Ba pɛɛzuu, Bɛɛ wiarɛ i ra wii gunnɛi? U ŋᴐ, Ba lizi n Dᴐᴐri bᴐnnaa. Maa kaa zum bᴐr la baŋ kpau dau.
43020014	Uŋ wa ŋᴐ guŋ tuŋ, u bir di Yeesuu chigɛ, ka waa zummɛ lugᴐ Yeesuu.
43020015	Yeesu ge pɛɛzuu, Bɛɛ n baani i ra wii gunnɛi? Anɛɛ i ra nyiŋŋi bᴐnnaanɛi? Mɛɛri zumᴐᴐ lugᴐ a bᴐbinni labuu. U ŋᴐ u be, N Nabᴐma, di hinuu kpau kaali, í bagliŋ bᴐr la hiŋ kpau ga dau ń la ga lizuu.
43020016	Yeesu jaa bir yir u sᴐmbii, dí, Mɛɛri. U bir binnuu ka ŋᴐ, Oo! Raboni! Ka ga lawuu. Raboni la zɛɛrɛ, N Nabᴐma.
43020017	Yeesu ŋᴐ u be, Gilɛɛ ra lawiŋ guŋ mᴐᴐ. N haa waa n mɛɛ be laŋŋɛ. Ka í la ga ŋᴐ n niwizi be alugᴐ n na la n mɛɛ Kᴐraawiizi benii. N ni baa maa mɛɛrɛ a Kᴐraawiizi.
43020018	Mɛɛri Magdala la izi la u hiŋra la be di ga ŋᴐ ba be guŋ di ŋᴐ lugᴐ u na ba Dᴐᴐri labuu, u ge ŋᴐ guŋ tɛu.
43020019	Alaadi hiŋ hamuŋa ni Yeesu hiŋra chaali dia bɛl biini. Banna ᴐm Jus hina wia ba kar a dia dominua ka du u biini. Ka Yeesu wer zuu a dia di wa chi ba baambaaŋ di duani baa di ŋᴐ, K'ᴐraawiizi tɛɛ ia bampirsᴐna.
43020020	Uŋ wa ŋᴐ guŋ, u kpa u nonee ni u loŋŋi la di bagli baa. U hiŋra la bᴐra jaa sᴐᴐni baa werge maa ban na ba Dᴐᴐri la.
43020021	Yeesu kaa ŋᴐ, K'ᴐraawiizi tɛɛ ia bampirsᴐna. N na hum iabuu filaŋkeŋ alugᴐ gunla n mɛɛ n faa humiŋ la.
43020022	Uŋ wa ŋᴐ guŋ, u heezi du ba ni ka ŋᴐ, Ií lɛɛ Kᴐraawiizi Dumnanii.
43020023	Di ii wa ŋᴐ K'ᴐraawiizi gil nɛr maa wichᴐgaa tɛu, amᴐ u gillᴐᴐ tɛɛ a hiŋ. Di ii kaa wa ŋᴐ lugᴐ nɛ́r maa wichᴐgaa haa du u ni, amᴐ a hiŋ wichᴐgaa haa du u ninɛɛ la.
43020024	Yeesu hiŋri la n ɛɛ biinɛɛri bɛl ba ra yiruu Tᴐmas la faa waa hore ba be saŋa la Yeesu n zuu ba be la.
43020025	U dᴐŋa hina la maa faa ra ŋᴐ u be dí ba na ba Dᴐᴐri. Ka waa sɛɛwɛ. U ŋᴐ, Di n wa na hɛma bᴐra u nonee di wer kpa n nonibee di suuzi a hɛma bᴐᴐni di wer kpa n nonii di suu u loŋŋi bᴐr la baŋ yag kandaa la, amᴐ waabuu. Ka di guŋ lɛi, màá sɛɛ tɛɛ ia.
43020026	Hᴐpizaa ŋmantannaazi n wa bɛrɛɛ, Yeesu hiŋra la kaa chaali du dia la. Tᴐmas ge gba jaa du ba be. Gbessi la maa kar, ka Yeesu kaa wer zuu ba be di chi di duani baa ka ŋᴐ, K'ᴐraawiizi tɛɛ ia bampirsᴐna.
43020027	Denii u ŋᴐ Tᴐmas la be, Wa kpa i nonibee di suuzi n nonee bᴐᴐni naa, di kpa i nonii di suu n loŋŋi naa, di gil i aanaa la ka yardiŋ.
43020028	Tᴐmas ŋᴐ, Oo! N Dᴐᴐri! Kᴐraawiizi!
43020029	Yeesu ŋᴐ, I siwee n naŋ wiarɛ i jaa yardinnᴐu? Baŋhina wan nawɛɛ ka yardiŋ. Ba dᴐᴐ sᴐnnɛ Kᴐraawiizi be.
43020030	Yeesu wisɛɛlaa kannᴐ werge uŋ ɛɛwɛ u hiŋra la be. A maa lɛi n sɛbi du ɛŋ.
43020031	Ka annii naa miŋ sɛbɛɛ du naa, n sɛbaabuu du ií wer sɛɛ lugᴐ Yeesu ɛɛ Kristoo di ɛɛ Kᴐraawiizi bie. Nɛr la maa n niŋ sɛɛ u wia guŋ daŋ na miibᴐᴐ dikuu u wia.
43021001	A hᴐl bɛl Yeesu kaa ba u hiŋra be ba nau Tibɛrias muuzeŋ la be. Kenne ba ɛɛ di nau.
43021002	Saimᴐn Pitta ni Tᴐmas la n ɛɛ biinɛɛri bɛl la ni Nataniɛl la n lii Keena la n du Galili hɛri la di kpa Zɛbɛdi biizi ani Yeesu hiŋra banɛɛ, ba maa faa chaali dᴐŋa.
43021003	Saimᴐn Pitta faa ŋᴐ ba benii, Miŋwaa ra lau ń gaa lauri nyinni. Ba ŋᴐ, Too. Yaa gba daŋ hiŋii di ra la. Ba maa lii di ga zuu muugbera di ra ta ba asauzi guŋŋ, hᴐᴐ wa pizi. Ba waa kummaa nawɛɛ.
43021004	Hᴐᴐŋ wa pizɛɛ la, di Yeesu chigᴐ baŋgia. Ka u hiŋra waa zummɛ lugᴐ waabuu.
43021005	U ŋᴐ ba be, N biizi, ii waa kummaa lauwɛ ií kpa ga di gɛɛ? Ba ŋᴐ, Ɛɛh, yaa waa kummaa lauwɛ.
43021006	U ŋᴐ, Amᴐ ií ta ii asau la di du a muugbera nodig keŋkere naa. Ii daŋ na. Ba tau de. Nyindamta maa wa zuu. Ba waa fᴐŋŋa dᴐᴐwɛ ban niŋ wer tɛrguu di zuu ba muugbera la biini.
43021007	Denii Yeesu hiŋrinᴐŋŋii la ŋᴐ Pitta be, Yaa Dᴐᴐri labuu. Saimᴐn Pitta n wa nuu guŋ, u izi laali u kunlaala uŋ faa lizɛɛ dau, ka zaah chol muu la biini di sᴐŋŋi gi.
43021008	Ka babalaa ge haa du muugbera la biini di tɛrgi asau la ni nyinni la di ra ba. Ba faa waa bᴐᴐnɛɛ duwɛɛ ka saa ba muugbera la lugᴐ naagaliŋgazi kalfa buhoro ka haa wa lii.
43021009	Baŋ wa liwɛɛ la, ba na Yeesu n kpa hᴐla di chem niŋ u ra lau, di kpa nyiŋ bɛl di ᴐᴐzi u ni. Paanuu ge du de.
43021010	Yeesu ŋᴐ, Ií ga lizi nyinni la iin lauwɛ la aŋhina bᴐᴐni.
43021011	Saimᴐn Pitta kaa zuu muugbera di tɛrgi asau la lii baŋgia. Nyinzenaa su u maa. A faa du nyinni kalfa ni adunu ni ahoro. Aŋ kpillɛ gunla, ka ba asau la waa wette chaahzi.
43021012	Yeesu ŋᴐ, Ií ba wa kpali nua. U hiŋra maa ba. Ba bɛl maa faa waa bampirii dᴐᴐwɛ ú pɛɛzuu, Anɛɛ hinnɛi? Ba maa zummᴐ lugᴐ ba Dᴐᴐrii.
43021013	Yeesu ga kpa paanuu la ni nyiŋ la di tɛɛ baa ba di.
43021014	Yeesu n faa izi siu biini di kpa u hiŋ bagli u hiŋra la, u guŋ buhoro hinnɛ la.
43021015	Baŋ wa diwee tuŋ, Yeesu pɛɛzi Saimᴐn Pitta, Jᴐn bie Saimᴐn, i nᴐŋŋimbuu kaali bannii naa? Pitta ŋᴐ, N Dᴐᴐri, i zummᴐ lugᴐ n na nyiŋŋi i wiarɛ. Yeesu ŋᴐ, Nyiŋŋi diwee di ra tɛɛ n pebizi bá ra di.
43021016	Denii u kaa kuari pɛɛzuu, Jᴐn bie, Saimᴐn, i nᴐŋŋimbuu naá? U ŋᴐ, Ɛɛh, n Dᴐᴐri. I zummᴐ lugᴐ n na nyiŋŋi i wiarɛ. Yeesu bir ŋᴐ, Too. Ɛɛ ra binni n peeza ra tɛŋ.
43021017	Denii u ka kuari pɛɛzuu buhoro hiŋ la, Jᴐn bie, Saimᴐn, i ra nyiŋŋi n wiarɛa? Pitta biini jaa chᴐgi dikuu Yeesu n pɛɛzuu nua buhoro maa wia lugᴐ u ra nyiŋŋi u wiarɛ la. U ŋᴐ, N Dᴐᴐri, hinuu zum wii maa. Hinuu niŋ zum lugᴐ n na nyiŋŋi i wiarɛ. Yeesu ŋᴐ, Too. Ɛɛ nyiŋŋi diwee ra tɛɛ n peeza bá ra di.
43021018	Gil ń ŋᴐ wibii maa tɛi. Hiŋ faa ɛɛ biipᴐllii, ɛɛ faa ra kirsi i hinnɛ di ra gaagi i kipar bᴐra. Ama di i waa zɛŋ, i daŋ tɛr i nonee, nɛbɛl wa vᴐᴐzii kaali bᴐr la hiŋ waa nyiŋŋi laŋaa.
43021019	U ŋᴐ gunnɛ ú bagli siu la dee un niŋ wa siu dikuu unna hiŋ Kᴐraawiizi wia, K'ᴐraawiizi na girme. Awia uŋ wa ŋᴐ guŋ tuŋ, u ŋᴐ Pitta be, Ɛɛ ra hiŋiŋ.
43021020	Denii Pitta kɛɛ binni di na Yeesu hiŋrinᴐŋŋii la n na hiŋ. Waabuu faa soge Yeesu be saŋa la baŋ faa ra di la, u faa pɛɛzuu nɛr la n niŋ ɛɛu sᴐsᴐgᴐ la.
43021021	Pitta n wa nau unna hiŋ la, u pɛɛzi Yeesu, N Dᴐᴐri, ka unnii geu?
43021022	Yeesu ŋᴐ u be, Di a pariŋ ú du de ka ń wa ba, ka i wia lɛi. Híŋwaa ra hiŋiŋ.
43021023	Yeesu wiŋᴐzi naa wiarɛ babalaa la ᴐᴐ ra ŋᴐ lugᴐ Yeesu hiŋri la wàá siu la. Ka guŋ lɛi Yeesu faa ŋᴐ. U faa ŋᴐwᴐᴐrɛ lugᴐ di a paruu, u daŋ du de ka ú wa ba, ka waabuu Pitta wia lɛi.
43021024	A hiŋri labuu bagli wia naa di sɛbi a maa dau la. Yaa zummᴐ lugᴐ u wiŋᴐzi ɛɛ wibiire.
43021025	Too. Wikpilakpila maanii haa du de Yeesu n ɛɛwɛ, aawaa waa sɛbɛɛ. Di ba faa wetto di sɛbi a maa maa wa tuŋ, a maa faa wàá wer di na bᴐr di du durnya naa biini gba.
44001001	Tiᴐfilus, n faa feloo sɛbi hᴐŋ naa bɛl di tɛi. A hᴐŋ biini n wettoo baglii Yeesu wiɛɛlaa ni u wibaglaa la maa uŋ faa ra bagli a lugli guŋŋ
44001002	di wa hel a hᴐl la Kᴐraawiizi n kpau la u be la. Guŋ mᴐᴐ ka Kᴐraawiizi wa kpau la, u Dumnanii tɛubuu fᴐŋŋa u wer di ra bagli banla un lizɛɛ ba ɛɛ u huŋhunna la huma la ban niŋ hum.
44001003	Uŋ izi siu biini, hᴐpizaa tokko anɛɛbuu u du ba be ka Kᴐraawiizi wa kpau la u be. A hᴐpizaa biini ᴐᴐ kutti ba ba be di gil ba ra nau di ra zumuu hᴐpizii hᴐpizii. U ɛɛ gunnɛ bá gilɛɛ kaa ra aanuu di ra di hᴐᴐzi u siu biini izaa wia. Ba siwee ᴐᴐ nau. U ni baa ra ŋᴐ Kᴐraawiizi kora wia.
44001004	Un du ba be la, u ŋᴐ, Ií gilɛɛ waa lii Jɛrusalɛm mᴐᴐ. Ií du de di ra kpaŋ kunla Kᴐraawiizi n faa ŋᴐ nua ŋᴐ u daŋ sunzi ia la. N faa bagli iabuu u wia.
44001005	Jᴐn Kᴐraawiizi Niisᴐᴐri n faa ra sᴐ nɛra Kᴐraawiizi nii la, niirɛ u faa kpa di ra sᴐ baa. Ka di a wa ɛɛ tama, Kᴐraawiizi daŋ kpa u Dumnanii di du ii ni. U ge sᴐirɛ guŋ.
44001006	U huŋhunna chaali u be di pɛɛzuu, Yaa Dᴐᴐri, filaŋkenne i ŋᴐ Jús hina kaa di ba kora la gɛɛ?
44001007	Yeesu ŋᴐ, Wii maa fᴐŋŋa du Kᴐraawiizi benii. Waabuu niŋ tɛɛ wii maa saŋa ú ɛɛ. Ii wia lɛi saŋazi zumaa.
44001008	Ama, di Kᴐraawiizi wa kpa u Dumnanii la di du ii ni, ii daŋ na fᴐŋŋa di birgi n daansɛɛ hina Jɛrusalɛm ni Judia hɛri maa ni Samaria hɛri ni durnya maga maa biini gba.
44001009	Uŋ wa ŋᴐ guŋ tuŋ, Kᴐraawiizi kpau di ra la chiŋ. Ba maa ra binnuu guŋŋ, baama ga tᴐ u ni. Ba wᴐᴐ kaa na,
44001010	ka haa ra binni de tiih, di baala banɛɛbuu wa chigɛ ba be di tᴐ wɛjɛhuŋŋa,
44001011	di pɛɛzi baa, Galili hina, bɛɛwiarɛ ii chaali di chi ɛŋ di ra binni chiŋ gunnɛi? Yeesu naa Kᴐraawiizi n kpawɛɛ di lii ii be di kaali chiŋ naa, u daŋ ŋmɛnɛ kaa ba gunla iin nau unna kaali naa.
44001012	Giŋgimii la banna yir Ɔlivizi la nyuurɛ ba faa du. Denii Yeesu huŋhunna la tuu di vol maayilkpurii
44001013	di hel Jɛrusalɛm di zuu ba dia bɛl n du chiŋ ba ra zuu. Banniibuu faa ra zuu de. Pitta ni Jᴐn ni Jems ni Andiru ni Filip ni Tᴐmas ni Baatᴐlᴐmiu ni Matiu ni Alfius bie Jems ni Saimᴐn Zɛlᴐt ni Jems bie Judas.
44001014	Ba ni haana baŋhina ni Yeesu maa Mɛɛri ni Yeesu niwizii ᴐᴐ chaali de di ra jaami Kᴐraawiizi.
44001015	A hᴐl Yeesu hiŋra kalfa ni tokko n chaalɛɛ bᴐkpaŋ, Pitta izi ba maa baaŋ di ŋᴐ ba be,
44001016	Yaabalaa, Kᴐraawiizi Duma faa gillᴐᴐ Deevid bagli wia la n niŋ ɛɛ Judas la. Aŋ ɛɛ Kᴐraawiizi wiŋᴐzi wiarɛ a wa ɛɛ. Judas faa ɛɛ yaa be hinuurɛ.
44001017	Yaa nuu maanii Yeesu faa lizi yaa faa ra hum u huma la. Ka waabuu hiini Yeesu dᴐma ba lau Yeesu.
44001018	Uŋ wa hum hunchᴐgii la di na a kebee, u kpaa di yau hɛri bɛl. A hɛri benii u chol di siu, u hia pozi, u looree maa lii.
44001019	Jɛrusalɛm hina maa nuu a wia di ra yir de Akɛldama. A sᴐŋ zɛɛrɛ Chal Bᴐr.
44001020	A Deevid sɛbᴐᴐrɛ Kᴐraawiizi Hᴐŋ biini, bᴐr la banna yir Saams la biini, di ŋᴐ, U dia la daŋ birgi diiwoo. Nɛr maa wàá ka du de, di kaa sɛbi yembɛl, Ií nyiŋŋi nɛbɛl ú kpa u huma la.
44001021	Awia ya nyiŋŋi bɛl hiŋ ú kpa Judas huma la di ɛɛ Yeesu Kristo siu biini izaa daansɛɛ hinuu bɛl. Nɛra baŋhina du de di ᴐᴐ faa ra hiŋ yaa ni Yeesu
44001022	saŋa la Jᴐn Kᴐraawiizi Niisᴐᴐri n faa ra sᴐ nɛra Kᴐraawiizi nii la guŋŋ di wa hel a hᴐl la Kᴐraawiizi n kpau kaali chiŋ la. A dɛkkᴐ yaa n nyiŋŋi bɛl hiŋ a nɛra biini.
44001023	Ba gil baala banɛɛ lii. Bɛl sᴐnnɛ Joosɛf Justus, ba kaa ra yiruu Baasabas. Bɛl ge sᴐnnɛ Matias.
44001024	Ba suŋŋi Kᴐraawiizi di ŋᴐ, Kᴐraawiizi, hinuu zum nɛra maa bampiree biini. Awia bagli yaa baala banɛɛ naa biini unla hiŋ teŋ lizɛɛ
44001025	ú ɛɛ i huŋhunni bɛl di kpa Judas huma la uŋ vɛɛwɛ ta ka siu di la Sitaani bᴐr la.
44001026	Baŋ wa suŋŋi Kᴐraawiizi tuŋ ba ta kuna aŋhina, unla n niŋ di bá lizi a hiŋ. Matias di di birgi Yeesu huŋhunni la bɛl di jaa huŋhunna fidikpaŋ la ni.
44002001	Ba hᴐpizizeŋ bɛl banna yir Pɛntikᴐs n wa helle, Yeesu hiŋra la maa chaali bᴐkpaŋ.
44002002	Ban du de la, ba nuu kᴐᴐi bɛl n na kᴐᴐ chiŋ di wa zuu di ra kᴐᴐ dia la ban soge la biini maa, alugᴐ peuzeŋ n na ta.
44002003	Ba binni di na kuna aŋhina n na lau lugᴐ ninlau. A izi di yaari a dia biini hina maa ni di sagzi ba maa nyuuni ni.
44002004	Denii Kᴐraawiizi Dumnanii zuu ba maa bampiree. Ba ra mᴐᴐ mᴐᴐdumazi di lii u fᴐŋŋa la un tɛɛ baa la biini.
44002005	A saŋa Jus hina lii yemmaa di wa du Jɛrusalɛm di ɛɛ wiijaama.
44002006	Baŋ wa nuuwɛ banna kᴐᴐ ba chaali werge di ba de. Bɛl maa nuu banna ŋᴐ wia u himmaa mᴐᴐri biini.
44002007	A tir ba maa werge. Ba ra pɛɛzi dᴐŋa, Nɛra naa n na ŋᴐ wia naa, Galili hina lɛi ba maa?
44002008	Ka ɛrɛɛ a ɛɛ ba wer di ra mᴐᴐ yaa mᴐᴐrizi yaa maa ra nuuwɛi?
44002009	Hɛrkpila maanii yaa lii, Partia ni Midia ni Ɛlam ni Mɛsᴐpᴐtemia ni Judia ni Kapadosia ni Pᴐntus ni Eesia
44002010	ni Firijia ni Pamfilia ni Ijip ni Libia la n dugli Sairini la. Yaa baŋhina lii Room ba. Yaa baŋhina ɛɛ Jus hina. Yaa baŋhina ge waa Jus hina ɛɛwɛ ka ra jaami ba jaamaa.
44002011	Yaa baŋhina ge kaa lii Kirit ni Arabia. Yaa mᴐᴐrizi kurgᴐᴐrɛ. Ka yaa mᴐᴐrizi biini ba ra ŋᴐ Kᴐraawiizi fᴐŋŋa wia di ra chᴐluu yaa maa ra nuu la.
44002012	A tir baa werge werge maa. Ba ra pɛɛzi dᴐŋa, Wia naa zɛɛrɛ ɛrɛɛ naanɛi?
44002013	Baŋhina ge ra ɛɛ baa chɛɛtɛ di ra ŋᴐ, Sinnɛ ba nyᴐᴐ di ra dɛɛzi.
44002014	Denii Yeesu hiŋra fidibanɛɛ la izi. Pitta ŋᴐ ni bᴐkpega, Judia hina ani ii banla maa n du Jɛrusalɛm, ií ra nuu n be ń di wibii bɛl tɛɛ ia.
44002015	Ii ra binni lugᴐ sinnɛ ra dɛɛzi nɛra naa, ka a waa sindɛɛza ɛɛwɛ. Chᴐᴐzii haa la.
44002016	Ka wia naa iin nawɛɛ zinaa naa ani wia la Kᴐraawiizi dᴐgtɛɛ Jᴐɛl n faa ŋᴐwɛɛ la maa ɛɛ wikpannɛ. U faa sɛbᴐᴐrɛ,
44002017	Kᴐraawiizi ŋᴐwᴐᴐrɛ, Di durnya tunaa hᴐpizaa waa pizi, n daŋ kpa n Duma di du nɛra maa ni a saŋa. Ii biibaala ni ii biihaana maa daŋ ŋᴐ wia n fᴐŋŋa biini, ii biipᴐllaa na wia aŋhina alugᴐ iinna deezi, ii bazɛŋzi gba a deezi deeza.
44002018	N daŋ kpa n Duma di du n balaa gba ni a saŋa, baala ni haana ni ba ra ŋᴐ wia n fᴐŋŋa biini.
44002019	N daŋ bagli fᴐŋŋawia chiŋ di bagli wizenaa hɛri ge, chal ni niŋ ni nyᴐᴐzi.
44002020	Wiizi daŋ bir biri, baagu ge bir aah lugᴐ chal ka n hᴐpizizenzeŋ la haa ba.
44002021	A saŋa, nɛr la maa n niŋ yir n sᴐŋ ń lɛɛu ha n daŋ lɛɛ a hiŋ ha.
44002022	Awia, Jus hina, ií ra nuu n be. Kᴐraawiizi faa hum Yeesu Nazarɛt labuu tɛɛ ia, u faa du ii benii ɛŋ di ra ɛɛ wisɛɛlaa ni wizenaa u fᴐŋŋa biini. U wiɛɛlaa la biini yaa chi zum lugᴐ Kᴐraawiizii faa humuu. Ii ge gba zum a wiarɛ.
44002023	Waabuu ii faa gil nɛra la n waa Kᴐraawiizi kiizi la zummɛ kpu daakaŋlii la ni la. Kᴐraawiizi n zum wii la maa n niŋ ɛɛ la, waabuu faa felee dau guŋ, guŋ wa ɛɛ.
44002024	Ii kpuu, ka siu waa wette kpogluu, dikuu bɛɛwiai, Kᴐraawiizi chᴐg siu fᴐŋŋaa ka lalluu siu biini.
44002025	Deevid faa sɛbi u wiarɛ di ŋᴐ, Kᴐraawiizi du n benii saŋa maa. Un chigɛ n har la, wii maa wàá wer ɛɛŋ.
44002026	A wiarɛ n bᴐra sᴐᴐni. N wiŋᴐzi maa ɛɛ bᴐsᴐᴐni wiŋᴐzii. N bᴐrahᴐŋ wia wàá ka tiriŋ dikuu miŋ dᴐᴐ tamii wia.
44002027	N ɛɛ i Biinaniirɛ. Hàá giliŋ ta lalaa bᴐr n bᴐrahᴐŋ pᴐᴐh.
44002028	I ᴐᴐ ra baglimbuu gunla nɛra n ninna hiŋ di na miibᴐᴐ. Di n wa na i siwee ge, n bᴐra daŋ sᴐᴐni.
44002029	Too. Yaabalaa, ií gil n ŋᴐ yaa naabaal Deevid wia la á chaani nɛnnɛ. Waabuu siuwᴐᴐ. Ba kpau hug. U ŋmam haa du yaa be haali zinaa.
44002030	Ka uŋ ɛɛ Kᴐraawiizi dᴐgtɛɛ bɛl wia, Kᴐraawiizi ge n ŋᴐ nua di tɛu lugᴐ u daŋ gil u lulli bɛl kaa di kora la,
44002031	awiarɛ u wer di feli sɛbi Kristo siu biini izaa wia guŋ di ŋᴐ wàá ta lalaa bᴐr, u bᴐrahᴐŋ ge wàá pᴐᴐh la.
44002032	Yeesu naa minna ŋᴐ u wia naa, Kᴐraawiizi lalluubuu siu biini. Yaa maa nau di ɛɛ u daansɛɛ hina.
44002033	Kᴐraawiizi kpau kaali chiŋ u ga du u be di gil u so u nodig nabᴐmbᴐr di kaa tɛu u Dumnanii gunla uŋ faa ŋᴐ nua la. U Dumnanii hinnɛ Yeesu kpa du yaa ni. Wia la maa iin nawɛɛ ani wia la maa iin nuuwɛ zinaa naa, a zɛɛrɛ la.
44002034	Deevid ni u bᴐrahᴐŋ haa waa Kᴐraawiizi bol zuuwɛ ka u faa ŋᴐ, N Dᴐᴐri Kᴐraawiizi ŋᴐ n Dᴐᴐri be, So n nabᴐmbᴐr naa
44002035	ka ń gil i dᴐma birgi i yoma.
44002036	Awia Izrɛl hina, ií maa zum nɛnnɛ zinaa lugᴐ Yeesu la iiŋ kpu daakaŋlii la ni la, waabuu yaa Dᴐᴐri. Waabuu Kristo la. Kᴐraawiizii gillɛ guŋ ɛɛ.
44002037	Nɛra la n wa nuu guŋ, a zuu ba nyuuni werge maa di tir baa. Ba pɛɛzi Pitta ni Yeesu huŋhunna la maa, Yaabalaa, ɛrɛɛ ya jaa ɛɛ naanɛi?
44002038	Pitta ŋᴐ ba be, Ií maa gil ii biine chᴐgi dikuu ii wichᴐgaa wia di gilaa ta, ka ba ya sᴐ ia Kᴐraawiizi nii ií ra hiŋ Yeesu. Di ii ɛɛ guŋ, Kᴐraawiizi daŋ gil ii wichᴐgaa tɛɛ ia ka kpa u Dumnanii la di sunzi ia.
44002039	Kᴐraawiizi n faa ŋᴐ nua dí u daŋ kpa u Dumnanii sunzi nɛra la, a saŋaa keŋ. Awia ii ni ii biizi ni banla maa n du bᴐᴐnɛɛzi ni banla maa yaa Dᴐᴐri n na yir ii ba u be la wiarɛ Kᴐraawiizi faa binni ka ŋᴐ a nua.
44002040	Gunnɛ Pitta ŋᴐ wia tɛɛ baa guŋŋ di ra fᴐrgi baa werge di ŋᴐ, Filaŋkeŋ wichᴐg ɛɛra kannᴐ gah. Ií ɛɛ ania di lizi ii hinaa nɛchᴐgaa la Kᴐraawiizi n niŋ wa kpa ba wichᴐgaa kim di turgi ba ni la biini.
44002041	Uŋ wa ŋᴐ guŋ, bakpila maa yardi u wiŋᴐzi la. Ba sᴐ baa Kᴐraawiizi nii. A nɛra hel kagboŋ buhoro. Ba ba di wa jaa Yeesu hiŋra ni a hᴐl hiŋ,
44002042	di ᴐᴐ chaali ba be ni bampirkpaŋ di ra helli Yeesu wia u huŋhunna la be. Ba maa ᴐᴐ chaali bᴐkpaŋ di ra di di ra jaami Kᴐraawiizi.
44002043	Yeesu huŋhunna la ra ɛɛ wisɛɛlaa ni wizenaa. Ɔnsii lau nɛra bᴐr maa.
44002044	Banla maa n yardi Yeesu la dᴐᴐ nuukpaŋ dᴐŋa ni werge di ᴐᴐ chaali dᴐŋa di ra bᴐnni ba kuna di ra tɛɛ dᴐŋa
44002045	di ᴐᴐ yoo ba kuna di kpa a kebee di bᴐnni a hel ba maa di kukki baa.
44002046	Hᴐpizibii maa ba ᴐᴐ chaali Kᴐraawiizi dia di ra jaamuu, ka kaa ra la dᴐŋa diini di gaa di ani bᴐsᴐna ni biinihuŋŋu,
44002047	di ᴐᴐ ra tɛɛ Kᴐraawiizi sᴐŋ. Nɛr maa ra tᴐgzi baa. Kᴐraawiizi ra lɛɛ nɛfalaa hᴐpizibii maa. Ba ba waa jaa Yeesu hiŋra la ni.
44003001	A hᴐl bɛl Pitta ni Jᴐn izi di ra la Kᴐraawiizi dia wibaŋaa jaamaa saŋa,
44003002	di gbɛrii bɛl sogo Kᴐraawiizi dia wibaŋaa jamaa saŋa.
44003003	Uŋ wa na Pitta ni Jᴐn n na nyŋŋi banla maa n ᴐᴐ ra zuu Kᴐraawiizi dia la biini, u suŋŋi baa kumbel.
44003004	Ba binni u siwee werge ka Pitta ŋᴐ u be, A binni yaa
44003005	U jaa ra binni baa ka ra fɛ nfɛrɛ lugᴐ u daŋ na kumbɛl ba be.
44003006	Pitta ŋᴐ u be, Maa kebii maa dᴐᴐwɛ ń tɛi. ka kunla miŋ dᴐᴐwɛ, waabuu ń tɛi. Yeesu Kristo la n lii Nazarɛt la sᴐnnɛ n kpa di ra ŋᴐ i be, Izi ra vol!
44003007	Uŋ wa ŋᴐ guŋ, u lau u nodig nonii di lalluu. Kakpaŋ u naazi ni u naachawaa la maa jaa du kpeg.
44003008	U haŋ lᴐ izi di ra vol di hiŋ baa zuu Kᴐraawiizi dia la biini di zaahzi ra chiiri di ra chᴐli Kᴐraawiizi.
44003009	Nɛdamta du de di nau unna vol di ra chᴐli Kᴐraawiizi
44003010	di zum lugᴐ waabuu ᴐᴐ faa so Kᴐraawiizi dia domininanii la nua di ra suŋŋi kuna la. A tir ba maa werge gunla uŋ wette izi di ra vol la.
44003011	Pitta ni Jᴐn ni a baal du bᴐr la banna yir Sᴐlᴐmᴐn Jaŋgal la. A baal lau Pitta ni Jᴐn kpogli. Nɛra la maa na baa. A tir baa werge maa. Ba chᴐ ba ba be.
44003012	Pitta n wa na nɛra la n chᴐwɛɛ ba la, u pɛɛzi baa, Jus hina, bɛɛwiarɛ wii naa tir ia ii chaali waa binni yaa gunnɛi? Ii ra binni lugᴐ yaa himmaa fᴐŋŋa biinii ani yaa n ɛɛ nɛnanaa wiarɛ baal naa wer izi ra vol naa? Akai!
44003013	Kᴐraawiizi la yaa naabaala Abraham ni Aizik ni Jakᴐb ni yaa nɛra la maa n faa ra jaami labuu kpa u bie Yeesu girme guŋ. Waabuu ii faa lau di tɛɛ Pailᴐt ni nabᴐnzi la bá di u kpui seriya la. Pailᴐt faa ra nyiŋŋi u tɛu ŋmɛnɛɛ ú ra la, ka ii faa waa sɛɛwɛ.
44003014	Ii vɛɛ Kᴐraawiizi Biinanii labuu ka suŋŋi Pailᴐt u lizi nɛkpuuri tɛɛ ia.
44003015	Ii kpu Kᴐraawiizi miibᴐᴐ tɛɛrii, ka Kᴐraawiizi lalluu siu biini. A guŋ daansɛɛ hinaa yaa ɛɛ.
44003016	Yeesu sᴐŋ fᴐŋŋa biinii baal naa iinna binni di zumuu naa wer nyaagi la. Uŋ yardi Yeesu ni u sᴐŋ wiarɛ u wer na kpegzi di wer izi ra vol ii maa nau unna vol u yemmaa waa kaa ra wii la.
44003017	Yaabalaa, n zummᴐ lugᴐ ii ni ii nabᴐnzi faa waa zummɛ, awiarɛ ii kpuu.
44003018	Kᴐraawiizi faa gillᴐᴐ u dᴐgtɛɛzi maa ra ŋᴐ dí Kristo daŋ wa di tᴐᴐrᴐᴐ. Gunla baŋ faa ŋᴐwɛɛ la, gunnɛ Yeesu wa di tᴐᴐrᴐᴐ la.
44003019	Awia filaŋkeŋ ií gil ii biine chᴐgi dikuu ii wichᴐgaa wia. Ií bir ii bampiree di ra hiŋ Kᴐraawiizi ŋmɛnɛɛ. Di ii ɛɛ guŋ, Kᴐraawiizi daŋ gil ii wichᴐgaa tɛɛ ia di tɛɛ ia bᴐkpega saŋa saŋa
44003020	di kaa hum Kristo la un teŋ felee lizi ú hum tɛɛ ia la. Waabuu Yeesu.
44003021	U daŋ haa du Kᴐraawiizi be mᴐᴐ guŋŋ ú wa kuari kummaa tuŋ. Gunnɛ Kᴐraawiizi faa gil u dᴐgtɛɛnanaa ŋᴐ di ra bagli nɛra saŋa maa.
44003022	Moosis faa ŋᴐwᴐᴐrɛ, Yaa Dᴐᴐri Kᴐraawiizi daŋ lizi u dᴐgtɛɛ bɛl ii dee biini di hum tɛɛ ia alugᴐ gunla uŋ faa humiŋ la. Di u wa ballᴐ, gunla maa un niŋ ŋᴐ ii be, ií nuu di hiŋ guŋ.
44003023	Di nɛr la maa wa vɛɛ gunla uŋ ŋᴐwɛɛ la, Kᴐraawiizi daŋ gil ba duŋŋuu u nɛra biini di kpuu.
44003024	Kᴐraawiizi dᴐgtɛɛzi maa di kpa Samuɛl ani banla maa n hiŋ Samuɛl ni, ba maanii ŋᴐ filaŋkeŋ wia naa.
44003025	Nua la maa Kᴐraawiizi n faa ŋᴐwɛɛ di gil u dᴐgtɛɛzi ge ŋᴐ la, aabuu ii ra na filaŋkeŋ la. U faa ŋᴐ wiarɛ di tɛɛ Abraham, dí, Durnya biini nɛr maa daŋ na hiinaa i lulli bɛl be.
44003026	Kᴐraawiizi n lizi u bie la di hum la, ii benii u feli humuu ú wa hiini ia ií gil ii wichᴐgaa ɛɛi.
44004001	Banna ŋᴐ wia di ra tɛɛ a nɛra guŋ di Kᴐraawiizi dia kizee hina nabᴐnzi ni Kᴐraawiizi dia balaa nabᴐma ni Jus hina la banna yir Sajusizi la ballᴐ.
44004002	Ba baana fuuh werge dikuu Pitta ni Jᴐn n na bagli nɛra Yeesu siu biini izaa wia, dikuu bɛɛwiai, guŋ baglᴐᴐrɛ lugᴐ nɛra daŋ izi ba siu biini.
44004003	Ba lauri baa a duana hiŋ ni. Ban lauri baa duana la, ba tᴐ baa dia h'ᴐpizi.
44004004	Ka banla n du de di faa ra nuu ba wiŋᴐzi la, ba sɛɛa. Ba baala bɛŋ du kagboŋ bunue.
44004005	Hᴐᴐŋ wa pizɛɛ Jus hina nabᴐnzi ni bol nabᴐnzi ni
44004006	Kᴐraawiizi kizee hina nabᴐma Annas ni Kaifas ni Jᴐn ni Alɛzanda ni a nabᴐma nɛra maa du de.
44004007	Baŋ waa sɛttɛ la, ba gil Pitta ni Jᴐn lii chi baambaaŋ. Ba pɛɛzi baa, Bɛɛ fᴐŋŋa gɛɛ anɛɛ sᴐnnɛ ii kpa di wer ɛɛ wii naanɛi?
44004008	Kᴐraawiizi Dumnanii la izi Pitta bampirii werge. U pɛɛzi baa, N dᴐᴐra ni n nabᴐnzi,
44004009	winanii naa yaa n ɛɛwɛ tɛɛ gɛrgi naa ni gunla yaa n wette chaau wiarɛ ii ra pɛɛzi gɛɛ?
44004010	Di gunnɛ, ií ra nuu n be. N na nyiŋŋi n ŋᴐ ií Jus hina maa zum lugᴐ Yeesu Kristo n lii Nazarɛt la sᴐŋ fᴐŋŋaa yaa kpa di wer ɛɛ guŋ. Waabuu ii faa kpu daakaŋlii la ni ka Kᴐraawiizi lalluu siu biini la. U fᴐŋŋa biinii baal naa wer chi yaa be kennaa u yemmaa waa kaa ra wii la.
44004011	Kᴐraawiizi Hᴐŋ ta sɛɛlii bɛllɛ, dí, Bii la maara n faa vɛɛwɛ ha labuu kaa birgi bikpeg ba kpa di ra faari dia zɛɛ. Yeesuu a bii. Ii genii a maara.
44004012	Nɛr maa waa hore un niŋ wer lɛɛ yaa di Yeesu bɛŋ lɛi. Durnya maa biini, u bɛnnɛ dᴐᴐ sᴐŋ la n niŋ wer lɛɛ yaa.
44004013	Seriya diire la nuu. A tir baa werge, dikuu bɛɛwiai, Pitta ni Jᴐn waa kiizunna ɛɛwɛ. Nɛdumazii baa, ka ba dᴐᴐ bampiree gunla. Ba jaa zum lugᴐ baabuu ᴐᴐ faa ra hiŋ Yeesu la.
44004014	Baal la ban chaawɛ la ge n chigɛ ba be la wia, ba waa wii maa dᴐᴐwɛ ban niŋ ŋᴐ ba wia.
44004015	Ba gil ba lii ka ra pɛɛzi dᴐŋa,
44004016	Ɛrɛɛ ya ɛɛ baala naanɛi? Nɛra la maa n du Jɛrusalɛm zummᴐ lugᴐ wizenne ba ɛɛ. A waa kaa dᴐᴐ beela. Yaa ge gba wàá wer hᴐᴐ.
44004017	Ama yaa waa nyiŋŋi Yeesu wia naa yaari. Awia ya ᴐnzi baa di ŋᴐ bá gilɛɛ kaa yir Yeesu sᴐŋ di ŋᴐ wii maa di tɛɛ nɛr maa.
44004018	Ba kaa yir baa di ŋᴐ ba be werge, Ií ra dazi ii kaa waa ŋᴐ wii maa di ra yir Yeesu sᴐŋ de.
44004019	Pitta ni Jᴐn bir ŋᴐ ba be, Kᴐraawiizii gillɛ yaa ra bagli guŋ. Ka di a wesso u be yaa n na hiŋ ii nua ka gil u nua, ií ŋᴐ ya nuu.
44004020	Dafini wia la yaa siwee n nawɛɛ la ni wia la yaa digna n nuuwɛ la, yaa wàá wer gil a ŋᴐi.
44004021	Ba kaa kuari ᴐnzi baa ka ba waa zum gunla maa ban niŋ kaa ɛɛ di tᴐᴐri baa. Di ba ɛɛ baa wii maa, nɛra la wàá sɛɛ,
44004022	dikuu bɛɛwiai, baal la di binni tokko anɛɛ di u haa waa volle ka ba wer lalluu. Nɛra maa ra chᴐli Kᴐraawiizi dikuu wizeŋ la wia. Awia ba jaa tɛɛ baa ŋmɛnɛɛ dí bá ra la.
44004023	Ba bir la babalaa la be di ga bagli ba be gunla Kᴐraawiizi dia kizee hina nabᴐnzi ni bol nabᴐnzi n ga dau baa.
44004024	Baŋ wa nuu guŋ, ba maa kpa loobikpaŋ di ra suŋŋi Kᴐraawiizi di ra ŋᴐ, Yaa Dᴐᴐri, hinuu Fᴐŋŋa Hiŋ. Hinuu ma chiŋ ni hɛri ni muuni ni kunla maa n du a biini.
44004025	I faa gillᴐᴐ i Dumnanii bagli i balii Deevid u ŋᴐ wia naa, dí, Ɛrɛɛ wiarɛ banla n waa Jus hina ɛɛwɛ izi di ra ɛɛ taawai di ra ta jina bá kuuh pɛɛi?
44004026	Durnya koora ni ba nabᴐnzi maa sɛr di ra nyiŋŋi ba ni yaa Dᴐᴐri ni u Kristo naa.
44004027	Ɛnɛ maa. Hɛrᴐd ni Pᴐntius Pailᴐt ni banla n waa Jus hina ɛɛwɛ ni Jus hina la maa faa chaalᴐᴐrɛ bol naa biini. Ba ni i biinanii Yeesu la hiŋ hummɛ u ɛɛ Kristo la faa ra naa.
44004028	Ba maa faa chaali dᴐŋaa bá wa ɛɛ wia la hiŋ faa dauwɛ ni i fᴐŋŋa ni i nunzuma biini saŋaa saŋa maa la.
44004029	Awia, yaa Dᴐᴐri, filaŋkeŋ binni gunla baŋ ᴐnzi yaa la ka tɛɛ i huŋhunna bampiree bá wer di ra ŋᴐ i wiŋᴐzi la.
44004030	Jaa baa fᴐŋŋa bá wer di ra chaa nɛra di wer kpa i biinanii Yeesu sᴐŋ di ra ɛɛ wizenaa ni wisɛɛlaa.
44004031	Baŋ wa jaamɛɛ tuŋ, dia la biini ban chaalɛɛ la zigli Kᴐraawiizi fᴐŋŋa biini. U Dumnanii wa izi ba maa bampiree werge, ba ra ŋᴐ Kᴐraawiizi wia la ni bampirii.
44004032	Banla maa n yardi Yeesu la, ba maa dᴐᴐ nuukpaŋ dᴐŋa be. Ba bɛl maa waa ᴐᴐ sɛɛ ŋᴐ kuna la un dᴐᴐwɛ ɛɛ u bɛŋ kunaa. Ba maa kunaa.
44004033	Yeesu huŋhunna la ge ᴐᴐ ra ɛɛ daansɛɛ di ra tɛɛ nɛra gunla Yeesu n izee siu biini la. Ba wiŋᴐzi la dᴐᴐ fᴐŋŋa werge. Kᴐraawiizi hiini Yeesu hiŋra ni winanaa hiŋaa werge maa.
44004034	Dᴐgnya hiŋ waa hoo ba be, dikuu bɛɛwiai, babalaa la n dᴐᴐwɛ la ᴐᴐ yoo ba kunaa
44004035	di kpa a kebee di ba Yeesu huŋhunna la be ba bᴐnni tɛɛ banla n waa dᴐᴐwɛ la.
44004036	Baal bɛl faa du de. U sᴐnnɛ faa Joosɛf. Yeesu huŋhunna la ge ra yiruu Banabas. A sᴐŋ zɛɛrɛ bampirtigrii. U ɛɛ Liivai deere ba luluu Saiprus hɛri.
44004037	A baal faa dᴐᴐ hɛri bɛllɛ, u kpau yoo di kpa a kebee di ba Yeesu huŋhunna la be.
44005001	Baal bɛl ge du de. U ge sᴐnnɛ faa Ananayas. U ni u haaŋ Safira ge gba yoo ba hɛri bɛl
44005002	di kpa a kebee di feli lizi a yeŋ dau di tɛɛ ba hinaa ka Ananayas kpa a bᴐr la n kawɛɛ la di ba Yeesu huŋhunna la be ú wa tɛɛ baa. U ni u haaŋ la ɛɛ nuukpannɛ di ɛɛ guŋ.
44005003	Uŋ kpa a kebee ba la, Pitta pɛɛzuu, Ananayas, ɛrɛɛ i gil Sitaani izi i ni i lizi a hɛri kebee yeŋ di dau ka ŋᴐ í wa dar Kᴐraawiizi Dumnaniiyɛi?
44005004	A hɛri n faa du i be la, hiŋ lɛi faa dᴐᴐua? Hiŋ wa yoou la ge, a kebee ge, hiŋ lɛi dᴐᴐa í ɛɛ i kiparaa? Ka bɛɛ n baani i kaa fɛ nfɛrɛ di ɛɛ wichᴐgaa naanɛi? Newee lɛi i ra dar. Kᴐraawiizii i ra dar la.
44005005	Ananayas n wa nuu guŋ, u chol hɛri di siu. Kafᴐŋ lau banla maa n nuu a wia werge.
44005006	Biipᴐllaa izi di vᴐᴐzuu di kpau kaali bá ga hug.
44005007	Aŋ wa ɛɛ tama, karfizi ahoro, u haaŋ ge waa gunla n ɛɛ u jaari la nuuwɛ ka wa zuu.
44005008	Pitta pɛɛzi u ge, Ban turgi ii hɛri kebee la tɛɛ ia la, kennaabuu a magaa? U ŋᴐ, Ɛɛh. Gunnɛ a mag.
44005009	Pitta pɛɛzuu, Ɛrɛɛ i ni i jaari maa ɛɛ nuukpaŋ ií ɛɛ Kᴐraawiizi Dumnanii la di nai? A nuu! Banla n kpa i jaari kaali bá ga hug la, baabuu du dominua ra ba la. Ba daŋ chi i ge kaali.
44005010	U ge chol u see kakpaŋ di siu. Biipᴐllaa la zuu di u haaŋ genii kaa siu chᴐᴐ. Ba kaa kpa u ge kaali di ga hug u jaari kɛra.
44005011	Ɔnsii lau Yeesu hiŋra la maa ni banla maa n nuu a wia la.
44005012	Wizenaa ni wisɛɛlaa kpilakpila maanii Yeesu huŋhunna ᴐᴐ ra ɛɛ nɛra be. Yeesu hiŋra la ᴐᴐ chaali di sɛr bᴐr la banna yir Sᴐlᴐmᴐn Jaŋgal la.
44005013	Nɛra maa ra tᴐgzi baa. Ka di ba waa Yeesu hiŋra ɛɛwɛ, ba wàá sɛɛ zuu ba be, dikuu bɛɛwiai, ba faa ra ᴐm baabuu.
44005014	Ka nɛkpila maa, baala ni haana maa, ra yardi Yeesu di ra jaa ba ni ba du kaŋ.
44005015	Nɛra ᴐᴐ kpa ba wiila hina ni ba kunchᴐᴐri kuna di lii ŋmɛnizi di dauri, di Pitta ga de di waa kaali, ú laalii wa tᴐ baŋhina ni bá nyaagi.
44005016	Ba lii bola la n du Jɛrusalɛm kɛraa gba di kpa ba wiila hina ni aliizinachᴐgaa hina di ba. Ba maa na alaanfia.
44005017	Kᴐraawiizi dia kizee hina nabᴐma ni u hiŋra Sajusizi la bᴐra a wii werge.
44005018	Ba izi di lauri Yeesu huŋhunna la di tᴐ baa dia.
44005019	Ka hamuŋa ni Kᴐraawiizi mɛlika bɛl ba di wa pilli a diitᴐᴐri dia la dominuuzi di lau baa lii di ŋᴐ,
44005020	Ií la ga chi Kᴐraawiizi dia la biini di ra ŋᴐ Yeesu ŋmɛnɛɛ naa wia maa di ra tɛɛ nɛra.
44005021	Chᴐᴐzin pikke ni, ba la di ga zuu Kᴐraawiizi dia la biini di kaa ra bagli nɛra. Kᴐraawiizi dia kizee hina nabᴐma la ni u hiŋra ba di wa yirgi Jus hina nabᴐnzi ni seriya diire la maa ba ba wa sɛr. Baŋ wa sɛttɛ, ba hum Kᴐraawiizi dia balaa bá ga lau Yeesu huŋhunna la ba.
44005022	Ba la di ga nyiŋŋi baa huhzi de, ka bir ba di wa ŋᴐ seriya diire la be,
44005023	Yaa laŋŋᴐᴐ di diitᴐᴐri dia la maa kattᴐ nɛnnɛ, u binna ge chi u dominuuzi di ra du u tau. Ka yaa n wa pilli a dia, yaa waa nɛr maa nawɛɛ u biini.
44005024	A Kᴐraawiizi dia balaa nabᴐma ni kizee hina nabᴐnzi la maa n wa nuu guŋ, ba waa zum wii la n niŋ kaa wa ɛɛ. A tir baa werge.
44005025	Denii nɛbɛl ba di wa ŋᴐ ba be, Ií na! Baala la iiŋ faa tᴐ dia labuu du Kᴐraawiizi dia la biini di ra bagli nɛra Kᴐraawiizi wia la.
44005026	Kᴐraawiizi dia nabᴐma ni u balaa la izi di la bá ga lauri baa. Ka ba waa fᴐŋŋa kpawɛɛ, dikuu bɛɛwiai, ba zummᴐ lugᴐ di ba kpa fᴐŋŋa, nɛra la wàá sɛɛ. Ba daŋ paa bia di ra lᴐᴐzi baa.
44005027	Ba kpa baa ba di wa gil ba chi a seriya diire maa see. Kᴐraawiizi dia kizee hina nabᴐma la pɛɛzi baa,
44005028	Yaa waa ii be ŋᴐwɛɛ werge maa ŋᴐ ií ra dazi ii kaa waa ŋᴐ wii maa di ra yir Yeesu sᴐŋ dee? Ka ii kaa vɛɛ ka kaa ra ŋᴐa werge maa a su Jɛrusalɛm maa di ra nyiŋŋi ii kpa Yeesu siu di chug yaa ni.
44005029	Pitta lɛɛ Yeesu huŋhunna la maa nua di ŋᴐ, A dɛkkᴐᴐ yaa n hiŋ Kᴐraawiizi nua ka gil newea nuuzi.
44005030	Kᴐraawiizi la yaa naabaala n faa ra jaami labuu lalli Yeesu siu biini, nɛr la iiŋ faa kpawɛɛ sag daakaŋlii la ni di kpu la.
44005031	Waabuu Kᴐraawiizi lalli u ga so u nodig nabᴐmbᴐr la di ɛɛ yaa nabᴐma ni yaa Lɛɛri ka ú wer bir Jus hina bampiree bá biine chᴐgi dikuu ba wichᴐgaa wia, ka K'ᴐraawiizi gil tɛɛ baa.
44005032	Yaa ni Kᴐraawiizi Dumnanii uŋ ᴐᴐ ra sunzi banla n na sɛɛ u wia la, yaabuu ɛɛ u daansɛɛ hina.
44005033	Seriya diire la n wa nuu guŋ, ba baana fuuh werge werge maa. Ba ra nyiŋŋi ba kpu baa.
44005034	Ba bɛl faa ɛɛ Farisii di ɛɛ kiizunni nɛr maa ra tᴐgzuu, u sᴐŋ di Gameliɛl. U izi di ŋᴐ, Ií gil baala la lii tama. Ba gil ba lii.
44005035	U ŋᴐ seriya diire la be, Izrɛl hina, ií ra dazi gunla iin niŋ ɛɛ nɛra naa.
44005036	Ii waa liizi saŋa la Tiudas n izee di ra yir u hiŋ nɛzeŋ nɛra kalfa bunaazu hiŋuu laa? Ka u huma la maa wa chᴐgi. Ba wa kpuu. U hiŋra maa yaari.
44005037	Aŋ kaa wa ɛɛ tama, saŋa la nɛra n faa chaalɛɛ bá kur baa la, baal la ge n lii Galili hɛri ba faa ra yiruu Judas la ge izi di ge faa na hiŋra werge ka ge wa siu. U hiŋra maa yaari.
44005038	Awia filaŋkeŋ, yaa n na di nɛra naa seriya naa, ya gil baa, dikuu bɛɛwiai, di ba jina ni ba wia naa ɛɛ newea wiarɛ, a daŋ wa tuŋ.
44005039	Ka di a ɛɛ Kᴐraawiizi wiarɛ, ii wàá wer chᴐgaa. Ka ii daŋ waa binni di Kᴐraawiizi ninɛɛ ii ra zuu la.
44005040	A seriya diire sɛɛ gunla uŋ ŋᴐwɛɛ la ka yir Yeesu huŋhunna la di gil ba viiri baa, ka ŋᴐ ba be werge maa dí bá gilɛɛ kaa ŋᴐ wia di yir Yeesu sᴐŋ de. Baŋ wa ŋᴐ guŋ, ba jaa tɛɛ baa ŋmɛnɛɛ dí bá ra la.
44005041	Ba lii a seriya diire be. Ba bᴐra sᴐᴐni werge maa dikuu Kᴐraawiizi n kpa baa girme ba wer kuu Yeesu sᴐŋ wia di ra di hiihzi wia.
44005042	Ba haa ra bagli amaniyesuma la Kᴐraawiizi dia biini ni nɛra diini biini hᴐpizibii maa. Ba amaniyesuma la ra bagli lugᴐ Yeesu ɛɛ Kristoo.
44006001	A saŋa hiŋ Yeesu hiŋra ra wazi. Denii Jus hina la n ᴐᴐ ra mᴐᴐ Girik hina mᴐᴐri la nuumi di ra du banla n ᴐᴐ ra mᴐᴐ Jus hina mᴐᴐri la di ŋᴐ dí baŋ ᴐᴐ ra bᴐnni diwee hᴐpizibii maa la, ba waa ᴐᴐ ra tɛɛ baawaa haŋkia la werge.
44006002	Yeesu huŋhunna la yir Yeesu hiŋra la maa ba ba wa sɛr. Ba ŋᴐ ba be, Yaabalaa, a waa dɛkkɛ yaa n niŋ gil Kᴐraawiizi wia ŋᴐi ka ra hum diwee huma.
44006003	Awia ií lizi baala baniidaanɛɛ ii biini bá ra hum huma naa. Ií nyiŋŋi banla n ɛɛ nɛpazi nɛra be di dᴐᴐ Kᴐraawiizi Dumnanii ni nunzuma nɛnnɛ ya kpa huma naa tɛɛ baa bá ra hum.
44006004	Di ba ra hum a huma, yaa ge daŋ wer lau yaa huma nɛnnɛ di suŋŋi Kᴐraawiizi di ŋᴐ u wia di ra tɛɛ nɛra nɛnnɛ.
44006005	Ba wiŋᴐzi la par nɛkpila la maa. Ba lizi baal bɛl n yardi Kᴐraawiizi di kaa dᴐᴐ u Dumnanii nɛnnɛ u bampirii. U sᴐnnɛ faa Stiivin, di kaa lizi Filip ni Prᴐkᴐrus, ni Nakenᴐr, ni Timᴐn, ni Parmɛnas ni Nikᴐlas. A Nikᴐlas faa ɛɛ Antiᴐk hinuu bɛl n na jaami Jus hina jaamaarɛ.
44006006	Banniibuu ba lizi bá ra hum a huma di gil ba lii chi Yeesu huŋhunna la see. Yeesu huŋhunna la kpa ba nonee sag ba ni di suŋŋi Kᴐraawiizi tɛɛ baa.
44006007	Denii Kᴐraawiizi wia la jaa wer na bᴐr di ra yaari bᴐr maa. Yeesu hiŋra ra wazi werge Jɛrusalɛm biini. Kᴐraawiizi dia kizee hina kpilakpila maa ge gba sɛɛ Yeesu wia di ra hiŋ u ŋmɛnɛɛ.
44006008	Kᴐraawiizi hiini Stiivin werge ni winanaa ɛɛi di tɛu fᴐŋŋa werge u wer ra ɛɛ wisɛɛlaa ni wizenaa nɛra be.
44006009	Denii nɛra baŋhina n lii Sairini ni Alɛzandira di ᴐᴐ ra la kisɛr dia la banna yir Laibɛtainɛs hina kisɛr dia, ba ni baŋhina n lii Sailisia hɛri ni Eesia hɛri izi di ra di Stiivin hᴐᴐzi.
44006010	Ka Kᴐraawiizi Dumnanii tɛɛ Stiivin nunzuma werge ba waa wette ba na wii maa tɛu
44006011	ka suahzi nyiŋŋi nɛra baŋhina bá kanni kara di chug Stiivin. Ba waa ɛɛ a nɛra taawai di ra ŋᴐ, Baal naa ra gbɛlli Moosis ni Kᴐraawiizii.
44006012	Nɛkpila ni bol nabᴐnzi ni Kᴐraawiizi Hᴐŋ Karma ba di wa lau Stiivin di kpau la seriya diire la be,
44006013	di ge kaa nyiŋŋi daansɛɛ hina di gil ba lii di kanni kara di ŋᴐ, Baal naa ᴐᴐ ra gbɛlli Kᴐraawiizi dia ni Moosis kiizii.
44006014	U ŋᴐ lugᴐ Yeesu Nazarɛt daŋ wa purgi dia naa ka birgi naana wia la maa Moosis n faa dauri yaa la.
44006015	Nɛra la n na ŋᴐ guŋ, a seriya diire la maa ra binni Stiivin werge. U siwee bir lii mɛlika siwee.
44007001	Kᴐraawiizi dia kizee hina nabᴐma la pɛɛzi Stiivin, Amᴐ wibiire ba ra ŋᴐ guŋ?
44007002	Stiivin ŋᴐ, N mɛɛwaa ni n kpɛɛnzi, ií ra nuu n be. Girme Hiŋ Kᴐraawiizi la faa ba yaa naabaal Abraham benii. A saŋaa Abraham faa haa du Kaldia hina hɛri Mɛsᴐpᴐtemia, di u faa haa waa Haran ballɛ.
44007003	Kᴐraawiizi ŋᴐ Abraham be, Gil i nɛra ɛŋ ka izi di ra la di ga zuu hɛri bɛl miŋ niŋ baglii.
44007004	U izi Kaldia hina hɛri la di ga du Haran. U mɛɛ n wa siuwɛ, Kᴐraawiizi gil u kaa izi di wa du hɛri naa iin duwɛɛ naa.
44007005	A saŋa hiŋ Kᴐraawiizi wᴐᴐ tɛɛwɛ hɛri tama maa de u ɛɛ u hor, ka ŋᴐ nua di ŋᴐ dí hɛri la daŋ ŋmɛnɛ birgi u ni u biizi hɛri di u haa waa bie maa lullɛ gba.
44007006	Kᴐraawiizi bagluu lugᴐ u biizi daŋ ɛɛ hᴐᴐhra di du nɛra baŋhina hɛri, a nɛra kpa baa birgi yoma di ɛɛ baa wichᴐgaa binni kalfazi anaazu biini,
44007007	di ŋᴐ dí u daŋ di a nɛra seriya di turgi baa a kim, ka ú nɛra jaa lii ba biini di ba bᴐnnaa di waa jaamuu.
44007008	Uŋ ŋᴐ a nua hiŋ, u bagluu naana wii bɛl dí ú teŋ u biizi hɛna dikuu u ni Kᴐraawiizi n ɛɛ nuukpaŋ la wia. Denii Abraham wa lul Aizik. U hᴐpizaa ŋmantannaazi hᴐl u teŋ u hɛŋ. Aizik biere Jakᴐb. Jakᴐb ge biizii yaa naabaala fidibanɛɛ la.
44007009	Ba niwee Joosɛf wia faa ra wii ba ni. Ba kpau yoo di tɛɛ nɛra baŋhina ba kpau la Ijip hɛri. Ka Kᴐraawiizi faa chi u har
44007010	di lɛɛu u tᴐᴐrᴐᴐ maa biini. U ba Ijip hɛri koori be. Kᴐraawiizi tɛu nunzuma. U wia par a koori werge. U gil u birgi u dia ni u kora maa nabᴐma.
44007011	Denii lᴐzi wa chol Ijip hɛri ni Kenan hɛri maa, nɛra a di dᴐgnya werge. Yaa naabaala la waa diwee ra na bá di.
44007012	Awia ba mɛɛ Jakᴐb n wa nuuwɛ lugᴐ mia du Ijip hɛri, u hum u biizi la ba la de di ga yau mia wa tɛu. Ba feliŋfe laŋaarɛ faa la.
44007013	U kaa kuari hum baa. Ban laŋŋɛ bunɛɛ hiŋ la, Joosɛf bagli baa lugᴐ waabuu ba niwee Joosɛf la. Ijip hɛri koori jaa wa zum Joosɛf nɛra wia a saŋa.
44007014	Joosɛf tili ŋᴐ u mɛɛ Jakᴐb be lugᴐ ú ni u nɛra la maa ba di wa so u be Ijip hɛri. Ba faa du nɛra tokko ahoro ni fidaanue.
44007015	Jakᴐb ni ba maa izi di la Ijip hɛri. U ni yaa naabaala la faa du a hɛri di wa siuzi.
44007016	Baŋ wa siuzɛɛ, ba chi baa la Sikɛm di ga hug ŋmam la bᴐr la Abraham n faa yauwɛ Hamᴐrwaa be Sikɛm la.
44007017	Saŋa la Kᴐraawiizi n niŋ ɛɛ wia la uŋ faa ŋᴐ nua Abraham be la n waa dugli, yaa nɛra la jaa bir du kaŋ werge Ijip hɛri.
44007018	A saŋa Ijip hɛri hina tᴐ ba koorifalii bɛl. Koori la waa Joosɛf wia zummɛ.
44007019	U ra ŋmurgi yaa nɛra di ra ɛɛ wichᴐgaa di gil ba kpa ba biifulli ta ba siuzi.
44007020	A saŋaa ba lul yaa naabaal Moosis. U ɛɛ biinanii werge ba binni u ni u mɛɛ dia baaguzi ahoro ka ba kpau ga ta.
44007021	Baŋ kpau ta la ba koori biihambie ga kuunuu di wa dɛɛzuu lugᴐ u himmaa bie.
44007022	U helli nunzuma la maa Ijip hina n faa ra bagli la. U wiŋᴐzi ni u wiɛɛlaa maa dᴐᴐ fᴐŋŋa werge.
44007023	Uŋ wa di binni tokko anɛɛ, u liizi u nɛra Jus hina la wia di ŋᴐ ú ga binni ba bᴐr.
44007024	U ga binni ba bᴐr di ga na Ijip hinuu bɛl n na ɛɛ Jus hinuu wichᴐgii. U lᴐ Ijip hinuu la kpu ú turgi a wichᴐgii kim tɛɛ Jus hinuu la.
44007025	Moosis zummᴐᴐ lugᴐ Kᴐraawiizi lizuubuu ú lɛɛ u nɛra Jus hina. U binni lugᴐ ba ge zum gunnɛ, ka ba waa guŋ zummɛ.
44007026	Hᴐᴐ wa pizi u kaa ba, di Jus hina ge banɛɛ ra naa. U ŋᴐ ú laafi baa di ŋᴐ, Yaabalaa, ii maa ɛɛ nɛdeekpannɛ. Ka ɛrɛɛ wiarɛ ii kaa ra ɛɛ dᴐŋa wichᴐgaai?
44007027	Baal la n na ɛɛ u dᴐŋhiŋ wichᴐgaa la hur Moosis ha ka pɛɛzuu, Anɛɛ n ŋᴐ í ɛɛ yaa nabᴐma di di yaa seriyai?
44007028	I ŋᴐ í kpu n genii lugᴐ dɛɛla hiŋ kpu Ijip hinuu laa?
44007029	Uŋ wa ŋᴐ guŋ, ᴐnsii lau Moosis, u chᴐ di ga du Midia hɛri. U ɛɛ hᴐᴐhri Midia hɛri la guŋŋ di wa kpa haaŋ di lul biizi banɛɛ.
44007030	Binni tokko anɛɛ n wa bɛrɛɛ a hᴐl bɛl Moosis du pir bizeŋ la banna yir Sainai la be di na daapuza bɛl n na lau niŋ, mɛlika du a ninlau biini.
44007031	A tiruu. U hel de ú ga na a wii. Kᴐraawiizi ŋᴐ u be,
44007032	Minuu Kᴐraawiizi la i naabaala Abraham ni Aizik ni Jakᴐb n faa ra jaami la. Moosis n wa nuu guŋ, u bᴐra ra sa. Waa kaa dᴐᴐ bampirii ú binni chiŋ.
44007033	Kᴐraawiizi ŋᴐ u be, Lau i gawa lizi, dikuu bɛɛwiai, bᴐnnaa hiŋ chigɛ naa ɛɛ Kᴐraawiizi bᴐttɛ.
44007034	N na na wichᴐgaa la banna ɛɛ n nɛra la n du Ijip hɛri labuu di ra nuu ba nuumaa. Awiarɛ n tuu ń wa lɛɛ baa. Izi ń humii i la Ijip hɛri.
44007035	Too. Moosis la baŋ faa vɛɛwɛ ka pɛɛzuu dí anɛɛ n gillɛ u ɛɛ ba nabᴐma di ra di ba seriya labuu Kᴐraawiizi hum u ɛɛ ba nabᴐma ni ba lɛɛri la. Mɛlika la Moosis n na daapuza niŋ biini la hiinuu u wer ɛɛ guŋ.
44007036	Moosis n la Ijip hɛri ú ga lizi a Jus hina de la, u ɛɛ wisɛɛlaa ni wizenaare de mᴐᴐ ka ba lii, di kaa ɛɛa muu la banna yir Muu Aahmu la be ni pir la baŋ vol u biini binni tokko anɛɛ la.
44007037	Moosis hinnɛ faa ŋᴐwɛɛ Jus hina be, Kᴐraawiizi daŋ lizi u dᴐgtɛɛ bɛl ii dee biini ú hum di ra tɛɛ ia lugᴐ gunla uŋ faa humiŋ la.
44007038	Moosis ni yaa naabaala la maa n faa sɛttɛ pir biini la, u ᴐᴐ nuu Kᴐraawiizi wiŋᴐzi mɛlika la un chem u ni Sainai bizeŋ la be di ŋᴐa ra tɛɛ yaa naabaala la. U wiŋᴐzi la faa dᴐᴐ miibᴐᴐrɛ,
44007039	ka yaa naabaala waa sɛɛwɛ ba hiŋ u nua. Ba vɛɛubuu ka faa ra kɛlli Ijip hɛri la ni
44007040	di ŋᴐ u kpɛɛma Aarᴐn be, Ma vuga tɛɛ yaa á tᴐ yaa see di kpa yaa lii pir naa biini. Moosis la n lizi yaa Ijip hɛri biini la, yaa waa zum wii la n ɛɛu.
44007041	Ba ma vug bɛl a saŋa lugᴐ napᴐl di kpu sela di ra kuaruu. Ba bᴐra sᴐᴐni dikuu gunla ba himmaa n mawɛɛ chiŋŋi la wia.
44007042	Awia Kᴐraawiizi faa bir u har kpu baa ba ra ɛɛ ba kipar wia di ra tᴐgzi chinchiŋwilaa ni baagu ni wiizi lugᴐ Kᴐraawiizi. Kᴐraawiizi dᴐgtɛɛzi hᴐŋ biini Kᴐraawiizi pɛɛzi, Izrɛl hina, iiŋ faa du pir biini binni tokko anɛɛ la, minuu ii faa kpu sela la di ra tɛɛ laa?
44007043	Akai! Vugaa ii faa kpua di ra tɛɛ. II faa kpogli vuga aŋhinaa di ra la. Ii dᴐᴐri Mᴐlɛk tantidia ani ii dᴐᴐri Rifan chinchiŋwilii ni kuŋkpila maa faa du ii benii. Aabuu ii faa ma di ra tᴐgzaa. Dikuu guŋ wia, n daŋ duŋŋi ia ii kaali Babilᴐn harbᴐᴐ.
44007044	Yaa naabaala hiŋ faa dᴐᴐ Kᴐraawiizi jaamaa tantidiarɛ pir biini. Kᴐraawiizi faa ŋᴐ Moosis be dí ú gil ba duu di bagluu gunla ban niŋ duu. Ba duu guŋ.
44007045	A tantidia du yaa naabaala be saŋa la maa ban du a pir biini la. Denii ba siuzi. Baŋ wa siuzɛɛ, ba biizi ge izi kpau di chi di hiŋ Jᴐsua di ba hɛri naa be. Kᴐraawiizi faa tᴐ ba see di ra duŋŋi a hɛri hina ba wer ra foozi ba hɛssi di kpa a jaamaa tantidia hiŋ ba ɛŋ. U wa du ɛŋ guŋŋ di wa hel Deevid saŋa.
44007046	A Deevid wia faa par Kᴐraawiizi. Waabuu suŋŋi Kᴐraawiizi la u naabaal Jakᴐb n faa ra jaami la ú tɛu ŋmɛnɛɛ ú wer ma dia bɛl tɛu la.
44007047	Ka u bie Sᴐlᴐmᴐnnɛ wa ma a dia di tɛu.
44007048	Ka Kᴐraawiizi kannᴐᴐ werge. Waa dia la newea n mawɛɛ ra zuu. Kᴐraawiizi dᴐgtɛɛ bɛl sɛbᴐᴐrɛ di ŋᴐ, Kᴐraawiizi ŋᴐwᴐᴐrɛ,
44007049	Chinne n kara, hɛri genii n naazi jagri bᴐr. Lee ií jaa ma dia di chiŋŋi ń na zuu di ra heezei?
44007050	Miŋ lɛi ta kuna naa maa?
44007051	Stiivin ŋᴐ, Ee! Sikpega hinaa ia. Ii bampiree kpekko werge. Ii digna ge gba waa wia ra nuu. Gunla ii naabaala n faa ra ɛɛ la, guŋ himmaanii ii ge ra ɛɛ la di ra vɛɛ Kᴐraawiizi Dumnanii la nua saŋa maa.
44007052	Kᴐraawiizi dᴐgtɛɛ bɛliirɛ du de ii naabaala wᴐᴐ ɛɛwɛ tᴐᴐrᴐᴐi? Ba kpu banla n faa felee ra bagli Kᴐraawiizi Biinanii la balaa wia labuu. Uŋ wa ballɛ, ii ge kaa ɛɛ sᴐsᴐgᴐ di kpuu.
44007053	Iawaa na Kᴐraawiizi kiizii mɛlikazi be, ka ii waa sɛɛwɛ ii hiŋaa. Nau!
44007054	Stiivin n na ŋᴐ wia naa, ba baana ra fuuh werge maa. Ba ra fuuri.
44007055	Kᴐraawiizi Dumnanii wa izi Stiivin bampirii. U binni chinchiŋ tiih di na Kᴐraawiizi ni u girme di kaa na Yeesu n chigɛ Kᴐraawiizi nabᴐmbᴐr.
44007056	U ŋᴐ, Ií na! Chinchiŋ pillᴐᴐrɛ, n na Nɛhalala Hiŋ la n chigɛ Kᴐraawiizi nabᴐmbᴐr.
44007057	Ba maa izi kakpaŋ di ra lᴐᴐgi wile bᴐr maa di tᴐᴐgi ba digna, ka gbuuri ba Stiivin be
44007058	di wa taaguu lii bol danzɛɛ di paagi bia di ra lᴐᴐzuu. A daansɛɛ hina wir ba wɛjɛzi di tɛɛ baal bɛl banna yir Sᴐᴐl, ka paa bia di ra lᴐᴐzi Stiivin.
44007059	Banna lᴐᴐzuu la, u suŋŋi Kᴐraawiizi di ŋᴐ, N Dᴐᴐri Yeesu, lɛɛ n duma,
44007060	ka giŋŋi di kaa ŋᴐ kpegzi ni, N Dᴐᴐri, gilɛɛ kpa ba wichᴐgaa naa kim turgi baa. Uŋ wa ŋᴐ guŋ tuŋ, u siu.
44008001	A Sᴐᴐl gba faa sɛɛwᴐᴐ lugᴐ ba kpu Stiivin. Tᴐᴐrᴐᴐ werge maa ba a Yeesu hiŋra la n du Jɛrusalɛm la be a hᴐl hiŋ. Ba maa chᴐ di yaari Judia hɛri ni Samaria hɛri la maa ka ka Yeesu huŋhunna la bɛŋ.
44008002	Wiijaama baŋhina kpa Stiivin di ga hug ka wii werge maa.
44008003	Sᴐᴐl jaa aah siwii di ra nyiŋŋi u chᴐgi Yeesu hiŋra ni Yeesu wia, di ra zuu diarɛ dia maa di tɛrgi baa di ra lii di ra tᴐ baa dia. Baala ni haana maanii u ra ɛɛ guŋ.
44008004	Yeesu hiŋra maa chᴐ yaari di ŋᴐ amaniyesuma la wia bᴐr la maa ban chᴐwɛɛ yaari la.
44008005	Filip izi la Samaria hɛri di ga ŋᴐ Kristo wia de.
44008006	Samaria hina la n wa nuu u baglaa la um baglɛɛ di na wizenaa la uŋ ɛɛwɛ la, badamta maa lau bampirkpaŋ di nuu u be.
44008007	Aliizinachᴐgaa kpilakpila maa ra lii nɛra ni. A ᴐᴐ ra lᴐᴐgi wile ka ra lii. Gbɛraa kpilakpila ani banla nonee ni ba naazi n siuzɛɛ bakpila maa nyaagi.
44008008	A bol hina bᴐra sᴐᴐni werge.
44008009	Baal bɛl faa du de. U sᴐnnɛ faa Saimᴐn. Waabuu ᴐᴐ faa ra ɛɛ ziŋgaaboo a bol biini di ra fugzi nɛra di ra yir u hiŋ nɛzeŋ bɛl la.
44008010	Nabᴐnzi ni bichalli maa faa ra hiŋ u nua di ra ŋᴐ, Baal naa ɛɛ Kᴐraawiizi hinuu la banna yir Fᴐŋŋazeŋ Hiŋ labuu nii?
44008011	Um birgi ba be di ra ɛɛ wisɛɛlaa la a ra tir baa wia ba maa ra hiŋ u nua.
44008012	Ka Filip n wa lizi amaniyesuma la di lii Kᴐraawiizi kora wia biini di ŋᴐ Yeesu Kristo sᴐŋ wia la, baala ni haana maa sɛɛ di yardi u wiŋᴐzi la, u sᴐ baa Kᴐraawiizi nii.
44008013	A Saimᴐn ge yardi. U sᴐ u ge a nii. U ᴐᴐ ra hiŋ Filip. Uŋ ᴐᴐ ra hiŋuu di ra na wizenaa ni fᴐŋŋazeŋ wia la uŋ ᴐᴐ faa ra ɛɛ la, a ra tiruu werge maa.
44008014	Yeesu huŋhunna la n du Jɛrusalɛm la n wa nuuwɛ lugᴐ Samaria hina sɛɛ wiŋᴐzi la, ba lau Pitta ni Jᴐn di hum ba be.
44008015	Ba ba di wa suŋŋi Kᴐraawiizi tɛɛ baa bá na Kᴐraawiizi Dumnanii la,
44008016	dikuu bɛɛwiai, Kᴐraawiizi faa haa waa u Dumnanii la kpawɛɛ di du ba ni. Ba faa sᴐ baabuu Kᴐraawiizi nii bá ra hiŋ ba Dᴐᴐri Yeesu bɛŋ.
44008017	Denii Pitta ni Jᴐn kpa ba nonee sag ba ni, Kᴐraawiizi kpa u Dumnanii la di du ba ni.
44008018	Saimᴐn la n wa na gunla Yeesu huŋhunna n kpa nonee sag nɛra ni ba na Kᴐraawiizi Dumnanii la, u kpa kebee ba di waa suŋŋi baa,
44008019	di ŋᴐ, Ií lɛɛ kebee naa ka tɛɛ n ge fᴐŋŋa naa ń wer kpa nonee sag nɛra ni bá na Kᴐraawiizi Dumnanii la.
44008020	Pitta ŋᴐ, I ni i kebee naa daŋ kpau chᴐgi. Kᴐraawiizi Dumnanii wia ɛɛ kebii wiarɛa?
44008021	Hiŋwaa waa wii maa dᴐᴐwɛ huma naa biini. I bampirii waa kpaŋ ɛɛwɛ Kᴐraawiizi be.
44008022	Awia gil i biini chᴐgi dikuu i wichᴐgaa naa wia di suŋŋi Kᴐraawiizi ú gil i nfɛrchᴐgii la hiŋ faa ra fɛ la di tɛi. Di u daŋ gil tɛi ú gil tɛi.
44008023	N zumii. I dᴐᴐ bᴐwiirɛ werge. I wichᴐgaa gba du kaŋ werge i ni.
44008024	Saimᴐn ŋᴐ Pitta be, Suŋŋi Kᴐraawiizi tɛŋ wiá naa hiŋ ŋᴐwɛɛ naa gilɛɛ waa ɛɛŋ.
44008025	Baŋ wa ŋᴐ Kᴐraawiizi wia ani gunla maa uŋ ɛɛwɛ tɛɛ baa la tuŋ, ba kaa bir ra la Jɛrusalɛm di ra lizi amaniyesuma la di ra tɛɛ Samaria bola hina kpilakpila maa di ra la.
44008026	Denii Kᴐraawiizi mɛlika bɛl ba Filip be di ŋᴐ, Izi di ra la wiikakag di ga kpa Jɛrusalɛm ŋmɛnibinii la n na la Gaza la.
44008027	U izi di ra la di ga na Itiopia nɛvarii bɛl. A baal faa ra hum Itiopia wiche benii di ra binni u kundᴐᴐlaa maa ra tɛu. A wiche sᴐnnɛ faa Kandasi. Baal la faa la Jɛrusalɛm di ga jaami Kᴐraawiizi,
44008028	ka jaa bir di ra kpo bol. U so kumbɛl biini zagra n na tɛrgi u lugᴐ torko di ra karmi Kᴐraawiizi dᴐgtɛɛ Aizaya hᴐŋ.
44008029	Kᴐraawiizi Dumnanii ŋᴐ Filip be, La torko naa be.
44008030	Filip chᴐ ga hel di nuu a baal n na karmi Kᴐraawiizi dᴐgtɛɛ Aizaya hᴐŋ la. U pɛɛzuu, Wia naa hinna karmi naa, i zum a zɛɛa?
44008031	U ŋᴐ, Di nɛr wam baglɛɛ, ɛrɛɛ ń zum a zɛɛi? U gil Filip tinni di ga so u be.
44008032	Kenne u faa ra karmi Kᴐraawiizi Hᴐŋ biini la, U siigᴐᴐrɛ lugᴐ peezi baŋ ᴐᴐ kpa ra la bá ga kpu ka u siigi gunla. Gunla peezi n ᴐᴐ du di siigi nɛr la n niŋ fuŋ u huna ha be la, gunnɛ u ge du di siigi la.
44008033	Banna di u seriya la, ba vᴐᴐ u seriya di duu hiihzi werge di kpuu di lizuu nɛnyinee biini. Baŋ kpuu la, anɛɛ n niŋ kaa wer ŋᴐ u naanazi wiai?
44008034	Uŋ wa karmi guŋ tuŋ, u pɛɛzi Filip, Anɛɛ wiarɛ Kᴐraawiizi dᴐgtɛɛ naa ra ŋᴐ gunnɛi? U himmaa wiarɛ u ra ŋᴐ gɛɛ nɛbɛl wiarɛi?
44008035	Filip chi de di lizi amaniyesuma la di ŋᴐ Yeesu wia di tɛu.
44008036	Ba ra la. Banna la la, ba ga na nii bɛl. A baal ŋᴐ, Na! Niirɛ keŋ la. Hàá sᴐŋ Kᴐraawiizi niia? Gɛɛ wii bɛl haa du deniiyei?
44008037	U ŋᴐ, Di i yardi Yeesu ni i biini maa, n daŋ sᴐi a nii. U ŋᴐ, N yardᴐᴐrɛ lugᴐ Yeesu Kristo ɛɛ Kᴐraawiizi biere.
44008038	Denii u gil zagra la chi, ka u ni Filip tuu di zuu nii la biini, u sᴐu a nii.
44008039	Baŋ wa lii nii la biini, Kᴐraawiizi Dumnanii lau Filip kaali. Baal la waa kaa nau ka ra la. U bᴐra sᴐᴐni werge maa.
44008040	Filip ga du Asdᴐd di ga de di ra lizi amaniyesuma la bola la maa biini di ra kaali di wa hel Sɛsarɛa.
44009001	Sᴐᴐl haa ra ᴐnzi Yeesu hiŋra werge maa lugᴐ u daŋ kpu baa. Denii u la Kᴐraawiizi dia kizee hina nabᴐma la be,
44009002	di gaa suŋŋuu ú sɛbi hᴐna tɛu ú kpa la Damaskus di gaa bagli baa ba kisɛr diini biini bá tɛu fᴐŋŋa di u wa na baal gɛɛ haaŋ maa n du de di ra hiŋ Yeesu hiŋaa la, ú vᴐᴐu di lawuu di ba Jɛrusalɛm.
44009003	U sɛbi tɛu. U kpa di ra la. U ra la di gaa dugli Damaskus. Kakpaŋ bᴐr chaani u be di lii chiŋ di ra nyɛgzi.
44009004	U chol hɛri di nuu loobii bɛl n na ŋᴐ, Sᴐᴐl, Sᴐᴐl, ɛrɛɛ i ra tᴐᴐriŋ gunnɛi?
44009005	U pɛɛzi, N Dᴐᴐri, anɛɛ hinnɛi? U ŋᴐ, Minuu Yeesu la hinna tᴐᴐri la.
44009006	Izi chiŋ di zuu bol biini ń baglii gunla hiŋ niŋ ɛɛ.
44009007	Nɛra la n duu ra la la gba nuu a loobii ka ba waa nɛr maa nawɛɛ. Ba waa zum gunla ban niŋ ŋᴐ.
44009008	Sᴐᴐl izi chiŋ di pilli u siwee ka waa wette na bᴐr. Ba tɛrguu zuu Damaskus.
44009009	U hᴐpizaa ahoro di waa wette na bᴐr. Waa diwee gba diwee. Waa nii gba nyᴐᴐwɛ.
44009010	Yeesu hiŋri bɛl faa du a Damaskus. U sᴐnnɛ faa Ananias. U na wia aŋhina alugᴐ unna deezi. Kᴐraawiizi yiruu, Ananias! U ŋᴐ, N Dᴐᴐri, n sɛɛwᴐ.
44009011	U ŋᴐ, Izi di la ŋmɛnɛɛ la banna yir Ŋmɛnideŋlii la di ga pɛɛzi Judas dia bᴐr. Di i wa hel u dia la, pɛɛzi Tarsus hinuu bɛl banna yir Sᴐᴐl wia de. A baal du de di ra suŋŋi Kᴐraawiizi filaŋkeŋ.
44009012	Uŋ faa ra suŋŋi la, u na wia aŋhina lugᴐ unna deezi. U nai de hiŋ zuu u be di kpa i nonii di sag u ni u siwee pilli.
44009013	Ananias ŋᴐ, N Dᴐᴐri, n faa nuu baal naa wiarɛ nɛkpila maa be, di ge ra nuu gunla uŋ faa ra ɛɛ i biinanaa la n du Jɛrusalɛm la wichᴐgaa werge.
44009014	Un du ɛŋ filaŋkeŋ naa, u dᴐᴐ fᴐŋŋaa Kᴐraawiizi dia kizee hina nabᴐnzi be ú wer lauri banla maa n na yir i sᴐŋ di vᴐᴐzi baa.
44009015	Ka Kᴐraawiizi ŋᴐ u be, Izi ra la. N lizuubuu tɛɛ n hiŋ ú hum n huma di tɛŋ di la ga bagli n wia di tɛɛ nɛra la n waa Jus hina ɛɛwɛ ni koora ni Izrɛl hina maa.
44009016	N daŋ bagluu gunla un niŋ di tᴐᴐrᴐᴐ werge dikuu n wia.
44009017	Ananias izi la di ga zuu dia la di kpa u nonii di sag u ni ka ŋᴐ, N kpɛɛma Sᴐᴐl, Yaa Dᴐᴐri Yeesu la hinna ba di wa na ŋmɛnɛɛ labuu humiŋ i be í siwee wer pilli ka í wer dᴐᴐ Kᴐraawiizi Dumnanii la.
44009018	Uŋ wa ŋᴐ guŋ, kakpaŋ kumbɛla aŋhina lii u siwee lugᴐ nyiŋ hɛga di chol hɛri, u jaa wer ra na bᴐr di izi. Ba sᴐu Kᴐraawiizi nii.
44009019	U nyiŋŋi diwee di di. U fᴐŋŋa kaa ba. U du Yeesu hiŋra be Damaskus di ɛɛ hᴐpizaa anɛɛ.
44009020	Un du ba be hiŋ, ᴐᴐ ra la ba kisɛr diini di gaa ŋᴐ Yeesu wia de, dí, waabuu Kᴐraawiizi bie.
44009021	Banla maa n nuuwɛ, ba ra pɛɛzi dᴐŋa, Baal naa lɛi faa du Jɛrusalɛm di aah siwii werge maa ú kpu banla maa n na yir Yeesu sᴐŋ laa? A wia lɛi u kaa ba ɛŋ ge ú wa lauri baa di vᴐᴐ di kpa baa la Kᴐraawiizi dia kizee hina nabᴐnzi be laa? A tir baa werge.
44009022	Sᴐᴐl wiŋᴐzi hiŋ du kpeg werge maa di ra jaa. Jus hina la n du Damaskus la ᴐᴐ ra diu hᴐᴐzi di ra huhzi. Gunla uŋ wette bagli baa lugᴐ Yeesuu ɛɛ Kristo la n niŋ ba la, ba waa kaa dᴐᴐ hᴐᴐzi ban niŋ hᴐᴐu.
44009023	U du de guŋŋ. Jus hina la wa chaali di ta jina bɛl di ra nyiŋŋi ba kpuu.
44009024	Ba du bol la dominuuzi maa bᴐchaaŋ ni hamuŋa maa di ra nyiŋŋuu bá kpu. Sᴐᴐl wa nuu guŋ.
44009025	U hiŋra kpau di du kɛɛgᴐ biini di kpa gilli danzɛɛ koŋlii ni, u ra zeeli hɛri. U lii di kpa la Jɛrusalɛm.
44009026	Uŋ wa hel Jɛrusalɛm di ŋᴐ ú zuu Yeesu hiŋra be, ba maa ra ᴐmuu. Ba waa sɛɛwɛ lugᴐ u ɛɛ Yeesu hiŋrii.
44009027	Denii Banabas lawuu di la Yeesu huŋhunna la be di ga ŋᴐ ba be gunla uŋ faa du ŋmɛnɛɛ ra la di wa na ba Dᴐᴐri Yeesu, u ŋᴐ wia tɛu, di kaa bagli baa gunla uŋ faa dᴐᴐ bampirii di ŋᴐ Yeesu wia di tɛɛ nɛra la n du Damaskus la.
44009028	Ba jaa sɛɛ. U zuu ba biini di ra hiŋ baa
44009029	di ra ŋᴐ Yeesu wia bampirii ni Jɛrusalɛm maa. U ni banla n na mᴐᴐ Girik hina mᴐᴐri la ᴐᴐ ra di hᴐᴐzi. Ba ra nyiŋŋi u kpui.
44009030	Babalaa la n wa zum guŋ, ba duu ga ta Sɛsarɛa di ŋᴐ ú ra la Tarsus.
44009031	Denii Yeesu hiŋra la maa n du Judia ni Galili ni Samaria hɛssi la maa jaa heezi. Ba waa kaa ra tᴐᴐri baa. Ba Kᴐraawiizi hiŋaa jaa wer ra chi nɛnnɛ. Ba ra hiŋ Kᴐraawiizi di ra tᴐgzuu. Kᴐraawiizi Dumnanii ge ra du baa bᴐkpega ba ra wazi.
44009032	Pitta ᴐᴐ faa gaagi di ra jaami Yeesu hiŋra bᴐr maa. A hᴐl bɛl u gaagi di ba Yeesu biinanaa la n du Lida la be.
44009033	Baal bɛl faa du de, u sᴐnnɛ faa Inias. U nonee ni u naazi maa siuzi. U chᴐᴐ dia binni ŋmantannaazi.
44009034	Pitta ŋᴐ u be, Inias, Yeesu Kristo tɛibuu alaanfia. Izi kuari i kunchᴐᴐri kuna dau.
44009035	U izi kakpaŋ. Lida hina ni Sarᴐn hina maa nau di bir ba bampiree di ra hiŋ ba Dᴐᴐri Yeesu.
44009036	Haaŋ bɛl ge faa du Jᴐpa di ɛɛ Yeesu hiŋri. U sᴐnnɛ faa Tabita, Girik hina ge ra yiruu Dᴐrkas. A haaŋ ᴐᴐ faa ra ɛɛ winanaa di ra suŋ nyaara ni di ra hiini baa.
44009037	A saŋa u ra wii di wa siu. Ba sᴐu nii di kpau ga dau dia bɛl n du chiŋ biini.
44009038	Yeesu hiŋra nuu lugᴐ Pitta du Lida. Lida ni Jᴐpa ge faa waa nɛɛ. Awia ba lau baala banɛɛ hum Pitta be bá la di ga suŋŋuu werge dí ú gilɛɛ waa laŋŋi baa ka ba. Ba la di ga suŋŋuu.
44009039	U izi hiŋ baa di ba. Ba kpogluu zuu dia la n du chiŋ la. Haŋkia maa chaali di ba Pitta be di waa wii di ra bagluu ba tagtazi ni kunlaala Dᴐrkas n faa nyɛttɛ tɛɛ baa saŋa la uŋ faa haa du de la.
44009040	Pitta duŋŋi ba maa ba lii, ka giŋŋi di suŋŋi Kᴐraawiizi, ka bir lalii la be di ŋᴐ, Tabita, izi. U pilli u siwee di na Pitta di izi so.
44009041	Pitta lau u nonii tɛr u izi, ka yir Yeesu hiŋra ni haŋkia l. Awia ba lau baala banɛɛ hum Pia di bagli baa lugᴐ haaŋ labuu kaa ra nyiŋ la.
44009042	Jᴐpa hɛri hina la maa nuu a wia. Bakpila maa yardi Yeesu.
44009043	Pitta du Saimᴐn Hᴐmbaŋzi dia di birgi Jᴐpa biini.
44010001	Itali hɛri soojazi nabᴐma bɛl faa du Sɛsarɛa. U sᴐnnɛ faa Kᴐrnɛlius.
44010002	U ni u dia hina maa faa ɛɛ wiijaamaa u ra jaami Kᴐraawiizi saŋa maa di ra hiini Jus hina la n ɛɛ nyaara la werge maa.
44010003	Wibaŋa bɛl karfi ahoro, a baal na wia aŋhina lugᴐ un deezee. Kᴐraawiizi mɛlika bɛl ba u be. U nau nɛnnɛ. U wa zuu u dia di yiruu, Kᴐrnɛlius!
44010004	Ɔnsii lawuu. U ra binnuu tiih, ka pɛɛzuu, N Dᴐᴐri, a summᴐa? A mɛlika ŋᴐ, Ɛɛh. Gunla hiŋ ᴐᴐ ra jaami Kᴐraawiizi di ra hiini nyaara dikuu u wia la, guŋ hel Kᴐraawiizi benii. U liizi i wia.
44010005	Awia filaŋkeŋ hum nɛra bá la Jᴐpa di ga yir baal bɛl banna yir Saimᴐn di kaa ra yiruu Pitta la.
44010006	U du Saimᴐn Hᴐmbaŋzi la diarɛ. A dia du muu bɛl kɛriirɛ.
44010007	Mɛlika la n wa ŋᴐ wia la tuŋ, u bir kaali. Kᴐrnɛlius yir u balaa banɛɛ ni u balii sooja bɛl n ᴐᴐ ra hiŋuu di ge ᴐᴐ ra jaami Kᴐraawiizi,
44010008	di ŋᴐ a wia maa tɛɛ baa ka hum baa dí bá la Jᴐpa. Ba ra la.
44010009	Hᴐᴐ wa pizi wiizi wa baŋ di ba jaa ra dugli a bol. Pitta tinni sal ú ga jaami Kᴐraawiizi.
44010010	Denii lᴐzi ga lawuu werge. U ra nyiŋŋi kumbɛl ú di. Ba ra daali bá tɛu, ka u na wia aŋhina lugᴐ unna deezi.
44010011	U deeza hiŋ biini u na chiŋ n pillɛɛ. Kumbɛl lugᴐ wɛjɛzeŋ bɛl ban lau u nuuzi kpogli ga de di ra tuu.
44010012	Sela ni kunnaazi anaazu hina ni kuntuuzaa ni zumbizi maa ni a dizii du u biini.
44010013	Pitta nuu loobii bɛl n na ŋᴐ, Pitta! Izi kpu ra hee.
44010014	U ŋᴐ, Akai! N Dᴐᴐri, n haa waa n kii bɛl maa diwee maa.
44010015	A loobii kaa kuari ŋᴐ, Kunla maa Kᴐraawiizi n lizi u doŋa ha, gilɛɛ kaa ra yiruu kunla n doŋŋe di ra kiiu.
44010016	A guŋ buhoro, ka kunla bir kaali chiŋ.
44010017	Pitta so chaam di ra aani wii naa un nawɛɛ naa. Denii baala la Kᴐrnɛlius n hummɛ la teŋ pɛɛzi Saimᴐn dia bᴐr di ba wa chi u dominua
44010018	di pɛɛzi, Saimᴐn la banna yir Pitta la du dia naa bee?
44010019	Ka Pitta nfɛrɛ haa du wia la un nawɛɛ la be. Denii Kᴐraawiizi Dumnanii ŋᴐ u be, Na! Nɛra bahoroo ra pɛɛzi i wia.
44010020	Izi tuu di du baa ra la ba bol. Minuu hum baa. Awia gilɛɛ ra aani i ni baa laŋaa.
44010021	Pitta tuu di la ba be di ga ŋᴐ, N wiarɛ ii ba. A summᴐa?
44010022	Ba ŋᴐ, Ɛɛh. Soojazi nabᴐma bɛllɛ du de, ba ra yiruu Kᴐrnɛlius. U ɛɛ nɛnaniirɛ di ra jaami Wiizi. Jus hina maa ra chᴐluu. Mɛlikananii bɛl ba wa ŋᴐ u be dí ú hum nɛra bá ga yirii í ba u dia bá nuu gunla hiŋ niŋ ŋᴐ ba be.
44010023	Baŋ wa ŋᴐ guŋ, Pitta laŋŋi baa dau. Hᴐpizi u ni ba maa ra la. Jᴐpa hina baŋhina n ɛɛ Yeesu hiŋra duu ra la.
44010024	Baŋ wa hel Sɛsarɛa di hᴐᴐ pizᴐᴐ. Kᴐrnɛlius ge teŋ feloo chaali u nɛra ni u dammuzi maa wa sɛr di ra kpaŋ Pitta.
44010025	Pitta n waa zuu bol, Kᴐrnɛlius la ga chem u ni di wa giŋŋi u see di ra kpau girme.
44010026	Pitta lalluu ka ŋᴐ, Izi chiŋ. Newearɛ yaa maa.
44010027	U nuu ŋᴐ wia di zuu dia, di nɛkpila sɛr de.
44010028	U ŋᴐ ba be, Ii zummᴐ lugᴐ Jus hina a kii banla n waa Jus hina ɛɛwɛ be kpawaarɛ di ra kii ba dia laŋaa gba. Ka Kᴐraawiizi baglimbuu dí ń gilɛɛ kaa yir nɛr maa doŋa hiŋ.
44010029	Awiarɛ baŋ wa yiriŋ, maa vɛɛwɛ ka ba. Miŋ ballɛ naa, ií ŋᴐ n be wii la wia iiŋ yiriŋ la.
44010030	Kᴐrnɛlius ŋᴐ, Dooŋharbᴐᴐ saŋa naa dᴐnnɛ n du n dia chem u ni di wa giŋŋi u sedi ra jaami wibaŋ jaamaa. Baal bɛl wa chi n see. U kunlaala ra nyɛgzi.
44010031	U ŋᴐ n be, Kᴐrnɛlius, Kᴐraawiizi nuu gunla hiŋ ᴐᴐ ra jaamuu labuu di liizi gunla hiŋ ᴐᴐ ra hiini nyaara dikuu u wia la.
44010032	Awia, hum nɛra bá la Jᴐpa di ga yir Saimᴐn la banna yir Pitta la ú ba. U du Saimᴐn Hᴐmbaŋzi dia la n dugli muuzeŋ labuu.
44010033	Awiarɛ n hum baa manaŋ ba la i be. I ge ɛɛ nɛnnɛ di ba. Too. Yaa maa n du ɛŋ naa, Kᴐraawiizi a binni yaabuu. Yaa ra nyiŋŋi ya nuu gunla Kᴐraawiizi n ŋᴐ í bagli yaa labuu.
44010034	Pitta ŋᴐ, N jaa zumuu, wibii maa, lugᴐ Kᴐraawiizi waa baŋhina a tᴐgzi di kaali baŋhina.
44010035	Ka newea dee maa biini nɛr la n na tᴐgzuu di ra ɛɛ wia la n wesse, a hiŋ gba wessoo u be.
44010036	Amaniyesuma la Kᴐraawiizi n tilee ŋᴐ Jus hina be labuu keŋ, dí newea daŋ na bampirsᴐna dikuu Yeesu Kristo wia. Waabuu nɛr maa Dᴐᴐri.
44010037	Ii ge gba nuu Yeesu la n lii Nazarɛt la wiarɛ. Galili hɛrii u wia faa faari ka wa yaari Judia hɛri maa. Jᴐn Kᴐraawiizi Niisᴐᴐri la faa ra bagli nɛraa Kᴐraawiizi wia ka ra sᴐ baa Kᴐraawiizi nii Galili hɛri la mᴐᴐ, ka Yeesu haa ba.
44010038	Yeesu n wa ballɛ, Kᴐraawiizi kpa u Dumnanii di du u ni a saŋa di tɛu fᴐŋŋa. U izi di ra gaagi bᴐra di ra ɛɛ winanaa di ra chaa banla maa n du Sitaani fᴐŋŋa biini u ra tᴐᴐri baa la. Kᴐraawiizii faa chigɛ u har. Awiarɛ u wer ɛɛ anniizi maa.
44010039	Yaa ge n ᴐᴐ faa du u be di ra na wia la maa uŋ faa ra ɛɛ Jus hina hɛri ni Jɛrusalɛm biini maa la, yaa ɛɛ u daansɛɛ hinaa a wia biini. Denii ba wa kpaahzuu mari daakaŋlii bɛl ni di kpuu.
44010040	Ka Kᴐraawiizi lalluu siu biini hᴐpizaa ahoro hᴐl di gil nɛra kaa nau.
44010041	Nɛra maa lɛi faa nau. Yaa banla Kᴐraawiizi n felee lizi yaa ɛɛ u daansɛɛ hina la bɛnnɛ faa nau. Uŋ izee siu biini la, yaa nuu faa ra di.
44010042	U ŋᴐ yaa be, dí ya ra bagli nɛra Kᴐraawiizi wia di ɛɛ u daansɛɛ hina ba be lugᴐ waabuu Kᴐraawiizi lizi u ɛɛ lalaa ni nɛnyinee maa seriya diiri.
44010043	U wiarɛ Kᴐraawiizi dᴐgtɛɛzi maa faa ŋᴐ di bagli lugᴐ nɛr la maa n niŋ yarduu, Kᴐraawiizi daŋ gil u wichᴐgaa tɛu dikuu uŋ yir u sᴐŋ wia la.
44010044	Pitta n faa haa ra ŋᴐ wia la di Kᴐraawiizi Dumnanii ballᴐ di wa zuu banla maa n du de di ra nuu wia la ni.
44010045	Yeesu hiŋra la n ɛɛ Jus hina di du Pitta ba la nuu banna mᴐᴐ mᴐᴐdumazi di ra chᴐli Kᴐraawiizi. A tir baa werge.
44010046	Ba faa waa tamɛɛ lugᴐ Kᴐraawiizi daŋ kpa u Dumnanii la di du banla n waa Jus hina ɛɛwɛ la ge ni.
44010047	Denii Pitta pɛɛzi baa, Ii waa na gunla Kᴐraawiizi n kpa u Dumnanii di du nɛra naa ni lugᴐ uŋ faa kpau di du yaa ge ni laa? Awia anɛɛ n niŋ kaa wer kpolli baa Kᴐraawiizi nii sᴐi naanɛi?
44010048	U gil ba sᴐ baa Kᴐraawiizi nii bá ra hiŋ Yeesu Kristo. Denii ba suŋŋi Pitta dí ú haa so ba be hᴐpizaa anɛɛ.
44011001	Huŋhunna la ni babalaa la n du Judia hɛri nuu lugᴐ banla n waa Jus hina ɛɛwɛ ge nuu Kᴐraawiizi wiarɛ di ra hiŋ.
44011002	Pitta n wa ba Jɛrusalɛm, banla n ᴐᴐ ra maŋkuri ba naabaala ŋmɛnɛɛ hiŋaa di teŋri ba hɛna la diu hᴐᴐzi
44011003	di pɛɛzuu, Bɛɛ wiarɛ i la banla n waa Jus hina ɛɛwɛ be haali i ni baa gaa dei?
44011004	Ka Pitta faari di ra bagli baa wia la maa di ŋᴐ,
44011005	N faa du Jᴐpaa di ra jaami Kᴐraawiizi di na wia aŋhina lugᴐ n na deezaa. Kumbɛl lugᴐ wɛjɛzeŋ bɛl ban lau u nuuzi kpogli lii chiŋ di ra tuu hɛri di wa hel n be.
44011006	N wa liŋŋi u biini di na kunnaazi anaazu hina ni kunlᴐᴐla ni kuntuuzaa ni zumbizi maa ni a dizi.
44011007	Denii n nuu loobii bɛl n ŋᴐwɛɛ, Pitta! Izi kpu ra hee.
44011008	Ka n ŋᴐ, Akai, n Dᴐᴐri. N haa waa n kii bɛl maa diwee maa.
44011009	N kaa kuari nuu a loobii n lii chiŋ di ŋᴐ, Kunla maa Kᴐraawiizi n lizi u doŋa ha, gilɛɛ kaa ra yiruu kundoŋ di ra kiiu.
44011010	A guŋ buhoro ka kunla bir kaali chiŋ.
44011011	Wii naa n na ɛɛ la, di baala bahoro wa hel yaa diiduu la. Ba faa hum baabuu n be di lii Sɛsarɛa.
44011012	Kᴐraawiizi Dumnanii ŋᴐ n be dí ń gilɛɛ ra aani n ni baa laŋaa. Yaabalaa banumbɛl naabuu ge duŋ yaa la di ga zuu baal bɛl dia.
44011013	A baal bagli yaa gunla uŋ faa na mɛlika bɛl n chigɛ u dia di ŋᴐ u be, Hum nɛra bá la baal bɛl be Jᴐpa. U sᴐnnɛ Saimᴐn, ba kaa ra yiruu Pitta, di ga yiruu ú ba.
44011014	U daŋ wa baglii wia aŋhina n niŋ wer lɛɛ i ni i dia hina maa.
44011015	Miŋ faa haa ra ŋᴐ a wia di ra tɛɛ baa la di Kᴐraawiizi Dumnanii wa zuu ba ni gunla himmaa uŋ faa felee zuu yaa ni la.
44011016	N liizi gunla yaa Dᴐᴐri n faa ŋᴐwɛɛ lugᴐ, Niirɛ Jᴐn faa kpa di ra sᴐ ii bᴐrahᴐŋ, ka Kᴐraawiizi daŋ wa kpa u Dumnanii di du ii ni.
44011017	Kᴐraawiizi n sunzi baa u Dumnanii la gunla uŋ faa sunzi yaa dikuu yaa n yardi yaa Dᴐᴐri Yeesu Kristo wia la, anɛɛ miŋ ń wer bir u huma la harɛi?
44011018	A nɛra n wa nuu guŋ, ba waa kaa dᴐᴐ wii maa bá ŋᴐ. Ba jaa ra chᴐli Kᴐraawiizi di ra ŋᴐ, Jaa Kᴐraawiizi tɛɛ banla n waa Jus hina ɛɛwɛ genii ŋmɛnɛɛ bá biine chᴐgi dikuu ba wichᴐgaa wia ka bá wer na Kᴐraawiizi miibᴐᴐ.
44011019	Saŋa la tᴐᴐrᴐᴐ n faa izee Yeesu hiŋra be dikuu Stiivin wia, ba maa yaari di la Finisia ni Saiprus ni Antiᴐk di gaa ŋᴐ wiŋᴐzi la di ra tɛɛ Jus hina bɛmbɛŋ.
44011020	Baŋhina ɛɛ Saiprus ni Sairini hina di la Antiᴐk di gaa ŋᴐ banla n waa Jus hina ɛɛwɛ gba be di bagli amaniyesuma la di lii ba Dᴐᴐri Yeesu wia biini di ra tɛɛ baa.
44011021	Kᴐraawiizi chi ba har. Nɛkpila werge yardi Yeesu di bir ba bampiree.
44011022	Yeesu hiŋra la n du Jɛrusalɛm la nuu guŋ di hum Banabas u la Antiᴐk.
44011023	Un la de di ga na gunla Kᴐraawiizi n suŋ ba ni di hiini baa ba wer ra ɛɛ winanaa, u bᴐra sᴐᴐni ba wia werge maa. U ra hiini baa di ŋᴐ ba be dí bá ɛɛ ania di lau bampirkpaŋ di ra hiŋ Kᴐraawiizi bá gilɛɛ kaa waa leu u ŋmɛnɛɛ.
44011024	A Banabas ɛɛ nɛpaa di dᴐᴐ Kᴐraawiizi Dumnanii ni yarda nɛnnɛ. Awiarɛ u wer di ra hiini baa guŋ. Nɛdamta maa sɛɛ Yeesu wia di bir ba bampiree di ra hiŋuu.
44011025	Banabas la Tarsus di gaa nyiŋŋi Sᴐᴐl.
44011026	Uŋ wa nau, u lawuu ba Antiᴐk. Ba ni Yeesu hiŋra ᴐᴐ chaali dᴐŋa guŋŋ a wa hel bina. Ba bagli nɛkpila maa Kᴐraawiizi wia Antiᴐk biini. Denii ba lugli yir baa Kristianzi. A sᴐŋ zɛɛrɛ Kristo nɛra.
44011027	Kᴐraawiizi dᴐgtɛɛzi baŋhina lii Jɛrusalɛm a saŋa di ba Antiᴐk.
44011028	Bɛl sᴐnnɛ Agabus. U izi ŋᴐ Kᴐraawiizi Dumnanii fᴐŋŋa biini dí lᴐzi daŋ chol durnya maa biini. A lᴐzi faa chol yagboŋ koori Klaudius saŋa.
44011029	Denii Yeesu hiŋra ɛɛ nuukpaŋ ŋᴐ bá kɛɛ kebee di ŋᴐ, Gunla maa hinla maa n nawɛɛ, í kpa ba ya hiini yaabalaa la n du Judia hɛri la.
44011030	Ba ba a ni. Ba kpa tɛɛ Banabas ni Sᴐᴐl bá kpa ga tɛɛ Yeesu hiŋra nabᴐnzi la.
44012001	Jus hina koorizeŋ bɛl baŋ faa ra yir Hɛrᴐd izi lau Yeesu hiŋra baŋhina a saŋa hiŋ di tᴐᴐri baa,
44012002	di gil ba kpa kandaa di kpu Jᴐn kpɛɛma Jems.
44012003	Guŋ par a Jus hina werge. Awia u kaa gil ba lau Pitta ge. A saŋa ɛɛ ba hᴐpizizenaa la baŋ ᴐᴐ ra di paanuu la dee baŋ waa yissi ra du a ni la.
44012004	U gil ba tᴐu dia mᴐᴐ ka di ba wa di ba Gillikaali diwee la tuŋ ú jaa lizuu di tɛɛ a nɛra bá ɛɛu ba kipar. U gil soojazi banaazuzi bᴐra anaazu ra du u tau.
44012005	Pitta n du diitᴐᴐri dia la, ka Yeesu hiŋra ra suŋŋi Kᴐraawiizi werge maa di ra tɛu.
44012006	Hɛrᴐd faa dau hᴐpizii la un niŋ lizi Pittaa tɛɛ a nɛra. A hamuŋa ka h'ᴐpizii la hel, Pitta chᴐᴐ soojazi banɛɛ baaŋ di ra chᴐᴐ dᴐᴐ. Yᴐlᴐzi anɛɛbuu du u nonee ni. A diibinna ge chi a diitᴐᴐri dominua la di ra du a dia tau.
44012007	Denii Kᴐraawiizi mɛlika bɛl ba u be, dia la maa chaani. U lᴐ Pitta kɛra di lalluu dᴐᴐ di ŋᴐ, Izi manaŋ. U yᴐlᴐzi la lii u nonee chol hɛri. U izi.
44012008	Mɛlika la ŋᴐ, Kpa i kuna laali di kpa i gawa du. U laali u kuna di kpa u gawa du. U kaa ŋᴐ, Kpa i wɛjɛ tᴐ di ra hiŋiŋ.
44012009	U kpa tᴐ di hiŋuu ba ra lii. A mɛlika ɛɛ annii maa di Pitta waa zummɛ lugᴐ wibiire ka haa kpa du deezaa biini.
44012010	Ba ga bɛri lugli diibinni la ni di kaa wa bɛri nɛɛhiŋ la ge ni di ga hel bossee dominua la lugbii gbera la. U pilli u hiŋ ni. Ba lii di kpa ŋmɛnɛɛ bɛl di ra la. Baŋ waa hel see, mɛlika la gil Pitta.
44012011	Denii u nfɛrɛ jaa ba lugᴐ wibii himmaanii. U ŋᴐ, Filaŋkeŋ n jaa zumuu lugᴐ n Dᴐᴐri hum u mɛlikaa u ba wa lɛɛŋ ɛnɛ maa. Hɛrᴐd nonee biinii u lɛɛŋ Jús hina gilɛɛ ɛɛŋ gunla baŋ faa ra fɛ la.
44012012	U jaa ra la Jᴐn la banna yir Maak la maa Mɛɛri dia di nɛdamta sɛr de di ra suŋŋi Kᴐraawiizi.
44012013	U lᴐ dominua di ɛɛ gaafura. A dia balii bɛl banna yir Roda ba.
44012014	Uŋ wa zum Pitta loobii, u bᴐra sᴐᴐni werge maa di wa bɛri. Waa kaa pilli dominua la gba ka chᴐ zuu dia biini di kali nɛra la lugᴐ, Pittaa chigɛ dominua.
44012015	Ba pɛɛzuu, I ra chugluu gɛɛ? U kaa ŋᴐ siaahmu maa dí wibii maa. Ka ba ŋᴐ, Amᴐ u mɛlikaa.
44012016	Ka Pitta haa ra lᴐ dominua di ra ɛɛ gaafura la. Ba wa pilli, di Pittaa. A tir baa.
44012017	U vig baa nonee bá siigi, ka bagli baa gunla Kᴐraawiizi n lizuu diitᴐᴐri dia la biini. Uŋ wa bagli baa tuŋ, u ŋᴐ, Ií ŋᴐ wia naa di tɛɛ Jems ni yaabalaa la. Denii u kaa bir kaali yembɛl.
44012018	Hᴐᴐŋ wa pizɛɛ a soojazi izi di Pitta waa hoo. Ba ra nyiŋŋuu di ra kᴐᴐ bᴐr maa.
44012019	Hɛrᴐd ŋᴐ, Ií nyiŋŋuu bᴐᴐni, ka ba nyiŋŋuu huhzi. U pɛɛzi a diitᴐᴐri binna la u wia, ka ŋᴐ dí bá kpu baa. Denii u izi a Judia hɛri di la Sɛsarɛa di ga du de.
44012020	A saŋa hiŋ u na baaŋ di du Taaya ni Saidᴐn hina ni werge. Denii ba maa chaali di feli la u dia nabᴐma Blastus be di ga lizi ba amaniye di tɛu mᴐᴐ ka la Hɛrᴐd ge be di ga suŋŋuu ú gil u ni baa dᴐᴐ nuukpaŋ. Ba diwee n ᴐᴐ ra lii a koori hɛri la wiarɛ ba ra nyiŋŋi u ni baa dᴐᴐ nuukpaŋ la.
44012021	Hɛrᴐd tɛɛ baa hᴐpizii la ban niŋ bir ba. A hᴐpizii n wa helle u laali u koori piŋŋozi zɛɛɛ di so u koorikara ni di ŋᴐ wisuma aŋhina tɛɛ baa.
44012022	Nɛra la ra koobi di ra ŋᴐ, Kaabaako! Newee lɛi ŋᴐ wia naa. Kᴐraawiizii ŋᴐa.
44012023	Baŋ wa ŋᴐ guŋ Hɛrᴐd lɛɛ a girme tɛɛ u hiŋ. Waa sɛɛwɛ bá kpa Kᴐraawiizi girme. Awia Kᴐraawiizi mɛlika bɛl wa gil wiila wa lᴐu dau kakpaŋ. Haalauri di u biini kuna u siu.
44012024	Ka Kᴐraawiizi wiŋᴐzi lawaa haa ra yaari di ra jaa.
44012025	Banabas ni Sᴐᴐl n wa ɛɛ gunla nɛra la n faa hum baa bá la Jɛrusalɛm ga ɛɛ la tuŋ, ba lau Jᴐn Maak u ni baa izi Jɛrusalɛm di bir la Antiᴐk.
44013001	Kᴐraawiizi dᴐgtɛɛzi ani Kᴐraawiizi wibagla baŋhina faa du Yeesu hiŋra biini Antiᴐk. Ba sᴐnaa faa Banabas ni Simɛᴐn, ba kaa ra yiruu Nɛbiŋŋu, ni Lusius la n lii Sairini, ni Maneɛn la baŋ faa dɛɛzɛɛ Hɛrᴐd mɛɛ dia la, ni Sᴐᴐl.
44013002	Banniibuu faa ra vᴐᴐ nua di ra hum Kᴐraawiizi huma. Denii Kᴐraawiizi Dumnanii ŋᴐ ba be, Ií lizi Banabas ni Sᴐᴐl ii biini bá hum huma aŋhina miŋ dau baa.
44013003	Baŋ wa vᴐᴐ nua di jaami Kᴐraawiizi tuŋ, ba jaa kpa ba nonee sagzi Banabas ni Sᴐᴐl ni ka hum baa bá ga hum a huma.
44013004	Kᴐraawiizi Dumnanii n hum baa gunla, ba kpa la Sɛlusia di ga zuu muugbera bɛl de di ra la hɛrjiga bɛl n du muu baambaaŋ ba ra yir de Saiprus.
44013005	Baŋ wa hel de, ba lii di la Salamis di gaa ŋᴐ Kᴐraawiizi wia Jus hina kisɛr diini biii ra hum Kᴐraawiizi huma. Denii Kᴐraawiizi Dumnanii ŋᴐ ba be, Ií lizi Banabas ni Sᴐᴐl ii ni. Jᴐn la ge faa du ba be di ra hiini baa.
44013006	Ba vol di gaagi a hɛri maa di wa hel Pefᴐs. Jus hinuu bɛl faa du de. U sᴐnnɛ faa Bajɛsus, ka Girik hina ra yiruu Ɛlimas. U ᴐᴐ ra ɛɛ ziŋgaaboo di ra dar nɛra lugᴐ u ɛɛ Kᴐraawiizi dᴐgtɛɛ bɛllɛ.
44013007	A hɛri nabᴐma Sɛrjius Paulus benii u faa du. A nabᴐma hiŋ faa dᴐᴐ nfɛrɛɛ di ra nyiŋŋi u nuu Kᴐraawiizi wiŋᴐzi la. Awia u yir Banabas ni Sᴐᴐl bá ba u be. Ba ba.
44013008	Ka ziŋgaaboo hiŋ la ra di baa hᴐᴐzi. Waa nyiŋŋi u nabᴐma la sɛɛ Yeesu wia.
44013009	Kᴐraawiizi Dumnanii izi Pᴐᴐl ni. A Sᴐᴐllɛ Girik hina kaa ra yir Pᴐᴐl la. U binni u siwee tiiih
44013010	ka ŋᴐ, Ee! Sitaani hiŋ! Winanaa maa dᴐm! I dᴐᴐ daraa ni wichᴐgaarɛ werge. Gilɛɛ kpa i wichᴐgaa naa di tᴐ Kᴐraawiizi wia ŋmɛnɛɛ.
44013011	Na! Filaŋkeŋ Kᴐraawiizi daŋ baglii u fᴐŋŋa í nyuŋŋi, á birgi tama ka i kaa na wiizi. Kakpaŋ, u siwee biri. U ra largi di ra nyiŋŋi nɛbɛl ú ra tɛrguu.
44013012	Nabᴐma la n wa na guŋ, u yardi gunla bam bagluu Yeesu wia la. A wiŋᴐzi wia tiruu werge maa.
44013013	Denii Pᴐᴐl ni banla n du u be zuu muugbera di lii Pefᴐs di ra la Pɛrga la n du Pamfilia hɛri la. Jᴐn la gil baa de ka bir kaali Jɛrusalɛm.
44013014	Ba ge lii Pɛrga di la Antiᴐk la n du Paisidia hɛri la. Ba heezaa hᴐpizii n wa helle ba zuu ba kisɛr dia biini di ga so.
44013015	Nɛra baŋhina karmi Moosis ni dᴐgtɛɛzi hᴐna tama. Denii a kisɛr dia nabᴐnzi gil nɛra ŋᴐ Pᴐᴐl ni Banabas be, Yaabalaa, di ii dᴐᴐ wihiinii maa iin niŋ ŋᴐ di hiini nɛra naa, ii daŋ ŋᴐu tɛɛ baa.
44013016	Pᴐᴐl izi di lalli u nonii ka jaa ŋᴐ ra tɛɛ baa, N dᴐŋa Izrɛl hina ni ii banla maa n na jaami Kᴐraawiizi, ií ra nuu n be.
44013017	Kᴐraawiizi la Izrɛl hina naa n na hiŋ la faa lizi yaa naabaalaa durnya nɛra maa biini di tɛɛ u hiŋ, di gil ba wazi saŋa la baŋ faa ɛɛ hᴐᴐhra di du Ijip hɛri la. Denii u wa lizi baa a Ijip hɛri biini ni u fᴐŋŋa,
44013018	di kpogli baa ni kanyitti binni tokko anɛɛ la baŋ faa du pir biini la.
44013019	Hɛssi aniidaanɛɛ nɛraa u duŋŋi Kenan hɛri biini ka kpa a hɛssi tɛɛ u nɛra la. Ba so a hɛssi binni kalfazi anaazu ni adunu.
44013020	Denii u lizi nabᴐnzi ba ra binni baa di ra di baa seriya guŋŋ a wa hel Kᴐraawiizi dᴐgtɛɛ Samuɛl saŋa.
44013021	A saŋaa ba suŋŋuu dí u lizi nɛbɛl ú ɛɛ ba koori. U lizi Kis bie Sᴐᴐl Bɛnjamin dee biini. A Sᴐᴐl faa di ba kora binni tokko anɛɛ
44013022	ka Kᴐraawiizi lɛɛ kora la u be di tɛɛ Deevid u di. Kᴐraawiizi ŋᴐ Deevid wia di ŋᴐ, Jɛssɛ bie Deevid naa wia ra parimbuu werge maa. U daŋ hum n kipar huma la maa di ra tɛŋ.
44013023	A Deevid dee biinii Yeesu lii. Kᴐraawiizi humuu Izrɛl hina be ú ɛɛ ba Lɛɛri gunla uŋ faa ŋᴐ nua tɛɛ baa la.
44013024	Mᴐᴐ ka Yeesu ba, Jᴐn faa ra bagli Izrɛl hina maa dí bá gil ba biine chᴐgi dikuu ba wichᴐgaa wia ka ú sᴐ baa Kᴐraawiizi nii.
44013025	Jᴐn huma n faa ka tama ka á tuŋ la, u pɛɛzi nɛra la, Anɛɛ ii ra yirinnɛi? Miŋ lɛi unla iinna kpaŋ la. A hiŋ haa du harbᴐᴐ. Maa dɛg miŋ niŋ lizi u gawa gba tɛu.
44013026	Yaabalaa, ii banla n ɛɛ Abraham biizi ani ii wiijaama maa, yaa benii Kᴐraawiizi durnya lɛɛi wiŋᴐzi naa ba.
44013027	Jɛrusalɛm hina la ni ba nabᴐnzi n wa na Yeesu, ba waa zummɛ lugᴐ ba Lɛɛrii. Baŋ ᴐᴐ ra karmi Kᴐraawiizi dᴐgtɛɛzi wiŋᴐzi ba heezaa hᴐpizii la maa, ka ba waa ᴐᴐ ra zum a zɛɛ nɛnnɛ. Awiarɛ ba di u kpui seriya gunla a dᴐgtɛɛzi n sɛbɛɛ ŋᴐ guŋ daŋ wa ɛɛ la.
44013028	Ba faa waa wii maa nawɛɛ ban niŋ ŋᴐ di sag u ni di ŋᴐ u ɛɛ kpuirɛ, ka suŋŋi Pailᴐt ŋᴐ ú kpuu.
44013029	Baŋ wa ɛɛu wii la maa baŋ faa sɛbɛɛ Kᴐraawiizi Hᴐŋ biini ŋᴐ guŋ daŋ wa ɛɛ la, ba ba wa lizuu daakaŋlii la ni di hug.
44013030	Ka Kᴐraawiizi lalluu siu biini.
44013031	Nɛra la n faa hiŋuu di lii Galili hɛri di ba Jɛrusalɛm la ᴐᴐ faa ra nau hᴐpizikpila maa biini. Baabuu ɛɛ daansɛɛ di ra tɛɛ nɛra filaŋkeŋ lugᴐ u izi siu biinii.
44013032	Yaa ge kpa amaniyesuma naa di ba ii be ií zum lugᴐ gunla Kᴐraawiizi n faa ŋᴐ nua tɛɛ yaa naabaala la,
44013033	gunnɛ u ɛɛ di tɛɛ yaa banla n ɛɛ ba biizi la, di lalli Yeesu siu biini. Ba sɛbi u wiarɛ Saams biini u bᴐra anɛɛ hiŋ la, dí, N biere hiŋ. Zinaabuu n lulii.
44013034	Ba kaa sɛbi u wia yembɛl di feli bagli lugᴐ u daŋ izi siu biini ú bᴐrahᴐŋ gilɛɛ pᴐᴐh, dí, Kᴐraawiizi ŋᴐwᴐᴐrɛ, N daŋ ɛɛi winanaa la miŋ faa ŋᴐ nua tɛɛ Deevid la.
44013035	A guŋ wiarɛ ba kaa sɛbi a hᴐŋ yembɛl di ŋᴐ, Hàá gil i biinanii la bᴐrahᴐŋ pᴐᴐh.
44013036	Deevid ɛɛ Kᴐraawiizi kipattɛ guŋŋ ka wa siu. Ba huguu ba lalaa be. U bᴐrahᴐŋ pᴐᴐh.
44013037	Ka nɛr la Kᴐraawiizi n lallɛɛ siu biini la, waabuu bᴐrahᴐŋ waa pᴐᴐhwɛ.
44013038	Awia yaabalaa, ií maa zum nɛnnɛ zinaa lugᴐ a Yeesu huma wiarɛ yaa wer di ra ŋᴐ ii be lugᴐ Kᴐraawiizi daŋ gil ii wichᴐgaa tɛɛ ia la.
44013039	Nɛr la maa n niŋ yardi Yeesu, Kᴐraawiizi daŋ kuu Yeesu wia di lizi wichᴐgaa la maa Moosis kiizi n faa waa wette lizi la a hiŋ ni di ha.
44013040	Awia ií ra dazi wia la Kᴐraawiizi dᴐgtɛɛzi n faa ŋᴐwɛɛ la á gilɛɛ waa na ia. Ba faa ŋᴐwᴐᴐrɛ,
44013041	Ii banla n na ɛɛ chɛɛtɛ la, ií binni wia la minna ɛɛ naa. A daŋ wa tir ia ii siuzi. Huma la minna hum saŋa naa, di ba baglaa di tɛɛ ia gba, ka ii wàá sɛɛ lugᴐ wibiire.
44013042	Uŋ wa ŋᴐ anniizi maa tuŋ, u ni Banabas izi ra lii a kisɛr dia biini. Banna lii la, a nɛra suŋŋi baa dí bá kaa bir ba ba heezaa hᴐpizii la n na ba la di kaa wa ŋᴐ a wia bá kaa nuu.
44013043	Ba maa lii a dia biini. Jus hina ni wiijaama kpilakpila maa hiŋ Pᴐᴐl ni Banabas. Pᴐᴐl ni Banabas ŋᴐ wia tɛɛ baa di ŋᴐ bá ra hiŋ Kᴐraawiizi ŋmɛnɛɛ nɛnnɛ ú ra suŋ ba ni di ra hiini baa.
44013044	Ba heezaa hᴐpizii la n kaa wa hel, a bol hina galga maa jaa ba bá wa nuu Kᴐraawiizi wia la.
44013045	Jus hina la n wa na nɛdamta la, a ra ɛɛ baa bᴐwii werge. Ba ra di Pᴐᴐl ni Banabas hᴐᴐzi di ra gbɛlli ba wiŋᴐzi.
44013046	Awia Pᴐᴐl ni Banabas ŋᴐ bampirii ni, A faa dɛkkᴐᴐ yaa n ŋᴐ Kᴐraawiizi wia di tɛɛ ii Jus hina mᴐᴐ. Yaa ŋᴐwᴐᴐrɛ di tɛɛ ia, ka ii vɛɛ di di ii himmaa seriya di ŋᴐ ii waa dɛg Kᴐraawiizi miibᴐᴐ la n waa tunaa dᴐᴐwɛ la dᴐᴐi. Awia yaa daŋ gil ia filaŋkeŋ ka la banla n waa Jus hina ɛɛwɛ be di ga ŋᴐa bá ge nuu.
44013047	Kᴐraawiizi ŋᴐ dí ya ɛɛ guŋ di ŋᴐ, N humiibuu í ɛɛ lugᴐ fintina di ra chaani banla n waa Jus hina ɛɛwɛ dúrnya maa wer nuu Kᴐraawiizi wia la n niŋ wer lɛɛ baa la i be.
44013048	Banla n waa Jus hina ɛɛwɛ la n wa nuu guŋ, ba bᴐra sᴐᴐni. Ba ra chᴐli Kᴐraawiizi wia la. Banla Kᴐraawiizi n faa felee lizi bá dᴐᴐ u miibᴐᴐ la n waa tunaa dᴐᴐwɛ la yardi Yeesu.
44013049	Kᴐraawiizi wia yaari a bᴐr maa.
44013050	Ka Jus hina la nyiŋŋi haana baŋhina n ɛɛ wiijaama di ɛɛ nɛzenaa ni a bol nabᴐnzi baŋhina di lizi amaniye la tɛɛ baa. Ba baana fuuh werge. A birgi tᴐᴐrᴐᴐ tɛɛ Pᴐᴐl ni Banabas. Ba duŋŋi baa ba hɛri.
44013051	Ban duŋŋi baa la, Pᴐᴐl ni Banabas peezi ba naazi doŋa ha bá zum lugᴐ ba benii a lii, ka kpa ba Aikonium.
44013052	Ka Yeesu hiŋra la n du Antiᴐk la bᴐra sᴐᴐni. Kᴐraawiizi Dumnanii ge du ba ni werge.
44014001	Pᴐᴐl ni Banabas n ba Aikonium la, ba zuu Jus hina kisɛr dia de di ra bagli baa Kᴐraawiizi wia. Ba baglaa la dᴐᴐ fᴐŋŋa. Nɛdamta maa sɛɛ Yeesu wia di yarduu. Jus hina ni Girik hina maanii sɛɛwɛ.
44014002	Ka Jus hina baŋhina waa yardɛɛ di ŋᴐ wiazi di tɛɛ banla n waa Jus hina ɛɛwɛ la di chᴐg ba wia ba be, ba waa kaa ra tᴐgzi baa.
44014003	Ka Pᴐᴐl ni Banabas du de guŋŋ di haa vɛɛ ra ŋᴐ gunla Kᴐraawiizi n suŋ nɛra ni di ra hiini baa. Denii Kᴐraawiizi ge ra jaa baa fᴐŋŋa ba wer ra ɛɛ wizenaa ni wisɛɛlaa nɛra zum lugᴐ Kᴐraawiizi wiarɛ ba ra ŋᴐ.
44014004	A bol biini, baŋhina ra hiŋ Jus hinaa, baŋhina ge ra hiŋ Yeesu huŋhunna la. Ba faa waa nuukpaŋ dᴐᴐwɛ.
44014005	Denii banla n waa Jus hina ɛɛwɛ baŋhina ni Jus hina ni ba nabᴐnzi baŋhina ta jina bɛl bá lᴐᴐzi baa bia di du baa tᴐᴐrᴐᴐ.
44014006	Pᴐᴐl ni Banabas nuu a wia di chᴐ la Laikonia hɛri di ga du Listira ni Dɛrbi ni bola la n dugli de la
44014007	di kaa lizi amaniyesuma la di ra tɛɛ ba ge.
44014008	A hᴐl bɛl ba ra ŋᴐ a wia Listira, di gbɛrii bɛl sogo. U naazi siuzi. Ban luluu maa, gunnɛ u du. Waa wette u vol.
44014009	U so di ra nuu gunla Pᴐᴐl n na ŋᴐ. Pᴐᴐl binnuu tiiih di zum lugᴐ u dᴐᴐ yardaa un niŋ wer chaau.
44014010	U ŋᴐ u be kpegzi ni, Izi chi. U haŋ lᴐ izi di ra vol.
44014011	Nɛdamta du de. Baŋ wa na gunla Pᴐᴐl n ɛɛwɛ la, ba ra kᴐᴐ werge di ra ŋᴐ ba mᴐᴐri biini, Vugaa ba yaa be lugᴐ newea.
44014012	Ba kpa Banabas di ra yir ba vugzeŋ bɛl banna yir Zeus di kaa kpa Pᴐᴐl ge di ra yir ba vug bɛl ge banna yir Hɛmɛs, dikuu bɛɛwiai, Pᴐᴐllɛ ᴐᴐ ra ŋᴐ wia.
44014013	Zeus kuaribᴐr faa du a bol nuarɛ. U kizee hiŋ kpa kooree aŋhina baŋ ᴐᴐ kpa di mil di kpa laali nɛra di ra kpa baa girme, ani naunii di ba bol nua di ra nyiŋŋi ú ni a nɛra maa kpu nauni la di kuari a Zeus ni Hɛmɛs la.
44014014	Pᴐᴐl ni Banabas n wa nuu a wia, a tir baa werge maa ba lau ba wɛjɛzi piili ka chᴐ zuu nɛdamta la baaŋ di ŋᴐ kpegzi ni,
44014015	Yaabalaa, bɛɛ wiarɛ ii ra ɛɛ kennei? Newearɛ yaa maa. Amaniyesumaa yaa kpa ba ii be di ŋᴐ ií gil wipɛɛri naa maa ha ka bir ra hiŋ unla n ɛɛ Kᴐraawiizi himmaa di ta chiŋ ni hɛri ni muuni ni kuna la maa n du a ni la.
44014016	Faalaa la u faa bir u hattɛ kpu durnya maa ba maa ra hiŋ ba kipar ŋmɛnizi.
44014017	Ka u faa haa ra ɛɛ yaabuu winanaa ya zum lugᴐ u haa du denii di ra tɛɛ yaa dooŋ, diwee ra lii yaa di di ra piŋ, yaa bᴐra ra sᴐᴐni.
44014018	Ba vug kuaraa la faa aah nɛra la siweere werge maa. Pᴐᴐl ni Banabas n ŋᴐ gunla, ka ba faa haa ra nyiŋŋi ba kuari ba kuaraa la guŋŋ ka wa gil.
44014019	Denii Jus hina baŋhina lii Antiᴐk di ba Aikonium di wa ŋᴐ wia aŋhina di wer bir Listira hina, ba baana fuuh di du Pᴐᴐl ni. Ba paa bia lᴐᴐzuu di tuuzuu lii ba bol biini. Ba zumᴐᴐ lugᴐ u siuwᴐᴐ.
44014020	Ka Yeesu hiŋra wa chaali u be di baruu, u izi chiŋ di bir zuu a bol biini. Hᴐpizi u ni Banabas la Dɛrbi.
44014021	Ban du Dɛrbi la, ba lizi amaniyesuma la tɛɛ ba ge. Nɛkpila sɛɛ Yeesu wia de di ra hiŋ. Ba kaa izi de di bir la Listira ni Aikonium ni Antiᴐk
44014022	di gaa du Yeesu hiŋra bᴐkpega di ŋᴐ ba be, dí bá ra hiŋ Yeesu ŋmɛnɛɛ nɛnnɛ bá gilɛɛ waa leu, di kaa ŋᴐ dí ba daŋ di tᴐᴐrᴐᴐ werge mᴐᴐ ka haa wa zuu Kᴐraawiizi kora biini.
44014023	Banna vol bola la, ba ligzi nɛra a bola biini bá ɛɛ Yeesu hiŋra nabᴐnzizi. Baŋ ᴐᴐ ligzi baa la, ba ᴐᴐ vᴐᴐ nuarɛ di suŋŋi Kᴐraawiizi tɛɛ baa ka kpa baa du Kᴐraawiizi la baŋ yardɛɛ la nonee ú ra hiini baa.
44014024	Denii ba izi de di ga Paisidia di ra la di ga hel Pamfilia hɛri,
44014025	di ŋᴐ wiŋᴐzi la Pɛrga biini, ka kaa ra la Ateli.
44014026	Baŋ wa lii de, ba zuu muugbera bɛl di bir la Antiᴐk. A Antiᴐk benii ba faa suŋŋi Kᴐraawiizi tɛɛ baa ú ra suŋ ba ni di hiini baa bá ra hum huma naa baŋ hummɛ tuŋ naa.
44014027	Baŋ wa ballɛ la, ba chaali Yeesu hiŋra la maa di bagli baa gunla maa Kᴐraawiizi n hiini baa di pilli ŋmɛnɛɛ tɛɛ banla n waa Jus hina ɛɛwɛ ba ge wer yardi Yeesu di na lɛɛi.
44014028	Denii ba du Yeesu hiŋra la be de di birgi.
44015001	Nɛra baŋhina lii Judia hɛri di ba Antiᴐk di waa ŋᴐ babalaa Yeesu hiŋra be, Di ii waa Moosis Hᴐŋ la ra hiŋ di ra teŋri ii hɛna, Kᴐraawiizi wàá lɛɛ ia.
44015002	Pᴐᴐl ni Banabas ra di baa hᴐᴐzi werge maa dikuu a wii wia. Awia ba ŋᴐ dí a wesso Pᴐᴐl ni Banabas ni Antiᴐk hina baŋhina n la Jɛrusalɛm di ga na Yeesu huŋhunna la ni nabᴐnzi la di pɛɛzi baa a wii.
44015003	Ba hum baa, ba ra la. Banna la la, ba ga Finisia hɛri ni Samaria hɛri di ra la di ra ŋᴐ babalaa maa be lugᴐ banla n waa Jus hina ɛɛwɛ jaa bir ba bampireere di ra hiŋ Kᴐraawiizi. Ba amaniye hiŋ gil ba bᴐra sᴐᴐni werge.
44015004	Ba wa hel Jɛrusalɛm. Yeesu hiŋra ni u huŋhunna ni nabᴐnzi la maa chaali di jaami baa. Ba bagli gunla maa Kᴐraawiizi n hiini baa ba ɛɛ la di tɛɛ baa.
44015005	Denii Yeesu hiŋra la n ɛɛ Farisizi la izi di ŋᴐ, Di banla n waa Jus hina ɛɛwɛ ra nyiŋŋi ba hiŋ, amᴐ i daŋ gil ba teŋri ba hɛna di ra hiŋ Moosis Hᴐŋ la.
44015006	Yeesu huŋhunna la ni nabᴐnzi la kaa chaali dᴐŋa di kaa ra ŋᴐ a wia,
44015007	di di hᴐᴐzi guŋŋ. Denii Pitta izi di ŋᴐ, Yaabalaa, ii zummᴐ lugᴐ Kᴐraawiizi faa lizimbuu ŋᴐ ń la ga ŋᴐ u amaniyesuma la di tɛɛ banla n waa Jus hina ɛɛwɛ bá ge nuu di yardi Yeesu. N ga ŋᴐa di tɛɛ baa.
44015008	Kᴐraawiizi n wette zum nɛra maa bampiree biini wiarɛ u kpa u Dumnanii di tɛɛ baa gunla uŋ faa kpau tɛɛ yaa la di bagli lugᴐ ba wia paruubuu.
44015009	Waa binnɛɛ lugᴐ yaa kuttᴐᴐ ba ni. Baŋ yardi Yeesu wiarɛ u gil ba wichᴐgaa tɛɛ baa.
44015010	Bɛɛ wiarɛ ii ŋᴐ ií fir Kᴐraawiizi kennei? Ii ŋᴐ ií kpa buntᴐga naa yaa ni yaa naabaala maa n faa waa wette chi naabuu di chug Yeesu hiŋra laa?
44015011	Akai! Guŋ waa wer. Yaa n yardi Yeesu u ge suŋ yaa ni di hiini yaa la wiarɛ u lɛɛ yaa. Ba ge gba gunnɛ.
44015012	Banla maa n sɛr de la waa kaa di baa hᴐᴐzi, ka jaa ra nuu Banabas ni Pᴐᴐl be. Ba bagli baa wizenaa ni wisɛɛlaa la Kᴐraawiizi n hiini baa ba wer ɛɛ banla n waa Jus hina ɛɛwɛ be la.
44015013	Baŋ wa bagli baa tuŋ, Jems ŋᴐ, Yaabalaa, ií nuu n be.
44015014	Saimᴐn Pitta ŋᴐ yaa benii gunla Kᴐraawiizi n felee lizi nɛra tɛɛ u hiŋ durnya maa biini ú sᴐŋ du ba ni labuu.
44015015	Dᴐgtɛɛzi la maanii faa ŋᴐ guŋ di sɛbi Kᴐraawiizi Hᴐŋ biini di ŋᴐ,
44015016	Kᴐraawiizi ŋᴐwᴐᴐrɛ, N daŋ kaa bir ba ii be di wa ma Deevid dia la n faa cholle la. U bᴐpurgaa la maanii ń kuari ma ú chi nɛnnɛ,
44015017	dúrnya nɛra maa n kawɛɛ ge wer ba di waa nyiŋŋi n bᴐr di ra hiŋiŋ. Banla n waa Jus hina ɛɛwɛ ka n lizi baa tɛɛ n hiŋ di kpa n sᴐŋ du ba ni labuu niŋ waa nyiŋŋi n bᴐr.
44015018	Mìŋ́ Kᴐraawiizi ŋᴐ guŋ di gil ba zum a wia saŋa maa.
44015019	Awia gunla miŋwaa n nawɛɛ, a waa wer yaa n kpa Moosis kiizi naa hiŋaa wia di ra tᴐᴐri banla n waa Jus hina ɛɛwɛ ka bir ba bampiree di ra hiŋ Kᴐraawiizi la.
44015020	Ka ií gil ya sɛbi hᴐŋ bɛl tɛɛ baa di ŋᴐ bá gil vuga wia á gilɛɛ kaa kpa doŋa sag ba ni di gil sɛnsɛŋ wia ge di gilɛɛ ra di kuŋ la baŋ hanzi u baŋaa u siu ni chal,
44015021	dikuu bɛɛwiai, banla n na bagli Moosis Hᴐŋ wia du bol maanii. Ba heezaa hᴐpizii maanii ba karmi u hᴐŋ la ba kisɛr diini biini guŋŋ di wa lii zinaa.
44015022	Denii Yeesu huŋhunna la ni nabᴐnzi la ni Yeesu hiŋra la maa ɛɛ nuukpaŋ di ŋᴐ bá lizi daansɛɛ hina ba biini bá du Pᴐᴐl ni Banabas di la Antiᴐk. Ba lizi nabᴐnzi banɛɛ ba biini. Bɛl sᴐnnɛ Judas, ba kaa ra yiruu Baasabas. Bɛl ge sᴐnnɛ Silas.
44015023	Denii ba sɛbi hᴐŋ bɛl di kpa tɛɛ baa. A hᴐŋ biini ba ŋᴐwᴐᴐrɛ, Ii balaa Yeesu huŋhunna la ni nabᴐnzi la maa ra jaami babalaa la n waa Jus hina ɛɛwɛ di du Antiᴐk ni Siriya ni Sailisia hɛri labuu.
44015024	Yaa nuuwᴐ lugᴐ yaa nɛra baŋhina ŋᴐ wia aŋhinaa tɛɛ ia di tᴐᴐri ia. Ba waa yaa pɛɛzɛɛ mᴐᴐ ka ŋᴐ guŋ. A tir ia. Ii bampiree waa kaa ɛɛ kpaŋ.
44015025	Awiarɛ yaa maa ɛɛ nuukpaŋ di ŋᴐ ya lizi yaa daansɛɛ hina di gil bá du yaa nɛnᴐŋŋaa Banabas ni Pᴐᴐl di ba ii be.
44015026	Banabas ni Pᴐᴐl ᴐᴐ ra hum yaa Dᴐᴐri Yeesu Kristo huma ani bampirkpaŋ. Ba baga lɛi ba miibᴐᴐ wia, ka ra humaa.
44015027	Yaa lizi Judas ni Silas di hum baa bá wa ŋᴐ anniizi di tɛɛ ia.
44015028	Yaa ni Kᴐraawiizi Dumnanii jinaa keŋ. Yaa ŋᴐ yaa wàá kpa wikiilaa maa di tɛɛ ia see anla n niŋ hiini ia.
44015029	Awia ií ra kii kuna la baŋ kpuwɛɛ di ra tɛɛ vuga ani chal ani kuna la baŋ ᴐᴐ hanzi a baŋaa a siuzi la ani sɛnsɛŋ wia. Di ii ra kii anniizi, ii daŋ wer dᴐᴐ nuukpaŋ dᴐŋa be. K'ᴐraawiizi hiini ia.
44015030	Baŋ wa kpa hᴐŋ la tɛɛ Pᴐᴐl ni Banabas waa, ba jaa ta baa. Ba la Antiᴐk di ga chaali Yeesu hiŋra maa di kpa hᴐŋ la tɛɛ baa bá karmi.
44015031	Baŋ wa karmuu, ba bᴐra sᴐᴐni baabuu, dikuu bɛɛwiai, a hᴐŋ du baabuu bᴐkpega werge.
44015032	Judas ni Silas ɛɛ Kᴐraawiizi dᴐgtɛɛzii. Awia ba wettoo di ra ŋᴐ wikpila Yeesu hiŋra la be di ra hiini baa di ra du baa bᴐkpega.
44015033	Baŋ wa birgi de tama, babalaa la ŋᴐ dí bá bir la babalaa la n hum baa la be.
44015034	Judas ni Silas bir kaali,
44015035	ka Pᴐᴐl ni Banabas haa du ba be Antiᴐk. Ba ni nɛkpila ŋᴐ Kᴐraawiizi wia di ra tɛɛ nɛra di kaa ra bagli nɛra.
44015036	Aŋ wa ɛɛ tama, Pᴐᴐl ŋᴐ Banabas be, Gil ya la yaabalaa la maa n du bola la maa yaa n faa gaagɛɛ di ŋᴐ Kᴐraawiizi wia la be di ga na gunla ba maa n duwɛɛ.
44015037	Banabas ra nyiŋŋi ŋᴐ Jᴐn la banna yir Maak la hiŋ baa la.
44015038	Ka Pᴐᴐl faa waa gunna nyiŋŋi. Uŋ faa vɛɛ u huma Pamfilia di bir kpo saŋa la uŋ faa du ba be la wiarɛ Pᴐᴐl biini waa kaa huuhzi lugᴐ ú kaa hiŋ baa la.
44015039	A jaa ɛɛ baa kinchaŋ. Ba bargi dᴐŋa ni. Banabas kpa Maak di zuu muugbera bɛl di la Saiprus.
44015040	Pᴐᴐl ge lizi Silas. Yeesu hiŋra suŋŋi Kᴐraawiizi tɛɛ baa di kpa baa du u nonee ú ra suŋ ba ni di ra hiini baa.
44015041	Denii ba kpa ra la di ga Siriya ni Sailisia hɛri di du Yeesu hiŋra maa bᴐkpega di ra la.
44016001	Ba wa hel Dɛrbi ni Listira. Yeesu hiŋri bɛl faa du de. U sᴐnnɛ faa Timoti. U maa faa ɛɛ Jus hinuurɛ di ra hiŋ Yeesu. U mɛɛ ge ɛɛ Girik hinuu.
44016002	Timoti la faa dᴐᴐ sᴐnnɛ babalaa la n du Listira ni Aikonium la be.
44016003	Pᴐᴐl faa ra nyiŋŋuu lugᴐ Timoti hiŋuu ra la, ka kuu Jus hina la n du de barii la wia di gil ba teŋ Timoti hɛŋ, dikuu bɛɛwiai, ba maa zummᴐᴐ u mɛɛ n ɛɛ Girik hinuu.
44016004	Ba kpa ra la. Banna la la, di ba wa zuu bol maa, ba ᴐᴐ ŋᴐ ba be kiizi la Yeesu huŋhunna la ni Jɛrusalɛm hina nabᴐnzi n ŋᴐwɛɛ la wia,
44016005	di ra du baa bᴐkpega bá ra hiŋ nɛnnɛ. Yeesu hiŋra na nɛra di ra jaa hᴐpizibii maa.
44016006	Pᴐᴐl ni @@ Banabas @@ ga Firijia ni Galasia barii di ra la, dikuu bɛɛwiai, Kᴐraawiizi Dumnanii waa sɛɛwɛ ba zuu Eesia hɛri di ŋᴐ Kᴐraawiizi wia de.
44016007	Ba ba Misia di ŋᴐ ba zuu Baitinia hɛri ka Yeesu Duma bir baa de.
44016008	Ba ga Misia di ra la di ga hel Troas.
44016009	Pᴐᴐl na wia aŋhina hamuŋa ni lugᴐ unna deezi. U na Masɛdᴐnia hiŋ bɛl n chigɛ di ra fᴐrguu di ra ŋᴐ, Ba Masɛdᴐnia hɛri di wa hiini yaa.
44016010	Pᴐᴐl n wa na a wia tuŋ, u ni yaa ɛɛ sirya ya la de, dikuu bɛɛwiai, denii yaa chi zum lugᴐ Kᴐraawiizi ra nyiŋŋuu ya la di ga lizi amaniyesuma la di tɛɛ baa.
44016011	Yaa zuu muugbera di lii Troas di deŋli di la Samotiresia. Hᴐᴐ wa pizi yaa kaa izi de di la Niepᴐlis
44016012	di kaa izi de ge di la Filipai. Filipai la ɛɛ Masɛdᴐnia hɛri nyuu bᴐttɛ u nɛra dᴐᴐ fᴐŋŋa la dee Room hina n dᴐᴐwɛ la. Yaa birgi de tama.
44016013	Heezaa hᴐpizii n wa helle, yaa lii a bol biini di la muu nua di ga nyiŋŋi bᴐr la n ɛɛ wiijaami bᴐr di so di ŋᴐ wia di ra tɛɛ haana baŋhina n chaalɛɛ de.
44016014	Haana la n du de di ra nuu yaa wiŋᴐzi la bɛl sᴐnnɛ faa Lidia. Tayatairaa u lii di ɛɛ kuna la baŋ ᴐᴐ lii gara la yoori di ɛɛ wiijaami. Uŋ wa nuu Pᴐᴐl wiŋᴐzi, Kᴐraawiizi pilli u siwee u wer sɛɛ a wiŋᴐzi.
44016015	Yaa sᴐ u ni u dia hina maa Kᴐraawiizi nii. U suŋŋi yaa di ŋᴐ, Di ii yardᴐᴐ lugᴐ n na hiŋ Kᴐraawiizii nɛnnɛ, amᴐ ií ba wa du n dia. Uŋ wa suŋŋi yaa werge, yaa sɛɛ.
44016016	A hᴐl bɛl yaa ra la a wiijaami bᴐr. Yoŋhaaŋ bɛl wa huuzi yaa. Aliizinachᴐgii bɛl du u ni u ra na sinai di vug ra tɛɛ nɛra. U dᴐᴐra ra na kebee werge.
44016017	A yoŋhaaŋ ra hiŋ yaa ni Pᴐᴐl harbᴐᴐ di pogzi di ra ŋᴐ, Baala naa ɛɛ Kᴐraawiizizeŋ balaarɛ. Kᴐraawiizi miibᴐᴐ lɛɛi wiŋᴐzii ba ŋᴐ di ra tɛɛ ia la.
44016018	Hᴐpizibii maa u ᴐᴐ ɛɛ guŋ. A wa bazi Pᴐᴐl. U bir di ŋᴐ aliizinachᴐgii la n lawuu la be, N na ŋᴐ i benii ni Yeesu sᴐŋ ni, wa lii haaŋ naa ni. A aliizinachᴐgii wa lii kakpaŋ.
44016019	U dᴐᴐra n wa zummɛ lugᴐ ba wàá ka na tᴐna maa u be la, ba la di ga lauri Pᴐᴐl ni Silas fᴐŋŋa ni di tɛrgi baa la ba kisɛr bᴐr la ba bol nabᴐnzi n ᴐᴐ sɛr la,
44016020	di ga ŋᴐ banla n ɛɛ Room seriya diire be, Baala naa ɛɛ Jus hinaa di ba ɛŋ di waa tᴐᴐri yaa bol hina werge,
44016021	di ra dau naana wia la Room hina n na kii la.
44016022	Nɛdamta la n du de la maa ɛɛ nuukpaŋ di hiŋ ba nua di ra chagzi baa. A Room seriya diire lau ba kunlaala wir ba ni ka ŋᴐ dí bá lᴐᴐzi baa daazi.
44016023	Ba lᴐᴐzi baa werge ka jaa tᴐ baa diitᴐᴐri dia, ka ŋᴐ a dia nabᴐma be di ú ra du ba tau nɛnnɛ di ra tɛɛ baa.
44016024	U kpa baa zuu a diitᴐᴐri dia diisee di du ba naazi daazi.
44016025	Hɛuh n wa hɛɛhzɛɛ, Pᴐᴐl ni Silas ra jaami Kᴐraawiizi di yir yira di ra tɛu, a diitᴐᴐri dia hina ra nuu.
44016026	Denii kakpaŋ hɛri zigli werge maa, a dia maa zigli, u dominuuzi maa pilli, diitᴐᴐri la hina maa yᴐlᴐzi pur.
44016027	A diitᴐᴐri nabᴐma izi dᴐᴐ di dominuuzi maa pillᴐᴐ. U pam u kizee di ŋᴐ ú kpu u hiŋ. U niikoo a diitᴐᴐri hina maa chᴐwᴐᴐrɛ lii.
44016028	Ka Pᴐᴐl pogzi werge di ŋᴐ, Gilɛɛ ɛɛ i hiŋ wii maa. Yaa maanii haa du de.
44016029	U ŋᴐ dí bá kpa fintinazi ba. Ba kpaa ba. U chᴐ zuu ba be. Ɔnsii n lawuu wergPᴐᴐl ni Silas ra jaami Kᴐraawiizi di yir yira di ra tɛu, a diite wia u bᴐra maa ra sa. U chᴐᴐ hɛri Pᴐᴐl ni Silas see di ra jaami baa,
44016030	ka izi kpa baa lii di pɛɛzi baa, Yaabalaa, ɛrɛɛ ń ɛɛ di lɛɛ n hiŋ Kᴐraawiizi baaŋ ninɛi?
44016031	Ba ŋᴐ, Yardi Yeesu K'ᴐraawiizi lɛɛ i ni i dia hina maa.
44016032	Ba ŋᴐ Kᴐraawiizi wia di ra tɛɛ u ni banla maa n du u dia.
44016033	Denii u kpa baa a hamuŋa hiŋ di yagli ba bᴐra ban lᴐᴐzɛɛ a mᴐnni la. Ba sᴐ u ni u dia hina maa Kᴐraawiizi nii a hamuŋa hiŋ.
44016034	Denii u lau baa zuu u dia di ɛɛ diwee tɛɛ baa ba di. U ni u dia hina maa bᴐra sᴐᴐni werge dikuu baŋ yardi Kᴐraawiizi wia.
44016035	Hᴐᴐŋ wa pizɛɛ, Room seriya diire la hum ba balaa ba wa ŋᴐ diitᴐᴐri dia nabᴐma la be, Tɛɛ nɛra la ŋmɛnɛɛ bá lii.
44016036	U ga ŋᴐ Pᴐᴐl be, Room seriya diire la hum nɛraa ba wa ŋᴐ n be dí ń tɛɛ ia ŋmɛnɛɛ ii lii. Awia ií wa lii. K'ᴐraawiizi la ii ni.
44016037	Ka Pᴐᴐl bir ŋᴐ banla Room seriya diire n hummɛ diitᴐᴐri dia nabᴐma be la, Baŋ wa di yaa seriya, ba waa nawɛɛ yaa n ɛɛ wichᴐgii maa, ka lᴐᴐzi yaa nɛra baaŋ di tᴐ yaa diitᴐᴐri dia. Yaa ɛɛ Room fᴐŋŋa diiree ka ba ɛɛ yaa guŋ, ka jaa ra nyiŋŋi ba suahzi lizi yaa. Akai. Màá sɛɛ guŋ. Ií ga ŋᴐ ba be bá himmaa wa lizi yaa.
44016038	A nɛra bir la di ga ŋᴐ guŋ Room seriya diire la be di bagli baa lugᴐ ba ɛɛ Room fᴐŋŋa diiree. A seriya diire n wa nuu guŋ, kafᴐŋ lau baa.
44016039	Ba izi la di ga fᴐrgi baa bá gil tɛɛ baa ka lau baa lii di suŋŋi baa werge lugᴐ bá izi kaali.
44016040	Ban lii a diitᴐᴐri dia biini, ba ga zuu Lidia dia. Baŋ wa na babalaa la maa, ba du baa bᴐkpega ka izi di ra la.
44017001	Banna la hiŋ ba ga Amfipᴐlis ni Apᴐlonia di ga hel Tɛssalᴐnaika. Jus hina kisɛr dia bɛl du denii.
44017002	Pᴐᴐl zuu ba be kisɛr dia la biini lugᴐ gunla uŋ ᴐᴐ ra ɛɛ bola maa la. Gunnɛ u ɛɛ ba heezaa hᴐpizaa ahoro maa
44017003	di ra di baa hᴐᴐzi di ra bagli baa Kristo wia di lii Kᴐraawiizi Hᴐŋ biini bá zum lugᴐ Kᴐraawiizi dᴐgtɛɛzi la faa baglᴐᴐrɛ lugᴐ Kristo daŋ wa di tᴐᴐrᴐᴐ di siu ka izi siu biini. Uŋ wa bagli baa guŋ, u ŋᴐ, Yeesu naa miŋ ᴐᴐ ŋᴐ u wia di ra tɛɛ ia naa, waabuu a Kristo.
44017004	Baŋhina sɛɛ tɛu. Girik wiijaama damta ni hahgandawa kpila maa sɛɛ di wa jaa u ni Silas ni.
44017005	Denii Jus hina bᴐra ra wii. Ba ga nyiŋŋi nɛkpakpalli baŋhina n ᴐᴐ du yawa bᴐr la bá hiini baa. Ba chaali nɛra werge di kpa taawai di du a bol maa u ra kᴐᴐ. Ba la Jasᴐn dia bá ga lau Pᴐᴐl ni Silas lii di tɛɛ nɛra la
44017006	di ga nyiŋŋi baa huhzi de ka lau Jasᴐn ni Yeesu hiŋra baŋhina di tɛrgi baa la ba bol nabᴐnzi be di wa ŋᴐ, Nɛra la n ᴐᴐ vol di ra koozi nɛra la ba bᴐnnaa gbaa.
44017007	Jasᴐn gil ba wa du u dia. Ba maa ra chᴐgi yaa yagboŋ koori Siiza kiizi di ra ŋᴐ dí koori bɛllɛ kaa du de. Waabuu Yeesu.
44017008	Nɛdamta la ni bol nabᴐnzi la n wa nuu guŋ, a tir baa.
44017009	Ba gil Jasᴐnwaa dau kebee mᴐᴐ ka ba gil baa ba lii.
44017010	Denii Yeesu hiŋra la ɛɛ manaŋ di ta Pᴐᴐl ni Silas ŋmɛnɛɛ hamuŋa ni bá la Bɛria. Ba la a Bɛria di ga zuu Jus hina kisɛr dia de.
44017011	Jus hina la n du de la waa dignikpega hina ɛɛwɛ lugᴐ Tɛssalᴐnaika Jus hina la. Ba aah siwii di ra nuu wiŋᴐzi la di ra pessi Kᴐraawiizi Hᴐŋ biini wia hᴐpizibii maa bá zum, di ba wiŋᴐzi la ɛɛ wibii gɛɛ a waa wibii ɛɛwɛ.
44017012	Bakpila maa yardi ba wiŋᴐzi hiŋ. Girik hahgandawa kpila ni baala kpila gba yardi.
44017013	Tɛssalᴐnaika Jus hina n wa nuuwɛ lugᴐ Pᴐᴐl kaa ra ŋᴐ Kᴐraawiizi wia Bɛria, ba izi la de ge di gaa ɛɛ nɛra ba baana ra fuuh.
44017014	Denii Yeesu hiŋra la ɛɛ manaŋ di ta Pᴐᴐl ŋmɛnɛɛ dí ú ra la muuzeŋ la barii, ka Silas ni Timoti ge so a bol.
44017015	Baŋhina du Pᴐᴐl ra la di ga hel Atɛns maa, ka Pᴐᴐl ŋᴐ dí bá bir la di ga ŋᴐ Silas ni Timoti be dí bá ba u be manaŋ. Ba kaali.
44017016	Pᴐᴐl n du Atɛns di ra kpaŋ baa la, u binni di vugaa gbigi de maa. U biini chᴐgi.
44017017	U izi la ba kisɛr dia di ga di Jus hina ni wiijaama la n du de la hᴐᴐzi di ᴐᴐ ra la kisɛr bᴐr hᴐpizibii maa di ga ŋᴐ wia di ra tɛɛ banla maa uŋ ᴐᴐ huuzi de la.
44017018	Banla n na hiŋ Ɛpikuria ni Stois ŋmɛnɛɛ la waa diu hᴐᴐzi di pɛɛzi, Bɛɛ wiŋᴐzii wiŋᴐbala naa hiŋ ge ra ŋᴐ kennei? Baŋhina ge ŋᴐ, Kᴐraawiizizi aŋhina yaa n waa a wia zummɛ wiarɛ u ra ŋᴐ. Unna ŋᴐ Yeesu ni siu biini izaa wia werge wiarɛ ba ŋᴐ guŋ.
44017019	Ba ga lawuu di la ba seriya dia bɛl banna yir Arɛᴐpagus di wa ŋᴐ u be, Yaa ra nyiŋŋuu ya kaa nuu baglifalii la hinna bagli la.
44017020	Wia la yaa n nuuwɛ i be la tir yaabuu. Awia yaa ra nyiŋŋuu ya zum a zɛɛ nɛnnɛ.
44017021	Gunnɛ Atɛns hina ni ba hᴐᴐhra ᴐᴐ ra ɛɛ. Ba ᴐᴐ aah siwiire bá nuu wifalaa di kaa aah siwii bá ŋᴐ ba hor.
44017022	Denii Pᴐᴐl lii chi Arɛᴐpagus la baambaaŋ di ŋᴐ, Atɛns hina, mim binni ii wia maa, n zummᴐ lugᴐ ii ra tᴐgzi wiarɛ werge,
44017023	dikuu bɛɛwiai, n gaagi ii bol maanii, di na ii sarga lizibᴐra ni ii vuga di wa na sarga lizibᴐr bɛl iim mawɛɛ ka sɛbi wia aŋhina di du u ni, dí Kᴐraawiizi la iiŋ waa zummɛ la sarga lizibᴐttɛ keŋ. A Kᴐraawiizi la iiŋ ŋᴐ ii waa zummɛ ka ra jaamuu la, u wiarɛ n ŋᴐ ń ŋᴐ tɛɛ ia la.
44017024	Kᴐraawiizi la n ta hɛri ni kummaa n du u ni di kaa ɛɛ chiŋ ni hɛri maa dᴐᴐri la, waabuu waa ᴐᴐ ra zuu diini la newea n mawɛɛ a ɛɛ wiijaamidiini la.
44017025	A waa ɛɛwɛ lugᴐ newea n hum huma di ra tɛu wiarɛ u wer du de. Akai. Waabuu ra tɛɛ newea miibᴐᴐ. U benii nɛra maa na ba heeza ni ba kummaa.
44017026	Nɛkpannɛ u faa ta. Newea maa ni ba dee maa lii u ni di yaari hɛri maa. Kᴐraawiizi feloore dau ba maa saŋazi ni ba duuri bᴐra.
44017027	U ɛɛ gunnɛ bá ra nyiŋŋi u bᴐr di ra largi bᴐr maa bá nau. Ka Kᴐraawiizi waa bᴐᴐnɛɛ duwɛɛ. U dugli yaa maanii.
44017028	Baŋ ᴐᴐ ŋᴐ lugᴐ Kᴐraawiizi fᴐŋŋa wiarɛ yaa maa wer du de di ra heezi di ra hum huma la, wibiire ba ᴐᴐ ŋᴐ. Ii nɛra la n ᴐᴐ ra sɛbi hᴐna la gba di wibiire di ŋᴐ, Yaa gba ɛɛ u biizii.
44017029	Di yaa ɛɛ u biizi, a waa dɛkkɛ yaa n kaa ra binni lugᴐ Kᴐraawiizi ɛɛ kuna la nɛra n kpa salim ni lugbia ni bia di kpa nfɛrɛ di kuari labuu.
44017030	Kᴐraawiizi faa waa nɛra wichᴐgaa wia ra hagzi saŋa la baŋ faa waa u wia zummɛ la. Ka filaŋkeŋ u ra karfi nɛr maanii yemmaa dí bá gil ba biine chᴐgi dikuu ba wichᴐgaa wia di gilaa ha,
44017031	dikuu bɛɛwiai, u lizi hᴐpiziirɛ dau un niŋ di durnya nɛra maa seriya di di wibii tɛɛ baa, di kaa lizi nɛr la n niŋ wa di baa seriya la. U lalli a hinnɛ siu biini ya zum lugᴐ wia naa ɛɛ wibiire.
44017032	Uŋ wa ŋᴐ siu biini izaa la wia, baŋhina jaa ra ɛɛu chɛɛtɛ. Baŋhina ge ra ŋᴐ, Yaa haa ra nyiŋŋuu ya nuu i wiŋᴐzi hiŋ.
44017033	Denii Pᴐᴐl izi lii ba biini di kaali.
44017034	Nɛra baŋhina ba wa jaa u ni di ra hiŋuu di sɛɛ u wiŋᴐzi la. Bɛl sᴐnnɛ faa Dayonisius. U faa ɛɛ Arɛᴐpagus seriya diiri bɛllɛ. Bɛl ge ɛɛ haaŋ. U sᴐnnɛ faa Damaris. Ba ni baŋhina jaa u ni.
44018001	Denii Pᴐᴐl izi Atɛns di la Kᴐrint
44018002	di ga huuzi Jus hinuu bɛl n faa lii Pᴐntus di la ga so Room, ka kaa izi Room ge di ba Kᴐrint dikuu Klaudius n duŋŋi Jus hina maa Room biini wia. U sᴐnnɛ Akuila. U haaŋ ge sᴐnnɛ Pirsila. Pᴐᴐl la ba dia di ga jaami baa,
44018003	di du ba dia di ra hum, dikuu bɛɛwiai, ba maa faa ra hum humkpannɛ. Wɛjɛtᴐg bɛl banna yir tanti, aabuu ba faa ra nyɛr di kpa ra kuari diini nɛra ra chᴐᴐ a biini.
44018004	Ba heezaa hᴐpizii maa biini Pᴐᴐl ᴐᴐ zuu ba kisɛr dia di ra di Jus hina ni Girik hina maa hᴐᴐzi bá vii sɛɛ u wiŋᴐzi la.
44018005	Silas ni Timoti n wa lii Masɛdᴐnia hɛri ba, Pᴐᴐl jaa wer izi di ɛɛ Kᴐraawiizi wia daansɛɛ nɛnnɛ di ra tɛɛ nɛra. A du u bampiriire werge. U ra ŋᴐ Jus hina be lugᴐ Yeesu la ɛɛ a Kristoo.
44018006	Ka baŋ waa nyiŋŋi ba chᴐgi u huma di ra gbɛlluu la, u lau u wɛjɛ di zigli ka ŋᴐ, A wia lii ii benii. Ii haahkɛ chug ii hinaa. N ŋᴐ Kᴐraawiizi wiarɛ di tɛɛ ia, ii vɛɛ. Awia n daŋ la banla n waa Jus hina ɛɛwɛ la be.
44018007	Uŋ wa ŋᴐ guŋ, u gil baa ka kaali wiijaami bɛl dia n dugli a kisɛr dia. A baal sᴐnnɛ faa Taitus Justus.
44018008	Kisɛr dia nabᴐma Kirispus ni u dia hina maa yardi Yeesu. Nɛkpila maa n du Kᴐrint nuu wiŋᴐzi la di sɛɛ di yardi u wiŋᴐzi hiŋ ka ba sᴐ baa Kᴐraawiizi nii.
44018009	A hᴐl bɛl hamuŋa ni Pᴐᴐl na wia aŋhina lugᴐ unna deezi. Kᴐraawiizi ŋᴐ u be, Gilɛɛ ra ᴐm. Haa ra ŋᴐ n wiŋᴐzi di ra tɛɛ nɛra. Gilɛɛ siigi.
44018010	N chigᴐ i hattɛ. N dᴐᴐ nɛkpila maanii bol naa be. Awia n daŋ kissii kpɛrɛkpɛrɛ la nɛra n niŋ ŋᴐ bá ɛɛi la.
44018011	Denii Pᴐᴐl du de biŋkpaŋ ni baaguzi anumbɛl di ŋᴐ Kᴐraawiizi wia di ra tɛɛ nɛra.
44018012	Saŋa la Galio n di nabᴐmuu Eesia hɛri la, Jus hina ɛɛ nuukpaŋ di ra tᴐᴐri Pᴐᴐl di lawuu ba ba seriya diiri dia
44018013	di wa ŋᴐ, Guŋ la baal naa n na bagli nɛra ŋᴐ bá ra hiŋ Kᴐraawiizi la, guŋ daŋ gil ba ra chᴐgi yaa kiizi.
44018014	Pᴐᴐl ra nyiŋŋi u ŋᴐ u hor, ka Galio ŋᴐ Jus hina la be, Aa! Ii Jus hina naa! Di baal naa vii hum hunchᴐgii bɛllɛ, n daŋ vii di kanyitti di nuu tɛɛ ia.
44018015	Ka ii himmaa wiazi ni nɛra sᴐnazi ni ii kiizi wiarɛ ii ba. Awia màá di wia naa seriya. Ií himmaa binni a biini.
44018016	U duŋŋi ba maa ba lii a seriya dia biini.
44018017	Denii nɛra lau kisɛr dia nabᴐma Sᴐstɛnis di ra lᴐᴐzuu. A seriya dii dia danzɛɛ kɛriirɛ ba faa ra lᴐᴐzuu la, ka Galio waa baa hagzɛɛ maa.
44018018	Pᴐᴐl haa birgi babalaa hiŋ be a bol mᴐᴐ ka haa izi ba be. U ni Pirsila ni Akuila zuu muugbera bɛl di ra la Siriya hɛri. Pᴐᴐl faa tɛɛ Kᴐraawiizi nua bɛl Sɛŋkirii ba fuŋ u nyuu mᴐᴐ ka ba ra la a Siriya hɛri
44018019	di ga hel Ɛfɛsus. Pᴐᴐl gil Pirsila ni Akuila de ka ga zuu kisɛr dia di ra di Jus hina hᴐᴐzi.
44018020	Ba ŋᴐ dí ú so a bol tama. U vɛɛ
44018021	ka ŋᴐ, Di Kᴐraawiizi sɛɛwᴐ, n daŋ kaa bir ba ii be. U gil baa Ɛfɛsus, ka ga zuu muugbera di ra la,
44018022	di ga hel Sɛsarɛa di lii di la Jɛrusalɛm ga jaami Yeesu hiŋra de ka la Antiᴐk,
44018023	di ga birgi de tama, ka lii de di ra gaagi bola Galasia hɛri ni Firijia hɛri maa di du Yeesu hiŋra maa bᴐkpega di ra la.
44018024	Denii Jus hinuu bɛl n lii Alɛzandira ba Ɛfɛsus. U sᴐnnɛ faa Apᴐlᴐs. U zum wia ŋᴐirɛ werge di wer di ra bagli Kᴐraawiizi Hᴐŋ wia nɛnnɛ.
44018025	U faa helli Yeesu ŋmɛnɛɛ wiarɛ. A du u bampirii werge, u ra ŋᴐa, a maa ra deŋli. Ka niisᴐᴐlii la wia uŋ ᴐᴐ ra bagli la, Jᴐn niisᴐᴐliirɛ. U bɛŋ wiarɛ u zum.
44018026	U ba Ɛfɛsus di waa ŋᴐ wia Jus hina kisɛr dia biini ni bampirii ni. Pirsila ni Akuila du de di nuu di lawuu la ba dia di ga bagluu Kᴐraawiizi wia la uŋ faa waa zummɛ ú ra ŋᴐa á ra deŋli nɛnnɛ.
44018027	Denii Apᴐlᴐs ra nyiŋŋi u la Eesia hɛri. Babalaa duu bᴐkpega ú ra la di sɛbi hᴐŋ tɛu ú ga tɛɛ Yeesu hiŋra la n du de bá sɛɛ di lɛɛu. U la de di ga wer hiini banla Kᴐraawiizi n suŋ ba ni di hiini ba wer yarduu la werge,
44018028	dikuu bɛɛwiai, u ᴐᴐ weruu di Jus hina hᴐᴐzi werge ba kisɛr diini biini di wer bagli baa di lii Kᴐraawiizi Hᴐŋ biini lugᴐ Yeesuu ɛɛ Kristo la. Ba waa kaa wer diu hᴐᴐzi.
44019001	Denii Apᴐlᴐs n wa du Kᴐrint la, Pᴐᴐl ga a hɛri baŋgia di ba Ɛfɛsus di wa huuzi Yeesu hiŋra baŋhina de
44019002	di pɛɛzi baa, Iiŋ yardi Yeesu, ii na Kᴐraawiizi Dumnanii u bee? Ba ŋᴐ, Akai. Yaa waa u wia zummɛ gba.
44019003	U kaa pɛɛzi baa, Ban sᴐ ia Kᴐraawiizi nii, niisᴐi bɛlii deere ba sᴐ iai? Ba ŋᴐ, Jᴐn niisᴐi labuu ba sᴐ yaa.
44019004	Pᴐᴐl ŋᴐ, Jᴐn ᴐᴐ faa ŋᴐu lugᴐ nɛ́ra gil ba biine chᴐgi dikuu ba wichᴐgaa wia di gilaa ha ka ú sᴐ baa Kᴐraawiizi nii, ka ŋᴐ, Nɛbɛl du n hattɛ di ra ba. Di u wa ballᴐ, ií yardi a hiŋ. Waabuu Yeesu.
44019005	Ɛfɛsus hina la n wa nuu guŋ, ba gil ba sᴐ baa Kᴐraawiizi nii bá ra hiŋ Yeesu.
44019006	Pᴐᴐl kpa u nonee sag ba ni. Kᴐraawiizi Dumnanii zuu ba ni. Ba ra mᴐᴐ mᴐᴐdumazi di ra ŋᴐ Kᴐraawiizi wia u fᴐŋŋa biini.
44019007	Ba faa du nɛra fidibanɛɛ.
44019008	Pᴐᴐl ᴐᴐ zuu ba kisɛr dia di ra ŋᴐ Kᴐraawiizi kora wia bampirii ni baaguzi ahoro maa biini di ra di nɛra hᴐᴐzi di fᴐrgi baa bá sɛɛ a wiŋᴐzi.
44019009	Ka baŋhina waa sɛɛwɛ tɛu dikuu ba bampiree n kpekke la wia. Ba waa sɛɛwɛ ba hiŋ Kᴐraawiizi nua, ka ra gbɛlli u ŋmɛnɛɛ hiŋaa nɛkpila maa be. Awia Pᴐᴐl gil baa ka lau Yeesu hiŋra bargi ba be diᴐl kpa u nonee sag ba ni. Kᴐraawiizi Dumnanii zuu ba ni. Ba ra mᴐᴐ mᴐᴐdumazi di ra ŋᴐ Kᴐraawii la Tiranus sukuru di jaa ra di nɛra hᴐᴐzi a sukuru biini.
44019010	Gunnɛ u bagli baa de hᴐpizibii maa guŋŋ binni anɛɛ maa biini. Jus hina ni Girik hina la maa n du Eesia hɛri nuu Kᴐraawiizi wia.
44019011	Kᴐraawiizi kaa kpa fᴐŋŋa du Pᴐᴐl ni u wer di ra ɛɛ wizenaa,
44019012	haali nɛra kpa aŋkitizi ni kirsᴐᴐzi uŋ gbᴐgzɛɛ di ga tɛɛ ba wiila hina ba nyaagi, aliizinachᴐgaa ge lii ba ni.
44019013	Jus hinuu bɛl baŋ faa ra yir Skiva, u faa ɛɛ ba kizee hina nabᴐma bɛllɛ, u biizi baniidaanɛɛ faa ᴐᴐ gaagi bola di ra duŋŋi aliizinachᴐgaa nɛra ni di ŋᴐ ba ge daŋ kpa Yeesu sᴐŋ di ra duŋŋi aliizinachᴐgaa la.
44019014	A ba ŋᴐ aliizinachᴐgaa la be, Yeesu la Pᴐᴐl n ᴐᴐ ra ŋᴐ u wia la sᴐŋ ni, ií wa lii.
44019015	Baŋ wa ŋᴐ guŋ aliizinachᴐgii bɛl be, u ŋᴐ ba be, N zum Yeesuu, di kaa zum Pᴐᴐl ge. Ka maa iawaa zummɛ.
44019016	Aliizinachᴐgii hiŋ la izi di lᴐᴐzi baa werge di kpegli baa di vɛgzi ba kunlaala haazi. Ba ni ŋmɛra ni bᴐwiilazi chᴐ kaali.
44019017	Jus hina ni Girik hina maa n du Ɛfɛsus nuu a wia. Ɔnsii lau baa. Ba ra tᴐgzi yaa Dᴐᴐri Yeesu sᴐŋ.
44019018	Banla n yardɛɛ la kpila maa ba di waa huuhzi ba biine di ra sɛɛ chᴐgri Kᴐraawiizi be.
44019019	Baŋhina faa ra hum ziŋgaaboo humaa. Ba kpa ba hᴐna maa di wa fuuh nɛkpila maa see ka kur ba hᴐna la kebee, a hel ba kebinanaa kagbonzi bᴐra adunu.
44019020	Kennaa baŋ ɛɛwɛ naa gillᴐᴐ Kᴐraawiizi wiŋᴐzi ra yaari bᴐr maa di wer dᴐᴐ fᴐŋŋa di ra jaa.
44019021	Denii Pᴐᴐl fɛ nfɛrɛ lugᴐ a dɛkkᴐ uŋ ga Masɛdᴐnia hɛri ni Girik hina hɛri di la Jɛrusalɛm di ŋᴐ, Di n wa la Jɛrusalɛm naa, n daŋ la Room ge.
44019022	U hum u balaa Timoti ni Ɛrastus bá la Masɛdᴐnia hɛri, ka ge du Eesia hɛri di birgi tama.
44019023	A saŋa taawai izi Ɛfɛsus dikuu Yeesu hiŋaa wia.
44019024	Luuri bɛl du de. U sᴐnnɛ faa Dimitirus. U ᴐᴐ kpa lugbii di luu kuna lugᴐ ba vugzeŋ bɛl banna yir Diana. U ni babalaa ᴐᴐ ra na kebee werge maa ba huma hiŋ biini.
44019025	Denii Dimitirus yirgi babalaa ni banla maa n du a huma biini di ŋᴐ ba be, Yaabalaa, ii zummᴐ lugᴐ huma naa biinii yaa daama ra lii.
44019026	Ka filaŋkeŋ ii siwee ra na, ii digna ge ra nuu gunla Pᴐᴐl n na bagli nɛra ɛŋ. Ɛfɛsus bɛŋ lɛi u ra ɛɛ guŋ. Eesia hɛri maanii u ra ɛɛ guŋ di ra bir nɛkpila bampiree ba ra sɛɛ gunla unna ŋᴐ la. Kenne u ᴐᴐ ra ŋᴐ, dí kuna la newea n ᴐᴐ luu la waa Kᴐraawiizizi ɛɛwɛ.
44019027	Unna ŋᴐ kennaa, nɛra daŋ waa gbɛlli yaa huma naa, yáa vugze,lan Diana jaamidia ge bir pɛɛ, ú himmaa ta. Wàá ka na girme. Eesia hɛri hina ni durnya maa n na maŋkuruu kennaa, a guŋ wàá du wer.
44019028	A nɛdamta n wa nuu guŋ, ba baana fuuh werge maa. Ba izi di ra pogzi werge di ra ŋᴐ, Aa! Yaa Ɛfɛsus hina Dᴐᴐri Diana ɛɛ vugzenne.
44019029	A birgi bol maa taawai. Nɛra lau Masɛdᴐnia hina baŋhina n du Pᴐᴐl ba, ba sᴐnaa Gayus ni Aristarkus, di taagi baa la ba kisɛr bᴐzeŋ bɛl.
44019030	Pᴐᴐl faa ra nyiŋŋi u la ga zuu a nɛra biini, ka Yeesu hiŋra waa sɛɛwɛ ú la de.
44019031	Eesia hɛri nabᴐnzi baŋhina ɛɛ Pᴐᴐl dammuzii, ba hum nɛra bá ga fᴐrguu di ú jaande maa, ú gilɛɛ waa zuu a nɛra biini.
44019032	Ka a nɛra du de di ra kᴐᴐ basabasa. Baŋhina ra ŋᴐ wii naa, baŋhina ge ra ŋᴐ annii. Ka ba galga maa waa zum wii la n baani ba ba de.
44019033	A nɛra baŋhina gil Jus hina daansɛɛ hiŋ bɛl banna yir Alɛzanda la lii. U vig baa nonii bá siigi.
44019034	Ka baŋ wa zummɛ lugᴐ u ɛɛ Jus hinuurɛ, ba maa kpa loobikpaŋ di ra pogzi di ra ŋᴐ, Aa! Aa! Yaa Ɛfɛsus hina Dᴐᴐri Diana ɛɛ vugzenne. Ba pogzi guŋŋ haali karfizi anɛɛ maa biini.
44019035	Ba kupo jaa wa lii di ra laafi baa. Ba siigi. U ŋᴐ ba be, Ɛfɛsus hina, ií ra nuu ɛŋ. Nɛr maa zummᴐ lugᴐ yaa bolle dᴐᴐ yaa dᴐᴐri Diana jaamidia ni u vugbii la n lii chiŋ di chol hɛri la.
44019036	A waa bilii dᴐᴐwɛ. Awia ií gil a kᴐᴐi filaŋkeŋ di gilɛɛ fir ɛɛ wii la iiŋ waa zummɛ.
44019037	Nɛra naa waa yaa dᴐᴐri jaamidia kummaa ŋmɛɛwɛ. Ba wᴐᴐ kaa gbɛlli ge, ka ii lau baa ba ɛŋ.
44019038	Di Dimitirus ni u dᴐŋa hina dᴐᴐ ba wii, seriya dii dia la pillᴐᴐrɛ zinaa. A seriya diire ge du de. Ii gil ba la di gaa sami dᴐŋa.
44019039	Di ba ga ɛɛ guŋ tuŋ di wii bɛl haa du de, a hᴐl la nabᴐnzi n wa chaalɛɛ la, bá kpa ŋᴐ ba be.
44019040	Ka kennaa iinna ɛɛ zinaa naa, ba daŋ kpaa pɛɛzi yaa. Di ba kpaa pɛɛzi yaa, yaa ge n waa wii maa dᴐᴐwɛ ya ŋᴐ naa, ba daŋ ŋᴐ dí yaabuu ra du nɛra taawai.
44019041	Uŋ wa ŋᴐ guŋ tuŋ, u ta nɛra la, ba lii.
44020001	A taawai n wa sᴐᴐnɛɛ, Pᴐᴐl yir Yeesu hiŋra, ba ba. U du baa bᴐkpega ka gil baa ka la Masɛdᴐnia hɛri
44020002	di gaa gaagi de maa di bagli baa gunla ban ninna hiŋ, ka kaa lii de di la Girik hina hɛri,
44020003	di ga di baaguzi ahoro de ka kaa ra nyiŋŋi u zuu muugbera bɛl di la Siriya hɛri ka Jus hina ta jina bɛl bá lawuu. Awia u kaa ŋᴐ ú ga Masɛdᴐnia hɛri di izi kpa ra la. Di Dimitirus ni u dᴐŋ
44020004	Pirus bie Sᴐpatɛr n lii Bɛria la hiŋuu di ra la. Tɛssalᴐnaika hina Aristarkus ni Sɛkundus ni Gayus la n lii Dɛrbi la ni Timoti ni Eesia hɛri hina Tichikus ni Tirᴐfimus la
44020005	tᴐ yaa see di gaa kpaŋ yaa Troas.
44020006	Ba hᴐpizaa la baŋ ᴐᴐ ra hee paanuu la baŋ waa yissi ra du la n wa bɛrɛɛ, yaa izi Filipai di zuu muugbera bɛl di du nii la biini hᴐpizaa anue ka ga huuzi baa Troas di du de hᴐpizaa aniidaanɛɛ.
44020007	Alaadi hᴐl yaa maa chaali di di. Pᴐᴐl ra nyiŋŋi lugᴐ hᴐpizi ú kaali. Awia u ni baa ŋᴐ wia guŋŋ hɛuh wa hɛɛhzi.
44020008	Yaa maa faa du dia bɛl n du chiŋ biini, di faa choŋŋi fintinakpila de di so.
44020009	Biipᴐllii bɛl so tokoro nua. U sᴐnnɛ faa Yutikus. Denii dᴐᴐ wa lawuu ka Pᴐᴐl faa haa ra ŋᴐ wia la haali guŋŋ u chᴐᴐ dᴐᴐ la di wa ziigi lii chinchiŋ dia la wa chol bossee. Ba tuu ga lalluu di u siuwᴐ.
44020010	Pᴐᴐl ge tuu di ga chᴐᴐ u ni di faamuu ka ŋᴐ a nɛra be, Ií gilɛɛ kaa ra fᴐŋ. U dᴐᴐ miibᴐᴐrɛ.
44020011	U kaa tinni di zuu a dia di mᴐnni paanuu di di, ka u ni baa haa ŋᴐ wia la guŋŋ, hᴐᴐ wa pizi, u kaali.
44020012	Ba kpa biipᴐllii la di la dia. Ba bampiree jaa tig werge dikuu uŋ izi siu biini la wia.
44020013	Yaa ge zuu muugbera bɛl di la Asᴐs ya ga kpa Pᴐᴐl di du yaa be de. U faa ra nyiŋŋuu u vol di la de. Awiarɛ u ŋᴐ dí ya ɛɛ guŋ.
44020014	Uŋ ga chem yaa ni Asᴐs la, yaa lawuu du yaa be a muugbera biini di ra la di ga hel Mitilini.
44020015	Hᴐpizi yaa kaa lii de di ga hel Kiᴐs. Hᴐᴐ kaa pizi yaa hel Samᴐs. Hᴐᴐŋ kaa pizi ge yaa hel Mailitus.
44020016	Yaa bɛri Ɛfɛsus ni, dikuu bɛɛwiai, Pᴐᴐl faa ra nyiŋŋuu u wer hel Jɛrusalɛm manaŋ di huuzi ba hᴐpizizeŋ Pɛntikᴐs la. U faa waa nyiŋŋi u birgi Eesia hɛri.
44020017	Ka uŋ wa hel Mailitus la, u tili Ɛfɛsus hina be di yir Yeesu hiŋra nabᴐnzi, ba ba u be.
44020018	U ŋᴐ ba be, Ii himmaa zum gunla miŋ faa duwɛɛ saŋa la miŋ faa ba Eesia hɛri la guŋŋ di wa hel zinaa.
44020019	N kpa n hinnɛ fugzi di ra hum n Dᴐᴐri huma. N biini ᴐᴐ faa ra chᴐguu werge dikuu ii wia n na wii. Jus hina ge ᴐᴐ faa ra tᴐᴐriŋ di ra ta ba jinazi,
44020020	ka maa n huma la vɛɛwɛ ka bagli ia wia la maa n niŋ hiini ia. Maa wii maa kpawɛɛ suah ii ni. N bagli nɛraa kisɛr bᴐra di kaa bagli baŋhina nɛra diini.
44020021	Jus hina ni banla n waa Jus hina ɛɛwɛ maanii n ɛɛ daansɛɛ di tɛɛ lugᴐ bá gil ba biine chᴐgi dikuu ba wichᴐgaa wia di sɛɛ chᴐgri Kᴐraawiizi be di yardi yaa Dᴐᴐri Yeesu Kristo.
44020022	Filaŋkeŋ n na la Jɛrusalɛmnɛ, dikuu bɛɛwiai, Kᴐraawiizi Duma kpa de laŋaarɛ di du n bampirii. Wàá gil n vɛɛ. Maa zum wii la maa n niŋ ga huuziŋ de.
44020023	Keŋ bɛnnɛ n zum. Bol la maa miŋ ᴐᴐ la, Kᴐraawiizi Duma ᴐᴐ baglimbuu lugᴐ tᴐᴐrᴐᴐ ni yᴐlᴐzii chᴐᴐ de di ra guuŋ.
44020024	Ka n baga lɛi n miibᴐᴐ wia. N Dᴐᴐri Yeesu huma la un lizɛɛ dawiŋ la, aabuu n na binni ń wer humaa tuŋ. U ŋᴐ dí ń ɛɛ daansɛɛ tɛɛ nɛra bá zum amaniyesuma la wia lugᴐ Kᴐraawiizi daŋ suŋ ba ni di hiini baa.
44020025	Filaŋkennaa, n zummᴐ lugᴐ ii bannii miŋ faa ᴐᴐ du ii be di bagli Kᴐraawiizi kora wia di ra tɛɛ la, ii wàá ka wa naŋ maa.
44020026	Awia n ŋᴐ ń ŋᴐ ii benii zinaa lugᴐ Kᴐraawiizi ŋmɛnɛɛ hiŋaa wii maa waa hoo miŋ waa sɛɛwɛ bagli ia.
44020027	Awia ii wii maa waa kaa hoo n nonee ban niŋ wa kpa pɛɛziŋ.
44020028	Awia ií ra du ii hinaa tau di ra du Kᴐraawiizi peeza la ge u Dumnanii n ŋᴐ ií ɛɛ a binna la tau. Kᴐraawiizi kpa u himmaa challɛ di yau baa. Awia ií ra binni ba ni nɛnnɛ.
44020029	Minna kaali naa, n zummᴐ lugᴐ nɛchᴐgaa daŋ zuu ii biini lugᴐ pir selchᴐgaa n ᴐᴐ zuu peeza ni di lauraa la,
44020030	ii baŋhina ge izi di ŋᴐ wichᴐgaa di ra dar nɛra bá gil Yeesu hiŋaa ka ra hiŋ ia.
44020031	Awiarɛ n ŋᴐ ií ra du tau nɛnnɛ la di gilɛɛ waa suuh binni ahoro la miŋ faa du ii be di bagli ia saŋa maa di ᴐᴐ ra wii dikuu ii wia la.
44020032	Filaŋkeŋ, n kpa iabuu di du Kᴐraawiizi nonee biini ú kpogli ia nɛnnɛ di gil u nɛsunaa dᴐᴐi wiŋᴐzi zuu ii bampiree nɛnnɛ di hiini ia ií wer du kpeg di wer dᴐᴐ u suma la un dauwɛ di tɛɛ banla maa un lizi doŋa maa ba ni di ha ba ɛɛ u bɛŋ hora la.
44020033	N faa waa ii kebee ni ii kummaa kɛkɛluu ra ɛɛ.
44020034	Ii zummᴐ lugᴐ miŋ faa du ii be la, n himmaa kuuhni biinii n faa ra di n diwee di ra tɛɛ n balaa ge ba ge ra di.
44020035	N ɛɛ annii naa maanii ń bagli ia gunla ii ge n ninna ɛɛ di ra hiini banla maa n waa kpeg di ra liizi yaa Dᴐᴐri Yeesu wiŋᴐzi la uŋ faa ŋᴐwɛɛ la lugᴐ, Hinna sunzi nɛra kuna, aabuu niŋ tɛi bᴐsᴐna kaali hinna lɛɛ kuna nɛra be.
44020036	Pᴐᴐl n wa ŋᴐ guŋ tuŋ, u giŋŋi hɛri, u ni ba maa ra jaami Kᴐraawiizi.
44020037	Ba ra wii werge ka lawuu di ra jaamuu.
44020038	Ba biine chᴐgi werge maa dikuu uŋ ŋᴐ ba be dí ba wàá ka nau maa la wia. Baŋ wa jaamuu tuŋ, ba duu la muugbera la zɛɛ.
44021001	Yaa n wa bargi dᴐŋa, yaa zuu a muugbera di deŋli di la Kᴐs. Hᴐpizi yaa la Rᴐdɛs di kaa lii de ge di la Patara,
44021002	di ga na muugbera bɛl de unna la Finisia di zuu u ge di ra la.
44021003	Yaa n waa dugli hɛrjiga bɛl banna yir Saiprus yaa nomɛɛl keŋkere, yaa ga de la Siriya hɛri di ga chi Taaya. Muugbera hiŋ la ra lizi u bunni de,
44021004	ka yaa ge lii di la ga nyiŋŋi Yeesu hiŋra bᴐr. Yaa n wa na baa, yaa du ba be hᴐpizaa aniidaanɛɛ. Kᴐraawiizi Dumnanii gil ba ŋᴐ Pᴐᴐl be dí ú gilɛɛ waa la Jɛrusalɛm.
44021005	A saŋa n wa helle yaa kaa izi de. Ba ni ba haana ni ba biizi maa du yaa ŋmɛnɛɛ di ga lii a bol biini. Yaa maa giŋŋi muuzeŋ la kɛrii de di jaami Kᴐraawiizi, ka ba ta yaa.
44021006	Yaa zuu muugbera la ka ba ge kaali ba diini.
44021007	Yaa lii Taaya la di ba wa hel Tᴐlɛmayis di lii a muugbera biini di ga jaami yaabalaa de ka du ba be hᴐpizikpaŋ.
44021008	Hᴐpizi yaa kaa zuu muugbera la di la Sɛsarɛa di lii di ga zuu Filip dia di du de. A Filip ɛɛ nɛra baniidaanɛɛ la baŋ faa lizɛɛ Jɛrusalɛm la bɛllɛ. U ᴐᴐ faa gaagi di ra ŋᴐ Kᴐraawiizi wia.
44021009	U biihambizi banaazu ge faa ra ŋᴐ Kᴐraawiizi wiarɛ Kᴐraawiizi Dumnanii fᴐŋŋa biini, ka faa ɛɛ haŋkia. Ba waa yuuwɛ.
44021010	Yaa birgi de. Kᴐraawiizi dᴐgtɛɛ bɛl lii Judia hɛri ba. U sᴐnnɛ faa Agabus.
44021011	U ba yaa be di wa lau Pᴐᴐl kirsᴐᴐ pur di kpau vᴐᴐ u himmaa nonee ni u naazi ka ŋᴐ, Kᴐraawiizi Dumnanii ŋᴐ dí kenne Ju's hina la n du Jɛrusalɛm la wa lau kirsᴐᴐ naa hiŋ di vᴐᴐ di kpau du nɛra la n waa Jus hina ɛɛwɛ nonee biini la.
44021012	Yaa n wa nuu guŋ, yaa ni banla maa n du de la maa ra fᴐrgi Pᴐᴐl werge ú gilɛɛ waa la Jɛrusalɛm.
44021013	Ka Pᴐᴐl ŋᴐ, Ɛrɛɛ ii ra ɛɛ keŋ di ra wii di ra chᴐg n biini gunnɛi? Di ba daŋ lawiŋ vᴐᴐ Jɛrusalɛm, bá lau! Di ba daŋ kaa kpuŋ genii bá kpu. Di ba daŋ haŋ ɛɛŋ annii maa dikuu n Dᴐᴐri Yeesu sᴐŋ wia, a wan titte. N feloore sɛɛ annii naa maa n bampirii.
44021014	Yaa fᴐrguu di huhzi ka giluu ka ŋᴐ, Di Kᴐraawiizi kiparuu guŋ, amᴐ í ra la.
44021015	Denii yaa ɛɛ sirya ka izi di la Jɛrusalɛm.
44021016	Yeesu hiŋra baŋhina n lii Sɛsarɛa ge du yaa di kpogli yaa la baal la dia yaa n niŋ ga du la. A baal ɛɛ Saiprus hinuurɛ. U sᴐnnɛ Ŋmesᴐn. U ɛɛ banla n faa felee di ra hiŋ Yeesu la bɛllɛ.
44021017	Yaa n hel Jɛrusalɛm, yaabalaa jaami yaa nɛnnɛ.
44021018	Hᴐpizi yaa ni Pᴐᴐl maa la ya ga jaami Jems, di Yeesu hiŋra nabᴐnzi la maa sɛr u dia.
44021019	Pᴐᴐl jaami baa ka ŋᴐ wii maa Kᴐraawiizi n hiinuu u wer ɛɛ banla n waa Jus hina ɛɛwɛ la biini di tɛɛ baa.
44021020	Baŋ wa nuu a wia, ba ra chᴐli Kᴐraawiizi. Denii ba ge ŋᴐ u be, Yaa kpɛɛma, na! Jus hina damta maanii yardi Yeesu filaŋkeŋ ka haa aah siwii ra hiŋ Moosis kiizi.
44021021	Ba ᴐᴐ ra nuu i wiarɛ lugᴐ hinna bagli Jus hina la maa n du banla n waa Jus hina ɛɛwɛ be la lugᴐ bá gilɛɛ kaa hiŋ ba naana wia la.
44021022	Ba daŋ nuu lugᴐ i ballᴐᴐ. Ɛrɛɛ í ɛɛ naanɛi?
44021023	Awia gil ya baglii gunla hin niŋ ɛɛ. Baala banaazuu baŋhinaa du de di tɛɛ Kᴐraawiizi nua bɛl.
44021024	Hiŋ baa la Kᴐraawiizi dia í ni baa ga kpau ɛɛ wia la di lizi ii doŋa ha, ka í turgi a wia kim tɛɛ baa ka bá fuŋ ii nyuuni. Di i haŋ wer ɛɛ guŋ, nɛra maa daŋ zum lugᴐ karaa ba kanni chugii di ŋᴐ i wia la. Ba daŋ jaa na di i himmaa ra hiŋ Moosis kiizi la.
44021025	Banla ge n yardi Yeesu ka ba waa Jus hina ɛɛwɛ la, yaa sɛbi hᴐnnɛ tɛɛ baa di ŋᴐ bá ra kii kuna la baŋ kpawɛɛ tɛɛ vuga ni chal ni kunla baŋ hanzi u baŋaa u siu la ni sɛnsɛŋ wia.
44021026	Baŋ wa ŋᴐ guŋ, Pᴐᴐl lɛɛ a baala banaazu du u be. Hᴐpizi ba la di ga kpau ɛɛ a wia bá doŋa lii ka zuu Kᴐraawiizi dia, Pᴐᴐl ga bagli hᴐpizaa la maga ban niŋ ɛɛ a wia ka bá lizi ba maa sargazi. A ɛɛ hᴐpizaa aniidaanɛɛ.
44021027	A hᴐpizaa aniidaanɛɛ n waa tuŋ, Jus hina baŋhina n lii Eesia hɛri wa na Pᴐᴐl Kᴐraawiizi dia la biini di kpa taawai du nɛdamta la n du de la ni, ka la ga lau Pᴐᴐl
44021028	di pogzi di ra ŋᴐ, Yaabalaa, ií ba wa hiini yaaoo! Baal la n ᴐᴐ ra gaagi yemmaa di ŋᴐ wia di ra chᴐgi yaa Jus hina wia ni Moosis kiizi la ni Kᴐraawiizi bᴐnanii la wia la, waabuu keŋ. U lau banla n waa Jus hina ɛɛwɛ labuu di zuu Kᴐraawiizi dia gba di kpa doŋa du Kᴐraawiizi bᴐkiilii la ni.
44021029	Ba waa zummɛ ka ŋᴐ guŋ. Ba na hᴐᴐhribaal bɛl ni Pᴐᴐl bol la biini. U ɛɛ Ɛfɛsus hinuurɛ, u sᴐŋ di Tirᴐfimus. Baŋ wa na Pᴐᴐl Kᴐraawiizi dia la, ba zumᴐᴐ lugᴐ Pᴐᴐl kpogli hᴐᴐhribaal labuu di zuu de.
44021030	Taawai izi su bol maa. Nɛra chᴐ ba di wa sɛr werge di lau Pᴐᴐl di tɛrguu lii a Kᴐraawiizi dia biini. Baŋ wa liwɛɛ la, ba lau a dia gbessi di tᴐ manaŋ.
44021031	Nɛdamta la ra nyiŋŋi ba kpuu, ka nɛra teŋ tili ŋᴐ Room soojazi nabᴐma be dí bol maa izoore di ra ɛɛ taawai.
44021032	U ɛɛ manaŋ di lizi soojazi ni ba nabᴐnzi di chᴐ ba ba be. Nɛra la n wa na u ni soojazi la n na ba, ba gil Pᴐᴐl lᴐᴐzaa.
44021033	U wa hel Pᴐᴐl be di ŋᴐ bá lawuu vᴐᴐ yᴐlᴐzi anɛɛ ka pɛɛzi, Baal naa, anɛɛwɛi? Bɛɛ u ɛɛi?
44021034	Nɛdamta la izi ra pogzi. Baŋhina ra ŋᴐ wii naa, baŋhina ge ra ŋᴐ annii. Ba maa ra kᴐᴐ basabasa. Soojazi nabᴐma la waa wette u zum a wia siwee. U ŋᴐ bá lau Pᴐᴐl zuu soojazi diikpoglogii la n dugli de la. Ba lawuu ra la
44021035	di ga hel a dia keeraa zɛɛ di ra nyiŋŋi ba tinni, ka nɛra la gurguu di ra nyiŋŋi ba kpuu. Awia soojazi la lalluu chiŋ di lɛɛu ba be,
44021036	ka ba maa ra hiŋ baa di ra kᴐᴐ di ra ŋᴐ, Ií kpuu! Ií kpuu!
44021037	Ba tinni ga hel dia la di ra nyiŋŋi ba zuu. Pᴐᴐl ŋᴐ soojazi nabᴐma la be, N dᴐᴐ wii bɛl min niŋ ŋᴐ i be. A nabᴐma ŋᴐ, Amᴐ i ra nuu Girik hina mᴐᴐri labuuwaa?
44021038	Hinuu Ijip hina baal la n faa ɛɛ taawai wia di kpogli nɛkpuura kagboŋ bunaazu di zuu pir laa?
44021039	Pᴐᴐl ŋᴐ, Min lɛi. N ɛɛ Jus hinuurɛ di lii Tarsus la n du Sailisia hɛri di ɛɛ bolzeŋ de la. N na suŋŋiibuu. Gil n ŋᴐ wia tɛɛ nɛra naa.
44021040	U tɛu ŋmɛnɛɛ. U chi a keeraa nyina ka zagli baa nonii bá siigi. Ba siigi bᴐr maa. U ra ŋᴐ ba be a Jus hina mᴐᴐri biini.
44022001	Dí, N kpɛɛnzi ni n mɛɛwaa, ií nuu n be di gil n ŋᴐ n hor tɛɛ ia filaŋkennaa.
44022002	Baŋ wa nuuwɛ lugᴐ ba mᴐᴐrii u kpa ra ŋᴐ ba be la, ba jaa siigi bᴐᴐih. U ŋᴐ,
44022003	N ɛɛ Jus hinuurɛ. Ba lulimbuu Tarsus la n du Sailisia hɛri la, ka ba ga lawiŋ di wa dɛɛzi ɛŋ. Gameliɛllɛ faa helliŋ di bagliŋ yaa naabaala kiizi la maa n na hiŋaa nɛnnɛ di faa aah siwii ra tᴐgzi Kᴐraawiizi ŋmɛnɛɛ la kennaa ii ge n na tᴐgzuu naa.
44022004	Miŋ faa ra tᴐgzuu werge la wia n faa ra du nɛra la n na hiŋ hiŋfalii naabuu tᴐᴐrᴐᴐ werge di faa ra nyiŋŋi n kpu baa. N lauri baala ni haana maa di vᴐᴐzi di tᴐ diitᴐᴐri diini.
44022005	Kᴐraawiizi dia kizee hina nabᴐma ni nabᴐnzi la maa daŋ wer bagli ia lugᴐ wibiire n na ŋᴐ la. Ba benii n faa lɛɛ hᴐna ń kpa la ga bagli Damaskus Jus hina ka wer lauri banla maa min niŋ na de di vᴐᴐzi baa di ba ba ni Jɛrusalɛm bá tᴐᴐri baa.
44022006	Miŋ faa ra la di waa dugli Damaskus wibaŋkanchirii ni, denii bᴐr wa chaani n be werge maa kakpaŋ. Chinne a bᴐchaaŋ lii di ra nyɛgzi.
44022007	N chol hɛri di nuu loobii bɛl n na pɛɛzi, Sᴐᴐl, Sᴐᴐl, bɛɛwiarɛ i ra tᴐᴐriŋ kennei?
44022008	N ge pɛɛzi, N Dᴐᴐri, anɛɛ hinnɛi? U ŋᴐ, Minuu Yeesu la n lii Nazarɛt la hiŋ ᴐᴐ ra tᴐᴐri la.
44022009	Banla n duŋ di ra la la, ba gba na bᴐr la n chaanɛɛ n be, ka ba waa loobii la n ŋᴐ wia tɛŋ lawaa nuuwɛ.
44022010	N pɛɛzi, N Dᴐᴐri, ɛrɛɛ i ŋᴐ ń ɛɛi? U ŋᴐ, Izi la Damaskus ń ga baglii de wii la maa min lizɛɛ dawii ŋᴐ í ɛɛ.
44022011	N izi ń la Damaskus la, ka bᴐchaaŋ la n chᴐg n siwee la wia, n faa waa kaa wer di ra na. Ba lau n nonii di tɛrgiŋ zuu Damaskus biini.
44022012	Baal bɛl du de di ra hiŋ Kᴐraawiizi di ra hiŋ Moosis kiizi la, Jus hina maa n du de ra tᴐgzuu. U sᴐnnɛ Ananias.
44022013	U ba wa chi n be ka ŋᴐ, N kpɛɛma Sᴐᴐl, pilli i siwee. Kakpaŋ n siwee pilli. N jaa wer nau.
44022014	U ŋᴐ, Kᴐraawiizi la yaa naabaala n faa ra hiŋ la, waabuu lizii í wer zum u kipar wia di wer na u Biinanii di kaa wer nuu u himmaa loobii ge.
44022015	U ɛɛ gunnɛ í wer ɛɛ daansɛɛ tɛɛ nɛra maa ani wia la maa hiŋ nawɛɛ ni anla hin nuuwɛ ge.
44022016	Awia, gilɛɛ kaa chᴐᴐ. Izi gil ba sᴐi Kᴐraawiizi nii ka í yir Yeesu sᴐŋ ú chag i wichᴐgaa maa ha.
44022017	Miŋ wa bittɛ ba Jɛrusalɛm, a hᴐl bɛl n zuu Kᴐraawiizi dia di ra jaami Kᴐraawiizi di na wia aŋhina lugᴐ minna deezi,
44022018	di na n Dᴐᴐri la. U ŋᴐ n be, Izi di lii Jɛrusalɛm manaŋ. Ba wàá nuu daansɛɛ la hin niŋ ɛɛ ɛŋ tɛŋ la.
44022019	N ge ŋᴐ u be, N Dᴐᴐri, gunla miŋ faa tᴐ banla n yardii la dia di kaa ra la kisɛr diini la maa di gaa lᴐᴐzi baa a biine la, ba zum n wiɛɛlaa la maanii nɛnnɛ.
44022020	Saŋa la baŋ faa kpu i daansɛɛ hiŋ Stiivin la, a saŋa n ge gba faa du denii di sɛɛ lugᴐ u dɛg kpuirɛ di kpogli banla n ga kpuu la wɛjɛzi baŋ witte tɛŋ.
44022021	Ka n Dᴐᴐri ŋᴐ n be, Izi ra la. N na humiibuu bᴐᴐnɛɛ í la banla n waa Jus hina ɛɛwɛ la be.
44022022	Nɛra la faa nuuwᴐᴐ di ra tɛɛ Pᴐᴐl, ka uŋ wa ŋᴐ wii naa, ba kaa izi di ra pogzi werge di ra ŋᴐ, Nɛjaga naa, ií kpuu! A waa dɛkkɛ un du de.
44022023	Ba baana n na fuuh werge wia ba ra pogzi di ra zigli ba kunlaala di ɛɛ hɛɛhraa di ra ha chiŋ.
44022024	Soojazi nabᴐma la ŋᴐ á soojazi kpau zuu dia. Waa zum wii la n baani a Jus hina faa ra pogzi u ni guŋ. Awia u ŋᴐ bá viiruu ú ŋᴐ wibii di sɛɛ chᴐgri.
44022025	Ba vᴐᴐu di ŋᴐ bá viiruu. U pɛɛzi a soojazi nabᴐma bɛl n chigɛ de lugᴐ, Ba daŋ wer viiri nɛr la n ɛɛ Room fᴐŋŋa diiri di ba waa wichᴐgii maa nawɛɛ u nii? Ba waa gunna kiiyaa?
44022026	Uŋ wa pɛɛzuu guŋ, u la u nabᴐma la be di ga ŋᴐ, A dazi wii la hiŋ ŋᴐ í ɛɛ baal naa di gilɛɛ waa ɛɛu. U ɛɛ Room fᴐŋŋa diirii.
44022027	A nabᴐma ba Pᴐᴐl be di wa pɛɛzuu, Wibii maa, i ɛɛ Room fᴐŋŋa diiriiyaa? U ŋᴐ, Ɛɛh.
44022028	Nabᴐma la ŋᴐ, N ge gba ɛɛ bɛllɛ, ka n turgi kebeere werge mᴐᴐ ka wer na guŋ. Pᴐᴐl ŋᴐ, Ba lul miŋwaarɛ n dᴐᴐu.
44022029	Denii banla n faa ra ɛɛ sirya bá viiri Pᴐᴐl la, ba giluu kakpaŋ. Nabᴐma la ge n wa zummɛ lugᴐ u ɛɛ Room fᴐŋŋa diirii ka u gil ba lawuu vᴐᴐ la, a ɛɛ u ge kafᴐŋ.
44022030	Hᴐᴐŋ wa pizɛɛ u ŋᴐ bá puruu, dikuu bɛɛwiai u faa ra nyiŋŋi ú zum wia la Jus hina n faa kpawɛɛ ra sag u ni la biinii nɛnnɛ. U yir Kᴐraawiizi dia kizee hina nabᴐnzi ni seriya diire la maa, ba ba wa sɛr. Baŋ wa sɛttɛ la, u gil Pᴐᴐl lii chi ba see.
44023001	Denii Pᴐᴐl binni ba maa siwee ka ŋᴐ, Yaabalaa, n kpa biinihuŋŋuu di hiŋ ŋmɛnɛɛ nɛnnɛ guŋŋ wa lii zinaa. Kᴐraawiizi daŋ tɛŋ wibii jaa.
44023002	Uŋ wa ŋᴐ guŋ, Kᴐraawiizi dia kizee hina nabᴐma Ananias ŋᴐ banla n chigɛ u be la be dí bá chɛ u lia.
44023003	Pᴐᴐl bir pɛɛzuu, Ɛrɛɛ? Nɛfugzii hiŋ! Kᴐraawiizi daŋ ŋmɛnɛ chɛ i ge gba lia. Hiŋ ŋᴐ í di n seriya di zum di n chᴐg kiizi labuu gɛɛ maa chᴐkkɛ, ka i himmaa bir ra chᴐg a kiizi di ŋᴐ bá chɛ n lia.
44023004	Banla n chigɛ u be la pɛɛzuu, Aa! Ɛrɛɛ i ra gbɛlli Kᴐraawiizi dia kizee hina nabᴐma gunnɛi?
44023005	Pᴐᴐl ŋᴐ, Yaabalaa, wibiire ii ŋᴐ. Kᴐraawiizi Hᴐŋ ŋᴐwᴐᴐrɛ, Ií gilɛɛ ra gbɛlli ii nɛra nabᴐma. N nfɛrɛ faa waa hoo de. Awiarɛ maa zummɛ lugᴐ Kᴐraawiizi dia kizee hina nabᴐmaa.
44023006	Pᴐᴐl pessi banla maa n chaalɛɛ de la di wa zum lugᴐ ba yeŋ ɛɛ Sajusizii, ba yeŋ ge ɛɛ Farisizi. U ŋᴐ ni bᴐkpega di tɛɛ seriya diire la maa, Yaabalaa, n ɛɛ Farisii. Banla n luliŋ ge ɛɛ Farisizii. N binnᴐᴐrɛ lugᴐ nɛra daŋ izi siu biini. A guŋ tamii wiarɛ ii ra di n seriya la.
44023007	Uŋ wa ŋᴐ guŋ, nɛra la waa kaa dᴐᴐ nuukpaŋ. Farisizi la ni Sajusizi la jaa ra di dᴐŋa hᴐᴐzi,
44023008	dikuu bɛɛwiai, Farisizi labuu ᴐᴐ ra ŋᴐ dí nɛra daŋ ŋmɛnɛ izi siu biini di kaa ra ŋᴐ dí lalaa ge du denii. Mɛlikazi ge gba du de. Ka a Sajusizi waa annii maa sɛɛwɛ.
44023009	Ba maa izi di ra pogzi werge. Farisizi Hᴐŋ Karma baŋhina lii di ra di baa hᴐᴐzi di ŋᴐ, Baal naa waa wichᴐgii maa ɛɛwɛ. Di lalii bɛllɛ ŋᴐ wia di tɛu gɛɛ mɛlika bɛllɛ ŋᴐ wia tɛu, yaa waa zum. Guŋwaa á gilɛɛ wa ɛɛ wibiiou.
44023010	A birgi baa hᴐᴐzi werge werge maa. Soojazi nabᴐma la ra fᴐŋ Pᴐᴐl wia di ŋᴐ ú soojazi ga lɛɛu ba be kpegzi ni di kpau zuu soojazi diikpoglogii la biini bá gilɛɛ tɛrguu kpu. Ba ga lɛɛu di kpau zuu de.
44023011	U Dᴐᴐri Yeesu wa chi u be hamuŋa ni di ŋᴐ, Gilɛɛ ra ᴐm. N na nyiŋŋuu i ɛɛ n daansɛɛ Room gba lugᴐ kennaa hiŋ ɛɛwɛ Jɛrusalɛm naa.
44023012	Hᴐᴐŋ wa pizɛɛ Jus hina baŋhina ɛɛ nuukpaŋ di see ba hiŋ nua di ŋᴐ, Di yaawaa waa haŋ kpu Pᴐᴐl, yaa wàá ka di diwee, yaa wàá ka nyᴐᴐ nii gba.
44023013	Nɛra la n ɛɛ nuukpaŋ di ŋᴐ gunla, ba kaali tokko anɛɛ.
44023014	Ba ba Kᴐraawiizi dia kizee hina nabᴐma la ni bol nabᴐnzi la be di wa ŋᴐ, Yaawaa see yaa hinnɛ nua di ŋᴐ, Di yaawaa waa haŋ kpu Pᴐᴐl, kummaa wàá ka zuu yaa nuuzi.
44023015	Awia ií ni seriya diire la tili ŋᴐ soojazi nabᴐma la be dí ú kpa Pᴐᴐl ba ii be di daruu ŋᴐ ii ra nyiŋŋuu ii kaa bir di u seriya la nɛnnɛ, ka ya ɛɛ sirya di ga teŋuu ŋmɛnɛɛ. Wàá dugli ii be ka ya kpuu.
44023016	Pᴐᴐl niuhambie bie bɛl ge nuu ba jina hiŋ di zuu di ga ŋᴐ Pᴐᴐl be.
44023017	Pᴐᴐl yir soojazi nabᴐma bɛl di ŋᴐ ú lau bie la di la u nabᴐma be, dí, A bie dᴐᴐ wii bɛllɛ un niŋ ga ŋᴐ u be.
44023018	U la u ni u nabᴐma la be di ga ŋᴐ, Pᴐᴐl la ban tᴐ dia labuu yiriŋ di ŋᴐ ń lau bie naa ba i be. U dᴐᴐ wii bɛllɛ un niŋ ŋᴐ i be.
44023019	Nabᴐma la lau a bie nonii di tɛrguu lii kɛrii di pɛɛzuu, Bɛɛ widizii i ŋᴐ í ŋᴐ n benei?
44023020	U ŋᴐ, Jus hina la ɛɛ nuukpannɛ di ŋᴐ kɛrɛ bá wa suŋŋii í kpa Pᴐᴐl ba ba seriya diire la be di darii lugᴐ ba ra nyiŋŋuu ba kaa zum u wia la biini nɛnnɛ.
44023021	Ka n ŋᴐ ń ŋᴐ i benii, Gilɛɛ waa sɛɛ ba nua, dikuu bɛɛwiai, ba nɛra baŋhina daŋ teŋuu ŋmɛnɛɛ. Ba kaali tokko anɛɛ. Ba see ba hinnɛ nua di ŋᴐ dí di baawaa waa haŋ kpu Pᴐᴐl, ba wàá ka di diwee, ba wàá ka nyᴐᴐ nii ge. Ba teŋ ɛɛ siryaa bá ɛɛ guŋ ka jaa ra binni i siwee gunla hin niŋ ga ŋᴐ.
44023022	Soojazi nabᴐma la ŋᴐ, Gilɛɛ waa ŋᴐ nɛr maa be lugᴐ i ŋᴐ a wiirɛ tɛŋ, ka tɛɛ bie la ŋmɛnɛɛ u lii ra la.
44023023	Denii a nabᴐma yir u soojazi nabᴐnzi banɛɛ di ŋᴐ, Ií yir soojazi kalfa anɛɛ ni zagra hina tokko ahoro ni fi ni kandaa kpogla ge kalfa anɛɛ di ŋᴐ ba be bá ɛɛ sirya di la Sɛsarɛa hamuŋa naa ni.
44023024	Ií gil ba nyiŋŋi zagra di tɛɛ Pᴐᴐl ú tinni bɛl ka bá ra du u tau nɛnnɛ di kpau la hɛri nabᴐma Fɛlis be.
44023025	Ka u sɛbi hᴐŋ di ŋᴐ,
44023026	Miŋ Klaudius Lisias labuu sɛbi hᴐŋ naa ń tɛɛ n dᴐᴐri Fɛlis. N na jaamii werge.
44023027	Jus hina faa lau baal naabuu di faa ra nyiŋŋi ba kpuu. N nuu guŋ di zum lugᴐ u ɛɛ Room fᴐŋŋa diiri. N ni n soojazi la di ga lɛɛu ba be.
44023028	N kpau la ba seriya diire la be ń wer zum wii la baŋ kpawɛɛ ra sag u ni la.
44023029	Ka baŋ wa pɛɛzuu wiazi la, n zum lugᴐ waa wii maa ɛɛwɛ di dɛg kpui. Waa dia tᴐi gba dɛkkɛ. Wia la baŋ kpawɛɛ ra sag u ni la ɛɛ ba himmaa kiizi wiarɛ.
44023030	Awia baŋ wa ŋᴐ n be dí Jus hina ta ba jina bɛllɛ di ra nyiŋŋi ba kpuu la, n jaa fɛ nfɛrɛ di ŋᴐ n daŋ humuu ú ba i be, ka ŋᴐ banla u ni baa n dᴐᴐ wii la be dí bá ba i be di wa bagli wia la maa uŋ ɛɛwɛ la tɛi.
44023031	Soojazi la ɛɛ wia la maa uŋ ŋᴐ ba be la di kpa Pᴐᴐl ra la di ga hel Antipatiris a hamuŋa hiŋ.
44023032	Hᴐpizi volla la gil zagra hina la kpogluu la, ka baabuu bir ba soojazi diikpoglogii la biini.
44023033	Zagra hina la kpogluu la Sɛsarɛa di ga kpa u ni a hᴐŋ di tɛɛ a hɛri nabᴐma.
44023034	U karmi hᴐŋ la ka pɛɛzi Pᴐᴐl hɛri la un liwɛɛ. U ŋᴐ, Sailisia hɛrii n lii.
44023035	U ŋᴐ, Di banla i ni baa n dᴐᴐ wii la wa ballᴐ, n daŋ di i seriya. Denii u ŋᴐ bá tᴐu Hɛrᴐd diizeŋ la biini di ga gil soojazi ra duu tau de.
44024001	Hᴐpizaa anue n wa bɛrɛɛ, kizee hina nabᴐma Ananias ni a bol nabᴐnzi baŋhina lau kiizunni bɛl banna yir Tɛrtulus di ba a hɛri nabᴐma be Sɛsarɛa bá wa bagli wia la Pᴐᴐl n ɛɛwɛ.
44024002	Ba yir Tɛrtulus la ú lii di ŋᴐ u wia. U lii di ŋᴐ, N dᴐᴐri Fɛlis, hiŋ dᴐᴐ nunzuma di ra binni yaa wiarɛ laal waa kaa izi yaa be. Zinaa yaa wettoo na bᴐr heezi birgi. I kuari yaa hɛrii werge di ra tɛɛ yaa.
44024003	Awia yaa ni banla maa n du yeŋa maa ra jaamii werge maa.
44024004	Maa nyiŋŋi n ŋᴐ wia werge di tᴐi ŋmɛnɛɛ, ka n na suŋŋiibuu í di kanyitti di nuu n be.
44024005	Baal naa wia waa wer. U ra gba wiarɛ werge. Bᴐr la maa Jus hina n duwɛɛ durnya naa biini, ᴐᴐ ga ɛɛ taawai ba biini. U ɛɛ banla n na hiŋ hiŋfalii bɛl ba ra yir ba Nazarinizi la bɛllɛ. Waabuu ba nabᴐma.
44024006	U faa ra nyiŋŋuu u kpa doŋa di du Kᴐraawiizi dia. Awiarɛ yaa faa lawuu di ra nyiŋŋi yaa himmaa diu seriya dikuu yaa kiizi wia la.
44024007	Ka soojazi nabᴐma Lisias ba di wa lawuu kpegzi ni di foozuu yaa be,
44024008	ka ŋᴐ bánla nuu n dᴐᴐ wii la ba i be. Di i pɛɛzi a baal, u daŋ baglii wia naa maa miŋ ŋᴐwɛɛ sag u ni naa.
44024009	A Jus hina ge maa hiŋ u nua di ŋᴐ, A maa ɛɛ wibiire.
44024010	Denii a hɛri nabᴐma tɛr Pᴐᴐl nonii ú lii di ŋᴐ u hor. Pᴐᴐl lii di ŋᴐ u be, Hiŋ birgi yaa hɛri di di yaa seriyazi di ra tɛɛ yaa wia n bᴐra sᴐᴐnᴐᴐ hiŋ niŋ diŋ seriya naa.
44024011	A hᴐl la miŋ la Jɛrusalɛm ń wa jaami Kᴐraawiizi la, n hᴐpizaa fidaanɛɛrɛ keŋ zinaa. Pɛɛzi baa na. A waa guŋ kaalɛɛ.
44024012	Hᴐpizaa la maa biini, ba wan nawɛɛ minna di nɛr maa hᴐᴐzi Kᴐraawiizi dia biini. Ba wan nawɛɛ miŋ kaa ra ɛɛ nɛra taawai ba kisɛr diini biini ni a bol yemmaa.
44024013	Wia naa maa baŋ kpawɛɛ ra chugiŋ naa, ba waa daansɛɛ maa dᴐᴐwɛ ban niŋ ɛɛ di bagli lugᴐ a ɛɛ wibiire.
44024014	Unnii bɛnnɛ n sɛɛ lugᴐ wibiire. Hiŋaa la banna yir hiŋfalii la, waabuu n na hiŋ. Kᴐraawiizi la yaa naabaala n faa ra hiŋ labuu n na hiŋ guŋ. Kiizi la maa ani wia la maa Kᴐraawiizi dᴐgtɛɛzi la n faa sɛbɛɛ la, a maanii n na hiŋ,
44024015	di yardi Kᴐraawiizi lugᴐ u daŋ ŋmɛnɛ lalli nɛchᴐgaa ni nɛnanaa maa siu biini. Nɛra naa gba yardi gunnɛ.
44024016	N ᴐᴐ aah siwiire di ra hiŋ ń wer dᴐᴐ biinihuŋŋu Kᴐraawiizi ni nɛra maa be saŋa maa bá gilɛɛ wa na wii maa di kpa chugiŋ.
44024017	N faa lii hɛri naabuu di du yembɛl biŋkpila maa biini. Filaŋkenne n haa ba. Kebee aŋhinaa n kpogli ba ń wa sunzi n hɛri hina di kaa ŋᴐ ń lizi sargazi aŋhina di tɛɛ Kᴐraawiizi.
44024018	A wiarɛ n faa ra ɛɛ Kᴐraawiizi dia biini saŋa la ban naŋ de la. Baŋ wa naŋ la, di n jaa ɛɛ wia la miŋ faa ra ɛɛ ń doŋa lii n ni la di tuŋ. Ba faa waa n ni nɛdamta ni kᴐᴐi wia maa nawɛɛ.
44024019	Jus hina baŋhina n lii Eesia hɛri labuu nan de. Di baabuu vii du ɛŋ, ba daŋ vii ŋᴐ i nuu. Di n ɛɛ baa wichᴐgii maa, ba daŋ vii baglii a wibaluu maa.
44024020	Bannii n du ɛnnaa ge, di ba na n wichᴐgaa maa ban niŋ kpa sag n ni saŋa la miŋ faa du ba ni seriya diire be la la, bá bagli.
44024021	Ba wàá wer na wii maa ŋᴐ di unnii minna nyiŋŋi n bagli naa lɛi. A hᴐl la min chigɛ ba be la n ŋᴐwᴐᴐrɛ ni bᴐkpega ni, Siu biini izaa wiŋᴐzi wiarɛ n du ii be ii ra pɛɛziŋ wiazi zinaa la.
44024022	Fɛlis n zum hiŋaa la wia nɛnnɛ la, u ŋᴐ ú laŋŋi a Jus hina di ŋᴐ, Ií gil soojazi nabᴐma Lisias ba mᴐᴐ. Di u wa ballᴐ, n daŋ di ii wia naa seriya di tuŋ.
44024023	U gil soojazi nabᴐma bɛl kpa Pᴐᴐl di la ka ŋᴐ, Ií ra du u tau ka gilɛɛ waa tᴐᴐruu. Ií ᴐᴐ tɛɛ u dammuzi ŋmɛnɛɛ bá ba di waa hiinuu.
44024024	Aŋ wa ɛɛ hᴐpizaa anɛɛ, Fɛlis kpa u haaŋ Dursila di ba. U haaŋ hiŋ ɛɛ Jus hinuurɛ. Fɛlis hum nɛra bá lau Pᴐᴐl ba. Ba lawuu ba. U waa bagli Fɛlis Yeesu Kristo hiŋaa wia ani gunla un niŋ yarduu.
44024025	Ka uŋ wa ŋᴐ winanaa hiŋaa wia di ŋᴐ u hinlawaa wia di kaa ŋᴐ hᴐpizii la Kᴐraawiizi n niŋ di durnya seriya wia, kafᴐŋ lau Fɛlis werge maa. U ŋᴐ, A la filaŋkeŋ. Di n kaa wa na bᴐr, n daŋ kaa yirii.
44024026	U faa ra nyiŋŋuu lugᴐ Pᴐᴐl tɛu kebee. Awiarɛ u ᴐᴐ faa ra yiruu u nuu ra ŋᴐ wia.
44024027	Binni anɛɛ n wa bɛrɛɛ Pᴐrsius Fɛstus wa lɛɛ Fɛlis bᴐr di ɛɛ a hɛri nabᴐma. Fɛlis n na nyiŋŋi ŋᴐ Jus hina dᴐᴐ u bila wia, u gil ba faa haa tᴐ Pᴐᴐl dia.
44025001	Denii Fɛstus n wa ba ba hɛri la di wa du de hᴐpizaa ahoro, u lii Sɛsarɛa di la Jɛrusalɛm.
44025002	Kᴐraawiizi dia kizee hina nabᴐnzi ni Jus hina nabᴐnzi ba u be di wa ŋᴐ Pᴐᴐl wia,
44025003	ka suŋŋuu dí ú ɛɛ wii bɛl tɛɛ baa di gil Pᴐᴐl ba Jɛrusalɛm. Ba kaa ra ta jina bɛl bá teŋuu ŋmɛnɛɛ di kpuu.
44025004	Ka Fɛstus ŋᴐ, Ba tᴐ Pᴐᴐllɛ dia Sɛsarɛa. N himmaa daŋ bir la de filaŋkeŋ.
44025005	Awia ií gil ii nabᴐnzi duŋ la. Di a baal ɛɛ wichᴐgaa, ba daŋ baglaa tɛŋ de.
44025006	Fɛstus kaa di hᴐpizaa ŋmantannaazi gɛɛ fi ba be ka bir la Sɛsarɛa. Hᴐᴐ wa pizi u zuu seriya diiri bᴐr di ga so, ka ŋᴐ dí bá lau Pᴐᴐl ba.
44025007	Ba lawuu ba. Jus hina la n lii Jɛrusalɛm la wa baruu ka jaa ra ŋᴐ wiŋᴐzenaa kpila maa di ra du u ni, ka ba waa daansɛɛ maa dᴐᴐwɛ lugᴐ a wia ɛɛ wibiire.
44025008	Pᴐᴐl ge ŋᴐ u hor di ŋᴐ, Maa Jus hina kiizi bɛl maa chᴐkkɛ. Maa kaa ɛɛ wichᴐgaa di du Kᴐraawiizi dia ni gɛɛ Room yagboŋ koori ni.
44025009	Fɛstus n na nyiŋŋi u lau Jɛrusalɛm hina dammuzi wia, u pɛɛzi Pᴐᴐl, I ra nyiŋŋuu i la Jɛrusalɛm bá ga dii seriya de ń ge nuua?
44025010	Pᴐᴐl ŋᴐ, Akai! N na suŋŋuu ń la yagboŋ koori be ú ga diŋ seriya. Jus hina naa, i gba zummᴐ lugᴐ maa baa ɛɛwɛ wichᴐgii maa.
44025011	Di n vii ɛɛ wichᴐgiirɛ di dɛg kpui, n vii wàá vɛɛ guŋ siu. Ka di wia naa baŋ kpawɛɛ ra sag n ni naa waa wibii ɛɛwɛ, nɛr maa wàá wer kpaŋ du ba nonee bá kpuŋ. Yagboŋ koori seriya diiri bᴐttɛ n na suŋŋi í gil n la.
44025012	Denii Fɛstus ni u nabᴐnzi n wa ŋᴐ u wia di tuŋ, Fɛstus ŋᴐ u be, Yagboŋ koori Siiza seriya bᴐttɛ i suŋŋi. Awia denii í la.
44025013	Aŋ kaa wa ɛɛ hᴐpizaa anɛɛ, koori bɛl banna yir Agirpa ni Bɛnisi ba Sɛsarɛa di wa jaami Fɛstus.
44025014	Baŋ wa birgee tama, Fɛstus kpa Pᴐᴐl wia di bagli di ra tɛɛ a koori di ra ŋᴐ, Fɛlis faa tᴐ baal bɛllɛ dia. U haa du de.
44025015	Saŋa la miŋ faa la Jɛrusalɛm la, Kᴐraawiizi dia kizee hina nabᴐnzi ni Jus hina nabᴐnzi ba n benii di wa ŋᴐ u wia di tɛŋ di ra nyiŋŋi lugᴐ ń di u seriya ú chol.
44025016	Ka n ŋᴐ ba be lugᴐ Room hina waa ᴐᴐ sɛɛ bá di nɛr kpui seriya di u ni nɛra la n kpa wia ra chuguu la waa bᴐkpaŋ soge di di wia la bá ŋᴐ ba hor ú ge wer hᴐᴐ u nua lɛi.
44025017	Baŋ wa chaalɛɛ ba ɛŋ, maa sɛɛwɛ n laŋŋi baa. Hᴐpizi n ba wa so seriya diiri bᴐr ka ŋᴐ bá kpa a baal ba.
44025018	Banla u ni baa n dᴐᴐ wii la n wa liwɛɛ di ŋᴐ u wia, wichᴐgaa la miŋ faa ra tami lugᴐ ba daŋ ŋᴐ la, ba waa a guŋ barii ŋᴐwɛɛ.
44025019	Ba himmaa wiazi hiŋaa ani baal bɛl banna yir Yeesu wiarɛ ba kpa ra ŋᴐ. A baal faa siuwᴐᴐ, ka Pᴐᴐl ᴐᴐ ŋᴐ lugᴐ u izi siu biinii.
44025020	Miŋ waa wia naa biini zummɛ nɛnnɛ lugᴐ min niŋ di a seriya la, n pɛɛzuu ŋᴐ u daŋ la Jɛrusalɛm bá ga diu seriya de gɛɛ?
44025021	Waa guŋ sɛɛwɛ ka suŋŋiŋ dí ń gil ba haa ra du u tau mᴐᴐ ka ú wa la yagboŋ koori be ú ga diu seriya. Awia n ŋᴐ bá ra du u tau mᴐᴐ ka ń wa gil u la yagboŋ koori Siiza be.
44025022	Agirpa ŋᴐ, N gba ra nyiŋŋi n nuu baal naa wiŋᴐzii. Fɛstus ŋᴐ, Kɛrɛ i daŋ nuu.
44025023	Hᴐᴐŋ wa pizɛɛ Agirpa ni Bɛnisi ba wa zuu seriya diiri bᴐr la. Ba zuui la dᴐᴐ girme werge. Ba ga so banla n niŋ di seriya sogni bᴐr la. Soojazi nabᴐnzi ni a bol nabᴐnzi maa ba di ge waa so. Ba maa n wa sɛttɛ la, Fɛstus ŋᴐ bá lau Pᴐᴐl ba. Ba lawuu ba.
44025024	Fɛstus ŋᴐ, Koori Agirpa ani i bannii maa n du ɛnnaa, baal la Jus hina nɛdamta maa n ŋᴐ u wia di ra tɛŋ bᴐnnaa ani Jɛrusalɛm di ra ŋᴐ werge maa dí a waa wer uŋ kaa du de la, waabuu keŋ.
44025025	Ka miŋ wa diu seriya, maa wii maa nawɛɛ min niŋ kpa sag u ni di ŋᴐ lugᴐ u dɛg kpuirɛ. U ge n wa suŋŋi yagboŋ koori seriya bᴐr laŋaa la, n ŋᴐ n daŋ gil u la.
44025026	Ka gunla min niŋ sɛbi n dᴐᴐri yagboŋ koori di ŋᴐ u wia bá kpa di di u seriya la, aabuu tiriŋ. Awiarɛ n ŋᴐ ú lii ií maa nuu u wia. Koori, hinuu n na nyiŋŋi i nuu wii maa nɛnnɛ di bagliŋ gunla min niŋ sɛbi hᴐŋ la.
44025027	Di n gillᴐ u la ba be, ka maa wichᴐgaa la uŋ ɛɛwɛ baglɛɛ, a daŋ ɛɛu lugᴐ maa nfɛrɛ kpawɛɛ di ra hum n huma.
44026001	Agirpa ŋᴐ Pᴐᴐl be, N tɛi ŋmɛnɛɛ. Ŋᴐ i hor. Pᴐᴐl lii di tɛr u nonii bá siigi. Ba siigi. U jaa ra ŋᴐ u hor, dí,
44026002	Koori Agirpa, n bᴐra sᴐᴐnᴐᴐrɛ zinaa lugᴐ min niŋ wer ŋᴐ n hor tɛi di wer baglii wia la maa Jus hina n kpawɛɛ ra sag n ni,
44026003	dikuu bɛɛwiai, i zum yaa naana wiarɛ. Awia n na suŋŋii í di kanyitti ka nuu tɛŋ.
44026004	N faa du n himmaa hɛri ni Jɛrusalɛm biinii n bichalli maa di wa hel. Awia Jus hina la maa zum gunla maa miŋ faa ra ɛɛu,
44026005	di zum lugᴐ Jus hiŋaa la n kpolle werge labuu n faa ra hiŋ. N faa ɛɛ Farisii. Di ba vii sɛɛwᴐ bá ŋᴐ, ba daŋ vii baglii guŋ.
44026006	Ka ba gil n chi ɛŋ i ra di n seriya dikuu miŋ yardi nua bɛl Kᴐraawiizi n faa ŋᴐwɛɛ tɛɛ yaa naabaala lugᴐ u daŋ ŋmɛnɛ lalli lalaa ba siu biini la wia.
44026007	Jus hina dizi fidaanɛɛ la maanii yardi guŋ. Awiarɛ ba ᴐᴐ ra hum Kᴐraawiizi siaahmu ni saŋa maa la. Ka ba bir di ra diŋ seriya dikuu n gba n yardi guŋ wia. Binni nau!
44026008	Ɛrɛɛ wiarɛ a tir ii ge miŋ ŋᴐwɛɛ lugᴐ Kᴐraawiizi daŋ wer lalli lalaa ba siu biinei?
44026009	N himmaa faa waa Yeesu Nazarɛt wia naa ra sɛɛ. Awia n binni lugᴐ a dɛkkᴐᴐ n himmaa ni Yeesu hiŋra n na naa.
44026010	N ni baa naa Jɛrusalɛm biini. Kᴐraawiizi dia kizee hina nabᴐnzi benii n faa lɛɛ fᴐŋŋa di wer lauri Kᴐraawiizi biinanaa bakpila maa di tᴐ dia. Baŋ ᴐᴐ faa ra di ba kpui seriya la, n ge ᴐᴐ faa sɛɛ jaa seriya diire la ni lugᴐ bá kpu baa.
44026011	Di n wa na baa kisɛr dia maa biini, aŋ faa ra tᴐᴐri baa saŋa maa bá vii hᴐᴐ di vɛɛ ba hiŋaa hiŋ. Ba wia n faa ra fuuh n baaŋ werge maa wiarɛ n ᴐᴐ faa lii kɛrii gba di gaa tᴐᴐri banla maa n du bola la n waa hoo Jus hina hɛri biini la.
44026012	A hᴐl bɛl n na la Damaskus. Kᴐraawiizi dia kizee hina nabᴐnzii faa humiŋ di tɛŋ ba fᴐŋŋa n na la.
44026013	Koori, minna la, wiizi ga baŋ. Denii bᴐr chaani n ni banla maa n duŋ di ra la la ni werge maa di kaali gunla wiizi n na chaani la.
44026014	Yaa maa chogli hɛri. N nuu loobii bɛl n kpa yaa Jus hina mᴐᴐri biini di ra pɛɛziŋ, Sᴐᴐl, Sᴐᴐl, bɛɛ wiarɛ i ra tᴐᴐriŋ kennei? I yoombuu ra huhzi. I ɛɛwᴐᴐ lugᴐ nakpoŋlii la baŋ ᴐᴐ ra tɛrgi u ra yoo di bir kpa ra tᴐᴐri u hiŋ la.
44026015	N pɛɛzi, N Dᴐᴐri, anɛɛ hinnɛi? N Dᴐᴐri hiŋ ŋᴐ, Minuu Yeesu la hinna tᴐᴐri la.
44026016	Izi chiŋ. N ba i benii í naŋ ka ń wer humii í ɛɛ daansɛɛ di ra tɛɛ nɛra alugᴐ i nambuu zinaa di kaa wa ɛɛ daansɛɛ lugᴐ gunla hin niŋ kaa wa naŋ la.
44026017	N daŋ humii í la banla n waa Jus hina ɛɛwɛ la be, di kissii ba ni, di kaa kissii Jus hina gba ni.
44026018	N daŋ humii í ga pilli ba siwee bá bir ba bampiree di lii bᴐbiri di ba bᴐchaaŋ, di lii Sitaani fᴐŋŋa biini di ba Kᴐraawiizi be ú gil ba wichᴐgaa tɛɛ baa di gil ba jaa banla n yardi Kᴐraawiizi u lizi ba doŋa maa di ha ka gil ba ɛɛ u biizi di ra di u kapɛttɛ la ni.
44026019	Koori, maa vɛɛwɛ. Gunla maa Yeesu n lii chiŋ di wa ŋᴐ n be la, a maanii n ɛɛ
44026020	di ɛɛ daansɛɛ di tɛɛ Damaskus hina mᴐᴐ, ka la Jɛrusalɛm di kaa ga ɛɛ guŋ daansɛɛ di tɛɛ ba ge, ka jaa ra gaagi Judia hɛri bola ni bola la n waa hoo Jus hina hɛri biini di ra ŋᴐ ba be bá gil ba wichᴐgaa ka bir ra hiŋ Kᴐraawiizi di ra ɛɛ winanaa nɛ́ra zum lugᴐ ba bir ba bampireere wibii maa.
44026021	Awiarɛ Jus hina lawiŋ Kᴐraawiizi dia la biini di faa ra nyiŋŋi ba kpuŋ la.
44026022	Ka Kᴐraawiizi n hiiniŋ wiarɛ n haa du de di wer chi ɛnnaa di haa ɛɛ daansɛɛ di ra tɛɛ nabᴐnzenaa ni bichalli maa la. N wiŋᴐzi ɛɛ wia la Kᴐraawiizi dᴐgtɛɛzi ni Moosis n faa ŋᴐ a daŋ wa ɛɛ labuu. A bɛnnɛ n na ŋᴐ.
44026023	Ba faa ŋᴐ Kristo daŋ di tᴐᴐrᴐᴐ di siu mᴐᴐ ka feli lalaa maa izi siu biini, di wer bagli bᴐchaaŋ wia tɛɛ Jus hina ni banla n waa Jus hina ɛɛwɛ la maa.
44026024	Pᴐᴐl n wa ŋᴐ guŋ, Fɛstus pozi u ni di ŋᴐ, Pᴐᴐl, i ra chugluu! I ra nyiŋŋi zumaarɛ werge. Awiarɛ i ra chugli la.
44026025	Pᴐᴐl ŋᴐ, N Dᴐᴐri Fɛstus, maa chugli lɛi. Wibiire n na ŋᴐ. Chugla wiŋᴐzi lɛi annii.
44026026	Koori Agirpa zum wia naa maa minna ŋᴐ naabuu. Awiarɛ maa u be wiŋᴐzi ŋᴐi ra ᴐm la. Maa tamɛɛ lugᴐ a wii bɛl maa bar u hattɛ. A faa waa ɛɛwɛ ra suah.
44026027	Koori Agirpa, i yardi Kᴐraawiizi dᴐgtɛɛzi la? N zummᴐ lugᴐ i yardi baabuu.
44026028	Agirpa ŋᴐ, Witama naabuu i ŋᴐ tɛŋ ka ra nyiŋŋi n sɛɛ tɛi di birgi Yeesu hiŋria?
44026029	Pᴐᴐl ŋᴐ, Di i daŋ nuu tama ka sɛɛ gɛɛ wergee í nuu ka sɛɛ, a maa lugᴐi. Ka n na nyiŋŋuu i ni bannii maa n na nuu n wiŋᴐzi naa du gunla min duwɛɛ naa. Ama maa ŋᴐ ií du lugᴐ n ni n yᴐlᴐzi naa waa.
44026030	Denii a koori ni hɛri nabᴐma la ni Bɛnisi ni babalaa maa izi lii.
44026031	Baŋ wa liwɛɛ, ba ra ŋᴐ u wia dᴐŋa be, dí, Baal naa waa wii maa ɛɛwɛ di dɛg kpui gɛɛ yᴐlᴐzi gba vᴐᴐi.
44026032	Agirpa ŋᴐ Fɛstus be, Baal naa vii waa yagboŋ koori seriya diiri bᴐr laŋaa suŋŋɛɛ, n daŋ vii ŋᴐ í pilluu ú ra la.
44027001	Baŋ wa ŋᴐ a wia tuŋ, ba ŋᴐ ba daŋ gil Pᴐᴐl zuu muugbera bɛl ú la Itali hɛri. Ba kpa u ni diitᴐᴐri dia hina baŋhina tɛɛ yagboŋ koori soojazi nabᴐma bɛl ú kpogli baa ra la. U sᴐnnɛ faa Julius.
44027002	N ni baa maa ga zuu muugbera bɛl n lii Adramitium di ra la Eesia hɛri bola la n du muuzeŋ la be la. Masɛdᴐnia hɛri hinuu bɛl n lii Tɛssalᴐnaika ge faa du yaa be yaa nuu maa ra la. U sᴐnnɛ faa Aristarkus.
44027003	Hᴐᴐŋ wa pizɛɛ yaa wa hel Saidᴐn. Julius la ɛɛ Pᴐᴐl nɛnnɛ di tɛu ŋmɛnɛɛ ú la u dammuzi be de bá ga kpogluu tama ka ú bir di ra ba. U la kaa k bir ba.
44027004	Yaa kpa ra la. Peu gaa ta di ra chem yaa ni, yaa bir ga hɛrjiga Saiprus harbᴐᴐ ú tᴐ yaa peu la.
44027005	Yaa ba nii la n dugli Sailisia ni Pamfilia hɛri la di giu di ga hel Mira la n du Lisia hɛri la.
44027006	Soojazi nabᴐma la wer na Alɛzandira muugbera bɛl n na la Itali hɛri di gil yaa zuuu di ra la.
44027007	Yaa waa wette ya na manaŋ ka ra la bᴐᴐih guŋŋ hᴐpizaa anɛɛ. A nuu yaa mᴐᴐ ka yaa wer hel Sinaidus. Peu waa sɛɛwɛ yaa deŋli ra la. Yaa bir la hɛrjiga bɛl banna yir Kirit paga bᴐr la peu n waa ta werge, di ga bɛri Salmᴐn
44027008	di ga dugli muu kɛrii di ra la. A kaa nuu yaa werge ka yaa haa hel bᴐr la n dugli Lasia ba ra yir de Fɛɛ Hevins la,
44027009	di birgi de werge. Jus hina hᴐpizizeŋ la banna vᴐᴐ nua la wa bɛri yaa ni gba. Di a saŋa wa bɛrᴐᴐ, muuzeŋ la waa ᴐᴐ kaa ɛɛ zuui. Awia Pᴐᴐl karfi baa
44027010	di ŋᴐ, Di yaa ra la filaŋkeŋ yaa daŋ ga zuu tᴐᴐrᴐᴐ biini yaa ni yaa muugbera ni u bunni maa ta.
44027011	Ka soojazi nabᴐma la waa nuuwɛ tɛɛ Pᴐᴐl ka ra hiŋ a muugbera balaa nabᴐma ni a muugbera hiŋ nuuzi.
44027012	Baabuu ŋᴐwɛɛ lugᴐ bᴐr la waa wer ban niŋ lau muugbera la chiŋŋi de a peuzenaa saŋa la. Ka Kirit muugbessi chigni bᴐr bɛl du de ba ra yir de Finisia. Ba galga maa ra ŋᴐ dí bá izi ra la bá vii wer hel de mᴐᴐ di ga du de ka á peuzenaa saŋa wa bɛri. Denii niŋ wer tᴐ baa peuzenaa la ni, dikuu bɛɛwiai, wiicholii bariirɛ ɛɛ a muu bᴐr, wiifurii ni wiikakag barii ge ɛɛ u muu baŋgia.
44027013	Denii peu la n wa bittɛ di lii nomɛɛl keŋkere di jaa ra ta tama tama, ba binni lugᴐ ba jaa na ŋmɛnɛɛrɛ bá ra la. Ba lalli a muugbera lugbii la n ᴐᴐ lawuu chiŋŋi la ka ra la di ga ga muu kɛrii di ra kaali.
44027014	Tama di peuzenzeŋ bɛl izoo. Waabuu ᴐᴐ lii wiifurii di chum werge la.
44027015	U lii a hɛri barii di waa yag yaa muugbera. Yaa yoou huhzi. A muugbera waa kaa wer ra la see, ka hanna la bᴐr la a peu n tawɛɛ di ra la la.
44027016	Yaa wa hel hɛrjiga bɛl banna yir Kauda harbᴐᴐ. U tᴐ yaa a peu tama ka u haa ra yoo yaa. Yaa kuuh werge maa
44027017	ka haa wer lalli gberjiga la n choŋŋi harbᴐᴐ di ra hiŋ la di vᴐᴐu nɛnnɛ. Baŋ wa vᴐᴐu la, ba kaa vᴐᴐzi muugbera la maa. Bᴐdɛdɛrɛ bɛl du de ba ra yiruu Sirtis. Ba maa ra fᴐŋ lugᴐ peu la daŋ taa baa la bá ga far. Awia ba gil wɛjɛzeŋ la n du a muugbera nyuu la tuu hɛri ka peu la taa baa guŋŋ ba ra la.
44027018	Hᴐᴐŋ wa pizɛɛ di a peu haa ra ta werge. Ba lizi muugbera la bunni di ra ta a nii biini.
44027019	Hᴐᴐŋ kaa pizi ba kaa lizi a muugbera kuna aŋhina ge di kaa ta.
44027020	Hᴐpizakpila maa biini di yaa waa wette na wiizi. Yaa waa chinchiŋwilaa gba nawɛɛ. Ka peu la haa vɛɛ ra ta werge. Yaa waa kaa ɛɛ tamii lugᴐ yaa daŋ wer lɛɛ yaa hinaa.
44027021	Denii bam birgee ka ba haa waa diwee diwee la, Pᴐᴐl izi ba baaŋ di ŋᴐ ba be, N nabᴐnzi, di ii vii nuu wii la miŋ faa ŋᴐwɛɛ ŋᴐ ií gilɛɛ gil ya lii Kirit mᴐᴐ la, wii naa vii wàá na yaa, yaa kuna maa chᴐgi keŋ.
44027022	Ka n na suŋŋi ia ií nuu n be di gil ii bᴐra sᴐᴐni. Muugbera naawaa daŋ chᴐgi, ka ii bɛl maa wàá siu.
44027023	Kᴐraawiizi la n dᴐᴐŋ di gil n na hum u huma labuu bagliŋ guŋ. U gillᴐᴐ u mɛlika bɛl ba n be dɛɛla hamuŋa ni,
44027024	di wa ŋᴐ, Pᴐᴐl, i daŋ chi yagboŋ koori Siiza be. Kᴐraawiizi dawii guŋ. Awia gilɛɛ ra ᴐm. Bannii maa i ni baa n du muugbera naa biini naa ge, Kᴐraawiizi nuuwᴐᴐ tɛi di ŋᴐ u daŋ lɛɛ ba gba.
44027025	Awia yaabalaa, ií maa gil ii bᴐra sᴐᴐni. N yardi Kᴐraawiizi lugᴐ gunla uŋ ŋᴐ n be la, guŋ himmaanii niŋ ɛɛ.
44027026	Ama yaa daŋ wa ta hɛrjiga bɛl.
44027027	Denii hamuŋzi fidaanaazu hiŋ wa hel, di peu la haa ra yoo yaa Adira muuzeŋ la biini. Hɛuh n wa hɛɛhzɛɛ di muugbera balaa la tami lugᴐ ba jaa ra dugli hɛri bɛllɛ.
44027028	Ba kpa kuŋ di du nii la biini di mɛgzuu ra na. U luŋzi ɛɛ naagaliŋgazi kalfa ni tokko. Tama ba kaa mɛgzi na. U kaa ɛɛ naagaliŋgazi tokko ni kpᴐrgᴐ.
44027029	Ba jaa ra fᴐŋ lugᴐ a muugbera daŋ lii bia ni di purgi. Ba lau muugbera la lugbia anaazu di gil a tuu a nii biini a muugbera har á lawuu chiŋŋi, ka ra suŋŋi Kᴐraawiizi hᴐ'ᴐ pizi b'ᴐr chaani baa.
44027030	A muugbera balaa baŋhina ra nyiŋŋi ba chᴐ lii muugbera la biini di gil muugberjiga la tuu nii la biini di ra nyiŋŋi ba dar yaa lugᴐ ba daŋ kpa lugbia di lau a muugbera see ge.
44027031	Ka Pᴐᴐl ŋᴐ soojazi ni ba nabᴐma be, Di nɛra naa lii muugbera naa biini, ii wàá na ii hinaa.
44027032	Soojazi la ga chaahzi muugberjiga la ŋmɛnni u chol nii la biini.
44027033	Hᴐᴐŋ waa nyiŋŋi pizaa, Pᴐᴐl suŋŋi ba maa werge, Ií di diwee. Hᴐpizaa fidaanaazu maa iinna fᴐŋ wii la n niŋ wa ɛɛ ia naa wiarɛ ii haa waa sɛɛwɛ ii di kummaa la.
44027034	Awia n na suŋŋi iabuu, ií nyiŋŋi diwee di di, di wer dᴐᴐ fᴐŋŋa di wer na ii hinaa wia naa biini, dikuu bɛɛwiai, ii yemmaa waa ba ɛŋ tai.
44027035	Uŋ wa ŋᴐ guŋ, u kpa paanuu di suŋŋi Kᴐraawiizi di du u ni ba maa see, ka mᴐnnuu ra hee.
44027036	Denii ba maa bampiree ɛɛ kpaŋ. Ba jaa ra di.
44027037	Nɛra kalfazi anɛɛ ni tokko ahoro ni fidaanumbɛllɛ faa du a muugbera biini.
44027038	Ba maa n wa diwee piŋ, ba kpa mia la maa fug chaari nii la biini ka muugbera la jaa wer du fug.
44027039	Hᴐᴐŋ wa pizi baa, muugbera balaa la waa wette bá zum hɛri la. Ka baŋ wa na a muu bᴐfᴐᴐlii bɛl, de hɛri mɛgzi dᴐŋa ni, ba ta jina dᴐŋa be bá vii wer ga de di gilli,
44027040	di jaa kpa a muugbera lugbia maa ta nii la biini di pur u kuna la ge n ᴐᴐ gil u ra deŋli la, ka kpa wɛjɛzeŋ la di kaa vᴐᴐ chiŋ di lawuu bir peu ra ta u ni u wer ra la.
44027041	Banna la la, ba waa de helle ka zuu bᴐtizaa bɛl. A muugbera nyuu zuu hɛɛhriichaa biini di far de chi. Waa wette lii. Nii ra yag u harbᴐᴐ werge, u ra purgi.
44027042	Denii a soojazi ta jina bá kpu banla ban vᴐᴐzi yᴐlᴐzi la maa bá gilɛɛ wer sᴐŋŋi kaali di foozi ba hinaa.
44027043	Ka ba nabᴐma kuu Pᴐᴐl wia di ŋᴐ bá gil baa, ka ŋᴐ dí banla maa n zum sᴐŋŋaa bá zaah chogli nii la biini di tᴐ see ra lii.
44027044	Banla ge n kawɛɛ, bá kpa muugbera daazi ni kummaa ban niŋ wer kpa a muugbera biini di zaali nii la biini di hiŋ baa lii. Ba maa ɛɛ guŋ di wer lɛɛ ba hinaa di lii nii la biini.
44028001	Yaa n wa lii nii la biini, yaa jaa zum lugᴐ hɛrjiga la banna yir Mɛlita labuu.
44028002	Nɛra la n du a hɛri be suŋ yaa ni di hiini yaa werge. Dooŋ n na ɛɛ la, waari ra kpu yaa, ba chem niŋ tɛɛ yaa di lau yaa ba a niŋ zɛɛ.
44028003	Pᴐᴐl ga paa daazi di wa du a niŋ biini. Dumkpol bɛl faa du a daazi biinii. Aŋ wa wenzee, u lii di dum Pᴐᴐl nonii.
44028004	A hɛri hina n wa na a dumkpol n dum u nonii di kpogli la, ba ŋᴐ dᴐŋa be, Baal naa nii ɛɛ nɛkpuurii. U wettoo lɛɛ u hiŋ muu la biini, ka Kᴐraawiizi waa nyiŋŋi u du de.
44028005	Pᴐᴐl zigli a dumkpol ha niŋ la biini, ka wii maa wᴐᴐ ɛɛwɛ.
44028006	A nɛra tami lugᴐ u nonii hiŋ daŋ ᴐr u chol siu filaŋkeŋ maa. Ka baŋ wa binnuu guŋŋ, wii maa wᴐᴐ ra ɛɛ la, ba bir ra binni lugᴐ u nii ɛɛ Kᴐraawiizi dee bɛllɛ.
44028007	A hɛri koori sᴐnnɛ faa Publius. U hɛssi dugli de. Ba kpa yaa la u be. U lɛɛ yaa dau di hᴐᴐhri yaa hᴐpizaa ahoro.
44028008	A koori mɛɛ faa chᴐᴐ diarɛ di ra wii. U bᴐra maa wenzi. Binchiiraarɛ faa lawuu. Pᴐᴐl zuu u be di suŋŋi Kᴐraawiizi tɛu ka kpa u nonee sag u ni. U nyaagi.
44028009	Uŋ wa chaa baal la, banla maa n du a hɛri biini di ra wii la, ba ba yaa be. Yaa chaa ba maa.
44028010	Ba ra hᴐᴐhri yaa werge. Saŋa la yaa n kaa waa nyiŋŋi ya zuu muugbera kaali la, ba tɛɛ yaa kuna la maa yaa n faa waa dᴐᴐwɛ la ya kpa zuu ra la.
44028011	Yaa du a hɛri baaguzi ahoro ka zuu Alɛzandira muugbera bɛl baŋ faa vᴐᴐwɛ chiŋŋi a hɛri be ka peúzeŋ la saŋa wa bɛri. A muugbera sᴐnnɛ Vugbiinɛɛri.
44028012	Yaa n wa hel Sirakusɛ, yaa di hᴐpizaa ahoro de,
44028013	ka kaa izi de di ra la di ga hel Rijium. Hᴐpizi peu lii wiikakag di ra ta. Yaa jaa wer di ra la. Hᴐᴐ kaa pizi yaa ga hel Putioli.
44028014	Yeesu hiŋra baŋhina du de. Yaa n wa huuzi baa, ba suŋŋi yaa ŋᴐ ya so ba be hᴐpizaa aniidaanɛɛ mᴐᴐ. Yaa so de. Ba kpogli yaa hᴐpizaa aniidaanɛɛ la ka yaa jaa kpa ra la Room.
44028015	Yeesu hiŋra la n du Room la nuu yaa wia di lii ra chem yaa ni di wa hel bᴐr la banna yir Apius Yawa ni Diini Ahoro la be. Pᴐᴐl n wa na baa, u jaami Kᴐraawiizi werge di jaa wer dᴐᴐ bampirii.
44028016	Yaa n wa zuu Room biini, ba lau Pᴐᴐl di du u bɛŋ dia di kpa soojakpaŋ du u be di ŋᴐ ú ra du u tau.
44028017	Uŋ wa du de hᴐpizaa ahoro, u yir Jus hina nabᴐnzi la n du de la, ba ba. U ŋᴐ ba be, Yaabalaa, maa yaa Jus hina ɛɛwɛ wii maa. Maa yaa naabaala naana wii bɛl maa chᴐkkɛ, ka ba lawiŋ vᴐᴐ Jɛrusalɛm di kpaŋ du Room hina nonee biini.
44028018	Room hina nabᴐnzi ge n wa di n seriya, ba waa wii maa nawɛɛ bá sag n ni lugᴐ n dɛg kpuirɛ, ka ra nyiŋŋi ba pilliŋ ń lii.
44028019	Ka Jus hina waa sɛɛwɛ. Awiarɛ n suŋŋi yagboŋ koori Siiza seriya diiri bᴐr laŋaa la. Maa wii maa dᴐᴐwɛ ba ni, ka ba firiŋ n ɛɛ guŋ.
44028020	Awiarɛ n suŋŋi ia ŋᴐ ií ba ɛŋ wa naŋ ya ŋᴐ wia tɛɛ dᴐŋa. N na nyiŋŋuu ii zum lugᴐ nɛr la Jus hina n ᴐᴐ ra binni u ŋmɛnɛɛ la wiarɛ ba kuu vᴐᴐŋ yᴐlᴐzi naa.
44028021	Denii ba ŋᴐ Pᴐᴐl be, Yaa haa waa hᴐŋ maa nawɛɛ Jus hina hɛri la be unna bagli i wia. Yaabalaa bɛl maa ge waa de liwɛɛ di ba ɛŋ di wa ŋᴐ lugᴐ i ra ɛɛ wichᴐgaarɛ.
44028022	Yaa ge ra nyiŋŋuu ya nuu i wiŋᴐzi la i be, dikuu bɛuuzi baa, ba suŋŋi yaa ŋᴐ ya so ba be hᴐpizaa aniidaanɛɛ mᴐᴐ. Yaa so de. Ba ɛwiai, bᴐr maanii ba ra gbɛlli ii hiŋfalii naa.
44028023	Ba dau hᴐpizii. A hᴐpizii wa hel, ba chaali werge maa di ba bᴐr la Pᴐᴐl n duwɛɛ la. U haŋ chi chᴐᴐzi maa di bagli baa Kᴐraawiizi kora wia guŋŋ bᴐr wa duani, di liizi baa wia la maa Moosis ni Kᴐraawiizi dᴐgtɛɛzi n faa sɛbɛɛ Kᴐraawiizi Hᴐŋ biini bá vii sɛɛ lugᴐ Yeesu wiarɛ ba faa ra ŋᴐ la.
44028024	Baŋ wa nuu u wiŋᴐzi la, baŋhina sɛɛ, baŋhina ge waa sɛɛwɛ.
44028025	Ba waa nuukpaŋ dᴐᴐwɛ ka jaa ra nyiŋŋi ba lii. Denii Pᴐᴐl ŋᴐ ú keezi ŋᴐ wikpaŋ tɛɛ baa ka bá kaali, di ŋᴐ, Kᴐraawiizi Dumnanii faa gillᴐᴐ u dᴐgtɛɛ Aizaya ŋᴐ ii wia nɛnnɛ. U faa ŋᴐ ii naabaala la benii,
44028026	Kᴐraawiizi ŋᴐwᴐᴐrɛ, La ga ŋᴐ nɛra naa be, dí, Ba daŋ ŋᴐ wia á zuu ii digna, ka ii wàá wer zum a zɛɛ. Ii daŋ aah siwii ií na a wia ŋmɛnɛɛ, ka ii wàá wer na a ŋmɛnɛɛ.
44028027	U zɛɛrɛ lugᴐ ba gillᴐᴐ ba bampiree du kpeg werge, di gil ba digna ge du kpeg, di kaa tᴐ ba siwee ge. Di guŋ lɛi, ba siwee daŋ vii na, ba digna ge nuu, ba zum a zɛɛ di bir ba bampiree di ra hiŋiŋ n chaa baa.
44028028	Awia ií nuu. Kᴐraawiizi humimbuu ń ŋᴐ u miibᴐᴐ lɛɛi wiŋᴐzi di tɛɛ banla n waa Jus hina ɛɛwɛ la. Baabuu daŋ nuu wiŋᴐzi la di sɛɛa.
44028029	Uŋ wa ŋᴐ guŋ tuŋ, ba lii ra kaali di ra di dᴐŋa hᴐᴐzi werge.
44028030	Denii Pᴐᴐl du Room binni anɛɛ biini di du diihayii biini. Nɛra ᴐᴐ wer ba u be.
44028031	U bagli Kᴐraawiizi kora wia ni yaa Dᴐᴐri Yeesu Kristo wia di ra tɛɛ baa. Wii la maa n du u biini, a maanii u wer ŋᴐ tɛɛ baa, ka nɛr maa wᴐᴐ teŋŋe ŋmɛnɛɛ.
45001001	Miŋ Yeesu Kristo balii Pᴐᴐllɛ a sɛbi hᴐŋ naa. A par Kᴐraawiizii u yiriŋ ń wa ɛɛ u huŋhunni di liziŋ di du amaniyesuma huma naa biini.
45001002	U amaniyesuma la ɛɛ wia la uŋ faa ŋᴐ nua di gil u dᴐgtɛɛzi sɛbi dau u Hᴐnnanii biini faalaa labuu.
45001003	U bie wiarɛ. Waabuu yaa Dᴐᴐri Yeesu Kristo la. U newee bᴐr u ɛɛ kooribinii Deevid la lullii.
45001004	Ka Kᴐraawiizi n wa lalluu siu biini la, u ɛɛ gunnɛ di bagli lugᴐ u ɛɛ u biere di dᴐᴐ fᴐŋŋa ani u Dumnanii ge.
45001005	U wiarɛ Kᴐraawiizi suŋ n ni di hiiniŋ di gil n ɛɛ u huŋhunni di bagli u wia di ra tɛɛ nɛdee maa bá wer sɛɛ u wia di yarduu ú sᴐŋ ge na girme.
45001006	Ii gba du banla n sɛɛwɛ la biinii. Kᴐraawiizii yir ia ii ɛɛ Yeesu Kristo hora.
45001007	N na jaami ii banla maa n du Room di ɛɛ Kᴐraawiizi nɛnᴐŋŋaa la uŋ yittɛ ií ba wa ɛɛ u biinanaa la. Yáa mɛɛ Kᴐraawiizi ni yaa Dᴐᴐri Yeesu Kristo hiini ia di tɛɛ ia bampirsᴐna.
45001008	Wii la miŋ niŋ feli ŋᴐ, waabuu keŋ. N na jaami n mɛɛ Kᴐraawiizi ani Yeesu Kristo sᴐŋ dikuu ii maa wia. Bᴐr maanii ba ra ŋᴐ gunla iiŋ yarduu wia.
45001009	Kᴐraawiizi la minna hum ani n biini maa di ra lizi u amaniyesuma di lii u bie wia biini labuu niŋ ɛɛ n daansɛɛ hiŋ lugᴐ n ᴐᴐ suŋŋuubuu ra tɛɛ ia saŋa maa minna jaamuu
45001010	di ᴐᴐ ra suŋŋuu, di u sɛɛwᴐ, ń jaa wer na ŋmɛnɛɛ di wer ba ii be ani bᴐsᴐna filaŋkeŋ.
45001011	N na nyiŋŋuu n na ia werge maa di wer hiini ia ani Kᴐraawiizi Dumnanii wiɛɛlaa fᴐŋŋa bɛl ka ií wer dᴐᴐ bᴐkpega ii hiŋaa ni.
45001012	Hiinaa la, yaa maa daŋ wer hiini dᴐŋa. Gunla miŋ yardi Kᴐraawiizi la daŋ du ia bᴐkpega, gunla ii ge n yarduu la du n ge bᴐkpega.
45001013	Yaabalaa, n na nyiŋŋi ii zum lugᴐ saŋakpila maanii n faa ra nyiŋŋi n ba ii be, ka n faa waa wette ba. N na nyiŋŋi n wer na nɛra tɛɛ Kᴐraawiizi di lii ii gba biini alugᴐ miŋ nawɛɛ di lii ii dᴐŋa hina banla n waa Jus hina ɛɛwɛ di du yeŋa maa biini la.
45001014	Girik hina ni nɛkuna, nunzunna ni gɛnaa, ba maanii n lizi amaniyesuma la tɛɛ.
45001015	Awia a du n bampiriire lugᴐ miŋ niŋ lizaa tɛɛ ii banla n du Room gba.
45001016	Kristo amaniyesuma la wia wanna ɛɛ hiihzi, dikuu bɛɛwiai, a ɛɛ Kᴐraawiizi fᴐŋŋa wiarɛ di wer ra lɛɛ banla maa n niŋ sɛɛ a wia. Jus hinaa ń feli ɛɛ guŋ tɛɛ ka jaa ɛɛ tɛɛ banla n waa Jus hina ɛɛwɛ.
45001017	Kᴐraawiizi gillᴐᴐ ya zum di lii u amaniyesuma baglaa biini gunla un niŋ ɛɛ nɛ́ra wia deŋli u be. Yarda ɛɛ u luglii di kaa ɛɛ u tuna ge. Ba faa sɛbi guŋ wiarɛ di ŋᴐ, Nɛr la wia n deŋlee, yardaa niŋ ɛɛ u miibᴐᴐ.
45001018	Kᴐraawiizi kaa gil yaa zum gunla u baaŋ n fuuhwe di ra du banla n vɛɛ u nua ka ra ɛɛ wichᴐgaa la ni. Ba wia waa deŋlee. Ba ra tᴐ wibii ŋmɛnɛɛrɛ,
45001019	dikuu bɛɛwiai, ba zum wibii labuu. Wia la n gillɛ nɛra zum Kᴐraawiizi du denii. Kᴐraawiizii lizaa chaaŋ nɛr maa wer naa di zum u wia.
45001020	Un ta durnya guŋŋ u wa hel zinaa, ba wettoo di na gunla un duwɛɛ. U duula waa na, ka ba wer na gunla un duwɛɛ u kuna la un tawɛɛ la be di wer chi de di zum u fᴐŋŋa la n waa tuŋ la ni u Kᴐraawiizi ge duula. U lizi a wia maanii chaaŋ. Awia ba waa kaa dᴐᴐ nua ban niŋ ŋᴐ,
45001021	dikuu bɛɛwiai, baŋ wette zum Kᴐraawiizi la, ka ba waa sɛɛwɛ ba kpau girme la n dɛg u kpai. Ba biine waa huuhzɛɛ tɛu bá wer tɛu jaaŋ gba. Ba bir bugmi di ra fɛ nfɛrjagazi. Ba siwee waa pillɛɛ ka bir tᴐ ra jaa.
45001022	Ba ra yir ba hinaa nunzunna ka ɛɛ gɛnaa.
45001023	Kᴐraawiizi n dᴐᴐ girme werge waa siwaa dᴐᴐwɛ la, ka ba vɛɛu ka ra tᴐgzi kuna aŋhina bam mawɛɛ a ɛɛ lugᴐ newea ni zumbizi ni kunnaazi anaazu hina ni kuntuuza. Kunsiulaarɛ a maa. Nau!
45001024	Awiarɛ Kᴐraawiizi bir u har kpu baa, ba ra hiŋ ba kunnyiŋŋichᴐgaa di ra ɛɛ wikuna di ra ɛɛ dᴐŋa bᴐrahᴐna wichᴐgaa.
45001025	Ba kpa Kᴐraawiizi wibii di chɛr kara wia di ra tᴐgzi kuna la un tawɛɛ la di kaali u himmaa. Waabuu ɛɛ chiŋ ni hɛri taari di dɛg chᴐlaa saŋa maa. Aamin.
45001026	Awiarɛ Kᴐraawiizi bir u har kpu baa ba ra hiŋ ba kunnyiŋŋichᴐgaa la. Ba haana gba vɛɛ ba ni baala chᴐᴐi la Kᴐraawiizi n tɛɛ baa bá ra chᴐᴐ la ka ra chᴐᴐ ba dᴐŋa haana be.
45001027	Baala ge ra ɛɛ guŋ di gil chᴐᴐi la n dɛkkɛ ka ra nyiŋŋi ba dᴐŋa baala ani nyiŋŋichᴐgaa werge maa ba ni baa ra ɛɛ wikuna. Ba wileulaa wiarɛ ba birgi guŋ di ra na a kinturgaa ba bᴐrahᴐna biini.
45001028	Baŋ waa sɛɛwɛ bá zum Kᴐraawiizi la wiarɛ u gil ba birgi nfɛrchᴐgaa hina di ra ɛɛ wia la n waa dɛkkɛ
45001029	di wa dᴐᴐ wichᴐgaa maa ni a dee werge maa di ra sɛm di dᴐᴐ kuna kɛkɛluu ni miisᴐᴐh ni bᴐwii ni nɛkpui ni hᴐᴐzi dii ni nɛdaraa ni nɛhaih werge. Ba ra munni nɛra wia
45001030	di ra zᴐᴐzi nɛra di hah Kᴐraawiizi di ra gbɛlli nɛra di ra yir ba hinaa nɛzenaa di dᴐᴐ barabara di ᴐᴐ ra nyiŋŋi wichᴐgfalaa bá ra ɛɛ di ra vɛɛ ba maawaa ni ba mɛɛwaa nuuzi
45001031	di nyaa nfɛrɛ. Ba wia waa wibii dᴐᴐwɛ. Ba waa ba himmaa nɛra bila dᴐᴐwɛ, ba waa nɛra ni a suŋ.
45001032	Bannii maa, ba zum Kᴐraawiizi widaulaarɛ alugᴐ banla n na ɛɛ wia naa dɛg kpuirɛ, ka ba himmaa haa vɛɛ ra ɛɛa di kaa chᴐli banla n na ɛɛa la di ra jaa.
45002001	Hinla n na ŋᴐ i dᴐŋhiŋ ɛɛ wichᴐgaarɛ, haa nua dᴐᴐwɛ hiŋ niŋ ŋᴐ. I himmaanii i ra tɛɛ chᴐgri la. Wichᴐgaa la hiŋ kpawɛɛ chuguu la, u himmaanii i ra ɛɛ.
45002002	Yaa zummᴐ lugᴐ Kᴐraawiizi ra di banla n na ɛɛ wia naa seriyaa ani wibii.
45002003	Hinla n na chagzi i dᴐŋhiŋ dikuu unna ɛɛ wia naa wia ka i himmaa ra ɛɛa, i daŋ wer lii Kᴐraawiizi seriya dii biini?
45002004	Kᴐraawiizi ra hiiniibuu werge di ra tɛi sisᴐna di haa vɛɛ ra dii kanyitti werge maa, ka i ra binni a maa pɛɛ. Haa zummɛ lugᴐ u ra ɛɛibuu winanaa la í biini wer chᴐgi dikuu i wichᴐgaa la wiaa?
45002005	Ka i bampirii du kpeg werge. Waa chᴐgi dikuu wichᴐgaa wia. I ra ɛɛ wichᴐgaa la di ra dau, di u hᴐpizii la wa hello un niŋ di seriyazi ani wibii la, u baaŋ daŋ fuuh i ni werge maa.
45002006	U daŋ turgi bɛl maa ani gunla uŋ hummɛ.
45002007	Banla n ᴐᴐ haa vɛɛ di ra ɛɛ winanaa bá wer na girme ni chᴐlaa ni miibᴐᴐ la n waa tuŋ Kᴐraawiizi be la, baabuu niŋ na u miibᴐᴐ la.
45002008	Ka banla n na nyiŋŋi ba bɛŋ sᴐŋ, ba waa Kᴐraawiizi wia ra sɛɛ ka ra ɛɛ wichᴐgaa la, baabuu daŋ na wia dikuu Kᴐraawiizi baaŋ n kannɛ ba ni werge maa la wia.
45002009	Tᴐᴐrᴐᴐ ni biinichᴐg daŋ wa huuzi nɛr la maa n na ɛɛ wichᴐgaa. Jus hinaa á feli huuzi, ka jaa huuzi banla n waa Jus hina ɛɛwɛ ge.
45002010	Nɛr la maa n na ɛɛ winanaa ge daŋ wa na girme ni chᴐlaa ni bampirsᴐna. Jus hinaa niŋ feli na ka bánla n waa Jus hina ɛɛwɛ ge na.
45002011	Kᴐraawiizi waa baŋhina a tᴐgzi kaali baŋhina.
45002012	Banla n waa Moosis kiizi zummɛ ka ɛɛ wichᴐgaa di wa siu la, Moosis kiizi lɛi K'ᴐraawiizi kpa di ra di ba seriya. Banla n zum u kiizi lawaa, aabuu ú kpa di di ba seriya.
45002013	Banla n na nuu kiizi la wia lɛi niŋ deŋli Kᴐraawiizi be. Ka banla n na hiŋaa, ba wiarɛ niŋ deŋli Kᴐraawiizi be.
45002014	Banla n waa Jus hina ɛɛwɛ waa Moosis kiizi la zummɛ. Ka wia la ba himmaa biine n na tɛɛ baa ge du Moosis kiizi biinii. Awia ba himmaa biine ra tɛɛ baabuu kiizi.
45002015	Ba wiɛɛlaa ra bagluu lugᴐ Kᴐraawiizi sɛbi u kiizii di du ba biine. Ba biine nfɛssi gba ra ɛɛ baabuu guŋ daansɛɛ, dikuu bɛɛwiai, ba himmaa nfɛssi ᴐᴐ tɛɛ baabuu chᴐgri, ŋmɛnɛbɛl ge a kaa tɛɛ baa winanaa.
45002016	Awia gunnɛ á wa ɛɛ hᴐpizii la Kᴐraawiizi n niŋ lii nɛra wisuahlaa ni baŋgia di gil Yeesu Kristo di baa seriya. Gunnɛ n amaniyesuma la a bagli.
45002017	Ama, hinla n na yir i hiŋ Jus hinuu, i bᴐra sᴐᴐni dikuu hiŋ zum kiizi la wia, i kaa kpa Kᴐraawiizi di ra di bara
45002018	di zum u kipar wia di wer zum wia la n wesse dikuu bam baglii u kiizi la wia,
45002019	i kaa ra kpa i hiŋ zenni alugᴐ i wetto ɛɛ sitᴐᴐri di bagli nyuŋŋa ŋmɛnɛɛ di wer gil bᴐchaaŋ ba banla n du bᴐbiri la be,
45002020	di ŋᴐ i ɛɛ nɛbaglii di ra bagli banla n waa wia zummɛ di kaa ŋᴐ i ɛɛ nabᴐmaa di ra bagli bichalli wia dikuu hiŋ wette di dᴐᴐ nunzuma ni wibii di lii kiizi la biini wia,
45002021	hinla n na bagli nɛra wia, ɛrɛɛ haa i hiŋ a baglɛi? I ŋᴐ bá gilɛɛ ra ŋmɛɛ. Hiŋwaa waa ŋmɛɛa?
45002022	I ŋᴐ bá gilɛɛ ra sɛm. Hiŋwaa waa sɛmaa? I ra gbɛlli vugaa. Hiŋwaa waa kuna a ŋmɛɛ a diini biinia?
45002023	Hinla n na chᴐli i hiŋ lugᴐ i zum Kᴐraawiizi kiizi la wia, ka bir a chᴐgaa, Kᴐraawiizi lɛi i ra binni pɛɛa?
45002024	Ba sɛbᴐᴐrɛ Kᴐraawiizi Hᴐŋ biini di ŋᴐ, Ii wiarɛ banla n waa Kᴐraawiizi zummɛ ᴐᴐ ra gbɛlli Kᴐraawiizi sᴐŋ la.
45002025	Di ba teŋ i hɛŋ, i kaa ra hiŋ kiizi la, hɛŋ teŋaa la dᴐᴐ tᴐnaa. Ama di i ra chᴐgi kiizi la, i birgi banla baŋ waa ba hɛna teŋree la bɛllɛ.
45002026	Awia di nɛr la baŋ waa u hɛŋ teŋŋe ra hiŋ kiizi la, ba wàá kpa guŋ ɛɛi di birgi u hɛŋ teŋaa?
45002027	Unla u hɛŋ n waa teŋŋe ka u ra hiŋ kiizi la, u daŋ tɛi chᴐgri dikuu hiŋ dᴐᴐ kiizi la di ɛɛ nɛr la ban teŋ i hɛŋ ka ra chᴐgi a kiizi la wia.
45002028	I baŋgia wikpoglaa lɛi niŋ gil i ɛɛ Jus hinuu. Bᴐrahᴐŋ teŋaa ge waa teŋaa himmaa ɛɛwɛ.
45002029	Nɛr la n ɛɛ Jus hinuu himmaa, u biini wikpoglaa benii a lii. Nɛr la n dᴐᴐ bᴐrahᴐŋ teŋaa himmaa, u ge biinii a lii. Kᴐraawiizi Duma teŋaare ɛɛ teŋaa himmaa. Kii bɛl hiŋaa lɛi ɛɛ u himmaa. Newea lɛi niŋ chᴐli a hiŋ. Kᴐraawiizii niŋ chᴐli a hiŋ.
45003001	Di gunnɛ, ɛrɛɛ Jus hinawaa nuu suma di kaali banla n waa Jus hina ɛɛwɛi? Bɛɛ tᴐnaa ba na ba hɛŋ teŋaa la biininei?
45003002	Ba nuu sumaa werge di kaa di tᴐna yaa ni wikpila biini. Ka unnii ɛɛ wizenne a maa biini. Jus hina labuu Kᴐraawiizi kpa u wiŋᴐzizi di bagli.
45003003	Amᴐ Kᴐraawiizi daŋ kuu baŋhina n waa yardɛɛ la wia di vɛɛ u nuuzi laa?
45003004	Akai! Di newee maa ɛɛ karahiŋ, ka Kᴐraawiizi wia daŋ haa dᴐᴐ wibii. Ba sɛbᴐᴐrɛ Kᴐraawiizi Hᴐŋ biini di ŋᴐ, Ba daŋ kpa wibii tɛɛ i wiŋᴐzi. Di ba wa di i seriya, i hor daŋ du sum.
45003005	Di yaa wichᴐgaa ᴐᴐ gil Kᴐraawiizi wideŋlaa lii di du wer werge, ɛrɛɛ ya ŋᴐɛ? Gil n kpa newea wiŋᴐzi di kaa pɛɛzi. Di yaa wichᴐgaa ᴐᴐ gil Kᴐraawiizi wideŋlaa lii ka Kᴐraawiizi kaa tᴐᴐri yaa dikuu wichᴐgaa la wia, wichᴐgaarɛ u ra ɛɛ guŋ gɛɛ?
45003006	Akai! Di Kᴐraawiizi dᴐᴐ wichᴐgaarɛ, ɛrɛɛ ú ɛɛ di wer di durnya seriyai?
45003007	Di n kara wia ᴐᴐ gil Kᴐraawiizi wibii dii ra lii nɛnnɛ u ra na sᴐŋ, ɛrɛɛ u kaa kpa n kara kannaa la di ŋᴐ n ɛɛ wichᴐg ɛɛriiwɛi?
45003008	Amᴐ ya ŋᴐ lugᴐ ya ra ɛɛ wichᴐgaa ka wínanaa wer lii a biinii? Baŋhina ra zᴐᴐzi yaabuu di ra ŋᴐ lugᴐ yaa ra ŋᴐ gunnɛ. Ka banla n na ŋᴐ guŋ, ba hor waa sum. A dɛkkᴐ Kᴐraawiizi baaŋ n niŋ fuuh ba ni.
45003009	Too. Ɛrɛɛ a jaa duɛ? Yaa Jus hinaa bᴐmbᴐ banla n waa Jus hina ɛɛwɛ gɛɛ? Yaa waa baa bᴐwɛɛ. Yaa faa baglᴐᴐrɛ lugᴐ Jus hina ni banla n waa Jus hina ɛɛwɛ maanii ɛɛ wichᴐg ɛɛra.
45003010	Ba faa sɛbᴐᴐrɛ di ŋᴐ, Nɛr maa waa hoo di ɛɛ nɛnanii di ga tuŋ. Akai! Kpaŋkpaŋ maa waa hoo.
45003011	Nɛr la siwee n chaanɛɛ waa hoo. Nɛr la n na nyiŋŋi Kᴐraawiizi bᴐr gba waa hoo.
45003012	Ba maa leuwoo ŋmɛnɛɛ di birgi pɛɛ. Ba bɛl maa bɛl maa waa winanaa ra ɛɛ.
45003013	Ba nuuzi ɛɛwᴐᴐ lugᴐ ŋmama baŋ waa tᴐwɛɛ. Ba ra ŋᴐ wia di ra dar nɛra, ba wiŋᴐzi la lugᴐ dumkpola siri.
45003014	Nuuseei ni nyɛgzi su ba nuuzi.
45003015	Ba hahzi manaŋ di ra la nɛkpui bᴐr.
45003016	Chᴐgaa ni dᴐgnya yaari ba ŋmɛnɛɛ.
45003017	Ba waa nuukpaŋ dᴐᴐi ŋmɛnɛɛ zummɛ.
45003018	Ba waa Kᴐraawiizi a ᴐm.
45003019	Ii zummᴐ lugᴐ wii la maa Moosis kiizi la n na bagli, banla n na hiŋ guŋ hiŋaa labuu a ra bagli guŋ bá gilɛɛ wer dᴐᴐ nua maa bá ŋᴐ, dúrnya maa ge wer dᴐᴐ chᴐgri Kᴐraawiizi be.
45003020	Kiizi hiŋaa wàá wer gil nɛr maa wia deŋli Kᴐraawiizi be. Kiizi la biinii nɛra wer zum ba wichᴐgaa.
45003021	Filaŋkeŋ Kᴐraawiizi pilli gunla nɛra wia n niŋ ɛɛ deŋli u benii. Kiizi la hiŋaa bᴐr lɛi á lii. A wiarɛ Moosis ni Kᴐraawiizi dᴐgtɛɛzi la faa ŋᴐ la.
45003022	Yeesu Kristo yarda bᴐttɛ á lii. Kᴐraawiizi daŋ gil nɛr la maa n yardi Yeesu wia deŋli u be. Waa nɛr maa a tᴐgzi kaali u dᴐŋhiŋ.
45003023	Nɛr maanii ɛɛ wichᴐgaa di nyaa Kᴐraawiizi girme.
45003024	Yeesu Kristo yau yaabuu ha. Awiarɛ Kᴐraawiizi wer gil yaa wia deŋli u be. U ɛɛ a maanii tɛɛ yaa pɛɛpɛɛ dikuu u nɛsunaa dᴐᴐi wia.
45003025	U gillᴐᴐ Yeesu Kristo siu di wer lizi u baaŋ banla maa n yarduu gunla un siuwɛ tɛɛ baa la ni. U ɛɛ gunnɛ nɛ́ra zum lugᴐ uŋ faa dᴐᴐ sisᴐna nɛra ni, waa ba wichᴐgaa hagzɛɛ saŋa la,
45003026	u wia deŋloore. U daŋ gil nɛra zum a maa biini filaŋkeŋ ka ú wer ɛɛ Wideŋlaa Hiŋ di kaa wer gil banla n yardi Yeesu la ge wia wer deŋli u be.
45003027	Awia lee ya jaa na bᴐr di chᴐli yaa hinaanɛi? Yaa wàá wer na bᴐr. Bɛɛ n tᴐ a bᴐrɛi? Winanaa ɛɛi gɛɛ? Kai. Yarda labuu tᴐu.
45003028	Yaa zummᴐ lugᴐ nɛr n niŋ yardi Kᴐraawiizi wiarɛ ú wia wer deŋli u be. Kiizi hiŋaa wàá wer gil u wia deŋli u be.
45003029	Gɛɛ Jus hina bɛnnɛ niŋ wer hiŋ Kᴐraawiizɛi? Banla n waa Jus hina ɛɛwɛ wàá wer hiŋuu gɛɛ? Ba gba daŋ wer hiŋuu.
45003030	Kᴐraawiizi ɛɛ kpaŋkpaŋ bɛnnɛ. U daŋ gil banla hɛna n teŋree wia wer deŋli dikuu baŋ yardi Yeesu wia, di ka gil banla hɛna n waa teŋree ge gba wia wer deŋli dikuu ba gba n yardi Yeesu wia.
45003031	Too. Yaa gillᴐᴐ Moosis kiizi la birgi pɛɛ dikuu yarda wia gɛɛ? Akai. Yaa tɛabuu fᴐŋŋa di ra jaa.
45004001	Ií binni yaa naabaal Abraham wia biini. Ɛrɛɛ u ge wia faa duɛ?
45004002	Di Kᴐraawiizi faa gillᴐ u wia deŋli u be dikuu u be.
45004003	Ɛrɛɛ ba faa sɛbi u wia Kᴐraawiizi Hᴐŋ biininei? Ba sɛbᴐᴐrɛ, Abraham yardi Kᴐraawiizi. Kᴐraawiizi kuu guŋ wia di gil u wia deŋli u be.
45004004	Di nɛr hummᴐ, Kᴐraawiizi turguu, kimnɛ u turgi. Sunzaa lɛi.
45004005	Ka nɛr waa hummɛ ka dᴐᴐ yarda unla n niŋ gil nɛchᴐgii wia deŋli u be la ni, ba daŋ ŋᴐ lugᴐ u yarda la wiarɛ Kᴐraawiizi gil u wia deŋli u be.
45004006	Gunnɛ yaa naabaal Deevid gba faa bagli di ŋᴐ lugᴐ nɛr la maa Kᴐraawiizi n waa u wiɛɛlaa binnɛɛ ka gil u wia deŋli u be ɛɛ bᴐsᴐna hiŋ.
45004007	U faa ŋᴐwᴐᴐrɛ, Bᴐsᴐna hinaa banla Kᴐraawiizi n gil ba wichᴐgaa tɛɛ baa di lizaa ba ni la.
45004008	Bᴐsᴐna hinnɛ nɛr la maa Kᴐraawiizi n wàá pɛɛzuu u wichᴐgaa wia.
45004009	Bᴐsᴐna naa, banla n na teŋri hɛna bɛnnɛ a naa gɛɛ banla n waa teŋri gba ra naabuuwɛi? Yaa n na ŋᴐ dí Abraham yardi Kᴐraawiizi, Kᴐraawiizi kuu guŋ wia di gil u wia deŋli u be naa,
45004010	ɛrɛɛ u faa du a saŋai? Ba teŋ faa teŋ u hɛnnɛ a saŋa gɛɛ, gɛɛ ba faa haa waa u hɛŋ teŋŋe? Ba faa haa waa u hɛŋ teŋŋe a saŋa.
45004011	Kᴐraawiizi n gillɛ u wia deŋli u be dikuu uŋ yarduu la wia la, denii u ŋᴐ ú teŋ u hɛŋ gúŋ bagli gunla uŋ gillɛ u wia deŋli u be dikuu u yarda la wia, ka ú wer ɛɛ banla maa baŋ waa ba hɛna teŋree ka ba ra yardi Kᴐraawiizi la mɛɛ bá ge wia wer deŋli u be,
45004012	di kaa ɛɛ banla ba hɛna n teŋree ge mɛɛ, banla n na yardi Kᴐraawiizi alugᴐ gunla yaa naabaal Abraham la n faa yarduu saŋa la u hɛŋ n faa haa waa teŋŋe la. Banla n na hiŋ guŋ di jaa ba hɛŋ teŋaa ni la, ba mɛɛrɛ Abraham la.
45004013	Kᴐraawiizi nuuŋᴐᴐlii la uŋ faa ŋᴐwɛɛ tɛɛ Abraham ni u biizi lugᴐ ba daŋ waa dᴐᴐ durnya la, ba kiizi hiŋaa biini lɛi u lii. Kᴐraawiizi n kuu yarda la uŋ yarduu wia di gil u wia deŋli u be la, a yarda biinii Kᴐraawiizi nuuŋᴐᴐlii la lii.
45004014	Di a faa ɛɛwᴐ lugᴐ banla n na hiŋ kiizii niŋ dᴐᴐ durnya la, guŋwaa yarda daŋ vii birgi kunduma, Kᴐraawiizi nuuŋᴐᴐlii la ge birgi pɛɛ.
45004015	Kiizi la ra ba Kᴐraawiizi baaŋ ninɛɛ. An du de nɛra ge ra chᴐgaa wiarɛ Kᴐraawiizi baaŋ na fuuh nɛra ni. Di kiizi faa waa hoo, nɛra faa wàá wer chᴐgaa.
45004016	Awia yarda benii Kᴐraawiizi nuuŋᴐᴐlii la lii yaa wer na a maa dikuu Kᴐraawiizi n na suŋ nɛra ni di ra hiini baa la wia. Yaa maa mɛɛrɛ Abraham. Banla n na hiŋ Moosis kiizi di ra teŋri hɛna ani banla n wa hɛna a teŋri ka yardi Kᴐraawiizi alugᴐ Abraham la n faa yarduu la, ba maanii niŋ wer dᴐᴐ tamii Kᴐraawiizi nuuŋᴐᴐlii la biini di na wia la uŋ faa ŋᴐwɛɛ la.
45004017	Ba faa sɛbi gunnɛ Kᴐraawiizi Hᴐŋ biini di ŋᴐ, N gillᴐᴐ i ɛɛ nɛdeekpila maa mɛɛ. Kᴐraawiizi la n wette gil kuna la n siuwɛ á kaa dᴐᴐ miibᴐᴐ di kaa wer ŋᴐ wia la n haa waa ɛɛwɛ wia alugᴐ a teŋ ɛɛwᴐᴐ la, waabuu Abraham yardi.
45004018	Gunla Kᴐraawiizi n faa ŋᴐwɛɛ la, ba daŋ faa ŋᴐ lugᴐ guŋ wàá wer ɛɛ. Ka Abraham n faa dᴐᴐ u wiŋᴐzi tamii werge maa wiarɛ u wer birgi nɛdeekpila maa mɛɛ gunla Kᴐraawiizi n ŋᴐ nua tɛu dí u biizi daŋ ŋmɛnɛ du kpil la.
45004019	Kᴐraawiizi n wa ŋᴐ guŋ tɛɛ Abraham u wer yardi u wiŋᴐzi la, di u binni faa du kalfa. Waa kaa ɛɛ lugᴐ un niŋ kaa wer lul bie, u haaŋ Sara ge faa waa wette lul bie tɛu ka wa zɛŋ. Ka Abraham haa vɛɛ di yardi Kᴐraawiizi.
45004020	Waa Kᴐraawiizi wiŋᴐzi la aanɛɛ di ŋᴐ lugᴐ guŋ wàá wer ɛɛ ka bir dᴐᴐ yardakpeg di tɛɛ Kᴐraawiizi sᴐŋ
45004021	di wer ɛɛ u tamii werge maa alugᴐ wii la maa uŋ ŋᴐwɛɛ, u daŋ wer ɛɛu.
45004022	Awiarɛ Kᴐraawiizi gil u wia deŋli u be la.
45004023	U bɛŋ wia lɛi ba faa sɛbi dí Kᴐraawiizi kuu guŋ wiarɛ di gil u wia deŋli u be la.
45004024	Yaa gba wiarɛ ba faa kuu sɛbi guŋ, dikuu bɛɛwiai, u daŋ gil yaa banla n yardi unla n lalli yaa Dᴐᴐri Yeesu Kristo siu biini la ge gba wia deŋli u be.
45004025	Kᴐraawiizi gillᴐᴐ Yeesu siu dikuu yaa wichᴐgaa wia, di kaa lalluu siu biini yáa wia wer deŋli u be.
45005001	Awia Kᴐraawiizi n gillɛ yaa wia deŋli u be dikuu yaa n yarduu wia naa, yaa nuu jaa dᴐᴐ nuukpannɛ dikuu yaa Dᴐᴐri Yeesu Kristo wia.
45005002	U wiarɛ yaa wer dᴐᴐ Kᴐraawiizi yarda di ba u be u suŋ yaa ni di ra hiini yaa kennaa unna hiini yaa naa. Yaa bᴐra sᴐᴐnᴐᴐrɛ dikuu yaa n dᴐᴐ Kᴐraawiizi tamii alugᴐ yaa daŋ ŋmɛnɛ wa na girme u be wia.
45005003	Yaa bᴐra kaa sᴐᴐni yaa dikuu tᴐᴐrᴐᴐ la banna ɛɛ yaa wia, dikuu bɛɛwiai, tᴐᴐrᴐᴐ labuu niŋ gil ya wer dᴐᴐ kanyitti.
45005004	Kanyitti ge daŋ bagli lugᴐ Kᴐraawiizi ɛɛ yaabuu na yaa wia dᴐᴐ wibii u be. Yaa wia n dᴐᴐ wibii u bea daŋ dᴐᴐ tamii u ni.
45005005	Di yaa dᴐᴐ tamii u ni, hiihzi wàá ka lau yaa, dikuu bɛɛwiai, Kᴐraawiizi kpa u nᴐŋŋaarɛ di du yaa ni werge maa u Dumnanii un tɛɛ yaa la fᴐŋŋa biini.
45005006	Yaa faa haa waa wikuarii maa dᴐᴐwɛ. Ka a saŋa n wa helle, Kristo lɛɛ nɛchᴐgaa siu di siu.
45005007	Di nɛr ɛɛ nɛnanii ka anɛɛ n niŋ sɛɛ lɛɛ u siu di siu tɛuwɛi? Aŋhina be di u ɛɛ nɛpa, baŋhina daŋ dᴐᴐ bampirii lugᴐ ba siu tɛu.
45005008	Ka ií na gunla Kᴐraawiizi n nᴐŋŋi yaa werge maa. Yaa n faa haa ɛɛ wichᴐg ɛɛra, ka Kristo wer lɛɛ yaa siu a saŋa di siu tɛɛ yaa.
45005009	Uŋ wette siu tɛɛ yaa di gil yaa wia wer deŋli Kᴐraawiizi be naa, di hᴐpizii la wa hello Kᴐraawiizi baaŋ wa fuuh nɛra ni, a Yeesu wàá ka hiini yaa werge maa di lɛɛ yaa u baaŋ fuuih wia biinia?
45005010	Di yaa faa ɛɛ Kᴐraawiizi dᴐma ka u bir gil yaa nuu dᴐᴐ nuukpaŋ dikuu u bie n siuwɛ wia, amᴐ yaa nuu n jaa dᴐᴐ nuukpaŋ naa, wàá hiini yaa werge maa kaali guŋ? U daŋ hiini yaa ya wer na lɛɛi dikuu u bie miibᴐᴐ un dᴐᴐwɛ filaŋkennaa wia.
45005011	U guŋ bɛŋ lɛi gba. Yaa bᴐra sᴐᴐni yaa di jaa ani yaa ni Kᴐraawiizi wia. Yaa Dᴐᴐri Yeesu Kristo gillᴐᴐ yaa nuu wer dᴐᴐ nuukpaŋ.
45005012	Too. Nɛkpannɛ ba wichᴐgaa ni durnya. Wichᴐgaa la ge ba siu ni nɛra maa jaa ra siuzi dikuu ba maa n dᴐᴐ chᴐgri di lii nɛkpaŋ wichᴐgaa la biini wia.
45005013	Wichᴐgaa faa du durnyaa mᴐᴐ ka kiizi la wa lii. Ka kiizi la n faa waa hoo la, ba faa waa chᴐgri dᴐᴐwɛ a saŋa.
45005014	Ama siu faa di koraa di lii Andama saŋa la guŋŋ wa hel Moosis ge saŋa la di kpu banla n faa waa Andama wichᴐgii la dᴐŋ ɛɛwɛ gba. Andama la wiarɛ bagli unla n faa ra ba la wia.
45005015	Ka nɛsunaa dᴐᴐi la Kᴐraawiizi n dᴐᴐwɛ yaa ni la, u kaali Andama wichᴐgaa la werge maa. Nɛkpaŋ wichᴐgaa wiarɛ nɛkpila siuzi. Nɛkpaŋ nɛsunaa dᴐᴐi wiarɛ Kᴐraawiizi ge nɛsunaa dᴐᴐi bir du kaŋ werge u kpa sunzi nɛkpila. Yeesu Kristo a nɛkpaŋ.
45005016	Nɛkpannɛ ba wichᴐgaa ni. Nɛkpaŋ genii ba Kᴐraawiizi sunzaa la ni. Ka ba wia waa mɛgzɛɛ. Nɛkpaŋ wichᴐgaa la wiarɛ Kᴐraawiizi di yaa seriya di tɛɛ yaa chᴐgri. Ka nɛkpila wichᴐgaarɛ Kᴐraawiizi gil tɛɛ baa u sunzinanii la biini di gil ba wia deŋli u be.
45005017	Di nɛkpaŋ wichᴐgaa gillᴐ siu wer di kora durnya dikuu a nɛkpaŋ wia, guŋwaa banla n na hiinaa la Kᴐraawiizi n suŋ ba ni di hiini baa la ni u sunzinanii la un sunzi baa ba wia wer deŋli u be la, baawaa daŋ di miibᴐᴐ kora ú dᴐᴐ kpegzi werge maa kaali siu hor la dikuu nɛkpaŋ nɛɛhiŋ Yeesu Kristo la wia.
45005018	Awia gunla nɛkpaŋ wichᴐgii n gillɛ nɛr maa dᴐᴐ chᴐgri la, gunnɛ nɛkpaŋ winanii gil nɛra maa wia wer deŋli Kᴐraawiizi be di gil ba dᴐᴐ miibᴐᴐ.
45005019	Gunla nɛkpila n birgi wichᴐg ɛɛra dikuu nɛkpaŋ n vɛɛ Kᴐraawiizi nua wia, gunnɛ nɛ́kpila ge wia wer deŋli u be dikuu nɛkpaŋ n sɛɛ u nua wia.
45005020	A kiizi ballᴐᴐ wíchᴐgaa wer gbigi. Ka wichᴐgaa n gbigee la, Kᴐraawiizi nɛsunaa dᴐᴐi la wa kaalaabuu werge maa.
45005021	Wichᴐgaa lɛɛ fᴐŋŋaa di di kora dikuu siu wia. Gunnɛ K'ᴐraawiizi nɛsunaa dᴐᴐi ge wer lɛɛ fᴐŋŋa dikuu gunla Kᴐraawiizi n ɛɛwɛ nɛ́ra wia wer deŋli u be la wia di di u ge kora ya wer na miibᴐᴐ la n waa tunaa dᴐᴐwɛ yaa Dᴐᴐri Yeesu Kristo be.
45006001	Ɛrɛɛ ya jaa ŋᴐ naanɛi? Ya haa ra ɛɛ wichᴐgaa ka Kᴐraawiizi nɛsunaa dᴐᴐi la wer du kaŋ werge gɛɛ?
45006002	Akai. Yaa n siuwɛ wichᴐgaa be naa, ɛrɛɛ ya kaa ra ɛɛa alugᴐ yaa n waa a be siuwɛnɛi?
45006003	Gɛɛ ii waa zummɛ lugᴐ yaa banla maa ban sᴐwɛɛ Kᴐraawiizi nii ya ra hiŋ Yeesu Kristo la, u siurɛ ba sᴐ yaa yaa siuwaa?
45006004	Awia ban sᴐ yaa a nii la, yaa ni Yeesu siuwᴐᴐ gunla, ba hug yaa. Ba ɛɛ gunnɛ gúŋ bagli lugᴐ gunla Kᴐraawiizi n lalli Kristo di bagli u fᴐŋŋazeŋ la, gunnɛ u ɛɛ tɛɛ yaa ge ya wer dᴐᴐ miibᴐᴐfalii di ra hiŋ miibᴐᴐfalii la ŋmɛnɛɛ.
45006005	Aŋ ɛɛwɛ lugᴐ yaa nuubuu kpauwɛ di siu u siu la, a daŋ kaa ɛɛ lugᴐ yaa gba daŋ wer izi u izaa la be.
45006006	Yaa zummᴐ lugᴐ yaa miibᴐᴐbiniirɛ ba kpu u daakaŋlii la ni, b'ᴐrahᴐŋ la wichᴐgaa n faa manɛɛ la wer chᴐgi de, ya gilɛɛ kaa kpa yaa hinaa birgi wichᴐgaa yoma.
45006007	Banla n siuwɛ la, nɛr maa waa kaa ra pɛɛzi baa wichᴐgaa wia.
45006008	Di yaa nuubuu siuwɛ, yaa yarduubuu lugᴐ yaa nuu danna nyiŋ.
45006009	Yaa zummᴐ lugᴐ Kᴐraawiizi n lalli Kristo naa, wàá ka siu maa. Siu wàá ka wer dᴐᴐ fᴐŋŋa u ni.
45006010	Un siuwɛ la, kakpaŋ bɛnnɛ u siu di wer chᴐgi wichᴐgaa fᴐŋŋa. Uŋ izee di ra nyiŋ la ge, u du denii tɛɛ Kᴐraawiizi.
45006011	Awia ií zum lugᴐ ii siuwᴐᴐ wichᴐgaa be ɛnɛ maa, ka ra nyiŋ Kᴐraawiiziwaa be dikuu ii ni Yeesu Kristo n kpauwɛ wia.
45006012	Awia ií gilɛɛ gil wichᴐgaa dᴐᴐ ii bᴐrahᴐna naa fᴐŋŋa ii ra sɛɛ a nua di ra hiŋ ii kunnyiŋŋichᴐgaa la.
45006013	Ií gilɛɛ gil wichᴐgaa dᴐᴐ ii yeŋa ii kpaa ra ɛɛ wia la n waa deŋlee. Ii ɛɛwᴐᴐ lugᴐ nɛra n izi siu biini. Ií gil Kᴐraawiizi dᴐᴐ ia di gil u dᴐᴐ ii yeŋa maa fᴐŋŋa ú kpaa ra ɛɛ wia la n deŋlee.
45006014	Wichᴐgaa wàá dᴐᴐ fᴐŋŋa ii ni. Kiizi la lɛi dᴐᴐ ia. Kᴐraawiizi nɛsunaa labuu dᴐᴐ ia.
45006015	Miŋ ŋᴐ kennaa lugᴐ kiizi la lɛi dᴐᴐ yaa ka Kᴐraawiizi nɛsunaa labuu dᴐᴐ yaa naa, amᴐ ya ra ɛɛ wichᴐgaa gɛɛ? Akai. Guŋ waa ŋmɛnɛɛ dᴐᴐwɛ.
45006016	Ii waa zummɛ lugᴐ nɛr la maa iiŋ gillɛ u dᴐᴐ fᴐŋŋa ii ni ii ra hiŋ u nua, waabuu niŋ kpa ia birgi u yoma di gil ii ra hiŋ u nuaa? Di wichᴐgaa nuarɛ ii hiŋ, ii daŋ humuu, siu ge ɛɛ ii huma tᴐna. Di Kᴐraawiizi ge nuarɛ ii hiŋ, ii daŋ hum u ge ii wia wer deŋli u be.
45006017	Ka Kᴐraawiizi dᴐᴐ jaannɛ, dikuu bɛɛwiai, ii faa ɛɛ wichᴐgaa yomaa, ka filaŋkeŋ ii bampiree tɛɛ iabuu lugᴐ ií sɛɛ Kᴐraawiizi baglaa la bam bagli ia ií ra hiŋ.
45006018	Kᴐraawiizi n wa lɛɛ ia wichᴐgaa fᴐŋŋa biini la, ii jaa kpa ii hinaarɛ di ra birgi winanaa ge yoma.
45006019	Minna ŋᴐ yoma wia naa, newee wiarɛ n kpa ra mɛgzi ií wer zum a zɛɛ manaŋ. Iiŋ faa kpa ii yeŋa di ra ɛɛ wikuna ni wichᴐgaa di kaa ra na wichᴐgaa a be la, ií jaa kpaa ra ɛɛ winanaa filaŋkeŋ ií wer birgi nɛnanaa la n waa doŋa maa dᴐᴐwɛ.
45006020	Saŋa la iiŋ faa ɛɛ wichᴐgaa yoma la, winanaa faa waa fᴐŋŋa dᴐᴐwɛ ii ni ií ra ɛɛa.
45006021	Ii faa wettoo na winanii maa dee a biinii? Akai. Wia la iiŋ faa ra ɛɛ jaa ra ɛɛ iabuu hiihzi filaŋkeŋ. A maa tunaa siu.
45006022	Ka filaŋkeŋ Kᴐraawiizi lɛɛ iabuu wichᴐgaa la fᴐŋŋa biini di gil ii birgi u ge yoma. Iiŋ wette ɛɛ nɛnanaa la n waa doŋa maa dᴐᴐwɛ la, guŋ ɛɛ ii tᴐnaa filaŋkeŋ. A tuna genii miibᴐᴐ la n waa tunaa dᴐᴐwɛ.
45006023	Wichᴐgaa kinturgaarɛ siu. Ka Kᴐraawiizi sunzaarɛ miibᴐᴐ la n waa tunaa dᴐᴐwɛ dikuu yaa Dᴐᴐri Yeesu Kristo wia.
45007001	Yaabalaa, ii ɛɛ kiizunnaa. Awia ii daŋ zum lugᴐ kiizii dᴐᴐ nɛr u miibᴐᴐ saŋa maa.
45007002	Di haaŋ yuuwᴐ, di u jaari du de, kiizi la ᴐᴐ gil u jaari dᴐᴐu. Ka di u jaari hiŋ wa siuwᴐ, u jaa lii u fᴐŋŋa la biini.
45007003	Di u jaari haa du de ka u chᴐ ga du baal bɛl be, ba daŋ yiruu hahsɛnsɛnni. Ka di u jaari siuwᴐ, kii la waa kaa dᴐᴐ u fᴐŋŋa. Di u laŋŋᴐ ga yuu jaari bɛl, ka waa kaa ɛɛ hahsɛnsɛnni.
45007004	Too. Yaabalaa, Kᴐraawiizi faa gillᴐ ii gba siu kiizi la be dikuu ii ni Kᴐraawiizi n kpauwɛ di siu la wia ka ií wer yuu nɛfalii, unla un lallɛɛ siu biini la. U ɛɛ gunnɛ wínanaa wer lii a biini di tɛɛ Kᴐraawiizi.
45007005	Saŋa la yaa bᴐrahᴐna n faa dᴐᴐ fᴐŋŋa yaa ni la, kiizi la faa ᴐᴐ giluu kunnyiŋŋichᴐgaa wia ra ɛɛ yaa biine di lauri yaa yeŋa di ra ɛɛ wia la siu n na lii a biini la.
45007006	Ka filaŋkeŋ yaa lii kiizi la fᴐŋŋa biinii, dikuu bɛɛwiai, yaa siuwᴐᴐ wia la n faa lauri yaa la be di jaa wer ra hum ani bampirfalii u Dumnanii n tɛɛ yaa la. Yaa waa kaa ra hum dikuu kiizi n na fir yaa wia.
45007007	Too. Ɛrɛɛ ya ŋᴐ naanɛi? Kiizi la waa wer gɛɛ? Akai. A wessoo. Di a kiizi wia lɛi, n faa waa wette zum wichᴐgaa. Di kiizi vii waa baglɛɛ lugᴐ kɛkɛluu waa wer, n faa waa kɛkɛluu zummɛ.
45007008	Miŋ wa zum kiizi la, wichᴐgaa jaa na a ŋmɛnɛɛrɛ di gil n dᴐᴐ kɛkɛluu werge. Di kiizi waa hoo, wichᴐgaa ɛɛwᴐᴐ lugᴐ a siuwᴐᴐ.
45007009	N faa waa kiizi zummɛ ka du de. Ka miŋ wa zum kii la, wichᴐgaa jaa izi a nyiŋ di kpuŋ.
45007010	Kiizi la n niŋ vii ɛɛ miibᴐᴐ wia tɛŋ la bir lawiŋ di du siu biini.
45007011	Wichᴐgaa n wa na a ŋmɛnɛɛ dikuu kii la wia, a wer dariŋ di kpa kii la di kpuŋ.
45007012	Ama, kiizi la ɛɛ kunnanaarɛ. Widaulaa la bɛl maa ge ɛɛ kunnanii. A maa deŋloore di du wer.
45007013	Wia la n wesse daŋ kpa siu di du n ni gɛɛ? Akai. Wichᴐgaarɛ ɛɛ guŋ. Aabuu gillɛ kunnanii bir duŋ siu biini ń wer zum wichᴐgaa zɛɛ. Kii la gillᴐᴐ n zum gunla wichᴐgaa n chummɛ werge maa la.
45007014	Yaa zummᴐ lugᴐ kiizi la ɛɛ Kᴐraawiizi Dumnanii wiarɛ. Ka miŋwaa du newea duula. Wichᴐgaa lawiŋ birgi a yom.
45007015	Maa n himmaa wiɛɛlaa zɛɛ zummɛ. Wia la minna nyiŋŋi a ɛɛi, aa lɛi n na ɛɛ. Wia la miŋ hahwɛɛ, aabuu n na ɛɛ.
45007016	Miŋ waa nyiŋŋi a ɛɛi ka ra ɛɛa la, gunna bagli lugᴐ n sɛɛwᴐᴐ lugᴐ kiizi la wesso.
45007017	Miŋ lɛi ra ɛɛ a wia. Ka wichᴐgaa la n du n biini labuu gillɛ n na ɛɛa.
45007018	N zummᴐ lugᴐ n manni naa, n newee manni la, waa winanii maa dᴐᴐwɛ. N ᴐᴐ ra nyiŋŋi n ɛɛ winanaa ka ɛɛa ra huhzi.
45007019	Winanaa la minna nyiŋŋi n ɛɛ, aa lɛi n na ɛɛ. Ka wichᴐgaa la miŋ waa nyiŋŋi, aabuu n na ɛɛ.
45007020	Di n na ɛɛ wia la miŋ waa nyiŋŋi, amᴐ miŋ lɛi kaa ra ɛɛa. Ka wichᴐgaa la n du n biini labuu jaa ra ɛɛa.
45007021	N jaa na dí n mannii guŋ n vɛɛa huhzi. Saŋa maa di n waa nyiŋŋi n ɛɛ winanaa, wichᴐgaa la ᴐᴐ du de.
45007022	Kᴐraawiizi kiizi la wia du n biinii n na nyiŋŋi n hiŋaa.
45007023	Ka n na lugᴐ n bᴐrahᴐŋ manni kurgᴐᴐrɛ di ra yoo n ni n biini nfɛrɛ la di ᴐᴐ wer lawiŋ di gil n na sɛɛ n bᴐrahᴐŋ wichᴐgaa la.
45007024	Ee! Wiarɛ huuziŋ bᴐnnaa. Anɛɛ n niŋ wer lɛɛŋ n bᴐrahᴐŋ naa n na nyiŋŋi u kpuŋ naa benei?
45007025	Kᴐraawiizii niŋ wer lɛɛŋ dikuu yaa Dᴐᴐri Yeesu Kristo wia. U dᴐᴐ jaannɛ werge. Awia n na hiŋ Kᴐraawiizi kiizii ani n biini nfɛrɛ, ka ra ɛɛ wichᴐgaa ani n newee manni.
45008001	Awia, di yaa ni Yeesu Kristo kpauwᴐ, Kᴐraawiizi wàá ka di ya seriya ya chol.
45008002	U Dumnanii la n na tɛɛ ia miibᴐᴐ dikuu ii ni Yeesu Kristo n kpauwɛ la wia, u dᴐᴐra daŋ lɛɛ ia wichᴐgaa ni siu fᴐŋŋa biini.
45008003	Wia la kiizi la n faa waa wette ɛɛ dikuu newee manni n ᴐᴐ gil u ra bɛɛli la wia, Kᴐraawiizi ɛɛabuu. U hum u himmaa biere dikuu nɛra wichᴐgaa wia di gil u dᴐᴐ newea ge bᴐrahᴐŋ la n ᴐᴐ gil ba ra ɛɛ wichᴐgaa la di wa chᴐgi wichᴐgaa la fᴐŋŋa newea bᴐrahᴐŋ ni.
45008004	U ɛɛ gunnɛ ka yáa banla n waa ᴐᴐ ra ɛɛ yaa wia yaa bᴐrahᴐŋ fᴐŋŋa biini ka ra ɛɛa Kᴐraawiizi Dumnanii fᴐŋŋa biini wer ɛɛ winanaa la maa a kiizi n na bagli.
45008005	Banla n ᴐᴐ gil ba bᴐrahᴐŋ dᴐᴐ baa la, ba bᴐrahᴐŋ wiarɛ ba kpa su siwii. Banla ge n ᴐᴐ gil Kᴐraawiizi Dumnanii dᴐᴐ baa, u wiarɛ ba ge kpa su siwii.
45008006	Banla n ᴐᴐ gil ba nfɛrɛ du ba bᴐrahᴐŋ wia ni la siuwᴐᴐ. Banla ge n ᴐᴐ gil ba nfɛrɛ du Kᴐraawiizi Dumnanii ni la, ba dᴐᴐ miibᴐᴐ ni bampirsᴐnaa.
45008007	Banla nfɛrɛ n du ba bᴐrahᴐŋ wia ni, ba hah Kᴐraawiizi wiarɛ. Ba waa u nua ra hiŋ. Di ba faa ra nyiŋŋi ba hiŋ u nua, ka ba wàá wer hiŋuu.
45008008	Awia banla n gillɛ ba bᴐrahᴐŋ dᴐᴐ baa, ba wia wàá wer par Kᴐraawiizi.
45008009	Ka iawaa, ii waa gillɛ ii bᴐrahᴐŋ dᴐᴐ ia. Kᴐraawiizi Dumnaniirɛ dᴐᴐ ia. U du ii biinee. Di nɛr la maa waa Kristo Dumnanii la dᴐᴐwɛ u biini, waa Kristo hor ɛɛwɛ.
45008010	Ka di Kristo du ii biine, ii bᴐrahᴐŋ siuwᴐᴐ dikuu wichᴐgaa wia, ka Kᴐraawiizi Duma a nyiŋ dikuu winanaa wia.
45008011	Di Kᴐraaᴐŋ wia ni, ba hah Kᴐraawiizi wiarɛ. Ba waa u nua ra hiŋ. Di ba faa ra nyiŋŋi ba hiŋ u nua, ka wiizi la n lalli Yeesu siu biini la Duma du ii biine, u daŋ gil ii bᴐrahᴐna kaa wer na miibᴐᴐ u Duma la n du ii biine fᴐŋŋa wia.
45008012	Awia, yaabalaa, unla n dᴐᴐ yaa yaa n ninna hiŋ la, yaa bᴐrahᴐna lɛi.
45008013	Di ii ra ɛɛ ii bᴐrahᴐna wia, ii daŋ siuzi. Ka di ii ra vɛɛ ii bᴐrahᴐna wichᴐgaa la Kᴐraawiizi Dumnanii fᴐŋŋa biini, ii daŋ na miibᴐᴐ,
45008014	dikuu bɛɛwiai, banla maa n na hiŋ Kᴐraawiizi Dumnanii la ɛɛ Kᴐraawiizi biizii.
45008015	Kᴐraawiizi waa ia tɛɛwɛ yoma duula ii kaa ra ᴐm. U tɛɛ iabuu biizi duula, yaa ra yiruu N mɛ, n mɛ.
45008016	U Dumnaniirɛ ᴐᴐ gil yaa zum yaa biine lugᴐ yaa ɛɛ Kᴐraawiizi biizii.
45008017	Di yaa ɛɛ u biizi, yaa ɛɛ u kapɛttɛ diiree jaa. Yaa ni Kristoo niŋ kpau di di u kapɛttɛ la. Yaa ni Kristo maanii kpauwɛ di ra di tᴐᴐrᴐᴐ, ka yáa nuu maa wa kpau na girme.
45008018	Tᴐᴐrᴐᴐ naa yaa n na di filaŋkeŋ naa, waa girme la yaa n niŋ wa na la duglɛɛ.
45008019	Chiŋ ni hɛri gba aah siwiire di ra kpaŋ saŋa la Kᴐraawiizi biizi n niŋ wa lii labuu,
45008020	dikuu bɛɛwiai, a waa a hinaa dᴐᴐwɛ. A yoowoo ra huhzi. A himmaa kipar wia lɛi. Kᴐraawiizi lɛɛ a fᴐŋŋa guŋ mᴐᴐ ka gil a ra kpaŋ saŋa la un niŋ wa gil a dᴐᴐ a hinaa la.
45008021	Chiŋ ni hɛri gba daŋ na lɛɛi di lii siu be di wer dᴐᴐ a hinaa saŋa la Kᴐraawiizi biizi n niŋ wa na ba girme dikuu ban niŋ dᴐᴐ ba hinaa la wia.
45008022	Yaa zummᴐ lugᴐ chiŋ ni hɛri maa di tᴐᴐrᴐᴐrɛ di him guŋŋ di wa lii zinaa.
45008023	A bɛŋ lɛi. Yaa banla n teŋ dᴐᴐ Kᴐraawiizi Dumnanii di lii u kapɛttɛ yaa n niŋ haa di la biini, yaa gba ra himuu di ra kpaŋ ani tamii saŋa la Kᴐraawiizi n niŋ lɛɛ yaa bᴐrahᴐna ha ya wer birgi u biizi di ga tuŋ la.
45008024	Kᴐraawiizi n lɛɛ yaa la, yaa wettoo dᴐᴐ tamii. Di i wa na kunla ni hinna tami, a waa kaa ɛɛ lugᴐ í kaa ra tami u ni. Di i dᴐᴐ kuŋ, i daŋ kaa ɛɛ u tamiiyaa?
45008025	Ka di yaa ɛɛ kuna la yaa n haa waa nawɛɛ tamii, yaa danna kpaŋaa guŋŋ ani kanyitti.
45008026	Gunnɛ Kᴐraawiizi Dumnanii ra hiini yaa dikuu yaa gɛrgaa wia. Yaa waa ᴐᴐ zum suŋŋaa la n dɛkkɛ yaa n niŋ suŋŋi Kᴐraawiizi be. Ka u Dumnanii la ᴐᴐ suŋŋuu ra tɛɛ yaa. Unna suŋŋuu la, a ɛɛwᴐᴐ lugᴐ himaa yaa n waa wette ya kpa du wiŋᴐzi biini.
45008027	Unla ge n ᴐᴐ ra pessi yaa biine la ᴐᴐ zum u Dumnanii la nfɛrɛɛ, dikuu bɛɛwiai, u Dumnanii labuu zum u kipattɛ di suŋŋuu guŋ di ra tɛɛ yaa.
45008028	Yaa kaa zum lugᴐ Kᴐraawiizi ᴐᴐ giluu wii maa birgi winanii tɛɛ banla am paruu u lizi tɛɛ u hiŋ ba nᴐŋŋuu la.
45008029	Kᴐraawiizi feloore lizi banla uŋ felee nᴐŋŋi la ú wer birgi baa bá wer du u bie duula ú bie hiŋ wer dᴐᴐ niwizi kpilakpila di ɛɛ ba maa nabᴐma.
45008030	Kᴐraawiizi yir banla uŋ felee lizi labuu ba ba u be. Uŋ yir baa ba ba u be la, u gil ba wia deŋli u be. Uŋ gillɛ ba wia deŋli u be la, u kaa ŋᴐ bá dᴐᴐ u girme ge.
45008031	Di yaa zum wia naa maa miŋ ŋᴐwɛɛ naa, ɛrɛɛ yaa wia jaa duɛ? Kᴐraawiizi n chigɛ yaa har naa, anɛɛ n niŋ kaa wer bagli fᴐŋŋa yaa ninɛi?
45008032	Kᴐraawiizi n wette kuu yaa maa wia di kpa u himmaa bie di du nɛra nonee biini, ba faa ra nyiŋŋi ba kpuu ka wᴐᴐ lɛɛwɛ la, amᴐ wàá sunzi yaa kummaa dikuu u bie la wiaa?
45008033	Anɛɛ n niŋ wer kpa wichᴐgaa chug banla Kᴐraawiizi n lizɛɛ tɛɛ u hinnɛi? Kᴐraawiizi n gillɛ ba wia deŋli u be la,
45008034	anɛɛ n niŋ kaa wer ŋᴐ ba cholloowei? Yeesu Kristoo ɛɛ nɛr la n siuwɛ di kaa ɛɛ nɛr la Kᴐraawiizi n lallɛɛ siu biini. U jaa du Kᴐraawiizi nabᴐmbᴐr la di ᴐᴐ suŋŋuu di ra tɛɛ yaa.
45008035	Bɛɛ n niŋ wer lizi nᴐŋŋaa la Kristo n nᴐŋŋi yaa la yaa ninɛi? Anuula ni dᴐgnya ni tᴐᴐrᴐᴐ dii ni lᴐzi ni nyaari ni siu biini dui ni yaa kpui, annii bɛl maa wàá wer lizi nᴐŋŋaa la un nᴐŋŋi yaa la yaa ni.
45008036	Ba faa sɛbᴐᴐrɛ Kᴐraawiizi Hᴐŋ biini di ŋᴐ, Yaa ᴐᴐ du siu biinii saŋa maa dikuu i wia. Yaa ɛɛwᴐᴐ lugᴐ peeza ban lizɛɛ bá kᴐrgaa la.
45008037	Ka wia naa maa, di bɛl maa wa huuzi yaa, yaabuu kpekke kaaluu dikuu Yeesu Kristo n nᴐŋŋi yaa la wia.
45008038	Wii naa waa bilii maa dᴐᴐwɛ n be. N zummᴐ lugᴐ siu ni miibᴐᴐ, mɛlikananaa ni achᴐgaa, wia la n du de filaŋkeŋ ni wia la n niŋ haa du de, fᴐŋŋazi dizi,
45008039	kuna la n du chiŋ ani kuna la n du hɛri, kundee maa n du de, annii bɛl maa wàá wer lizi Kᴐraawiizi nᴐŋŋaa la yaa n zummɛ yaa Dᴐᴐri Yeesu Kristo be la yaa ni.
45009001	Gunla miŋ niŋ ŋᴐ naa, wibiire. N ni Kristo n kpauwɛ kennaa, màá kanni kara. N na ŋᴐ wia naabuu ani biinihuŋŋu. Kᴐraawiizi Dumnanii ge gba du de di ra ɛɛ n daansɛɛ
45009002	alugᴐ n biini chᴐkkᴐᴐ werge maa di ra tᴐᴐriŋ saŋa maa
45009003	dikuu n nɛra la wia. Di Kᴐraawiizi seeŋ nua di bargiŋ Kristo be ka lɛɛ banla n ɛɛ n lulla newea dizi biini la, n na nyiŋŋi guŋ.
45009004	Baabuu Izrɛl hina la. Baabuu Kᴐraawiizi lizi durnyaa ɛɛ nuukpaŋ. Baabuu u faa bagli u widaulaa ni u jaamaa di kaa ŋᴐ nuuzi aŋhina tɛɛ baa.
45009005	Ba naabaalaa faalaa hina la yaa n ᴐᴐ ra liizi la. Kristo gba ɛɛ ba bɛllɛ di lii u newee bᴐr la. A Kristo kaa ɛɛ Kᴐraawiizi di dɛg chᴐlaa saŋaa saŋa maa. Aamin.
45009006	Ama a waa ɛɛwɛ lugᴐ nuuŋᴐᴐlaa la Kᴐraawiizi n ŋᴐwɛɛ la birgi pɛɛrɛ, dikuu bɛɛwiai, Izrɛl hina la maa lɛi ɛɛ Izrɛl hina.
45009007	Banla maa n ɛɛ Abraham naanazi ge lɛi u naanazi. Kᴐraawiizi faa ŋᴐwᴐᴐrɛ, Aizik biizii í ra yir i naanazi.
45009008	U zɛɛrɛ lugᴐ nɛra newee bᴐr lɛi K'ᴐraawiizi binni di zum u biizi. U nuuŋᴐᴐliirɛ ú binni di zum banla unna yir u biizi la.
45009009	Kᴐraawiizi n wa ŋᴐ nua la, u ŋᴐwᴐᴐrɛ, N daŋ kaa ba i be saŋa bɛl. Di n wa ballᴐ, i haaŋ Sara la daŋ lul biibaal.
45009010	Ií kaa binni Rɛbɛka ge wia. U faa kpogli hiarɛ di ra nyiŋŋi u lul yaa naabaal Aizik biinɛɛri.
45009011	Ka Kᴐraawiizi bagluu biizi la wia mᴐᴐ ka u haa wa lul. Biizi la faa haa waa winanaa ɛɛwɛ, ba faa haa waa wichᴐgaa gba ɛɛwɛ, ka u bagli ba wia ya zum lugᴐ Kᴐraawiizi nɛra lizaa tɛɛ u hiŋ, u himmaa kipattɛ. Nɛra huma wia lɛi u lizi baa tɛɛ u hiŋ. Uŋ yir baa wiarɛ ba wer ba u be la.
45009012	Um bagli Aizik biizi wia la, kenne u bagli, dí, Nabᴐma hiŋ danna sɛɛ bichala hiŋ dᴐᴐra.
45009013	Gunnɛ ba kaa sɛbi di ŋᴐ, Jakᴐbrɛ n nᴐŋŋi ka hah Ɛsau.
45009014	Ɛrɛɛ ya ŋᴐ naanɛi? Kᴐraawiizi dᴐᴐ wichᴐgaarɛ gɛɛ? Akai.
45009015	Kᴐraawiizi faa ŋᴐ Moosis benii, N daŋ suŋ banla maa minna nyiŋŋi n suŋ ba ni la ni di kaa binni banla maa minna nyiŋŋi la sinyɛna.
45009016	Awia, newee kipar ni u huma waa hoo de. Kᴐraawiizi nɛsunaa biinii a maa lii.
45009017	Ba kaa sɛbi Kᴐraawiizi Hᴐŋ biini gunla Kᴐraawiizi n faa ŋᴐwɛɛ Ijip koori la be, dí, Kennaa wiarɛ n gil i ɛɛ koori ń wer bagli n fᴐŋŋa i ni dúrnya maa wer nuu n wia di tɛŋ sᴐŋ.
45009018	Awia, unla maa Kᴐraawiizi n niŋ suŋ u ni, u daŋ suŋ u ni. Unla maa ge un niŋ gil u bampirii du kpeg, u daŋ gil u bampirii du kpeg.
45009019	Too. I daŋ pɛɛzi lugᴐ, di Kᴐraawiizii gillɛ u bampirii du kpeg, ɛrɛɛ u kaa kpa chᴐgri tɛuwɛi? A hiŋ daŋ wer bir Kᴐraawiizi humaa naá?
45009020	Hiŋ newee, ka i ŋᴐ í pɛɛzi Kᴐraawiizi nuaa? Kunla bam mawɛɛ daŋ wer pɛɛzi unla n mau la gunla n baani u mau guŋ?
45009021	Di vii maari a nyiŋŋi u chᴐg chuuri di kpa a yeŋ di ma kumbɛl bá kpa ra hum hunnanaa, di kaa kpa a yeŋ ge di ma kumbɛl bá kpa ra hum hundoŋa, u dᴐᴐ guŋ fᴐŋŋaa.
45009022	Di Kᴐraawiizi ge ra nyiŋŋi u bagli gunla wichᴐgaa n na fuuh u baaŋ di kaa bagli u fᴐŋŋa di ma nɛra ba ɛɛ lugᴐ viini la n dɛg chᴐgaa, ka haa vɛɛ di di baa kanyitti guŋŋ ú wa bagli u fᴐŋŋa ni u baaŋ fuuih ba ni, u dᴐᴐ guŋ fᴐŋŋa.
45009023	Di u kaa ra nyiŋŋi u ma nɛra lugᴐ viini uŋ felee ŋᴐ aabuu niŋ dᴐᴐ girme la, di ra suŋ ba ni ú wer bagli u girmezeŋ la uŋ kpawɛɛ tɛɛ yaa
45009024	banla uŋ yittɛ yaa ba u be la, yaa banla n ɛɛ Jus hina ani ii banla n waa Jus hina ɛɛwɛ maa, amᴐ wàá wer ɛɛ guŋ?
45009025	Kᴐraawiizi dᴐgtɛɛ Hᴐsɛa faa sɛbi gunla Kᴐraawiizi n faa ŋᴐwɛɛ labuu, dí, N daŋ yir banla n waa n nɛra ɛɛwɛ n nɛra, di yir banla n faa waa n nɛnᴐŋŋaa ɛɛwɛ n nɛnᴐŋŋaa.
45009026	Bᴐr la baŋ faa ŋᴐwɛɛ lugᴐ de hina waa n nɛra ɛɛwɛ la, ba daŋ jaa ra yir baa Kᴐraawiizi la n ɛɛ Kᴐraawiizi himmaa la biizi.
45009027	Kᴐraawiizi dᴐgtɛɛ Aizaya faa ŋᴐ Izrɛl hina wiarɛ, dí, Di Izrɛl hina kpillᴐ lugᴐ hɛɛhriichaa n du muuzeŋ kɛrii la gba, ka batamaa K'ᴐraawiizi lɛɛ ha,
45009028	dikuu bɛɛwiai, u daŋ ŋmɛnɛ ɛɛ wia la uŋ faa ŋᴐwɛɛ di chᴐgi durnya manaŋ manaŋ ba tuŋ.
45009029	Aizaya la faa ŋᴐwᴐᴐrɛ, Di yaa Dᴐᴐri la n ɛɛ mɛlikadamta maa Dᴐᴐri la faa waa yaa nɛra tama gillɛ, yaa maa daŋ vii tuŋ kᴐrai alugᴐ Sᴐdᴐm ni Gamᴐra hina n faa tunnɛ la.
45009030	Too. Ɛrɛɛ a du naanɛi? Banla n waa Jus hina ɛɛwɛ faa waa gunla ba wia n niŋ deŋli Kᴐraawiizi be kpawɛɛ su siwii, ka ba bir wa na guŋ. A lii ba yarda biinii.
45009031	Izrɛl hina ge kpa guŋ su siwii di nyiŋŋi kii la ban niŋ hiŋ bá wia wer deŋli Kᴐraawiizi be, ka baawaa waa wette na guŋ.
45009032	Bɛɛ n baani ba waa wette na gunnɛi? Ba waa wette na guŋ, dikuu bɛɛwiai, ba waa yarda kpawɛɛ di ra nyiŋŋi guŋ, ka ra nyiŋŋi ba wia deŋli Kᴐraawiizi be dikuu banna hiŋ kiizi la wia. Ba kpa ba naazii lᴐ bii la n ᴐᴐ gil nɛra ra kɛŋli la.
45009033	Ba sɛbi a bii wiarɛ Kᴐraawiizi Hᴐŋ biini di ŋᴐ, Ií nuu ɛŋ. N kpa n bii bɛllɛ di dau Ziᴐn hɛri u gil nɛra ra lᴐ ba naazi di ra kɛŋli di gil ba ra leu ŋmɛnɛɛ. Nɛr la maa n niŋ yardi nɛr la miŋ yir bii la, wàá bir di hiihzi.
45010001	Yaabalaa, n na nyiŋŋuu werge maa lugᴐ Kᴐraawiizi lɛɛ Jus hina la di ᴐᴐ ra suŋŋuu guŋ.
45010002	Miŋwaa zummᴐᴐ lugᴐ ba aah siwiire paa ani Kᴐraawiizi hiŋaa, ka ba waa zum u hiŋaa himmaa la hiŋaa.
45010003	Ba faa waa gunla Kᴐraawiizi n niŋ ɛɛ di gil nɛra wia deŋli u be zummɛ, ka ra nyiŋŋi bá himmaa dau gunla ban niŋ ɛɛ bá wia wer deŋli u be. Awiarɛ ba vɛɛ Kᴐraawiizi hor la.
45010004	Kristo tuŋ kiizi la wiarɛ ka gil nɛra maa wia wer deŋli Kᴐraawiizi be dikuu baŋ yarduu wia.
45010005	Moosis faa ŋᴐ banla n na nyiŋŋi ba hiŋ kiizi bá wia wer deŋli Kᴐraawiizi be wiarɛ di ŋᴐ, Di a hiŋ wetto di ra hiŋ kiizi la, u daŋ na miibᴐᴐ a hiŋaa biini.
45010006	Ka kenne banla n na nyiŋŋi ba yardi Kᴐraawiizi bá wia wer deŋli u be la ŋᴐ, Ií gilɛɛ waa pɛɛzi ii biine, Anɛɛ n niŋ tinni di zuu Kᴐraawiizi bolei, alugᴐ ií vii kpa Kristo di tuu ii be.
45010007	Di gilɛɛ waa pɛɛzi, Anɛɛ n niŋ tuu hɛrluŋei, alugᴐ ií vii nyiŋŋi Kristo lalaa biini di kpau lii ii be.
45010008	Ií nuu gunla ban sɛbɛɛ, dí, Kᴐraawiizi wiŋᴐzi la waa bᴐᴐnɛɛ duwɛɛ. A dugli iabuu di du ii nuuzi ni ii bampiree biini. Yarda la wia yaa n na ŋᴐ ii be labuu ɛɛ Kᴐraawiizi wiŋᴐzi hiŋ.
45010009	Di i ŋᴐwᴐᴐ lugᴐ Yeesu ɛɛ i Dᴐᴐrii, di kaa yardi Kᴐraawiizi i bampirii biini lugᴐ u lalluubuu siu biini, Kᴐraawiizi daŋ lɛɛi,
45010010	dikuu bɛɛwiai, gunla nɛra n ᴐᴐ yardi Kᴐraawiizi ba bampiree biini wiarɛ u ᴐᴐ gil ba wia deŋli u be. Ba nuuzi n bagli ba yarda la wiarɛ u ra lɛɛ baa.
45010011	Kᴐraawiizi Hᴐŋ kaa bagli lugᴐ, Nɛr la maa n haŋ yarduu wàá bir di hiihzi,
45010012	dikuu bɛɛwiai, Kᴐraawiizi waa baŋhina a tᴐgzi kaali baŋhina. Banla n ɛɛ Jus hina ni banla n waa Jus hina ɛɛwɛ maa ɛɛ kpannɛ u be. Ba maa Dᴐᴐri ᴐᴐ nuu banla maa n na yir u sᴐnnɛ di ra hiini ba maa werge maa.
45010013	Nɛr la maa n niŋ yir yaa Dᴐᴐri sᴐŋ ú lɛɛu, u daŋ lɛɛu.
45010014	Ka di ba wᴐᴐ yardɛɛ, ɛrɛɛ bá ɛɛ di wer yir u sᴐŋ ú lɛɛ baai? Di ba haa waa u wia nuuwɛ ge, ɛrɛɛ bá ɛɛ di wer yarduuɛ? Di nɛr maa waa u wia ra bagli, ɛrɛɛ bá ɛɛ di wer nuu u wiai?
45010015	Di Kᴐraawiizi waa nɛra hummɛ, ɛrɛɛ á nɛra ɛɛ di wer bagli u wiai? Ií nuu gunla baŋ faa sɛbɛɛ Kᴐraawiizi Hᴐŋ biini. Ba ŋᴐwᴐᴐrɛ, Nɛra la n ᴐᴐ vol di ra bagli amaniyesuma la balaa ᴐᴐ du wer ninɛɛ werge.
45010016	Ka nɛra maa lɛi sɛɛwɛ tɛɛ amaniyesuma la. Kᴐraawiizi dᴐgtɛɛ Aizaya faa sɛbᴐᴐrɛ di pɛɛzi, N Dᴐᴐri, bɛl maa sɛɛ wiŋᴐzi la yaa n nuuwɛ di bagli baa labuu naá?
45010017	Yarda ᴐᴐ lii wiŋᴐzi la yaa n nuuwɛ biinii. Wiŋᴐzi la ge ɛɛ Kristo wia la.
45010018	Ka ií gil n pɛɛzi ia wii bɛl. Ba waa nuuwɛ gɛɛ? Ba nuuwᴐᴐ. Ba faa sɛbi chiŋ kuna wiarɛ di ŋᴐ, Durnya maanii a nuu chiŋ kuna wiŋᴐzi. Nɛr maa waa hoo hɛri naa be a kuna n wᴐᴐ ra bagli wia.
45010019	Ií gil n kaa pɛɛzi ia. Izrɛl hina waa zummɛ gɛɛ? Ba zummᴐᴐ. N daŋ feli bagli gunla Kᴐraawiizi dᴐgtɛɛ Moosis n faa sɛbɛɛ, dí, Kᴐraawiizi ŋᴐwᴐᴐrɛ, N daŋ gil ii bᴐra a wii dikuu banla n ɛɛ nɛdumazi wia, di gil ii na baaŋ dikuu nɛra n waa wia zummɛ wia.
45010020	Kᴐraawiizi dᴐgtɛɛ Aizaya la faa lᴐ bampiriire di sɛbi, Banla n faa waa n bᴐr a nyiŋŋi, baabuu wa naŋ. Banla n faa waa n wia ra pɛɛzi, baabuu n bagli n wia tɛɛ.
45010021	Ka uŋ wa ŋᴐ Izrɛl hinawaa wia, u ŋᴐ, N yaa n noneere chᴐᴐzi guŋŋ bᴐr wa duani di ŋᴐ bá ba n be, ka ba waa sɛɛwɛ. Ba ɛɛ dignikpega hinaa di ra vɛɛ n wiŋᴐzi.
45011001	Amᴐ Kᴐraawiizi jaa vɛɛ u nɛra hao? Akai. N gba ɛɛ Izrɛl hinuurɛ di ɛɛ Abraham naana bɛl di lii Bɛnjamin dee biini.
45011002	Wàá sɛɛ vɛɛ banla uŋ felee nᴐŋŋi la. Ii waa liizi gunla baŋ faa sɛbi Ɛlija wia laa? U faa suŋŋi Kᴐraawiizii di ra bagli Izrɛl hina wichᴐgaa wia keŋ.
45011003	N Dᴐᴐri, i dᴐgtɛɛzii ba kpuuzi la di ka lau i sarga bᴐra di purgi ha. N bɛnnɛ kawɛɛ. Ba kaa ra nyiŋŋi bá kpu n ge.
45011004	Ka ɛrɛɛ Kᴐraawiizi faa ŋᴐ u be lai? U faa ŋᴐwᴐᴐrɛ, Nɛra kagboŋ bᴐra aniidaanɛɛrɛ n dᴐᴐ tɛɛ n hiŋ. Ba waa giŋŋee di jaami ba vug Beel la.
45011005	Awia, gunnɛ a du filaŋkeŋ. Izrɛl hina batama du de Kᴐraawiizi n suŋ ba ni di lizi baa tɛɛ u hiŋ.
45011006	Too. Di u lizi baa dikuu un suŋ ba ni la wia, a waa kaa ɛɛ lugᴐ ba hunnanaa wiarɛ u lizi baa la. Di u nɛsunaa dᴐᴐi faa lii hunnanaa biini, u vii wàá ka ɛɛ nɛsunaa dᴐᴐi.
45011007	Ɛrɛɛ jaa naanɛi? Wii la Izrɛl hina n faa ra nyiŋŋi la, ba wᴐᴐ nawɛɛ. Ka banla Kᴐraawiizi n lizɛɛ tɛɛ u hiŋ, baabuu nau. Ka banla n wᴐᴐ nawɛɛ, Kᴐraawiizi gillᴐᴐ ba bampiree bir du tᴐg.
45011008	Ba faa sɛbᴐᴐrɛ di ŋᴐ, Kᴐraawiizi gillᴐᴐ ba nfɛrɛ du tᴐg werge di kaa tɛɛ baa siwee la n waa na ani digna la ge n waa nuu haali di wa lii zinaa.
45011009	Yaa naabaal Deevid faa ŋᴐwᴐᴐrɛ, Di ba wa chaalᴐᴐ ba bᴐra sᴐᴐni ba ra di, gil a birgi wia tɛɛ baa alugᴐ sidɛɛ di lau baa bá kɛŋli bá wichᴐgaa kim wa turgi ba ni.
45011010	Gil ba siwee biri bá na bᴐr huhzi. Gil bá ᴐᴐ haŋ bugmi hanna la.
45011011	N daŋ kaa pɛɛzi ia wii bɛl. Baŋ kɛŋlɛɛ naa, ba cholloo bá wia tuŋ kᴐrai gɛɛ? Akai. Ban cholle naa, banla n waa Jus hina ɛɛwɛ daŋ jaa wer na bᴐr K'ᴐraawiizi lɛɛ baa á ɛɛ Jus hina bᴐwii.
45011012	Too. Durnya n wette di na suma ba wichᴐgaa bᴐr la, banla n waa Jus hina ɛɛwɛ n wette nuu suma ba cholli bᴐr naa, di a Jus hina kaa wa na lɛɛi Kᴐraawiizi be, a wàá ka ɛɛ suma werge maa?
45011013	N ŋᴐ wia naabuu di ra tɛɛ ii banla n waa Jus hina ɛɛwɛ. Kᴐraawiizi gillᴐᴐ n ɛɛ u huŋhunni di ra bagli banla n waa Jus hina ɛɛwɛ u wia. N na kpa huma labuu tᴐgzi werge maa.
45011014	Aŋhina be n daŋ wer gil n himmaa nɛra la bᴐra a wii dikuu minna hum n huma naa wia ka wer na baŋhina tɛɛ Kᴐraawiizi.
45011015	Durnya n wette chi ba vɛɛri bᴐr la di na ba ni Kᴐraawiizi nuukpaŋ dᴐᴐi la, di Kᴐraawiizi bittᴐ wa lɛɛ baa, u guŋ wàá birgi suma werge maa di wa bɛri alugᴐ siu biini izaa gba tɛɛ durnyaa?
45011016	Di ba kpa sau yeŋ tɛɛ Kᴐraawiizi a ɛɛ kunnanaa, a sau maanii ɛɛ kunnanaa la. Di daa lunne ɛɛ kunnanaa, u kela gba ɛɛ kunnanaarɛ.
45011017	Too. Jus hina ɛɛwᴐᴐ lugᴐ ᴐlivi daa Kᴐraawiizi n gillɛ u ɛɛ kunnanii. Denii u teŋri u kela aŋhina ha ka kpa hìŋ́ utɛɛ kel bɛl di pɛli de i wer du u kela la biini di wer ra na suma u lunne be.
45011018	Di u ɛɛ guŋ tɛi, gilɛɛ kpa i nyuu ra lᴐ kela la. Hìŋ́ gillɛ lunne la du de gɛɛ aabuu gillɛ i du denei?
45011019	I daŋ ŋᴐ, Kᴐraawiizi teŋri u kela labuu ha ka ú wer kpaŋ pɛli de.
45011020	Mhmm. Jus hina n wᴐᴐ yardɛɛ wiarɛ u teŋ baa ha la. Hiŋwaa n yarduu wiarɛ i du de. Awia gilɛɛ ra kpa i hiŋ zenni. A ᴐm.
45011021	Di Kᴐraawiizi waa daa la kela n ɛɛ u himmaa kela la ni sunnɛ ka teŋraa ha, a dazi. Di guŋ lɛi, u daŋ teŋ i ge ha.
45011022	Awia ií na gunla Kᴐraawiizi hiinaa ni u baaŋ n duwɛɛ. Banla n cholle la na u baannɛ. I ge na u hiinaa. Di i haa du gunla hiŋ faa duwɛɛ uŋ hiinii la, u daŋ haa ra hiinii. Di guŋ lɛi, u daŋ teŋ i ge gba ha.
45011023	Banla ge, di ba bittᴐ wa yardi Kᴐraawiizi, u daŋ kaa kpa baa pɛli daa la ni. Kᴐraawiizi dᴐᴐ fᴐŋŋaa ú wer gil bá kaa du u daa la ni.
45011024	Di u faa wetto kpa hinla n faa ɛɛ utɛɛ bɛl kel un lawii teŋ di wa pɛli daa bɛl n waa i himmaa lau ɛɛwɛ i wer du de, amᴐ a wàá ka du kpol u be lugᴐ ú kpa a daa himmaa kela di kaa wa pɛli a himmaa lau ni.
45011025	Yaabalaa, n na nyiŋŋi ii zum Kᴐraawiizi wisuahlii naa bɛl um pillɛɛ tɛɛ yaa naa wiarɛ ií gilɛɛ nyiŋŋi sᴐŋ di ra tɛɛ ii hinaa dikuu ii nunzuma wia. U wisuahlii hinnɛ keŋ. U gillᴐᴐ Izrɛl hina bampiree du kpeg tama mᴐᴐ ka bánla n waa Izrɛl hina ɛɛwɛ Kᴐraawiizi n niŋ lɛɛ la maga wa su.
45011026	Di u wa suwoo, Kᴐraawiizi daŋ jaa bir lɛɛ Izrɛl hina la maa gunla baŋ faa sɛbɛɛ di ŋᴐ, Izrɛl hina Lɛɛri daŋ ŋmɛnɛ wa lii Ziᴐn di duŋŋi wichᴐgaa Jakᴐb biizi la be.
45011027	N ni baa nuukpaŋ dᴐᴐi labuu. Saŋa la miŋ niŋ lizi ba wichᴐgaa ha ba ni labuu.
45011028	Amaniyesuma naawaa biini, ba ɛɛ Kᴐraawiizi dᴐmaa dikuu ii wia. Ka u nɛra lizaa la biini, ba ɛɛ u biinᴐŋŋaarɛ dikuu ba naabaala la wia,
45011029	dikuu bɛɛwiai, wia la maa Kᴐraawiizi n tɛɛ baa la ani gunla uŋ yir baa ba ba wa ɛɛ u nɛra la, wàá wer vɛɛ guŋ.
45011030	Ii faa waa Kᴐraawiizi nua ra hiŋ, ka u wa suŋ ii ni filaŋkennaa dikuu Izrɛl hina lii n waa u nua ra hiŋ la wia.
45011031	Gunnɛ Izrɛl hina naa n waa u nua ra hiŋ filaŋkennaa, Kᴐraawiizi daŋ wa suŋ ba ge ni ani sunaa la uŋ faa suŋ ii ge ni la.
45011032	Nɛra la n na vɛɛ Kᴐraawiizi nuuzi la, ba wichᴐgaa la vᴐᴐzi ba maanii di dau ka ú wer suŋ ba maa ni.
45011033	Kᴐraawiizi nunzuma ni u sichaana kannᴐ. A waa maga dᴐᴐwɛ gba. Newee daŋ wer zum u widaulaa biini di kaa wer bagli gunla u ŋmɛnizi n chᴐᴐwɛɛ?
45011034	Newee daŋ wer zum u nfɛrɛ biinia? Ba bɛl daŋ faa wer bagluu wii maa gɛɛ?
45011035	Anɛɛ n du de Kᴐraawiizi faa lɛɛ kuŋ u be ka u kaa wa bir kpa tɛuwɛi? A hiŋ dee waa hore,
45011036	dikuu bɛɛwiai, kummaa, kummaa lii u fᴐŋŋa biini di kaa du de u fᴐŋŋa wia ú wer na sᴐŋ. Ií gil u sᴐŋ na girme saŋaa saŋa maa. Aamin.
45012001	N na suŋŋi ia, yaabalaa, ií binni gunla Kᴐraawiizi n suŋ ii ni werge la ka kpa ii hinaa tɛu alugᴐ sarga iin niŋ lizi tɛu á ɛɛ sargananaa di du wer u be ú wer lɛɛa. Jaamaa la n wessee guŋ.
45012002	Ií gilɛɛ gil durnya naa wia a fir ia ii du a duula. Ií gil Kᴐraawiizi birgi ii biine nfɛssi ií duula ge birgi dufalaa ií ᴐᴐ wer zum wia la n ɛɛ Kᴐraawiizi kipar wia, anla n wesse, anla n dɛkkɛ, anla n ɛɛ ananaa di wa tuŋ la.
45012003	Ií gil n ŋᴐ ii be ani hiinaa la Kᴐraawiizi n hiiniŋ n wer dᴐᴐ la. Ií bɛl maa gilɛɛ ra kpa u hiŋ zenni di kaali gunla n wesse. Kᴐraawiizi tɛɛ bɛl maanii yarda la un niŋ dᴐᴐ. Awia ií ra pessi di zum wia la un tɛɛ ia yarda ii wer ɛɛ la.
45012004	Gunla yaa bᴐrahᴐŋ n ɛɛ kuŋkpaŋ ka dᴐᴐ yeŋa kpilakpila la a huma kurgi la,
45012005	gunnɛ yaa gba du kpil, ka yaa ni Kristo n kpauwɛ la, yaa maa kpau ɛɛ bᴐrahᴐŋkpaŋ, bɛl maa ɛɛ u dᴐŋa hina yeŋ bɛl.
45012006	Yaa maa dᴐᴐ wiɛɛlaa fᴐŋŋazii a kurgi alugᴐ gunla Kᴐraawiizi n suŋ yaa ni di hiini yaa yaa wer di ra ɛɛa la. Di u gillᴐᴐ i ɛɛ u dᴐgtɛɛ di ŋᴐ wia ra tɛi í wer ra bagli nɛra, amᴐ, í ra ɛɛ guŋ, di ra bagli gunla maa uŋ hiinii ni yarda í wer bagli.
45012007	Di u gillᴐᴐ i ɛɛ i dᴐŋa hina balii, í ra hum baa di ra hiini baa. Di i hor ɛɛ u wia baglaarɛ, í ra bagli.
45012008	Di u gillᴐᴐ i wer bagli nɛra ŋmɛnizi gunla ban niŋ hiŋ, í ra hiini baa guŋ. Di u gillᴐᴐ i wer ra hiini nɛra ani kuna la baŋ waa dᴐᴐwɛ, í ra ɛɛ guŋ ani biinihuŋŋu. Di u gillᴐᴐ i wer ɛɛ i dᴐŋa hina sitᴐᴐri, í ra ɛɛ guŋ ani siaahmu. Di u gillᴐᴐ i wer binni i dᴐŋa hina sinyɛna, í ra hiini baa ani bᴐsᴐna.
45012009	Ií nᴐŋŋi dᴐŋa biinihuŋŋu ni. Ií hah wichᴐgaa ka lau winanaa kiŋkiŋ.
45012010	Ií nᴐŋŋi dᴐŋa nɛnnɛ di feli dᴐŋa girme kpai.
45012011	Ií gilɛɛ dᴐᴐ bᴐhuaih ka ra hiŋ ani siaahmu di ra hum ii Dᴐᴐri ani bᴐkpega,
45012012	di ᴐᴐ gil ii bᴐra sᴐᴐni ia ani tamii la iin dᴐᴐwɛ. Ií ᴐᴐ ra di tᴐᴐrᴐᴐ ani kanyitti di ᴐᴐ lau nfɛrkpaŋ di ra suŋŋi Kᴐraawiizi saŋa maa.
45012013	Ií ra hiini Kᴐraawiizi biinanaa ani kuna la baŋ waa dᴐᴐwɛ di sɛɛ lɛɛ hᴐᴐhra di ra du ii biini.
45012014	Ií ᴐᴐ suŋŋi Kᴐraawiizi di tɛɛ banla n na tᴐᴐri ia, di gilɛɛ see baa nua.
45012015	Ií gil ii bᴐra sᴐᴐni ia banla bᴐra n sᴐᴐnɛɛ ni, di kaa gil ii biine chᴐgi banla biine n chᴐkkɛ ni.
45012016	Ií gil ii maa dᴐᴐ nuukpaŋ dᴐŋa ni di gilɛɛ ra nyiŋŋi zenni ka ra kpa ii hinaa tama di ra sɛɛ hundumazi humaa. Ií gilɛɛ ra binni lugᴐ ii zum wii maanii.
45012017	Ií gilɛɛ waa kpa wichᴐgaa di ra turgi wichᴐgaa kim. Ií ra ɛɛ wia la n wesse nɛr maa be.
45012018	Di ii wetto, di a lii iawaa be, ií ɛɛ ania di gil ii ni nɛr maa wia ɛɛ bᴐᴐih.
45012019	N biinᴐŋŋaa, ií gilɛɛ waa ŋᴐ ií turgi banla n ɛɛ ia wichᴐgaa la. Kᴐraawiizi baaŋ na fuuh dikuu ba wia. Waabuu niŋ turgi baa. Ba faa sɛbᴐᴐrɛ, Kᴐraawiizi ŋᴐwᴐᴐrɛ, Minuu dᴐᴐ wichᴐgaa turgaa. Mìŋ́ niŋ turgi nɛra ba wichᴐgaa kim.
45012020	Ka di lᴐzi waa kpu hiŋwaa dᴐm bɛl, nyiŋŋi diwee tɛu ú di. Di ninyᴐgzi lawuu, ɛɛ nii tɛu ú nyᴐᴐ. Di i wetto ɛɛ guŋ tɛu, hiihzi daŋ lawuu.
45012021	Ií gilɛɛ gil wichᴐgaa ɛɛi kpegli ia. Ií kpa winanaa ɛɛi di kpegli wichᴐgaa.
45013001	A dɛkkᴐᴐ nɛr maa n na sɛɛ hɛri nabᴐnzi dᴐᴐra, dikuu bɛɛwiai, nɛr maa wàá wer di nabᴐmuu di Kᴐraawiizi wᴐᴐ tɛɛwɛ. Kᴐraawiizii gillɛ ba ra di nabᴐmuu la.
45013002	Awia nɛr la maa n niŋ vɛɛ u hɛri nabᴐnzi wiŋᴐzi, Kᴐraawiizi nuarɛ u vɛɛ. U daŋ di u seriya ú chol.
45013003	Hɛri nabᴐnzi wia waa hunnanaa hiŋ na ɛɛ ᴐnsii. Hunchᴐgaa hinnɛ hɛri nabᴐnzi wia ra ɛɛ ᴐnsii. Haa nyiŋŋi hɛri nabᴐma wia ra ɛɛi ᴐnsiiyaa? Amᴐ í ra hum hunnanaa ú chᴐlii.
45013004	U ɛɛ Kᴐraawiizi baliirɛ ú wer nyiŋŋi winanaa tɛi. Ka di i ra ɛɛ wichᴐgaa, i danna ᴐmuu. Waa fᴐŋŋa dᴐᴐwɛ pɛɛpɛɛ. U kaa ɛɛ Kᴐraawiizi balii ú wer tᴐᴐri unla maa n na ɛɛ wichᴐgaa Kᴐraawiizi baaŋ fuuh u ni.
45013005	Awia ií ra sɛɛ ba dᴐᴐra. Ií gilɛɛ ra sɛɛ dikuu iinna ᴐm ba baaŋ bɛŋ wia, ka ra sɛɛ ií wer dᴐᴐ biinihuŋŋu ií biine gilɛɛ waa tᴐᴐri ia.
45013006	A guŋ wiarɛ a kaa du wer lugᴐ ií ra turgi lampoo. A lampoo hina gba ɛɛ Kᴐraawiizi balaarɛ di ra hum a huma.
45013007	Awia ií ra turgi gunla maa iin niŋ turgi tɛɛ baa. Unla iin niŋ turgi lampoo la tɛɛ, ií turgi tɛu. Unla iin niŋ kɛɛ kebee la tɛɛ, ií kɛɛ tɛu. Unla iin ninna ᴐm, ií ra ᴐmuu. Unla iin ninna kpa girme, ií ra kpau girme.
45013008	Ií gilɛɛ gil nɛr maa kim du ii ni. Nᴐŋŋaawaa, i daŋ nᴐŋŋi nɛra hanna la. Guŋ bɛŋ kimnɛ waa tuŋ. Hinla maa n nᴐŋŋi i dᴐŋhiŋ, i hiŋ kiizi la maanii wa tuŋ nɛnnɛ.
45013009	Kiizi labuu keŋ. Gilɛɛ sɛm, gilɛɛ kpu, gilɛɛ ŋmɛɛ, gilɛɛ dᴐᴐ kɛkɛluu. Kiizi naa ni bɛl maa n kawɛɛ, a maa hiŋaa du kpaŋkpaŋ biinii. Waabuu keŋ. Nᴐŋŋi i dᴐŋhiŋ alugᴐ gunla hiŋ nᴐŋŋi i hiŋ la.
45013010	Di i nᴐŋŋi i dᴐŋhiŋ, hàá sɛɛ ɛɛu wichᴐgaa. Awia dᴐnnᴐŋŋaarɛ ɛɛ kiizi la maa hiŋaa.
45013011	Ií ra hiŋ guŋ, dikuu bɛɛwiai, ii zum wia la n niŋ wa ɛɛ filaŋkenne di zum lugᴐ a dɛkkᴐᴐ yaa n izi dᴐᴐ, dikuu bɛɛwiai, yaa lɛɛi saŋa duglᴐᴐrɛ di kaali saŋa la yaa n felee yardi Yeesu la.
45013012	Hamuŋa a bɛruu. Hᴐpizaa ge ra dugli. Awia ií gil ya kpa bᴐbiri huma ha ka kpa Kᴐraawiizi laal kuna laali yaa hinaa di wer hum hᴐpizaa huma.
45013013	Ya gilɛɛ ra ɛɛ basabasa di ra dɛɛzi, di gilɛɛ ra ɛɛ sɛnsɛŋ wia ani wikuna di gilɛɛ ra di dᴐŋa hᴐᴐzi di dᴐᴐ bᴐwii.
45013014	Ií gil yaa Dᴐᴐri Yeesu Kristo du ii ni alugᴐ iiŋ kpa tagta laali nɛ́ra wer na u manni ii ni, ka vɛɛ ii bᴐrahᴐŋ kunnyiŋŋichᴐgaa la.
45014001	Di Yeesu hiŋri bɛl du de, waa u hiŋaa fᴐŋŋa dᴐᴐwɛ ka ra nyiŋŋi u zuu ii biini, ií lɛɛu di du ii biini di gilɛɛ binni lugᴐ ií diu hᴐᴐzi.
45014002	Ii bɛl ra binni lugᴐ u daŋ wer di kummaa. Bɛl ge waa u hiŋaa fᴐŋŋa dᴐᴐwɛ nɛnnɛ di ra di dᴐzizi bɛŋ. Waa ol ra hee.
45014003	Hinla n na di kummaa, gilɛɛ ra gbɛlli unla n na kii aŋhina dii. Hinla n na kii kuna aŋhina dii, gilɛɛ ra ŋᴐ lugᴐ unla n na di kummaa la ra ɛɛ wichᴐgaarɛ, dikuu bɛɛwiai, Kᴐraawiizi kpaubuu birgi u hor.
45014004	Anɛɛ hiŋ í wer ŋᴐ nɛbɛl balii cholloowei? U himmaa dᴐᴐrii niŋ zum, di u cholloo gɛɛ waa cholle? Wàá gil u chol gba. Kᴐraawiizi daŋ gil u wer chi.
45014005	Nɛbɛl ra tᴐgzi hᴐpizii bɛllɛ di kaali aŋhina. Bɛl ge ra ŋᴐ lugᴐ a maa ɛɛ kpannɛ. A wesso ii maa n zum ii himmaa biine gunla iin niŋ ɛɛ.
45014006	Nɛr la n na tᴐgzi hᴐpizii bɛl, yaa Dᴐᴐrii u ra binni di ra tᴐgzuu la. Unla n na di kummaa, u Dᴐᴐrii u ra binni di ra dia la ka ra jaamuu dikuu a wia. Unla n na kiia ge, u ge gba ra binni u Dᴐᴐrii di ra kiia ka ge ra jaamuu dikuu anla unna di la wia.
45014007	Yaa bɛl maa waa yaa bɛŋ duwɛɛ yaa miibᴐᴐ naa wia biini. Yaa bɛl maa ge waa yaa bɛŋ duwɛɛ yaa siu ge biini.
45014008	Di yaa du de di ra nyiŋ, yaa Dᴐᴐri wiarɛ yaa du de. Di yaa siuwᴐ ge, yaa Dᴐᴐri wiarɛ yaa siu. Awia di yaa ra nyiŋ gɛɛ yaa waa nyiŋ, ka yaa Dᴐᴐrii dᴐᴐ yaa,
45014009	dikuu bɛɛwiai, Kristo siuwᴐᴐ di kaa izi siu biini ú wer ɛɛ lalaa ni nyinee maa dᴐᴐri.
45014010	Hinla n na ŋᴐ lugᴐ i dᴐŋhiŋ ɛɛ wichᴐgaarɛ, hìŋ́ niŋ ŋᴐ u wia guŋ? Ɛrɛɛ i ra gbɛlli i dᴐŋhiŋ gunnɛi? Yaa maanii niŋ ŋmɛnɛ wa chi Kᴐraawiizi seriya diiri bᴐr.
45014011	Ba faa sɛbᴐᴐrɛ, Kᴐraawiizi ŋᴐwᴐᴐrɛ, Ií gil n ŋᴐ wibii ii nuu. Nɛr maa daŋ ŋmɛnɛ giŋŋi n see di sɛɛ chᴐgri tɛŋ.
45014012	Yaa maa daŋ ŋmɛnɛ bagli yaa himmaa wia tɛɛ Kᴐraawiizi.
45014013	Awia, ií gilɛɛ kaa ra ŋᴐ ii dᴐŋa hina wia ni wichᴐgaa. Ka ií lau keŋ nfɛrɛ lugᴐ bɛ́l maa gilɛɛ waa ɛɛ wii maa n niŋ gil u dᴐŋhiŋ leu di ɛɛ wichᴐgaa.
45014014	N Dᴐᴐri Yeesu gillᴐᴐ n zum lugᴐ kummaa waa kii. Diwee dee maa waa doŋa dᴐᴐwɛ u hiŋ ni. Ka baŋhina be, diwee aŋhina a kiiu. A dii ra tɛɛ baa doŋa.
45014015	Ama di i kuu i diwee wia di gil i dᴐŋhiŋ ɛɛ wichᴐgaa u biini chᴐgi, i nᴐŋŋuubuu naá? Kristo kuu a hiŋ wiarɛ di siu. Awia a waa dɛkkɛ hiŋ niŋ bir chᴐguu dikuu diwee wia.
45014016	Gilɛɛ gil nɛr maa wer kpa i winanaa ɛɛi di birgi wichᴐgaa di ra gbɛllaa.
45014017	Kundii ni kunnyᴐᴐi waa wizenaa ɛɛwɛ Kᴐraawiizi kora biini. Wideŋlaa ni nuukpaŋ dᴐᴐi ni bᴐsᴐna n lii Kᴐraawiizi Dumnanii fᴐŋŋa biini, aabuu ɛɛ wizenaa u kora biini.
45014018	Nɛr la maa n kpa annii di ra hum Kristo, u wia daŋ par Kᴐraawiizi di kaa du wer nɛra ge be.
45014019	Awia ií gil ya aah siwii di ra nyiŋŋi ya ni yaa dᴐŋa hina nuukpaŋ dᴐᴐi di kaa ra nyiŋŋi gunla yaa n niŋ hiini dᴐŋa ya maa wer lau nɛnnɛ.
45014020	Ií gilɛɛ kuu diwee dii wia di chᴐgi Kᴐraawiizi huma. Kummaa dii waa kii. Ka di nɛr la maa wa di diwee aŋhina a gil u dᴐŋhiŋ leu, a diwee dii waa wer tɛɛ a hiŋ.
45014021	A wesso hiŋ gil ol heei ni siŋ nyᴐᴐi ni kuŋ la maa n niŋ gil i dᴐŋhiŋ leu.
45014022	Wia la hinna ɛɛ, haa ra aani ni wichᴐgaa wia, gil guŋ du i ni Kᴐraawiizi bɛŋ be. Nɛr la biini n wᴐᴐ ra tɛɛ wichᴐgaa dikuu wia la unna ɛɛ la wia, bᴐsᴐna hinnɛ.
45014023	Ka nɛr la n na aani diwee aŋhina dii ka ra dia, u dᴐᴐ chᴐgrii dikuu uŋ waa sɛɛwɛ lugᴐ a wesso un niŋ dia ka dia la wia. Wii la maa hiŋ waa sɛɛwɛ lugᴐ u ɛɛ winaniirɛ ka ɛɛu, wichᴐgiirɛ i ɛɛ.
45015001	A dɛkkᴐᴐ yaa banla n dᴐᴐ yaa hiŋaa fᴐŋŋa n niŋ hiini banla n haa waa u fᴐŋŋa dᴐᴐwɛ di gilɛɛ ra nyiŋŋi yaa bɛŋ kipar.
45015002	Ií gil yaa bɛl maa ra nyiŋŋi yaa dᴐŋa hina kipar di ra hiini dᴐŋa ya wer lau nɛnnɛ.
45015003	Kristo gba faa waa u himmaa kipar binnɛɛ. Ba faa sɛbi u wiarɛ di ŋᴐ, Kᴐraawiizi, chagzaa la baŋ faa ra chagzii la, aabuu ba kpa ra chagziŋ.
45015004	Wia la baŋ faa sɛbɛɛ la, yaa baglaa wiarɛ ba faa sɛbaa ya wer dᴐᴐ tamii di lii kanyitti ni bᴐkpega la Kᴐraawiizi Hᴐŋ la n na du yaa la biini.
45015005	Kᴐraawiizi la n ɛɛ kanyitti ni bᴐkpega dui hiŋ la, ú gil ii wer dᴐᴐ nuukpaŋ dᴐŋa ni gunla Yeesu Kristo n wette bagli yaa la,
45015006	ií wer ɛɛ nuukpaŋ di ra kpa yaa ni yaa Dᴐᴐri Yeesu Kristo mɛɛ Kᴐraawiizi la girme.
45015007	Awia ií ra sɛɛ dᴐŋa wia di ra lɛɛ dᴐŋa alugᴐ Kristo n sɛɛ yaa wia la di gil Kᴐraawiizi na girme.
45015008	Ií gil n ŋᴐ ii be. Kristo birgi baliirɛ di hum Izrɛl hina la K'ᴐraawiizi wiŋᴐzi wer ɛɛ wibii, nuúzi la uŋ ŋᴐwɛɛ tɛɛ yaa naabaala la wer ɛɛ,
45015009	bánla n waa Izrɛl hina ɛɛwɛ ge wer kpa Kᴐraawiizi girme dikuu u nɛsunaa dᴐᴐi wia. Ba faa sɛbᴐᴐrɛ, N daŋ tɛi sᴐŋ banla n waa Jus hina ɛɛwɛ be di yir yira di ra chᴐlii.
45015010	Ba kaa sɛbi, Ií banla n waa Jus hina ɛɛwɛ, ií gil ii bᴐra sᴐᴐni ia di jaa u himmaa nɛra la ni.
45015011	Ka kaa ŋᴐ, dí, Ii banla n waa Jus hina ɛɛwɛ, ií ra chᴐli Kᴐraawiizi. Nɛra maa, ií ra chᴐluu.
45015012	U dᴐgtɛɛ Aizaya faa ŋᴐwᴐᴐrɛ, Jɛssɛ lulli bɛl daŋ izi di wa dᴐᴐ banla n waa Izrɛl hina ɛɛwɛ. Ba daŋ kpau birgi ba tamii.
45015013	N na nyiŋŋi lugᴐ Kᴐraawiizi la n ɛɛ tamii hiŋ la, ú gil ii dᴐᴐ bᴐsᴐna nɛnnɛ di lii yarda la iiŋ yarduu la biini, ka ií wer dᴐᴐ tamii werge maa u Dumnanii fᴐŋŋa biini.
45015014	Yaabalaa, maa ii wia ra aani. N zummᴐ lugᴐ ii ra ɛɛ winanaarɛ werge di dᴐᴐ nunzuma nɛnnɛ di kaa wer ra bagli dᴐŋa.
45015015	Ka n lᴐ bampiriire di liizi ia wia aŋhina ani fᴐŋŋa la Kᴐraawiizi n hiiniŋ n dᴐᴐ
45015016	di wer ɛɛ u huŋhunni banla n waa Jus hina ɛɛwɛ la biini di ra lizi u amaniyesuma la alugᴐ u kizee hinuurɛ miŋ ń wer na banla n waa Jus hina ɛɛwɛ tɛu. Ba daŋ ɛɛ sargananii Kᴐraawiizi n niŋ sɛɛ lɛɛ dikuu u Dumnanii n niŋ lizi ba doŋa ba ni ha la wia.
45015017	Awia n dᴐᴐ wia aŋhina miŋ niŋ chᴐli Kᴐraawiizi wia biini dikuu n ni Yeesu Kristo n kpauwɛ wia.
45015018	Màá sɛɛ ŋᴐ wia maa wia see anla miŋ wette ɛɛ dikuu Kristo n du n biini di ɛɛa la wia ka bánla n waa Izrɛl hina ɛɛwɛ wer sɛɛ u nua. U gillᴐᴐ n ŋᴐ u wiŋᴐzi di ɛɛ u wiɛɛlaa
45015019	di bagli fᴐŋŋa di ra ɛɛ wizenaa ni wisɛɛlaa di kaa bagli u Dumnanii ge fᴐŋŋa. Awiarɛ n wer hum Kristo amaniyesuma la huma Jɛrusalɛm di ga hel Ilirikum maa di ga tuŋ.
45015020	N ɛɛ aniaa di lizi amaniyesuma la bᴐra la baŋ faa haa waa Kristo wia nuuwɛ ń gilɛɛ waa hum bᴐra la bɛl n teŋ faari a huma de la.
45015021	Gunla baŋ faa sɛbɛɛ la wa ɛɛ. Ba faa sɛbᴐᴐrɛ, Banla baŋ faa waa baa baglɛɛ u wia daŋ wa zum u wia.
45015022	Awiarɛ n faa ra nyiŋŋi ii be balaa saŋakpila maa ka wia aŋhina ᴐᴐ faa tᴐŋ ŋmɛnɛɛ. N faa waa wette ń ba.
45015023	Ka filaŋkeŋ, miŋ waa kaa dᴐᴐ bᴐr maa ɛŋ miŋ haa waa n huma hummɛ tuŋ naa, ii nai ge n du n bampirii biŋkpila maa wia,
45015024	di n wa ŋᴐ ń la Spen hɛri, n na nyiŋŋi n ga ii hɛri di na ia mᴐᴐ. Di n jaa wa du ii be a kukkiŋ tama, ií humiŋ ń la Spen hɛri la.
45015025	Ka filaŋkeŋ n na la Jɛrusalɛmnɛ ń ga hiini Kᴐraawiizi biinanaa de.
45015026	Yaabalaa la n du Masɛdᴐnia ni Girik hina hɛssi binnᴐᴐ lugᴐ a wesso ban niŋ kɛɛ kebee bá tɛɛ banla n ɛɛ nyaara ba biini de.
45015027	Guŋ faa wessoo ba be, dikuu bɛɛwiai, a nɛra kima du ba ninɛɛ. Banla n waa Jus hina ɛɛwɛ n wette di na Kᴐraawiizi ni newea baambaaŋ wia hiinaa ba be naa, a dɛkkᴐᴐ Jus hina la ge n na diwee ni kuna hiinaa ba ge be.
45015028	Di n wa hum huma naa tuŋ di kpa ba tᴐna la maa tɛɛ baa, n daŋ jaa izi de di ga ii be di ra la Spen.
45015029	Di n wa hel ii be, n zummᴐ lugᴐ n daŋ ba ani Kristo hiinaa werge maa di wer hiini ia.
45015030	Too. N na suŋŋi ia, yaabalaa, ií binni yaa Dᴐᴐri Yeesu Kristo ni nᴐŋŋaa la u Dumnanii n nᴐŋŋi ia la, ka aah siwii di ra hiiniŋ di suŋŋi Kᴐraawiizi ra tɛŋ
45015031	ú lɛɛŋ banla n du Judia hɛri di vɛɛ Kᴐraawiizi la be di kaa gil u huma la baŋ humiŋ ń ga hum Jɛrusalɛm la wer par Kᴐraawiizi biinanaa de.
45015032	Denii ń jaa wer na n ŋmɛnɛɛ di ba ii be ani bᴐsᴐna di wa heezi, á maa ɛɛ Kᴐraawiizi kipar.
45015033	Kᴐraawiizi la n ɛɛ bampirsᴐna hiŋ la, ú du ii be. Aamin.
45016001	Too. Yaa dᴐŋhiŋ Fibii keŋ. U ra hum Yeesu hiŋra la n du Sɛŋkirii labuu.
45016002	Awia ií lɛɛu di du ii be gunla an dɛkkɛ Kᴐraawiizi biinanaa n niŋ ɛɛ dikuu yaa Dᴐᴐri wia, di kaa hiinuu ani kunla maa uŋ waa dᴐᴐwɛ, dikuu bɛɛwiai, u ra hiini nɛra kpilakpilaa di ra hiini n ge.
45016003	Ií jaami Pirsila ni Akuila la n na hum lugᴐ n dᴐŋa hina la Yeesu Kristo huma naa biini.
45016004	Ba faa kpa ba miibᴐᴐnii chɛr siu dikuu n wia. Awia n na jaami baa. Yeesu hiŋra la n waa Jus hina ɛɛwɛ la maa gba ra jaami baa.
45016005	Ií jaami Yeesu hiŋra la n ᴐᴐ ra chaali ba dia la ge di jaami n nɛnᴐŋŋii Ɛpinɛtus la n ɛɛ banla n sɛɛ Yeesu wia Eesia hɛri lugli la.
45016006	Ií jaami Mɛɛri la n hiini ia werge la
45016007	di jaami n lulla Andironaikus ni Junias la baŋ faa tᴐ dia di jaa n ni la. Ba dᴐᴐ sᴐnnɛ Kᴐraawiizi huŋhunna la be di faa sɛɛ Kristo wia mᴐᴐ ka n ge haa wa sɛɛ.
45016008	Ií jaami Ampliatus. N nᴐŋŋuubuu yaa Dᴐᴐri hiŋaa naa biini.
45016009	Ií jaami Urbanus la n ɛɛ yaa dᴐŋhiŋ Kristo huma naa biini ani Stakis la miŋ nᴐŋŋɛɛ la.
45016010	Ií jaami Apɛlis la. Kᴐraawiizi ɛɛubuu di na u dirmi Kristo hiŋaa biini. Ií jaami Aristᴐbulus diahina la,
45016011	di jaami n lulli Hirodiᴐn ni Nasisus diahina n ɛɛ Yeesu hiŋra la
45016012	di kaa jaami Tirfina ni Tirfᴐsa la n na hum Kᴐraawiizi huma la ani Pɛrsis la miŋ nᴐŋŋɛɛ u ge ra hum yaa Dᴐᴐri werge la.
45016013	Ií jaami Rufus la n ɛɛ yaa Dᴐᴐri hiŋripa bɛl ni u maa la miŋ kpawɛɛ birgi n ge gba maa la.
45016014	Ií jaami Asinkiritus ni Filɛgᴐn ni Hɛrmɛs ni Patirobas ni Hɛrmas ni yaabalaa la n du ba be la.
45016015	Ií jaami Filᴐlᴐgus ni Julia ni Nirius ni u niuhambie la ni Ɔlimpas ni Kᴐraawiizi biinanaa la maa n du ba be la.
45016016	Ií jaami dᴐŋa nɛnnɛ. Kristo hiŋra la maa a jaami ia.
45016017	N na suŋŋi ia, yaabalaa, ií ra du tau di zum banla n na vɛɛ baglaa la baŋ faa bagli ia la ka ra bargi nɛra di ra dar baa ba leu ŋmɛnɛɛ la. Ií zum baa di gil baa ha.
45016018	Nɛra naa dizi waa yaa Dᴐᴐri Kristo a hum. Ba himmaa hizii ba ra hum di ŋᴐ wisuma di ra du nɛra nyuuni bá wer dar banla n waa tau ra du.
45016019	Ii dᴐᴐ sᴐnnɛ yemmaa dikuu gunla iinna hiŋ Kᴐraawiizi nuuzi wia. Awia n bᴐra sᴐᴐnimbuu. N na nyiŋŋi ii ɛɛ winanaa zunna ka ɛɛ gɛnaa ni wichᴐgaawaa zumaa.
45016020	Kᴐraawiizi la n ɛɛ bampirsᴐna hiŋ la, di a wa ɛɛ tama, u daŋ gil ii chᴐgi Sitaani huma alugᴐ iiŋ kpa naa fɛruu. Yáa Dᴐᴐri Yeesu hiini ia.
45016021	N dᴐŋhiŋ Timoti la n nuu n na hum la ra jaami ia. Lusius ni Jasᴐn ni Sᴐsipatɛr, n lulla la gba ra jaami ia.
45016022	Mìŋ́ Tɛrtius la Pᴐᴐl n gillɛ n sɛbi hᴐŋ naa, n na jaami ii banla n na hiŋ yaa Dᴐᴐri la.
45016023	Gayus la n lɛɛŋ du u dia di ᴐᴐ ra lɛɛ Yeesu hiŋra la maa di ra du u be la gba ra jaami ia.
45016024	Ɛrastus la n na binni bol naa kebee ani yaa dᴐŋhiŋ Kuatus ra jaami ia.
45016025	Too. Ií kpa girme ra tɛɛ Kᴐraawiizi la n wette gil ii dᴐᴐ bᴐkpega amaniyesuma la miŋ lizɛɛ tɛɛ ia di lii Yeesu Kristo wia biini la ni. A amaniyesuma la miŋ lizɛɛ la ɛɛ wia la n faa suahwɛ faalaa la maanii.
45016026	Ka Kᴐraawiizi la n du de saŋa maa ŋᴐ á maa pilli tɛɛ yaa filaŋkeŋ di bagli a wia di lii hᴐna la u dᴐgtɛɛzi n faa sɛbɛɛ la. U ɛɛ gunnɛ bánla n waa Izrɛl hina ɛɛwɛ maa wer sɛɛ a wia di yardi Yeesu Kristo.
45016027	Kᴐraawiizi bɛnnɛ dᴐᴐ nunzuma maa. Ií kpa girme ra tɛɛ Yeesu Kristo ú wer kpa tɛɛ Kᴐraawiizi saŋaa saŋa maa.
46001001	Mìŋ́ Yeesu Kristo huŋhunni Pᴐᴐllɛ ra sɛbi hᴐŋ naa ń tɛɛ ia. A par Kᴐraawiizii hiŋra la n du Kᴐrint la,
46001002	ii banla Kᴐraawiizi n lizɛɛ di tɛɛ u hiŋ di sᴐ ii doŋa ii ni ha la. U ɛɛ gunnɛ di tɛɛ ia dikuu ii ni Yeesu Kristo n kpauwɛ wia. Denii u yir ia ii ba u be di wa ɛɛ u biinanaa. Yaa ra jaami ia ani banla maa n du bᴐr maa di ᴐᴐ ra jaami yaa Dᴐᴐri Yeesu Kristo la. Yaa ni baa maa Dᴐᴐrii Yeesu.
46001003	Yáa mɛɛ Kᴐraawiizi ni yaa Dᴐᴐri Yeesu Kristo hiini ia di tɛɛ ia bampirsᴐna.
46001004	N ᴐᴐ ra chᴐli Kᴐraawiizii dikuu ii wia ani uŋ suŋ ii ni di hiini ia werge dikuu ii ni Yeesu Kristo n kpauwɛ wia.
46001005	Ii nuu n kpauwɛ la, u gillᴐᴐ ii dᴐᴐ wii maa dee daama. U tɛɛ iabuu wiŋᴐzi ŋᴐi ani zumaa nɛnnɛ
46001006	dikuu Kristo wia la yaa n faa bagli ia n zuu ii bampiree nɛnnɛ la wia.
46001007	Awia iinna kpaŋ yaa Dᴐᴐri Yeesu Kristo balaa naa, ii waa u wiɛɛlaa bɛl maa u Dumnanii n ᴐᴐ tɛɛ la fᴐŋŋa nyaawɛ.
46001008	Waabuu niŋ gil ii hiŋ nɛnnɛ di ra la, di u hᴐpizii la wa hello, bá gilɛɛ wa wer na wii maa sag ii ni.
46001009	Kᴐraawiizi wia dᴐᴐ wibiire. Waabuu yir ia ií ni u bie wa du sum. U bie hinnɛ yaa Dᴐᴐri Yeesu Kristo la.
46001010	Ka yaabalaa, n na suŋŋi iabuu ani yaa Dᴐᴐri Yeesu Kristo sᴐŋ ni, ií maa ra ŋᴐ wikpaŋ di gilɛɛ waa bargi dᴐŋa ni ka dᴐᴐ nuukpaŋ ani ii wiŋᴐzi ni ii nfɛssi maa biini.
46001011	Yaabalaa, n nuu ii wiarɛ Kiloi nɛra be lugᴐ ii ra di dᴐŋa hᴐᴐzii.
46001012	N ŋᴐ kenne, dikuu bɛɛwiai, mìŋ́ Pᴐᴐllɛ ii baŋhina ŋᴐ ii ra hiŋ. Ii baŋhina ge ŋᴐ Apᴐlᴐs, ii baŋhina ge ŋᴐ Siifas, baŋhina ge ŋᴐ Kristoo ba ra hiŋ.
46001013	Nau! Kristo dᴐᴐ bargaarɛa? Mìŋ́ Pᴐᴐllɛ ba faa kpaahzi mari daakaŋlii ni di tɛɛ ia laa? Ba sᴐ iabuu nii ií ra hiŋiŋ? Akai.
46001014	N na jaami Kᴐraawiizii, dikuu bɛɛwiai, miŋ faa du ii be la, Kirispus ni Gayus bɛnnɛ n sᴐ Kᴐraawiizi nii.
46001015	Awia ii bɛl maa wàá wer ŋᴐ lugᴐ n sᴐ iabuu nii ií ra hiŋiŋ.
46001016	N sᴐ Stɛfanas ni u dia hina ge gbaa nii. Maa tamɛɛ miŋ kaa sᴐ nɛr maa nii di jaa bannii ni.
46001017	Kᴐraawiizi nii sᴐi wia lɛi Kristo humiŋ. U humimbuu ń gaa lizi u amaniyesuma la di ra tɛɛ nɛra. Waa nyiŋŋi ń kpa newee nunzuma di ra lizaa, ka Krísto siwaa daakaŋlii la ni wia sᴐŋ wa tᴐ di birgi pɛɛ.
46001018	U daakaŋlii hiŋ wia ɛɛ wipɛɛrii banla Kᴐraawiizi n waa lɛɛ ba ra leu la benii. Ka yaa banla unna lɛɛ la, a ɛɛ Kᴐraawiizi fᴐŋŋa wiarɛ yaawaa be.
46001019	Ba sɛbᴐᴐrɛ Kᴐraawiizi Hᴐŋ biini, dí, Kᴐraawiizi ŋᴐwᴐᴐrɛ, N daŋ gil nunzunna nunzuma birgi pɛɛ di ta.
46001020	Awia bɛɛ núnzunni wer kuarɛi? Unla n zum wiŋᴐzi, ú ge zumaa lee ŋᴐi? Kᴐraawiizi gillᴐᴐ newea nunzumazi birgi pɛɛ,
46001021	dikuu bɛɛwiai, ba nunzuma labuu gillɛ ba waa Kᴐraawiizi ra zum. Kᴐraawiizii gillɛ guŋ ɛɛ u nunzuma biini, ka ŋᴐ ú lɛɛ banla n yardi amaniyesuma la yaa n ᴐᴐ ra lizi ba ra binni lugᴐ wipɛɛrii la. A par Kᴐraawiizii u dau guŋ.
46001022	Jus hina ra nyiŋŋuu ya bagli baa fᴐŋŋawia. Girik hina ge ra nyiŋŋi ya bagli baa nunzuma.
46001023	Ka Kristo siwaa daakaŋlii ni wiarɛ yaa ᴐᴐ ra ŋᴐ. U ɛɛ kuŋvɛɛnyiŋŋiire Jus hina be di gil ba ra leu ŋmɛnɛɛ, di kaa ɛɛ wipɛɛri Girik hina ge be.
46001024	Ka Jus hina ni Girik hina la maa Kᴐraawiizi n lizɛɛ tɛɛ u hiŋ la, a Kristo wia ɛɛ Kᴐraawiizi fᴐŋŋa ni u nunzuma wiarɛ baawaa be.
46001025	Kᴐraawiiziwaa wipɛɛri bᴐmbᴐ newea nunzuma. U gɛrga ge wia du kpeg kaali newea kpegzi.
46001026	Yaabalaa, Kᴐraawiizi lizi iabuu tɛɛ u hiŋ. Ka ií na. Ii galga maa waa nunzunna ɛɛwɛ nɛra be. Ii galga maa ge waa kaa ɛɛ nɛzenaa nɛra be. Ii waa kaa ɛɛ nabᴐnzi ge biizi.
46001027	Ka Kᴐraawiizi kuttᴐᴐrɛ lizi banla newea n na yir gɛnaa la ú du nunzunna la hiihzi, di kaa lizi banla newea n na yir gɛrga la ú du kpeglega la ge hiihzi,
46001028	di kaa lizi kundumazi ani kuna la nɛra n na gbɛlli ani kuna la newea n waa a wia zummɛ gba ú chᴐgi kuna la newea n na maŋkuri la,
46001029	néwee maa gilɛɛ dᴐᴐ barabara Kᴐraawiizi be.
46001030	Ka Kᴐraawiizi gillᴐᴐ ii ni Yeesu Kristo kpau. Awia filaŋkeŋ u nunzuma ɛɛ yaa nunzumaa, u winanaa ge ɛɛ yaa winanaa, u lizi doŋa maa yaa ni di ha di yau yaa ha.
46001031	Awia ií ra nuu gunla Kᴐraawiizi Hᴐŋ n ŋᴐwɛɛ, dí, Ií gilɛɛ ra chᴐli ii hinaa. Ií ra chᴐli Kᴐraawiizi.
46002001	Awia, yaabalaa, miŋ faa ba ii be di waa ŋᴐ Kᴐraawiizi wiŋᴐzi di ra tɛɛ ia la, maa nuusuma ni newee nunzuma kpawɛɛ di ra bagli ia.
46002002	N faa waa nyiŋŋi n du ii be di kaa lizi nunzuma maa di jaa Yeesu Kristo siwaa daakaŋlii la ni wia ni.
46002003	Miŋ faa du ii be la, maa fᴐŋŋa baglɛɛ ii ni. Aŋ faa ra fᴐŋuu werge, n bᴐra ra sa.
46002004	N baglaa hiŋ ni n wiŋᴐzi maa faa waa newea nunzuma ɛɛwɛ á du sum ii be. Ka Kᴐraawiizi Dumnaniirɛ ɛɛ n wiŋᴐzi hiŋ daansɛɛ, a dᴐᴐ fᴐŋŋa.
46002005	N faa ɛɛ gunnɛ ií gilɛɛ sɛɛ dikuu new e ni u nunzuma wia, ka ií sɛɛ dikuu Kᴐraawiizi ni u fᴐŋŋa wia.
46002006	Ama yaa ᴐᴐ ra ŋᴐ nunzuma wiarɛ di ra tɛɛ banla siwee n chaanɛɛ ba dirmi la. Durnya ni ba fᴐŋŋa dᴐᴐra nunzuma lɛi. Ba fᴐŋŋazi la ra birgi pɛɛrɛ.
46002007	Kᴐraawiizi nunzuma wiarɛ yaa ra ŋᴐ. A faa suahwᴐᴐ nɛra be. Ka a ɛɛ wia la Kᴐraawiizi n felee di lizi dau yaabuu ka haa ta durnya á lii suma tɛɛ yaa.
46002008	Durnya nɛzenaa faa waa a wia zummɛ. Di ba faa zumaa, ba faa wàá kpu yaa Dᴐᴐri la n dᴐᴐ girme werge maa la daakaŋlii la ni.
46002009	Ka wia naa wiarɛ ba faa feli sɛbi di ŋᴐ, Wia la Kᴐraawiizi n dauwɛ di tɛɛ banla n nᴐŋŋi u wia la, nɛr maa siwee haa waa a dᴐŋa nawɛɛ, nɛr maa digna ge haa waa a wia nuuwɛ. A kaali ba nfɛssii.
46002010	Ka filaŋkeŋ Kᴐraawiizi gillᴐᴐ u Dumnanii bagli yaa a wia. U Dumnanii ra pigzi wii maanii di ra zum Kᴐraawiizi wisuahlaa gba.
46002011	Newee waa u dᴐŋhiŋ biini zummɛ. A hiŋ duma bɛnnɛ zum u biini nfɛrɛ. Gunnɛ newea wàá wer zum Kᴐraawiizi biini nfɛrɛ la. Kᴐraawiizi Duma bɛnnɛ niŋ wer zum u biini nfɛrɛ.
46002012	Too. Newee duula lɛi yaa ra hiŋ. Kᴐraawiizi kpa u Dumnaniirɛ du yaa bampiree ya wer zum wiɛɛlaa fᴐŋŋazi la dee maa un sunzi yaa yaa dᴐᴐ dikuu am paruu wia.
46002013	Yaa n na ŋᴐ wia naa, yaa waa ᴐᴐ ra ŋᴐa di ra lii yaa himmaa zumaa biini. Kᴐraawiizi Dumnaniirɛ ra bagli yaa gunla yaa n niŋ ŋᴐ. U wiŋᴐzii yaa ᴐᴐ kpa di ra bagli u wia.
46002014	Nɛr la n waa Kᴐraawiizi Duma dᴐᴐwɛ ra vɛɛ Kᴐraawiizi Duma wiarɛ. A ɛɛ wipɛɛrii u be. Wàá wer zumaa. Kᴐraawiizi Duma n waa hoo u bampirii wia wàá wer zum a zɛɛ.
46002015	Ka nɛr la n dᴐᴐ Kᴐraawiizi Duma daŋ wer zum wii maa ŋmɛnɛɛ ni u wibii. Ama nɛra la n waa Kᴐraawiizi Duma dᴐᴐwɛ la wàá wer zum a hiŋ ge wibii.
46002016	Kᴐraawi izi Hᴐŋ biini ba pɛɛzᴐᴐrɛ, Newee daŋ wer zum Kᴐraawiizi biinia? Gɛɛ ba bɛl daŋ wer bagluu wii bɛlɛi? Yaawaa dᴐᴐ Kristo nfɛrɛɛ.
46003001	Yaabalaa, n faa waa wette n bagli ia gunla minna bagli banla Kᴐraawiizi Duma n du ba ni nɛnnɛ la. Ii faa haa ra hiŋ newea mannii di faa haa ra ɛɛ bichal wia Kristo hiŋaa biini.
46003002	Illɛ n faa tɛɛ ia dikuu iiŋ faa haa waa diwee dii helle wia.
46003003	Ii haa waa guŋ gba helle filaŋkeŋ dikuu iiŋ haa ra hiŋ newea manni la wia. Iin dᴐᴐ bᴐwii di ra di dᴐŋa hᴐᴐzi naa, newea manni lɛi ii ra hiŋaa? Kᴐraawiizi Duma manni lɛi ii ra hiŋ guŋ.
46003004	Ii baŋhina n na ŋᴐ dí mìŋ́ Pᴐᴐllɛ ii ra hiŋ, ii baŋhina ge ŋᴐ di Apᴐlᴐs labuu ii ra hiŋ, newea manni lɛi ii ra hiŋaa?
46003005	Beedee Apᴐlᴐs ni Pᴐᴐlɛi? Kᴐraawiizi balaa lɛi yaa? Yaabuu ŋᴐ Kᴐraawiizi wiarɛ tɛɛ ia ii sɛɛ, ka Kᴐraawiizii tɛɛ yaa bɛl maa yaa huma yaa ra hum.
46003006	A ɛɛwᴐᴐ lugᴐ mìŋ́ Pᴐᴐl n feli Apᴐlᴐs ba ii be la, mìŋ́ duuwe. U ge wa mizaa nii. Ka Kᴐraawiizi bɛŋ fᴐŋŋa biinii á wer lii di hel.
46003007	Awia ií gilɛɛ ra binni unla n duuwe ani unla n mizi nii la. Baawaa waa kummaa ɛɛwɛ. Ií ra binni unla n niŋ wer gil á hel la. Waabuu Kᴐraawiizi.
46003008	Unla n na duu ani unla n na mizi nii la, baabuu maa ɛɛ kpannɛ. Ka Kᴐraawiizii niŋ turgi bɛl maa ani gunla uŋ hummɛ.
46003009	Kᴐraawiizii dᴐᴐ yaa, yaa nuu kpau ra hum, di kaa dᴐᴐ ii ge. Ii ɛɛ u koore un dauwɛ di kaa ɛɛ u dia unna ma.
46003010	Kᴐraawiizi faa suŋ n ninɛɛ di hiiniŋ di tɛŋ nfɛrɛ n wer chiŋŋi u dia zɛɛ tɛu. Bɛl ge wa ma hᴐŋ. Ka bɛ́l maa ra dazi gunla um mawɛɛ di ra hᴐŋ la ni.
46003011	Kᴐraawiizi teŋ gillᴐᴐ Yeesu Kristo wia ɛɛ a dia zɛɛ. Nɛr maa wàá ka wer ɛɛ a dia zɛɛ di Yeesu bɛŋ lɛi.
46003012	Hinla maa n na nyiŋŋi, i daŋ kpa salima ni salimbina ni binanaa di ra ma koŋlaa la. Di i kaa ra nyiŋŋi ge, i daŋ kpa daazi ni kooree nuu kpau ra hum, di kaa dᴐᴐ ii ge. Ii ɛɛ u koore un dauwɛ di kaa ɛɛ u dia u ni kᴐlaa di ra ma.
46003013	Ama di Kᴐraawiizi hᴐpizii la wa hello, ba daŋ na gunla bɛl maa huma n duwɛɛ. Ninne niŋ ɛɛa na a hᴐl, di a wesso gɛɛ a waa wer ya zum.
46003014	Di niŋ wa haahri bɛl maa huma di na, ka a haa du de, Kᴐraawiizi daŋ turguu u huma hiŋ kim.
46003015	Ka di niŋ wa dia, Kᴐraawiizi daŋ lɛɛ a hiŋ bɛŋ, ka wàá ka na kinturgaa. U daŋ ɛɛu lugᴐ kunla ban toowe niŋ biini ú gilɛɛ fuuh.
46003016	Ii waa zummɛ lugᴐ ii ɛɛ Kᴐraawiizi duuri bᴐttɛa? U Dumnanii du ii ninɛɛ.
46003017	Nɛr la maa n niŋ chᴐgi Kᴐraawiizi duuri bᴐr, Kᴐraawiizi daŋ chᴐgi a hiŋ ge, dikuu bɛɛwiai, u bᴐr ɛɛ bᴐnaniirɛ. Iabuu u duuri bᴐr hiŋ.
46003018	Ií gilɛɛ gil bɛl maa waa dar u hiŋ. Di u ra binni lugᴐ u dᴐᴐ nunzumaa durnya naa biini, ú gil u nunzuma la ha ka kpa u hiŋ birgi gɛnii ka jaa wa dᴐᴐ nunzuma himmaa.
46003019	Durnya naa nunzuma ɛɛ kumpɛɛrɛ Kᴐraawiizi be. Ba sɛbᴐᴐrɛ Kᴐraawiizi Hᴐŋ biini, dí, Nunzunna kpa zumaarɛ di ra hum hunchᴐgaa, ka Kᴐraawiizi lau baa,
46003020	di kaa sɛbi yembɛl ge, Kᴐraawiizi zum nunzunna nfɛrɛɛ. A ɛɛ wipɛɛrii.
46003021	Awia ií gilɛɛ ra tᴐgzi newea werge guŋ. Iabuu dᴐᴐ kummaa.
46003022	Pᴐᴐl ni Apᴐlᴐs ni Siifas ni chiŋ ni hɛri ni miibᴐᴐ ni siu ni wia la maa n du de filaŋkeŋ ani wia la maa n niŋ haa ba la, a maanii ii dᴐᴐ.
46003023	Kristo genii dᴐᴐ ia. Kᴐraawiizi ge dᴐᴐ Kristo.
46004001	A dɛkkᴐ iinna kpa yaa lugᴐ Kristo balaa. Kᴐraawiizi bagli yaabuu u wisuahlaa di ŋᴐ ya ge kpa di ra bagli nɛra. Awia u balaarɛ yaa.
46004002	Too. A dɛkkᴐᴐ balii n na hum u dᴐᴐri nɛnnɛ ú dᴐᴐri ŋᴐ lugᴐ u wia dᴐᴐ wibiire.
46004003	Miŋwaa be di ii ra ŋᴐ n huma naa wia, ka a wan titte. Newea lɛi niŋ di n huma naa seriya. N gba himmaa lɛi niŋ di n seriya.
46004004	N biini wanna tɛɛ wii maa. Ka a gba ɛɛ pɛɛrɛ. Aa lɛi niŋ gil ń wer lii. Kristoo niŋ di n seriya.
46004005	Awia ií gilɛɛ feli di ra di wii maa seriya. Ií gil Kristo ba mᴐᴐ. Di u wa ballᴐ, u daŋ lii bᴐbiri wia la maa ban suahwɛ di ɛɛ la ni baŋgia di bagli newea biini wikpoglaa maa. Denii K'ᴐraawiizi jaa chᴐli nɛr la maa un niŋ chᴐli.
46004006	Yaabalaa, n kpa gunla iinna ŋᴐ n ni Apᴐlᴐs wiarɛ di ŋᴐ ń chi de di bagli ia wii naa ií wer zum u zɛɛ nɛnnɛ. A wii ɛɛwᴐᴐ lugᴐ a waa dɛkkɛ iinna tᴐgzi nɛr maa di kaali gunla Kᴐraawiizi Hᴐŋ n baglɛɛ la. Awia ií gilɛɛ ra lizi nabᴐnzi di kpa baa ra mɛgzi dᴐŋa di ra nyiŋŋi zenni dᴐŋa ni.
46004007	Amᴐ i bᴐ i dᴐŋhiŋ nia? Kᴐraawiizi be lɛi i na wii la maa hiŋ dᴐᴐwɛɛ? Waabuu tɛɛ ia wii la maa iin dᴐᴐwɛ. Too. Di Kᴐraawiizi benii i naa, amᴐ bɛɛ wiarɛ i kaa ra chᴐli i hiŋ alugᴐ i himmaa fᴐŋŋa biinii i naawɛi?
46004008	Ii teŋ nawᴐᴐrɛ di hel ii kipar di ɛɛ dᴐᴐna di feli ra di kossi ka ka yaa. Di ii vii ra di a kossi, u guŋ vii bᴐ. Yaa ni ia maanii niŋ vii nuu suma ii kora dii hiŋ biini. U guŋ daŋ vii du wer,
46004009	dikuu bɛɛwiai, miŋwaa be, a ɛɛwᴐᴐ lugᴐ Kᴐraawiizi gillᴐᴐ yaa banla n ɛɛ u huŋhunna la tᴐ har di ɛɛ lugᴐ banla ban di ba kpui seriya di kpa baa la bá ga kpu la. Durnya ni mɛlikazi maa ra nyiŋ yaabuu.
46004010	Yaa ɛɛ gɛnaarɛ nɛra be dikuu Kristo wia, ka iabuu ɛɛ nunzunna u hiŋaa biini. Yaa ɛɛ gɛrgaa nɛra be, ka ii ɛɛ u kpeglega. Ba ra gbɛlli yaabuu ka ra chᴐli ia di ra maŋkuri ia.
46004011	Yaawaa ᴐᴐ ra chᴐᴐ lᴐzii. Ninyᴐgzi ge ᴐᴐ ra kpu yaabuu haali ni zinaa. Yaa ᴐᴐ laali kuŋkᴐssii. Nɛra ᴐᴐ ra lᴐᴐzi yaa. Yaa waa ᴐᴐ kaa dᴐᴐ diiduulii.
46004012	Yaa ᴐᴐ ra di yaa himmaa kuuhni biinii. Nɛra ᴐᴐ ra chagzi yaa, ka yaa suŋŋi Wiizi ra tɛɛ baa. Ba ra tᴐᴐri yaa, ka yaa ᴐᴐ gil la tɛɛ baa.
46004013	Ba ra gbɛlli yaa sᴐŋ, ka yaa ŋᴐ winanaa di ra tɛɛ baa. Yaa ɛɛwᴐᴐ lugᴐ kpaga ani doŋa durnya be haali ni zinaa.
46004014	N biinᴐŋŋaa, maa wia naa sɛbɛɛ tɛɛ ia ń du ia hiihzi. Ka n ŋᴐ ń karfi iabuu nɛnnɛ.
46004015	Di ii dᴐᴐ nɛdamta maa ban niŋ bagli ia Kristo wia, ka nɛkpaŋ bɛnnɛ ii mɛɛ. Minuu felee di lizi amaniyesuma la di tɛɛ ia ii sɛɛ di lul ia Yeesu Kristo fᴐŋŋa biini.
46004016	Awia, n na suŋŋi iabuu, ií ra hiŋ kennaa minna hiŋ naa.
46004017	Awiarɛ n hum Timoti ii be ú wa bagli ia guŋ hiŋaa. U ɛɛ n biinᴐŋŋiirɛ. U wia dᴐᴐ wibiire Kᴐraawiizi hiŋaa naa biini. Waabuu niŋ ᴐᴐ liizi ia gunla miŋ ᴐᴐ ra hiŋ di ra hum Yeesu Kristo la. A hiŋaarɛ n ᴐᴐ ra bagli Yeesu hiŋra yemmaa bá ra hiŋ la.
46004018	Ii baŋhina dᴐᴐ barabaraa werge di ra ŋᴐ dí màá ba ii be.
46004019	Ka n daŋ ba. Di Kᴐraawiizi sɛɛwᴐ, n daŋ ba filaŋkeŋ ń wa zum barabara hina la. Bɛɛ wiŋᴐzɛi? Di ba dᴐᴐ fᴐŋŋa gɛɛ ba waa fᴐŋŋa dᴐᴐwɛ, gunnɛ n na nyiŋŋi ń zum.
46004020	Kᴐraawiizi kora wia waa wiŋᴐzi ɛɛwɛ. Fᴐŋŋa wiarɛ.
46004021	Too. Ií bagliŋ gunla min niŋ ba ii be. Daarɛ ii ŋᴐ ń kpa ba ń wa viiri ia gɛɛ nᴐŋŋaa ni sisᴐna mannii ii ra nyiŋŋi ń kpa di ba ii benei?
46005001	N kaa nuu ii wiarɛ lugᴐ ii ra ɛɛ sɛnsɛŋ wiarɛ, haali ii bɛl foozi u mɛɛ haaŋ. Banla n waa Kᴐraawiizi zummɛ gba a kii gunnɛ.
46005002	Ka ii du de di ra ta barabara. Nau! Di ii faa gillᴐ ii biine chᴐgi di lizi unla n ɛɛ wichᴐgii la ii biini, a guŋ faa waa bᴐᴐ?
46005003	N himmaa waa hore ii be, ka n nfɛrɛwaa du ii benii lugᴐ n himmaa la. N teŋ di unla n ɛɛ wichᴐgaa labuu seriya.
46005004	Awia n na ŋᴐ ii benii ani yaa Dᴐᴐri Yeesu fᴐŋŋa ni,
46005005	ií kpa a baal du Sitaani nonee ú tᴐᴐruu di chᴐgi u bᴐrahᴐŋ ka ú wer na u duma yaa Dᴐᴐri Yeesu hᴐpizii la biini.
46005006	Aawia ii barabara hiŋ waa wer. Amᴐ ii waa zummɛ lugᴐ di yissi tama du paanuu sau ni, aa fuu a sau maaniiyaa?
46005007	Awia ií lizi wichᴐg ɛɛri la ii biini ú wichᴐgaa la gilɛɛ waa buu ia. Ii ɛɛwᴐᴐ lugᴐ paanuu la n waa yissi dᴐᴐwɛ la, dikuu bɛɛwiai, Kristo siuwᴐᴐ tɛɛ yaa di lizi sarga tɛɛ Kᴐraawiizi alugᴐ gunla baŋ ᴐᴐ kpu pebii Gillikaali saŋa di lizi sarga tɛɛ Kᴐraawiizi la.
46005008	Awia di yaa ra hiŋ Kristo, a waa wer yaa n kaa ra ɛɛ yaa wibinaa la di ra ɛɛ wijagazi ani wichᴐgaa. Ií gil ya lizi wia naa maa ha. A ɛɛ yissii. Ya ra di wibii bɛŋ di dᴐᴐ biinihuŋŋu nɛnnɛ. Aawaa waa yissi dᴐᴐwɛ.
46005009	Miŋ faa sɛbi hᴐŋ tɛɛ ia di ŋᴐ ií gilɛɛ gil ii ni nɛkuna ra kpau la,
46005010	banla n waa Yeesu hiŋra ɛɛwɛ la lɛi n faa ŋᴐ. Di ii ŋᴐ ií bargi ii hinaa banla maa n na sɛm be, ani banla n dᴐᴐ kuna kɛkɛluu be, ani banla n na foozi nɛra be, ani banla n na kuari vuga be, ii wàá wer ɛɛ guŋ, dikuu bɛɛwiai, bᴐr maanii ba du.
46005011	Ka ii balaa Yeesu hiŋra wiarɛ n faa sɛbi di ŋᴐ lugᴐ nɛr la n na sɛm, ani nɛr la n dᴐᴐ kuna kɛkɛluu, ani nɛr la n na kuari vuga, ani nɛr la n na ŋᴐ wiŋᴐchᴐgaa, ani nɛr la n na nyᴐᴐ siŋ di ra dɛɛzi, ani nɛr la n na foozi nɛra, di u ra yir u hiŋ Yeesu hiŋri ka ra ɛɛ guŋ, ií nuu gilɛɛ waa kpau di waa ɛɛ wii maa di gilɛɛ kpau di ra di gba.
46005012	Banla n waa Yeesu hiŋra ɛɛwɛ la, min lɛi dᴐᴐ ba seriya dii. Kᴐraawiizii niŋ di baa seriya.
46005013	Ka banla n ɛɛ Yeesu hiŋrawaa, iabuu dᴐᴐ ba seriya dii. Awia ií lizi wichᴐg ɛɛri la ii be.
46006001	Anɛɛ darii lugᴐ di i ni i dᴐŋhiŋ Yeesu hiŋri bɛl dᴐᴐ wii, í la banla n waa Yeesu hiŋra ɛɛwɛ be bá di ii seriya ka gil banla n ɛɛ Yeesu hiŋra be laŋaai? Guŋ waa ŋmɛnɛɛ dᴐᴐwɛ.
46006002	Ii waa zummɛ lugᴐ Kᴐraawiizi biinanaa daŋ ŋmɛnɛ di durnya maa seriyaa? Di ii daŋ ŋmɛnɛ di durnya maa seriya, amᴐ ii waa wijigzi naa seriya dii dɛkkɛ filaŋkeŋ?
46006003	Ia waa zummɛ lugᴐ yaa daŋ ŋmɛnɛ wa di mɛlikachᴐgaa la gba seriyaa? Di ii daŋ ŋmɛnɛ di mɛlikazi seriya, amᴐ ii waa durnya naa wia seriya dii hellea?
46006004	Ka di i ni i dᴐŋhiŋ bɛl dᴐᴐ wii bɛl, i ᴐᴐ ra la banla Yeesu hiŋra n na gbɛlli la benii bá di ii seriya ra tɛɛ ia.
46006005	Nau! Guŋ dᴐᴐ ŋmɛnɛɛa? Ii waa nunzunni maa dᴐᴐwɛ ii biini ú wer kuari ii wia tɛɛ iaa?
46006006	Amᴐ iiŋ waa nunzunni dᴐᴐwɛ ii biini wiarɛ Yeesu hiŋri bɛl ᴐᴐ sami u dᴐŋhiŋ Yeesu hiŋri ba ra la banla n waa Yeesu hiŋra ɛɛwɛ be bá gaa di ba seriyaa?
46006007	Iinna sami dᴐŋa guŋ hiŋ gba, ii leuwoo. Di i ni i dᴐŋhiŋ dᴐᴐ wii, di u ŋmɛɛi gba, ka í gil tɛu. U gunnɛ niŋ vii bᴐ iin sami dᴐŋa.
46006008	Ka guŋ lɛi ii ra ɛɛ. Haali ii himmaa ra ɛɛ wichᴐgaa di ra ŋmɛɛ. Nɛdumazi lɛi ii ra ɛɛ guŋ gba. Ii dᴐŋa hinaa ii ra ɛɛ guŋ.
46006009	Ii waa zummɛ lugᴐ nɛchᴐgaa wàá wer du Kᴐraawiizi kora biinia? Ii ra dar ii hinaarɛ. Banla n na ɛɛ wikuna, ani banla n na kuari vuga, ani banla n na sɛm, ani banla n na ɛɛ wikuna ba dᴐŋa haana gɛɛ ba dᴐŋa baala be,
46006010	ani banla n na ŋmɛɛ, ani banla n dᴐᴐ kuna kɛkɛluu, ani banla n na nyᴐᴐ siŋ di ra dɛɛzi, ani banla n na ŋᴐ wiŋᴐchᴐgaa, ani banla n na foozi nɛra, bannii bɛl maa wàá du Kᴐraawiizi kora la biini.
46006011	Ii baŋhina faa ra ɛɛ gunnɛ ka filaŋkennaa ii sᴐ a doŋa maanii ha. Kᴐraawiizi lizi iabuu di tɛɛ u hiŋ di gil ii wia deŋli u be dikuu yaa Dᴐᴐri Yeesu Kristo ani yaa mɛɛ Kᴐraawiizi Dumnanii huma la wia.
46006012	N daŋ wer ɛɛ wii la maa minna nyiŋŋi. Ka a maa lɛi wesse di tɛŋ. Maa kummaa ra kii. Ka màá sɛɛ kummaa wer dᴐᴐ n fᴐŋŋa.
46006013	Hizi wiarɛ diwee du de. Dii ge wiarɛ hia du de. Ka Kᴐraawiizi daŋ ŋmɛnɛ chᴐgi a maa. Sɛnsɛŋ wia lɛi bᴐrahᴐŋ du de. Yaa Dᴐᴐri wiarɛ bᴐrahᴐŋ du de. Yaa Dᴐᴐri ge du denii ya ra humuu ni yaa bᴐrahᴐna.
46006014	Kᴐraawiizi lalli yaa Dᴐᴐrii siu biini. Gunnɛ ú wa kpa u fᴐŋŋa lalli yaa ge gba.
46006015	Ii waa zummɛ lugᴐ ii bᴐrahᴐna ɛɛ Kristo yeŋaawaa? Aŋ ɛɛ gunla, di n kpa Kristo yembɛl di ga birgi hahsɛnsɛnni yeŋ, u guŋ wessoa?
46006016	Gɛɛ ii waa zummɛ lugᴐ nɛr la ni hahsɛnsɛnni n na chᴐᴐ, u nuu maa bᴐrahᴐŋ ɛɛ kpannɛa? Kᴐraawiizi Hᴐnnɛ bagli guŋ di ŋᴐ, Ba nɛra banɛɛ hiŋ maa ɛɛ kpannɛ.
46006017	Ka nɛr la maa ge ni yaa Dᴐᴐri n kpauwɛ, ba dunzi ɛɛ kpannɛ.
46006018	Awia ií ra chᴐ sɛnsɛŋ bᴐr. Wichᴐgaa la maa nɛra n na ɛɛ, ba bᴐrahᴐna lɛi ba ra ɛɛ wichᴐgaa la. Ka nɛr la maa n na sɛm, u bᴐrahᴐŋ ninɛɛ u ra ɛɛ wichᴐgaa la.
46006019	Ii waa zummɛ lugᴐ ii bᴐrahᴐna ɛɛ Kᴐraawiizi Dumnanii duuri bᴐttɛa? Kᴐraawiizi kpa u Dumnaniirɛ di tɛɛ ia u du ii biine. Ia lɛi dᴐᴐ ii hinaa,
46006020	dikuu bɛɛwiai, Kᴐraawiizi yau iabuu tɛɛ u hiŋ. Awia ií ra dazi ka gil u na girme ii bᴐrahᴐna biini.
46007001	Ii faa sɛbi hᴐnnɛ di pɛɛziŋ alugᴐ di baal gil haaŋ kpai, guŋ wessoa?
46007002	Guŋ wessoo. Ka sɛnsɛŋ wia n kannɛ werge wia, a dɛkkᴐᴐ baal maa n dᴐᴐ u haaŋ, haaŋ maa ge dᴐᴐ u jaari.
46007003	Ií gilɛɛ gil baal maa waa ŋᴐ lugᴐ u ni u haaŋ wàá chᴐᴐ, háaŋ maa ge gilɛɛ waa ŋᴐ lugᴐ u ni u jaari wàá chᴐᴐ.
46007004	Haaŋ lɛi dᴐᴐ u bᴐra fᴐŋŋa. U jaarii dᴐᴐ u bᴐra fᴐŋŋa. Baal ge gba gunnɛ. Waa lɛi dᴐᴐ u bᴐra fᴐŋŋa. U haannɛ dᴐᴐ u bᴐra fᴐŋŋa.
46007005	Awia ií gilɛɛ waa vɛɛ dᴐŋa wia. Di baal ni haaŋ ɛɛ nuukpaŋ di ŋᴐ ba daŋ gil dᴐŋa á ɛɛ hᴐpizaa anɛɛ mᴐᴐ ka bá wer suŋŋi Kᴐraawiizi ni nfɛrkpaŋ ka kaa ba dᴐŋa be, guŋ wesso. Ka di guŋ lɛi, ií gilɛɛ ra bargi dᴐŋa be Sítaani gilɛɛ wa wer dar ia ií ɛɛ wichᴐgaa dikuu iiŋ waa wette ra lau ii hinaa nɛnnɛ wia.
46007006	Ka miŋ ŋᴐ baal maa ni u haaŋ, haaŋ maa ge ni u jaari naa, Kᴐraawiizi wiŋᴐkpeg bɛl lɛi. Ka n ŋᴐ gunnɛ á gilɛɛ du kpol ii be werge.
46007007	Ama, miŋwaa be, di baala maa faa ɛɛ baŋkia lugᴐ kennaa miŋ ɛɛ baŋkii naa, u gunnɛ niŋ vii bᴐ baŋ kpa haana. Ka nɛr maa lɛi Kᴐraawiizi tɛɛ guŋ fᴐŋŋa lugᴐ ú gil haaŋ kpai. U tɛɛ bɛl maanii ni u wiɛɛlaa fᴐŋŋa.
46007008	Miŋwaa be, a wesso baala la n haa waa haana kpawɛɛ n gil haana kpai alugᴐ miŋ gil haaŋ kpai naa, haana la ge janna n siuzɛɛ la, bá gilɛɛ kaa ra nyiŋŋi janna.
46007009	Ka di ba wàá wer lau ba hinaa, bá ra kpa haana di ra yuu baala. U guŋ bᴐ baŋ gillɛ ka nyitti huhzi.
46007010	Ka n na ŋᴐ haaŋ la n teŋ dᴐᴐ jaari la benii ú gilɛɛ waa vɛɛ u jaari. N himmaa bampirii wiŋᴐzi lɛi. Kᴐraawiizi wiŋᴐzii.
46007011	Ama, di haaŋ lɛɛ bavɛɛri hᴐŋ di vɛɛ u jaari, ú gilɛɛ kaa waa yuu baal maa, di u jaari la lɛi. Di u daŋ kaa bir ba u jaari la be bá dᴐᴐ nuukpaŋ, ú bir ba u be. Báal ge gilɛɛ waa vɛɛ u haaŋ.
46007012	Too. Annii min niŋ ŋᴐ filaŋkennaa, Kᴐraawiizi lɛi bagliŋ guŋ. N himmaa bampirii wiŋᴐzii n ŋᴐ ń ŋᴐ di tɛɛ banla n kawɛɛ. Di baal ɛɛ Yeesu hiŋri di dᴐᴐ haaŋ la n waa Yeesu hiŋri ɛɛwɛ, ka di ba dui par haaŋ la, ú jaari gilɛɛ waa vɛɛu.
46007013	Di haaŋ ge ɛɛ Yeesu hiŋri, ka u jaari ge waa Yeesu hiŋri ɛɛwɛ, ka di ba dui la par u jaari ge, ú haaŋ gilɛɛ waa vɛɛu.
46007014	Baal la n waa Yeesu hiŋri ɛɛwɛ ka dᴐᴐ haaŋ la n ɛɛ Yeesu hiŋri la, a baal daŋ ɛɛ kunnanii Kᴐraawiizi be dikuu u ni u haaŋ n ɛɛ kpaŋ wia. Haaŋ la ge n waa Yeesu hiŋri ɛɛwɛ ka dᴐᴐ jaari la n ɛɛ Yeesu hiŋri la, a haaŋ gba daŋ ɛɛ kunnanii Kᴐraawiizi be dikuu u ni u jaari la n ɛɛ kpaŋ wia. Di guŋ lɛi ii biizi daŋ ɛɛ kundoŋa Kᴐraawiizi be. Ka di ii bɛl ɛɛ Yeesu hiŋri, ii biizi gba daŋ ɛɛ kunnanaa u be.
46007015	Ka di unla n waa Yeesu hiŋri ɛɛwɛ ra nyiŋŋi u gil u jaari gɛɛ u haaŋ la n ɛɛ Yeesu hiŋri la, a waa chummɛ. ú tɛu ŋmɛnɛɛ ú ra la. An du kennaa, firaa lɛi. Kᴐraawiizi n yir yaa yaa ba u be la, nuukpannɛ u yir yaa ya wa dᴐᴐ la.
46007016	Haaŋ, di i jaari daŋ na lɛɛi Kᴐraawiizi be dikuu i wia, i zummᴐa? Baal, di i ge haaŋ daŋ na lɛɛi Kᴐraawiizi be dikuu i wia, i ge zummᴐa?
46007017	Ií bɛl maa kpogli gunla yaa Dᴐᴐri n tɛɛ ia la. Gunla maa Kᴐraawiizi n yir ia ií ra hiŋ, ií ra hiŋ guŋ. Gunnɛ n na bagli bᴐr la maa Yeesu hiŋra n duwɛɛ.
46007018	Di baal ɛɛ nɛr la baŋ teŋ u hɛŋ saŋa la Kᴐraawiizi n yiruu la, ú gilɛɛ kaa ɛɛ u bᴐra lugᴐ baŋ waa u hɛŋ teŋŋe. Di baal ɛɛ nɛr la baŋ waa u hɛŋ teŋŋe ge saŋa la Kᴐraawiizi n yiruu la, ú ge gilɛɛ gil ba kaa waa teŋ u hɛŋ.
46007019	Di ba teŋ u hɛŋ, pɛɛrɛ. Di ba waa u hɛŋ teŋŋe ge, pɛɛrɛ. Ka Kᴐraawiizi nua hiŋaarɛ ɛɛ wizeŋ.
46007020	Awia ií haa du gunla iiŋ faa duwɛɛ saŋa la Kᴐraawiizi n yir ia la.
46007021	Di i faa ɛɛ yonne ka Kᴐraawiizi yirii, gilɛɛ gil a guŋ zuu i nyuu. Ka di ba kaa ŋᴐ bá tɛi ŋmɛnɛɛ, í sɛɛ,
46007022	dikuu bɛɛwiai, nɛr la n ɛɛ yom ka Kᴐraawiizi yiruu la, u ɛɛ nɛr la n dᴐᴐ u hinnɛ Kᴐraawiiziwaa be. Nɛr la n dᴐᴐ u hiŋ ka Kᴐraawiizi yiruu la, u ɛɛ Kristo yonne.
46007023	Waabuu yau ia. Awia ií gilɛɛ ra binni newea bá dᴐᴐ ia.
46007024	Yaabalaa, gunla maa iiŋ faa duwɛɛ ka Kᴐraawiizi yir ia la, ií haa du guŋ. Ii ni Kᴐraawiizii du de.
46007025	Kᴐraawiizi haa wam baglɛɛ suŋgure la n haa waa yuuwɛzi wia. Ka u suŋ n ninɛɛ di hiiniŋ n wer di ra hum u huma ani wibii. Awia n danna ŋᴐ gunla miŋwaa n nawɛɛ.
46007026	Filaŋkeŋ, tᴐᴐrᴐᴐ du denii di ra nuu yaa. Awia miŋwaa be, a wesso gunla maa baal n soge, ú so guŋ.
46007027	Di i dᴐᴐ haaŋ, gilɛɛ waa vɛɛu. Di haa haaŋ dᴐᴐwɛ ge, gilɛɛ waa nyiŋŋi haaŋ.
46007028	Di i kpa haaŋ, a waa ɛɛwɛ lugᴐ i ɛɛ wichᴐgaarɛ. Di suŋguru yuu baal ge, waa wichᴐgaa ɛɛwɛ. Ka a daŋ ɛɛ tᴐᴐrᴐᴐ di tɛɛ baa ba miibᴐᴐni naa saŋa. N ŋᴐ ń lɛɛ iabuu a tᴐᴐrᴐᴐ biini.
46007029	Yaabalaa, yaa wàá ka birgi durnya naa biini. Awia filaŋkeŋ a dɛkkᴐ lugᴐ ii banla n dᴐᴐ haana la n ɛɛwɛ lugᴐ ii waa haana dᴐᴐwɛ,
46007030	ií banla n na wii ge ɛɛ lugᴐ ii biine waa chᴐkkɛ, ií banla bᴐra n sᴐᴐnɛɛ ge ɛɛ lugᴐ ii bᴐra waa sᴐᴐnɛɛ, ií banla n na yauzi kuna ge ra ɛɛ lugᴐ ii waa dᴐᴐwɛ.
46007031	Wia la maa iinna ɛɛ durnya naa biini, ií gilɛɛ waa ɛɛa ra bɛri, dikuu bɛɛwiai, durnya naa ra ba tunaarɛ. Wàá ka birgi.
46007032	Maa nyiŋŋi durnya naa wia zuu ii nyuuni. Baal la n waa haaŋ dᴐᴐwɛ la ᴐᴐ aah siwiire dikuu Kᴐraawiizi huma wia di ra nyiŋŋi u wia par Kᴐraawiizi.
46007033	Ka baal la n dᴐᴐ haaŋwaa ᴐᴐ aah siwiire dikuu durnya wia ú ge wia wer par u haaŋ.
46007034	U du wia anɛɛ biinii. Haaŋ la n waa jaari dᴐᴐwɛ ni toloori, Kᴐraawiizi huma wia ᴐᴐ aah ba siwiire. Haaŋ la n waa jaari dᴐᴐwɛ ra nyiŋŋi lugᴐ u bᴐrahᴐŋ ni u biini maa ɛɛ Kᴐraawiizi hora di ɛɛ kunnanaa u be. Haaŋ la n yuuwɛ ge ᴐᴐ aah siwiire dikuu durnya wia ú wia wer par u jaari.
46007035	N na nyiŋŋi ń hiini iabuu. A bɛŋ wiarɛ n na ŋᴐ guŋ. Maa ŋᴐ ń teŋ ia bᴐr. N na nyiŋŋuu ií ra ɛɛ wia la n dɛkkɛ di wer aah siwii nɛnnɛ di ra hum yaa Dᴐᴐri huma wií maa gilɛɛ waa tᴐ ii ŋmɛnɛɛ.
46007036	Di baal bɛl dᴐᴐ u biihambie u hel haaŋ tuŋ, di ŋᴐ lugᴐ nɛr maa wàá kpau, ka bir binni lugᴐ wᴐᴐ ɛɛwɛ nɛnnɛ, ú ɛɛ gunla maa unna nyiŋŋi. Wichᴐgaa lɛi. ú gil baal bɛl kpau.
46007037	Ka di baal bɛl pessi a wia ka ŋᴐ dí wàá kpa u bie tɛɛ baal maa, wii maa wᴐᴐ ra fir, di a kaa ɛɛ lugᴐ u himmaa bampiriire tɛu guŋ, wᴐᴐ kpawɛɛ tɛɛ baal, u ɛɛ nɛnnɛɛ.
46007038	Awia unla n kpa u bie tɛɛ baal, u ɛɛ nɛnnɛ. Ka unla n waa u bie kpawɛɛ tɛɛ baal la, waabuu ɛɛ nɛnnɛ werge.
46007039	Di haaŋ yuuwᴐ, di u jaari haa du de, u jaari hinnɛ dᴐᴐu. Ka di u jaari siuwᴐ, waa kaa dᴐᴐu. U daŋ jaa wer lii di kaa ga yuu baal la maa unna nyiŋŋi. Ka a waa wer uŋ yuu baal maa di Yeesu hiŋri lɛi.
46007040	Ka miŋwaa be, di u gil yuui, gunnɛ niŋ ɛɛ bᴐsᴐna di tɛu di kaali un niŋ yuu. N himmaa bampirii wiŋᴐzii guŋ, ka Kᴐraawiizi Duma du n gba benii.
46008001	Too. A ka vugkuari ola la wia. Yaa zummᴐ lugᴐ yaa maanii zum wia. Ka newee zumaarɛ ᴐᴐ gil u ra nyiŋŋi sᴐŋ. Nɛnᴐŋŋaawaa dᴐᴐ hiinaare.
46008002	Nɛr la maa n na binni lugᴐ u zum wiarɛ, u haa waa wia zummɛ nɛnnɛ alugᴐ un niŋ vii zum la.
46008003	Ka nɛr lawaa n nᴐŋŋi Kᴐraawiizi, Kᴐraawiizi zunnii.
46008004	Awia, yaa n ᴐᴐ ŋᴐ vugkuari ola wia naa, yaa zummᴐ lugᴐ vug maa waa hoo durnya di ra nyiŋ. Wiizizi gba waa hore, di kpaŋkpaŋ bɛŋ lɛi. Waabuu Kᴐraawiizi.
46008005	Kuna la newea n na yir ba wiizizi ni ba dᴐᴐra la, a kannᴐ werge chiŋ ni hɛri biini.
46008006	Ka yaawaa be, Kᴐraawiizi ɛɛ kpaŋkpannɛ. Waabuu yaa mɛɛ Kᴐraawiizi la. U fᴐŋŋa wiarɛ yaa maa du de la. Yaa Dᴐᴐri ge ɛɛ kpaŋkpaŋ. Waabuu Yeesu Kristo la n ta kummaa di kaa tɛɛ yaa miibᴐᴐ la.
46008007	Ka nɛr maa lɛi zum guŋ. Nɛra baŋhina faa ra ɛɛ vuga wiarɛ a ra mani baa. Awia haali zinaa di ba hee ol la nɛra n kpuwɛɛ tɛɛ vuga la, ba ᴐᴐ haa ra sɛɛu lugᴐ vuga la du denii di ra nyiŋ. Awia ba biine ᴐᴐ chᴐgi di ra tᴐᴐri baa dikuu baŋ haa ra aani la wia.
46008008	Yaa kundiwee lɛi niŋ gil yaa wia par Kᴐraawiizi. Di yaa vɛɛ a dii, a wàá la yaa ni harbᴐᴐ. Di yaa haa ra dia, a wàá la yaa ni see.
46008009	Ama ií ra dazi ií gilɛɛ gil ii guŋ ɛɛi wer dar banla n haa ra aani la ba chol,
46008010	dikuu bɛɛwiai, di ii zum wia naa zɛɛ ka la vugkuari bᴐr di gaa hee ola la, ii dᴐŋhiŋ la n haa ra aani la wa na ia de, u ge daŋ dᴐᴐ bampirii di kutti zuu de di ge ra hee. Ka uŋ haa ra aani la, u biini daŋ chᴐgi di ra tᴐᴐruu.
46008011	Ii chᴐg ii dᴐŋhinnɛ la. Kristo siuwᴐᴐ dikuu u wia, ka ii bir chᴐguu dikuu ii zumaa wia. Nau!
46008012	Di ii ra ɛɛ ii dᴐŋa hina kennaa, ba biine chᴐgi di ra tᴐᴐri baa dikuu baŋ haa ra aani wia naa, Kristoo ii ra ɛɛ wichᴐgaa la.
46008013	Awia di diwee la min niŋ di daŋ bir n dᴐŋhiŋ harbᴐᴐ, màá ka di a diwee di hanna la ń dᴐŋhiŋ la gilɛɛ waa bir harbᴐᴐ.
46009001	Miŋwaa waa Yeesu Kristo huŋhunni bɛlhiŋ ɛɛwɛɛ? Maa n hiŋ dᴐᴐwɛɛ gɛɛ? Kennaa ii gba n sɛɛwɛ di ra hiŋ Kᴐraawiizi naa, n huma la miŋ hummɛ Kᴐraawiizi fᴐŋŋa biini wiarɛ ii sɛɛ di ra hiŋ gunla.
46009002	Di baŋhina waa sɛɛwɛ lugᴐ n ɛɛ Kristo huŋhunnii, ka iawaa daŋ sɛɛ. Hiŋaa naa iinna hiŋ naabuu Kᴐraawiizi kpa bagli lugᴐ n ɛɛ u huŋhunnii wibii maa.
46009003	Di nɛra a pɛɛziŋ wiazi, kennaabuu n ᴐᴐ ŋᴐ n hor.
46009004	Di nɛra ra hiini yaa ani diwee bᴐr, yaa waa guŋ dɛkkɛa?
46009005	Kristo huŋhunna la ni u niwizi ni Siifas la maa kpa haanaa, ba ɛɛ Yeesu hiŋra, ba ni baa ra vol. Yaabuu waa guŋ fᴐŋŋa dᴐᴐwɛa?
46009006	Gɛɛ n ni Banabas bɛnnɛ ninna di yaa hinaa kuuhni biinei?
46009007	Di i ɛɛ sooja di ra la laal bᴐr, i dᴐᴐra kebee lɛi i ra dia? Di i par koo, hàá di u biini diweea? Di i ra nᴐᴐni nauna ge, hàá nyᴐᴐ a nailaa?
46009008	Newea wia bɛŋ lɛi ra bagli guŋ. Kᴐraawiizi Hᴐŋ ge gba bagli gunnɛ.
46009009	Moosis sɛbᴐᴐrɛ, Ií gilɛɛ waa vᴐᴐ nau la n na fɛrgi sᴐgmia a ra fᴐŋ la nua. Kᴐraawiizi gillᴐᴐ Moosis sɛbi guŋ dikuu nauna wia ú wer hiini nauna gɛɛ newea hiinaa wiarɛ u gil u sɛbi gunnɛi?
46009010	Yaa wiarɛ u gil u sɛbi guŋ, wibii maa, ya zum alugᴐ nɛr la maa n na par, ú ra par ani tamii, nɛr la maa n na kum ge, ú ra kum ani tamii.
46009011	Yaa n duu yaa kunazi naa, amᴐ yaa wàá kumaawaa? Yaa n bagli ia Kᴐraawiizi wia di hiini ii dunzi kennaa, amᴐ yaa wàá na kummaa ii be di hiini yaa hinaa?
46009012	Ii ᴐᴐ ra tɛɛ baŋhinaa guŋ. Di ba dɛg guŋ, amᴐ yaawaa waa guŋ dɛkkɛ werge di kaali baa? Ka yaa faa waa guŋ fᴐŋŋa ra bagli ii ni ka ra di kanyitti wii maa ni ya gilɛɛ waa teŋ Kristo amaniyesuma wia ŋmɛnɛɛ.
46009013	Ii zummᴐ lugᴐ banla n na hum Kᴐraawiizi dia kuna huma ra di a huma biinii. Banla n na hum a sarga lizi bᴐr na a sarga yeŋaa di ra di.
46009014	Gunnɛ yaa Dᴐᴐri ge dau di tɛɛ banla n ᴐᴐ ra lizi amaniyesuma la di ŋᴐ bá ra di a huma biini.
46009015	N dɛg guŋ maanii, ka maa gunna lɛɛ ii be. Maa wia naa sɛbɛɛ filaŋkeŋ di ra nyiŋŋi ŋᴐ ii tɛŋ guŋ. N siu bᴐ miŋ ɛɛ guŋ nɛ́ra gilɛɛ wer duŋŋiŋ n hinchᴐlaa naa wia biini.
46009016	Màá wer kpa amaniyesuma lizaa naawaa di nyiŋŋi sᴐŋ tɛɛ n hiŋ, dikuu bɛɛwiai, n biini ᴐᴐ ra firimbuu n na ŋᴐa. Di maa ŋᴐwɛɛ, wiarɛ. A daŋ nuuŋ.
46009017	Di n himmaa kipar wiarɛ n na ɛɛ guŋ, a dɛkkᴐ minna na kinturgaa. Ka Kᴐraawiizi kpa u amaniyesuma naabuu tɛŋ ŋᴐ ń lizi ra tɛɛ nɛra. Awia min lɛi tɛɛ n hiŋ guŋ n na hum.
46009018	Beedee n ɛɛ n huma hiŋ tᴐnai? N tᴐnaa min niŋ lizi Kᴐraawiizi amaniyesuma la di tɛɛ nɛra pɛɛpɛɛ ka maa baa ra bagli fᴐŋŋa la min niŋ faa bagli ba ni dikuu miŋ lizi amaniyesuma di tɛɛ baa la wia.
46009019	Nɛr maa lɛi dᴐᴐ n fᴐŋŋa, ka n kpa n hiŋ di birgi balii di hum ra tɛɛ ba maa ń vii wer na baa werge di tɛɛ Kᴐraawiizi.
46009020	Di n ni Jus hina kpauwᴐ, aŋ kpa n hiŋ birgi ba bɛl di ra hiŋ ba kiizi la. A waa ɛɛwɛ lugᴐ kiizi la hiŋaa dᴐᴐmbuu, ka n na hiŋaabuu gunla ba ge n na hiŋ la ń wer na baa tɛɛ Kᴐraawiizi.
46009021	Di n ni banla n waa kiizi la ra hiŋ ge kpauwᴐ, aŋ kpa n hiŋ birgi lugᴐ baa ń wer na ba ge tɛɛ Kᴐraawiizi. Ka a waa ɛɛwɛ lugᴐ maa Kᴐraawiizi nua ra hiŋ. N na hiŋuubuu gunla Kristo n bagli yaa yaa ra hiŋ labuu.
46009022	Di n ni banla ge n na aani Kristo hiŋaa biini la ge kpauwᴐ, aŋ kpa n hiŋ di birgi ba ge bɛl ń wer na baa. Gunla maa nɛra maa n duwɛɛ, aŋ kpa n hiŋ di birgi guŋ ń vii wer hiini baŋhina K'ᴐraawiizi lɛɛ baa.
46009023	Annii maanii n kuu amaniyesuma la wia di ra ɛɛ ń ge vii wer na n hor a amaniyesuma baglaa biini.
46009024	Ii zummᴐ lugᴐ di nɛkpila ra chᴐ bá di kumbɛl, ba maanii ᴐᴐ chᴐ, ka kpaŋkpannɛ ᴐᴐ wa diu. Awia kennaa iinna hiŋ Kᴐraawiizi naa, ií aah siwii di ra hiŋ guŋ di wer wa na lɛɛi.
46009025	Nɛr la n na helli chᴐi ú wer chᴐ chᴐzenaa biini di wer ra di ᴐᴐ ra lau u hinnɛ wii maa biini ka ú wer chᴐ di di bá kpa kooree kahuro bɛl dee di chiguu. A kahuro waa birgi chᴐgaa. A ɛɛwᴐᴐ lugᴐ yaa Kᴐraawiizi hiŋaa biini naa, yaawaa ra chᴐu ya wer na unla n waa chᴐgaa dᴐᴐwɛ maa la.
46009026	Awiarɛ n ᴐᴐ deŋli di ra chᴐ guŋŋ ń ga hel u maga. N kaa ɛɛu lugᴐ abuloosi lᴐᴐri Kᴐraawiizi huma biini. Maa ᴐᴐ ta ra kirgi.
46009027	Anna tᴐᴐri n bᴐrahᴐnnɛ di ra lau n hiŋ nɛnnɛ ń himmaa gilɛɛ wa hiŋ wia naa minna bagli nɛra naa ra huhzi.
46010001	Yaabalaa, n ŋᴐ ń liizi iabuu lugᴐ Kᴐraawiizi baama la faa tᴐ yaa naabaala la maa ninɛɛ. Ba maanii ga muu la biini kaali.
46010002	A ɛɛwᴐ lugᴐ ba faa sᴐ baabuu nii guŋ baama la ni muu la maa biini bá ra hiŋ Moosis hiŋaa la.
46010003	Ba maanii faa na diwee Kᴐraawiizi fᴐŋŋa biini di ra di,
46010004	di kaa na nii u fᴐŋŋa biini di ra nyᴐᴐ. Bii ninɛɛ a nii faa lii. Kristoo ɛɛwɛ lugᴐ bii la di ᴐᴐ faa hiŋ baa di ra la ba na nii u be di ra nyᴐᴐ.
46010005	Ka ba galga maa wia faa waa Kᴐraawiizi pattɛ ba siuzi bᴐkpila maa pir la biini.
46010006	Wia naa ɛɛwᴐᴐ lugᴐ sɛɛliizi ya kpa ra mɛgzi di ra chaani nɛra siwee ya gilɛɛ dᴐᴐ kunchᴐgaa kɛkɛluu gunla baŋ faa dᴐᴐwɛ la.
46010007	Ya gilɛɛ ra kuari vuga alugᴐ ba baŋhina n faa ra kuari vuga la. Moosis sɛbᴐᴐrɛ, A nɛra so di di sarga la di nyᴐᴐ siŋ ka izi ra sa.
46010008	Ya gilɛɛ ra sɛm lugᴐ ba baŋhina n faa ra sɛm Kᴐraawiizi kpuuzi ba nɛra kagboŋ bᴐra tokko ni ahoro hᴐpizikpaŋ biini la.
46010009	Ya gilɛɛ ɛɛ Kristo di na lugᴐ gunla ba baŋhina n faa ɛɛu na u gil hɛrikuna dunzi baa ba siuzi la.
46010010	Ya gilɛɛ nuumi di ra du Kᴐraawiizi ni alugᴐ ba baŋhina n faa nuumɛɛ di ra du u ni, u gil siu mɛlika wa kpuuzi baa la.
46010011	Too. Wia naa maa wa ɛɛ baabuu á chaani ba siwee. Moosis sɛbi a wiarɛ á chaani yaa ge bannii n du durnya tunaa hᴐpizaa biini naa siwee.
46010012	Awia nɛr la maa n na binni lugᴐ waabuu wàá ɛɛ wia naa dᴐŋ, ú ra dazi ú waa ɛɛ guŋ.
46010013	Nɛr maanii ra di tᴐᴐrᴐᴐ. Awia di hinla ra di tᴐᴐrᴐᴐ guŋ, i bɛŋ lɛi haa faarɛɛ di ra di a tᴐᴐrᴐᴐ dᴐŋ. Ka Kᴐraawiizi wia dᴐᴐ wibiire. Wàá kpa wifittii la n kaali i fᴐŋŋa di ɛɛi na í chol. U daŋ bagliibuu gunla hin niŋ vɛɛ a wii di wer lii u biini.
46010014	Awia, n biinᴐŋŋaa, ií gil vugkuaraa wia ha di ra dazi a ni.
46010015	Ii ɛɛ nunzunnaa. Awia ií pessi n wiŋᴐzi naa nɛnnɛ di na.
46010016	Kristo siŋ la yaa n suŋŋi Kᴐraawiizi di du u ni ka nyᴐᴐu di ra liizi u wia la, yaa maa kpauwᴐᴐ guŋ u chal wia biini. Yaa n ᴐᴐ mᴐnni paanuu la ge la, yaa maa kpauwᴐᴐ u haa faarɛɛ di ra di a tᴐᴐrᴐᴐ dᴐŋ. Ka Kᴐraawiizi wia dᴐᴐ wibiire. Wàá kpa wifittii la n kaali i fᴐŋŋa di ɛɛi na í chol. U daŋ bagliibuu gunla hin niŋ vɛɛ bᴐrahᴐŋ wia biini la.
46010017	Yaa ᴐᴐ du kpil ninɛɛ ka hee a paanuukpaŋ. Awia yaa ɛɛ bᴐrahᴐŋkpannɛ dikuu paanuukpaŋ la yaa maa n kpauwɛ di hee la wia.
46010018	Ií ra binni Jus hina wia la. Banla n na di sargazi la, ba waa Kᴐraawiizi sarga wia biini duwɛɛa?
46010019	Minna ŋᴐ kennaa, maa ŋᴐ lugᴐ vug ɛɛ kummaanii gɛɛ sarga la baŋ ɛɛwɛ tɛu la ɛɛ kumbɛllɛ.
46010020	N na ŋᴐu lugᴐ banla n waa Jus hina ɛɛwɛ n ᴐᴐ ra ɛɛ ba sargazi la, aliizinachᴐgaarɛ ba ᴐᴐ ɛɛ ra tɛɛ la. Kᴐraawiizi lɛi ba ᴐᴐ ɛɛ ra tɛɛ. Maa nyiŋŋi ŋᴐ ii ni aliizinachᴐgaa waa kpau wikpaŋ biini.
46010021	A waa wer iin nyᴐᴐ yaa Dᴐᴐri siŋ la ka kaa la ga nyᴐᴐ aliizinachᴐgaa hor la. Gunnɛ a waa kaa du wer iiŋ hee yaa Dᴐᴐri paanuu la ka kaa la ga hee aliizinachᴐgaa ol la. Akai!
46010022	Yaa ŋᴐ ya fuuh yaa Dᴐᴐri baannɛ gɛɛ? Yaabuu kpekke kaaluuwaa?
46010023	Too. Miŋwaa be, wii maa ɛɛi waa kii. Ka wii maa ɛɛi ge lɛi wesse. Wii maa ɛɛi lɛi kaa dᴐᴐ hiinaa.
46010024	A waa dɛkkɛ nɛr n gillɛ u bɛmbɛŋ wia tiruu. ú gil u dᴐŋa hina gba wia tiruu di ra jaa.
46010025	Di ba ra yoo ol olyoori bᴐr, di ii ra nyiŋŋi ol, ií yau di ra hee di gilɛɛ ra aani alugᴐ a waa wer iin niŋ heea,
46010026	dikuu bɛɛwiai, Kᴐraawiizii dᴐᴐ chiŋ ni hɛri ni kunla maa n du a biine.
46010027	Di banla n waa Kᴐraawiizi wia sɛɛwɛ bɛl yir ia ií ba ií nuu ra di, di ii ra nyiŋŋi guŋ, ií la. Diwee la maa un niŋ tɛɛ ia la, ií di di gilɛɛ waa pɛɛzi a wia di ra aani alugᴐ a waa wer iin niŋ dia.
46010028	Ka di nɛbgillɛ u bɛmbɛŋ wia tiruu. ú gil u dᴐŋa hina gba wia tiruuɛl ŋᴐ ii be alugᴐ vugkuari olle, di u wa ŋᴐ guŋ, ií gilɛɛ waa heea dikuu nɛr la n ŋᴐ ii be la n na aani wia.
46010029	Ii himmaa biini wia lɛi n ŋᴐ ií gil. Ka unla hiŋ biini wiarɛ n ŋᴐ ií gil. Ii daŋ pɛɛzi, Ɛrɛɛ wiarɛ maa gunna kii, ka ń lau n hiŋ dikuu nɛbɛl n na aani wiai?
46010030	Di n jaami Kᴐraawiizi ka ra dia, bɛɛ wiarɛ ba kaa gbɛlliŋ dikuu diwee la miŋ jaami Kᴐraawiizi un tɛŋ la wiai?
46010031	Ka wii la maa iinna ɛɛ, di diire i ra di, di niirɛ ii ra nyᴐᴐ, ka ií ra kpa Kᴐraawiizi girme a maa biini.
46010032	Ií ra dazi ií gilɛɛ waa ɛɛ nɛr maa wii maa u biini waa chᴐgi di ra tᴐᴐruu. Di Jus hinaa gɛɛ banla n waa Jus hina ɛɛwɛ gɛɛ Kᴐraawiizi hiŋraa, ií gilɛɛ waa ɛɛ bɛl maa guŋ.
46010033	N gba ra hiŋ gunnɛ ń wia wer par nɛr maa. Màá sɛɛ gil n bɛmbɛŋ wia tiriŋ. Nɛr maa wiarɛ ninna tiriŋ ń wer na baa di tɛɛ Kᴐraawiizi.
46011001	Awia n na nyiŋŋi lugᴐ ii ɛɛ n hiŋraa di ra hiŋiŋ gunla miŋ ge n ɛɛ Kristo hiŋri di ra hiŋuu la.
46011002	N na chᴐli iabuu dikuu iinna liizi n widaulaa la maa miŋ faa bagli ia la di ra hiŋ wia la maa Kᴐraawiizi n bagliŋ n ge kpa bagli ia la.
46011003	N na nyiŋŋi ii zum lugᴐ Kristoo ɛɛ baal nabᴐma, baal ge ɛɛ haaŋ nabᴐma, Kristo ge nabᴐmaa Kᴐraawiizi.
46011004	Di baal maa ra suŋŋi Kᴐraawiizi gɛɛ u ra ŋᴐ wia Kᴐraawiizi Dumnanii fᴐŋŋa biini, ka kuŋ tᴐ u nyuu, Kristoo u ra gbɛlli la.
46011005	Di haaŋ maa ge ra suŋŋi Kᴐraawiizi gɛɛ u ra ŋᴐ wia u Dumnanii fᴐŋŋa biini, ka kummaa waa u nyuu tᴐwɛɛ, u jaarii u ra gbɛlli la. U ɛɛwᴐᴐ lugᴐ nyugbala hiŋ.
46011006	Di wàá sɛɛ kpa kummaa di tᴐ u nyuu, amᴐ bá fuŋ u nyuu. Di a waa wer baŋ fuŋ u nyuu gɛɛ baŋ gbaari u nyuu ha, amᴐ ú kpa kuŋ di ra tᴐ u nyuu hiŋ.
46011007	A waa dɛkkɛ baal ge n kpa kuŋ di ra tᴐ u nyuu, dikuu bɛɛwiai, waabuu du Kᴐraawiizi duirɛ. Haaŋ genii ɛɛ baal kumpa.
46011008	Baal faa waa haaŋ be liwɛɛ. Haannɛ lii baal be.
46011009	Kᴐraawiizi faa waa baal tawɛɛ dikuu haaŋ wia, ka u ta haannɛ dikuu baal wia.
46011010	Awia a dɛkkᴐ haaŋ n na sɛɛ baal dᴐᴐra di kpa kuŋ di ra tᴐ u nyuu. U gunnɛ ra bagli lugᴐ baallɛ dᴐᴐ u fᴐŋŋa. Mɛlikazi a binni iabuu. Awia ií ra ɛɛ guŋ.
46011011	Ama báal gilɛɛ ra binni haaŋ pɛɛ yaa Dᴐᴐri hiŋaa naa biini, háaŋ ge gilɛɛ ra binni baal pɛɛ.
46011012	Haaŋ faa lii baal benii ka haannɛ jaa ra lul baal. Kummaa ge lii Kᴐraawiizi benii.
46011013	Ií pessi na ka bagliŋ. A wesso haaŋ n na jaami Kᴐraawiizi di waa kuŋ kpawɛɛ di tᴐ u nyuuwaa?
46011014	Ii duula gba ra bagli iabuu lugᴐ di baal nyuhuna hello werge, a guŋ waa wer. A gunna ɛɛubuu hiihzi.
46011015	Ka di haaŋwaa nyuhuna hello werge, a guŋ wessoo. A ᴐᴐ giluu u du wer. Kᴐraawiizii tɛu guŋ ú ra tᴐ u hiŋ.
46011016	Di nɛr la maa ra nyiŋŋi hᴐᴐzi dii, ka gunnɛ yaa ni Kᴐraawiizi hiŋra la maa gba ra hiŋ.
46011017	Wia la minna nyiŋŋi n jaa ŋᴐ di tɛɛ ia ií ra hiŋ lawaa, màá chᴐli ia aawaa ni. Ii dᴐŋa be chaalaa waa ia ra hiini ka ra nyaŋŋi ia.
46011018	A luglii keŋ. N nuu ii wiarɛ lugᴐ iiŋ ᴐᴐ chaali ií jaami Kᴐraawiizi la, ii waa nuukpaŋ dᴐᴐwɛ. N na binni lugᴐ wibiire ba ra ŋᴐ.
46011019	Wiŋᴐkurgaa daŋ izi ii biini ií banla Kᴐraawiizi n ɛɛwɛ na ii wia paruu la wer lii bᴐchaaŋ ya zum ia.
46011020	Iiŋ ᴐᴐ chaali dᴐŋa ií di yaa Dᴐᴐri diwee la, a dii lɛi ii ᴐᴐ ra di guŋ,
46011021	dikuu bɛɛwiai, ii bɛl maa ᴐᴐ ɛɛ manaŋ di ra di u bɛŋ diwee. Baŋhina waa na, baŋhina ge na werge di ra dɛɛzi.
46011022	Bɛɛ ii ra ɛɛ gunnɛi? Ii waa diini dᴐᴐwɛ iin ninna di de di ra nyᴐᴐa? Ii ra binni Kᴐraawiizi hiŋraa pɛɛ gunla di kaa ra du nyaara la ge hiihzi. Ɛrɛɛ ń kaa ŋᴐ ii benei? ń chᴐli ia gɛɛ? Akai! Màá chᴐli ia.
46011023	Yaa Dᴐᴐri Yeesu benii n nuu wia naa di faa bagli ia alugᴐ gunla uŋ faa ɛɛwɛ hamuŋa la baŋ faa ɛɛu sᴐsᴐgᴐ la ni. U kpa paanuu bɛllɛ a hamuŋa ni
46011024	di suŋŋi Kᴐraawiizi di du u ni ka lawuu mᴐnni mᴐnni ka ŋᴐ, N bᴐrahᴐnnɛ keŋ n na chᴐgi dikuu ii wia. Ií ra heea di ra liizi n wia.
46011025	Baŋ wa diwee tuŋ, u kaa kpa libee di ŋᴐ, Siŋ naa ɛɛ n challɛ di ra bagli nuukpaŋfalii bɛl Kᴐraawiizi ni newea n ɛɛwɛnɛɛ. N chal naa wiarɛ guŋ wer ɛɛ. Saŋa la maa iin ninna nyᴐᴐu, ií ᴐᴐ ra nyᴐᴐu di ra liizi n wia.
46011026	U ŋᴐ gunnɛ, dikuu bɛɛwiai, saŋa la maa iin niŋ ᴐᴐ ra hee paanuu la di ra nyᴐᴐ siŋ la, yaa Dᴐᴐri siu wiarɛ ii ᴐᴐ ra bagli guŋ di ra la saŋa la un niŋ kaa bir ba la.
46011027	Awia nɛr la maa n niŋ hee paanuu naa yaa n ᴐᴐ ra hee di ra liizi yaa Dᴐᴐri wia naa gunla aŋ waa dɛkkɛ, u ra binni yaa Dᴐᴐri bᴐrahᴐnnɛ pɛɛ la. Nɛr la maa ge n niŋ nyᴐᴐ siŋ naa yaa n ᴐᴐ ra nyᴐᴐ di ra liizi yaa Dᴐᴐri wia naa gunla aŋ waa dɛkkɛ, yaa Dᴐᴐri challɛ u ra binni pɛɛ.
46011028	Awia ií bɛl maa fɛ nfɛrɛ nɛnnɛ na mᴐᴐ ka haa hee a paanuu di nyᴐᴐ a siŋ.
46011029	Di guŋ lɛi ka unla maa ra heea di ra nyᴐᴐa, u ra ba ú wa zuu Kᴐraawiizi seriya dii biinii dikuu uŋ waa pessee nɛnnɛ lugᴐ yaa Dᴐᴐri bᴐrahᴐnnɛ ka ra ɛɛ guŋ wia.
46011030	Awiarɛ ii nɛkpila maa ra gɛrgi di ra wii, baŋhina ge siuzi la.
46011031	Di yaa faa pessi yaa biine wiarɛ mᴐᴐ, Kᴐraawiizi faa wàá di yaa seriya di ra tᴐᴐri yaa.
46011032	Ka yaa Dᴐᴐri n ᴐᴐ di yaa seriya di ra tᴐᴐri yaa naa, ᴐᴐ ɛɛ gunnɛ ya gilɛɛ waa du banla un niŋ di ba seriya di vɛɛ baa la biini.
46011033	Awia yaabalaa, di ii ᴐᴐ wa chaali dᴐŋa ií di diwee naa, ií gilɛɛ hahzi ra dia. Ií ᴐᴐ kpaŋ dᴐŋa ka ra di.
46011034	Di lᴐzi ra kpu unla maa, ú ᴐᴐ di u dia mᴐᴐ ka ra ba. Ií gilɛɛ waa di a diwee gunla aŋ waa dɛkkɛ Kᴐraawiizi wa di ii seriya ii chol. Wia la maa n kawɛɛ, di n kaa wa ba la, n daŋ baglaa tɛɛ ia a saŋa.
46012001	Too. Wiɛɛlaa fᴐŋŋazi la Kᴐraawiizi Duma n sunzi ia la, n na nyiŋŋuu ii zum a wia nɛnnɛ di gilɛɛ waa ɛɛ bambugee a bᴐr.
46012002	Ii zummᴐ lugᴐ saŋa la iiŋ faa waa Kᴐraawiizi zummɛ la, Sitaani faa dar iabuu ii leuzi di ra hiŋ vugazi. A waa wette ra ŋᴐ wia, ka ii faa ra hiŋaa.
46012003	Awia n na nyiŋŋuu ii zum lugᴐ nɛr la maa n na ŋᴐ wia Kᴐraawiizi Dumnanii fᴐŋŋa biini, a hiŋ wàá wer gbɛlli Yeesu. Nɛr la maa ge n na ŋᴐ lugᴐ Yeesu ɛɛ yaa Dᴐᴐri Kᴐraawiizi la, Kᴐraawiizi Dumnanii fᴐŋŋa biinii u wer zum guŋ di ra ŋᴐ.
46012004	Too. Wiɛɛlaa fᴐŋŋazi la Kᴐraawiizi Dumnanii n sunzi yaa la kurgᴐᴐrɛ. Ka a Kᴐraawiizi Dumkpaŋkpannɛ du yaa maa ni di ra ɛɛa.
46012005	Humazi la yaa Dᴐᴐri n bᴐnni yaa la kurgᴐᴐrɛ. Ka yaa Dᴐᴐri ɛɛ kpaŋkpannɛ yaa maa ra humuu.
46012006	Fᴐŋŋazi la Kᴐraawiizi n bᴐnni yaa la kurgᴐᴐrɛ, ka Kᴐraawiizi kpannɛ ra hum yaa maa biine di ra ɛɛ a wii maa.
46012007	Kᴐraawiizii ra tɛɛ bɛl maa ni u wiɛɛlaa ú ɛɛ u Duma fᴐŋŋa biini di wer hiini ii maa.
46012008	Kᴐraawiizi Duma gillᴐᴐ baŋhina ra ŋᴐ wia a dᴐᴐ nunzuma di kaa gil baŋhina ge dᴐᴐ sichaana. Kᴐraawiizi Dumkpaŋkpaŋ hinnɛ tɛɛ bɛl maa a guŋ fᴐŋŋazi
46012009	di kaa gil baŋhina ge dᴐᴐ Kᴐraawiizi yarda nɛnnɛ u fᴐŋŋa biini, baŋhina ge dᴐᴐ fᴐŋŋa ba wer chaa nɛra,
46012010	baŋhina ge dᴐᴐ fᴐŋŋa ba wer ɛɛ wisɛɛlaa, báŋhina ge wer zum fᴐŋŋa dizi nɛra n dᴐᴐwɛ, baŋhina wer mᴐᴐ mᴐᴐdumazi, baŋhina ge wer bagli a mᴐᴐdumazi zɛɛzi di ra tɛɛ nɛra.
46012011	Ka annii maa, Kᴐraawiizi Dumkpaŋkpaŋ labuu ra ɛɛ a maa di ra bᴐnni bɛl maa ni u wiɛɛlaa fᴐŋŋazi gunla am paruu.
46012012	Ií na gunla yaa bᴐra n duwɛɛ. U ɛɛ kuŋkpannɛ ka dᴐᴐ yeŋkpila. A yeŋkpila choŋŋi dᴐŋaa di ɛɛ bᴐrahᴐŋkpaŋ. Gunnɛ Kristo ge du la.
46012013	Yaa ɛɛ Jus hinaa di kaa ɛɛ Girik hina, yaa baŋhina ge ɛɛ balaa, yaa baŋhina ge dᴐᴐ yaa hinaa. Ka Kᴐraawiizi kpa u Duma di du yaa maa ni yaa maa birgi bᴐrahᴐŋkpaŋ. Kuŋkpannɛ u gil yaa maa na di du yaa biine. U Dumaa yaa maa na la.
46012014	Newee yeŋa waa kpaŋkpaŋ ɛɛwɛ. A kpillᴐᴐ.
46012015	Di i naa ŋᴐwᴐᴐ, Maa nonii ɛɛwɛ, awia maa hoo i bᴐrahᴐŋ ni, u leuwoo. Waa nonii ɛɛwɛ ka u gba du i bᴐrahᴐŋ ninɛɛ.
46012016	Di digni ge ŋᴐwᴐᴐ, Maa siwii ɛɛwɛ, awia maa hoo i bᴐrahᴐŋ ni, u leuwoo. Waa siwii ɛɛwɛ, ka u gba du i bᴐrahᴐŋ ninɛɛ.
46012017	Di i bᴐrahᴐŋ vii ɛɛ siwii bɛnnɛ, ka digni waa hoo, i daŋ wer nuu wiaa? Di i bᴐrahᴐŋ ge vii kaa ɛɛ digni bɛnnɛ ka miizi waa hoo, i daŋ wer nuu sᴐᴐah?
46012018	Ka guŋ lɛi Kᴐraawiizi ta yaa. U tɛɛ yaabuu ni yaa bᴐrahᴐna yeŋa maa di dua gunla unna nyiŋŋi.
46012019	Di a yeŋa maa vii ɛɛ kuŋkpannɛ, u daŋ vii wer ɛɛ bᴐrahᴐŋ naa? Akai!
46012020	Ka a kpillᴐᴐ. A maa ɛɛ bᴐrahᴐŋkpaŋ.
46012021	Siwii wàá wer ŋᴐ nonii be, N daŋ wer hum huma n hiŋ ni di haa hore. Nyuu ge wàá wer ŋᴐ naazi be, N daŋ wer hum huma n hiŋ ni di haa hore.
46012022	Akai. Yeŋa la n gɛrgɛɛ la, a wiarɛ kpolle werge.
46012023	Anla n waa girme dᴐᴐwɛ la, aabuu yaa ra tᴐgzi werge, anla n chummɛ la ge, yaa ᴐᴐ ra binni a ni.
46012024	Ka anla n wesse la, a waa kaa ɛɛ lugᴐ ya kaa ra binni aawaa ni. Gunnɛ Kᴐraawiizi gil yaa bᴐrahᴐna yeŋa kpau yaa ra tᴐgzi anla n waa girme dᴐᴐwɛ la,
46012025	bɛl maa gilɛɛ lau u hiŋ bargi u dᴐŋa be ka yeŋkpila maa nuu ra tɛɛ dᴐŋa.
46012026	Di bᴐrahᴐŋ yembɛl waa alaanfia dᴐᴐwɛ, amᴐ bᴐra maanii waa alaanfia dᴐᴐwɛ la. Di ba wa chᴐli yemmaa, a bᴐrahᴐŋ maanii ᴐᴐ sᴐᴐni.
46012027	Too. Ii maanii ɛɛ Kristo bᴐrahᴐŋ la. Ii bɛl maa ɛɛwᴐᴐ lugᴐ u yembɛl.
46012028	Kᴐraawiizi tɛɛ ii maanii huma la iin ninna hum Yeesu hiŋra wia biini. Kᴐraawiizi huŋhunna labuu ra tᴐ see. Banla n na ŋᴐ wia Kᴐraawiizi fᴐŋŋa biini labuu ra hiŋ u huŋhunna la ni. Kᴐraawiizi wibagla ge ra hiŋ ba ge ni. Banla n wette di ra ɛɛ wisɛɛlaa, ba ge ra hiŋ Kᴐraawiizi wibagla la ni, ani banla n wette di ra chaa wiila hina la, ba genii ra hiŋ bannii ni, di kaa kpa banla ge n wette di ra hiini nɛra, ani banla ge n ɛɛ sitᴐᴐra ani banla ge n wette di ra mᴐᴐ mᴐᴐdumazi la.
46012029	Ii maa lɛi Kᴐraawiizi huŋhunna. Ii maa lɛi wette di ra ŋᴐ wia Kᴐraawiizi fᴐŋŋa biini. Ii maa lɛi kaa ɛɛ Kᴐraawiizi wibagla. Ii maa lɛi kaa wer di ra ɛɛ wisɛɛlaa.
46012030	Ii maa lɛi kaa dᴐᴐ fᴐŋŋa ii wer ra chaa wiila hina. Ii maa lɛi wette di ra mᴐᴐ mᴐᴐdumazi. Ii maa lɛi kaa wer di ra bagli a mᴐᴐdumazi zɛɛzi.
46012031	Ka ií aah siwii di ra nyiŋŋi Kᴐraawiizi wiɛɛlaa fᴐŋŋazi la n wesse werge a biini. Ama ií gil n bagli ia hiŋaa la n wesse werge maa di wa bɛri la.
46013001	Di n wetto di ra mᴐᴐ mᴐᴐdumazi ani mɛlikazi mᴐᴐri gba ka maa nɛra nᴐŋŋɛɛ, n na kᴐᴐu alugᴐ baŋ ᴐᴐ ra lᴐ lugbii ani bɛɛl a ra kᴐᴐ nyɛgɛgɛ gunla.
46013002	Di n wetto di ra bagli Kᴐraawiizi wia nɛnnɛ u fᴐŋŋa biini di dᴐᴐ sichaana werge maa di zum Kᴐraawiizi wisuahlaa maa di kaa dᴐᴐ yarda u fᴐŋŋa biini lugᴐ min niŋ wer ŋᴐ bizeŋ be lugᴐ ú izi kaali yembɛl u izi kaali, di n wetto di ɛɛ annii maa ka maa nɛra nᴐŋŋɛɛ, maa nɛpa maa ɛɛwɛ.
46013003	Di n wetto kpa n kummaa di tɛɛ nyaara bá di, di kaa wer sɛɛ bá kpa niŋ di fuuh n maa ń siu dikuu Kᴐraawiizi wia, ka maa nɛra nᴐŋŋɛɛ, pɛɛrɛ.
46013004	Di i nᴐŋŋi nɛra, i daŋ ᴐᴐ dᴐᴐ kanyitti i dᴐŋa hina ni di ᴐᴐ ra suŋ ba ni, di ra ɛɛ baa winanaa.
46013005	Ba wia wàá dᴐᴐi bᴐwii. Hàá ra yir i hiŋ nɛzeŋ di dᴐᴐ barabara. Hàá aah siwii dikuu i bɛmbɛŋ wia ka ᴐᴐ ra nyiŋŋi ba maa wia. Hàá na baaŋ manaŋ manaŋ di ra du nɛra ni. Hàá ra fɛ nfɛrchᴐgaa nɛra ni.
46013006	Wichᴐgaa ɛɛi wàá ra sᴐᴐni i bᴐra. Wibii wiarɛ ninna sᴐᴐni i bᴐra.
46013007	Di i nᴐŋŋi nɛra, i daŋ pɛssi ba ni ani wii maa bᴐr di dᴐᴐ ba yarda guŋ, di dᴐᴐ ba tamii ge guŋ, di kaa ra tɛɛ baa kanyitti ge guŋ.
46013008	Nᴐŋŋaa waa tunaa dᴐᴐwɛ. Wiŋᴐzizi du denii banna ŋᴐ Kᴐraawiizi Duma fᴐŋŋa biini. Ka a daŋ ŋmɛnɛ teŋ. Mᴐᴐdumazi gba du denii banna mᴐᴐ u fᴐŋŋa biini. A gba daŋ ŋmɛnɛ ta. Sichaana du denii ban dᴐᴐwɛ u fᴐŋŋa biini. Ka annii gba daŋ ŋmɛnɛ tuŋ,
46013009	dikuu bɛɛwiai, sichaana la yaa n dᴐᴐwɛ ani wiŋᴐzi la yaa n ᴐᴐ ra ŋᴐ Kᴐraawiizi fᴐŋŋa biini la, a bᴐzeŋ haa du harbᴐᴐ.
46013010	Di a bᴐzeŋ la wa ballᴐ, annii daŋ ta.
46013011	Miŋ faa ɛɛ bichala, n faa ra ŋᴐ bichal wiŋᴐzii di ra ɛɛ bichal wia di ra fɛ bichal nfɛrɛ. Ka miŋ wa hel baal tuŋ, n gil a bichal wia ha.
46013012	A ɛɛwᴐᴐ lugᴐ yaa n na binni digii biini, ka waa na nɛnnɛ filaŋkeŋ. Ka di saŋa bɛl wa hello, yaa daŋ na wii maa nɛnnɛ siwee ni. Zumaa la maa yaa n zummɛ filaŋkennaa, ka a bᴐzeŋ haa du harbᴐᴐ. Ka di a saŋa wa hello, n daŋ jaa zum wii maa alugᴐ gunla Kᴐraawiizi n zumiŋ la.
46013013	Awia, wia ahorobuu du de di ɛɛ wizenaa. Aabuu keŋ, yarda ani tamii ani nᴐŋŋaa. Ka nᴐŋŋaa labuu ɛɛ wizeŋ di kaali a maa.
46014001	Awia ií aah siwii dikuu nɛnᴐŋŋaa dᴐᴐi wia di kaa ra nyiŋŋi Kᴐraawiizi Duma wiɛɛlaa fᴐŋŋazi la. Ka unla iin ninna nyiŋŋi werge, waabuu lugᴐ iin niŋ wer ra ŋᴐ wia Kᴐraawiizi fᴐŋŋa biini,
46014002	dikuu bɛɛwiai, nɛr la n na mᴐᴐ mᴐᴐdumazi la, newea lɛi u mᴐᴐ di ra tɛɛ. Kᴐraawiizii u mᴐᴐ di ra tɛɛ. Wisuahlaarɛ u ra ŋᴐ Kᴐraawiizi Duma fᴐŋŋa biini, ka nɛra waa nuu.
46014003	Ka nɛr la n na ŋᴐ wia Kᴐraawiizi Duma fᴐŋŋa biini, newearɛ u ŋᴐ ra tɛɛ di ra hiini baa bá wer zum Kᴐraawiizi wia di ra du baa bᴐkpega di ra tig ba bampiree.
46014004	Nɛr la n na mᴐᴐ mᴐᴐdumazi la, u himmaanii u ra hiini Kᴐraawiizi wia biini. Ka nɛr la n na ŋᴐ wia Kᴐraawiizi fᴐŋŋa biini, a Yeesu hiŋra maanii u ra hiini bá wer zum Kᴐraawiizi wia la.
46014005	Di ii maa wetto ra mᴐᴐ mᴐᴐdumazi, n na nyiŋŋi guŋ. Ka di ii maa wetto di ra ŋᴐ wia Kᴐraawiizi fᴐŋŋa biini, gunnɛ n na nyiŋŋi werge, dikuu bɛɛwiai, di nɛr ra ŋᴐ wia Kᴐraawiizi fᴐŋŋa biini, a guŋ wesso kaali nɛr n na mᴐᴐ mᴐᴐdumazi di waa a zɛɛ baglɛɛ á hiini Yeesu hiŋra Kᴐraawiizi wia biini.
46014006	Yaabalaa, di n ba ii be di waa mᴐᴐ mᴐᴐdumazi, ɛrɛɛ ń wer hiini iai? Di Kᴐraawiizi wam baglɛɛ wii bɛl ń kpa bagli ia, gɛɛ di wan tɛɛwɛ sichaana, gɛɛ di maa wiŋᴐzi dᴐᴐwɛ ń ŋᴐ tɛɛ ia u Dumnanii fᴐŋŋa biini, gɛɛ maa u baglaa bɛl dᴐᴐwɛ ń bagli ia, ɛrɛɛ ń wer hiini iai?
46014007	Kuna la n waa nyiŋ gba ra bagli wia naabuu. Di ba ra huuh tiitorii gɛɛ ba ra lᴐ janjalaŋ, ka a waa lii nɛnnɛ, ɛrɛɛ nɛ́ra wer nuu gunla banna lᴐuwɛi?
46014008	Di ba ŋᴐ bá huuh bɛŋkuna nɛ́ra nuu di ɛɛ sirya la laal, ka di ba wᴐᴐ ra huuh nɛnnɛ, ɛrɛɛ bá wer zum di ɛɛ siryai?
46014009	Ii ge gba, di ii wiŋᴐzi waa wette ra nuu manaŋ manaŋ, ɛrɛɛ bá ɛɛ di nuuawɛi? A daŋ ɛɛ lugᴐ ii ra kᴐᴐu ii bɛmbɛŋ.
46014010	Durnya mᴐᴐrizi kpillᴐᴐ werge. A maa ɛɛ mᴐᴐnuulaarɛ baŋhina be.
46014011	Ka di maa nɛbɛl mᴐᴐri ra nuu, n daŋ ɛɛu lugᴐ bambuguu a hiŋ be, u ge ɛɛ lugᴐ bambuguu n be.
46014012	Awia iiŋ aah siwii di ra nyiŋŋi Kᴐraawiizi Duma wiɛɛlaa fᴐŋŋazi naa, ií ra nyiŋŋi anla n niŋ wer gil ii wer ra hiini Yeesu hiŋra werge la.
46014013	Awia nɛr la n na mᴐᴐ mᴐᴐdumazi la, ú suŋŋi Kᴐraawiizi ú tɛu fᴐŋŋa ú wer di ra bagli nɛra a zɛɛzi.
46014014	Di n na jaami Kᴐraawiizi ani mᴐᴐduma, n dumaa ra jaamuu ka n nfɛrɛwaa waa wii maa zummɛ la.
46014015	Too. Ɛrɛɛ ń ɛɛi? N danna jaami ni n duma di kaa ra jaami ni n nfɛrɛ ge. N danna yir yira ani n duma di kaa ra yir yira ni n nfɛrɛ ge.
46014016	Di guŋ lɛi, di i ra jaami Kᴐraawiizi ni i duma, ɛrɛɛ nɛ́r la n waa nuu la wer ra ŋᴐ Aaminnɛi, dikuu bɛɛwiai, waa gunla hinna jaami la ra nuu.
46014017	I jaamᴐᴐrɛ nɛnnɛ, ka waabuu wazi la, ú suŋŋi Kᴐraawiizi ú tɛu fᴐŋŋa ú wer di ra bagli a hiinaa maa nawɛɛ a biini.
46014018	Kᴐraawiizi dᴐᴐ jaannɛ uŋ gillɛ n ge gba ra mᴐᴐ mᴐᴐdumazi di mᴐᴐa kaali ii maa gba.
46014019	Ka di n wa du Yeesu hiŋra be di ŋᴐ witama n mᴐᴐri biini di wer hiini baa, gunnɛ bᴐ min niŋ ŋᴐ widamta maa mᴐᴐdumazi biini.
46014020	Yaabalaa, ií gilɛɛ dᴐᴐ bichal nfɛssi. Ií ra fɛ nfɛrɛ lugᴐ nɛra la n dirmɛɛ ba nfɛssi biini. Di wichᴐgaa ɛɛi waabuu biiniiyaa, amᴐ ií dᴐᴐ biiful nfɛssi.
46014021	Kᴐraawiizi Hᴐŋ biini u ŋᴐwᴐᴐrɛ, N daŋ gil banla n na mᴐᴐ mᴐᴐdumazi ŋᴐ n wia di tɛɛ n nɛra naa, ka ba daŋ haa vɛɛ. Ba wàá nuu tɛŋ.
46014022	Too. Banla n waa Kᴐraawiizi wia ra sɛɛ wiarɛ u gil nɛra ra mᴐᴐ mᴐᴐdumazi la bá zum u fᴐŋŋa. Banla n sɛɛwɛ wia lɛi. Banla n sɛɛwɛ ge wiarɛ u gil nɛra wer ŋᴐ u wia u fᴐŋŋa biini. Banla n waa sɛɛwɛ wia lɛi.
46014023	Awia di Yeesu hiŋra maa wa chaalᴐᴐ di sɛr bᴐkpaŋ di ra mᴐᴐ mᴐᴐdumazi, di nɛdumazi ni banla n waa Kᴐraawiizi wia ra sɛɛ la wa zuuwᴐ, ba wàá ŋᴐ lugᴐ ii ra chugluua?
46014024	Ka di ii maa ra ŋᴐ wia Kᴐraawiizi fᴐŋŋa biini, di unla n waa Kᴐraawiizi wia ra sɛɛ gɛɛ nɛduma bɛl wa zuuwᴐ, u daŋ nuu di sɛɛ lugᴐ u ɛɛ wichᴐg ɛɛrii. Ii maa wiŋᴐzi la daŋ zuu u bampirii a tiruu,
46014025	u biini wolo maa lii, u chol Kᴐraawiizi naazi di suŋŋuu di ra ŋᴐ nɛra be lugᴐ Kᴐraawiizi du ii benii, wibii maa.
46014026	Iiŋ ᴐᴐ chaali dᴐŋa la, bɛɛ ii ᴐᴐ ra ɛɛ denei? Kᴐraawiizi yittɛ bɛl ᴐᴐ bᴐᴐni, bɛl ge ba baglaa bɛl ni, bɛl ge ba wiŋᴐzi ni un nuuwɛ Kᴐraawiizi be, bɛl ge kpa mᴐᴐduma di ba wiŋᴐzi ni, bɛl ge bagli a wiŋᴐzi zɛɛ. Ií gil ii wii maa ɛɛi la wer ra hiini dᴐŋa ii wer zum Kᴐraawiizi wia nɛnnɛ.
46014027	Banla n niŋ mᴐᴐ mᴐᴐdumazi la, ií gil ba ɛɛ nɛra banɛɛ gɛɛ bahoro bɛŋ di gil ba ra ŋᴐ ka ra tɛɛ dᴐŋa, di ᴐᴐ gil bɛl bagli a zɛɛzi.
46014028	Di nɛr waa hoo un niŋ wer bagli mᴐᴐdumazi la zɛɛzi, amᴐ nɛr la n faa ŋᴐ ú ŋᴐ wia mᴐᴐdumazi biini la ú siigi Yeesu hiŋra la be ka ŋᴐ ra tɛɛ u ni Kᴐraawiizi bɛŋ u biini.
46014029	Banla n niŋ ŋᴐ wia Kᴐraawiizi fᴐŋŋa biini la ií gil ba ɛɛ nɛra banɛɛ gɛɛ bahoro bɛŋ ka bá dᴐŋa hina so di ra nuu ba wiŋᴐzi la di ra pessaa nɛnnɛ.
46014030	Di unla maa sogo Kᴐraawiizi wa bagluu wii bɛl, ií gil unla n na ŋᴐ wia la siigi ka tɛu bᴐr.
46014031	Ií maa ŋᴐ Kᴐraawiizi wia ka ra tɛɛ dᴐŋa nɛ́ra maa wer na hiinaa ani bᴐkpega a biini.
46014032	Kᴐraawiizi Duma waa banla n na ŋᴐ u wiŋᴐzi la ra fir. Ba daŋ wer ra lau ba hinaa mᴐᴐ.
46014033	Kᴐraawiizi waa basabasa ra ɛɛ. U du bᴐᴐihrɛ.
46014034	Ii daŋ na guŋ bᴐr la maa Kᴐraawiizi biinanaa n ᴐᴐ chaali la. Di ii ᴐᴐ wa chaali, ií ᴐᴐ gil ii haana ra siigi bᴐᴐih. A waa ŋmɛnɛɛ dᴐᴐwɛ banna ŋᴐ wia de. Ií ŋᴐ bá ra sɛɛ dᴐᴐra. Gunnɛ Kᴐraawiizi Hᴐŋ gba ra bagli.
46014035	Di haana ra nyiŋŋi ba pɛɛzi wiazi, bá ᴐᴐ la diini mᴐᴐ ka pɛɛzi ba janna. A waa wer haana n na ŋᴐ wia de.
46014036	Ii benii Kᴐraawiizi wia faaria? Ii bɛnnɛ Kᴐraawiizi bagli u wiaa?
46014037	Di bɛl maa ra ŋᴐ lugᴐ u wetto ŋᴐ wia Kᴐraawiizi fᴐŋŋa biini, gɛɛ u dᴐᴐ Kᴐraawiizi Duma labuu, ú zum lugᴐ wia naa min sɛbɛɛ tɛɛ ia naa ɛɛ Kᴐraawiizi kiizi.
46014038	Ka nɛr la maa n waa nyiŋŋi u zum wia, ií giluu.
46014039	Yaabalaa, ií aah siwii di ra nyiŋŋi fᴐŋŋa Kᴐraawiizi be ií wer ra ŋᴐ u wia. Ka ií gilɛɛ ra teŋ banla n na mᴐᴐ mᴐᴐdumazi la ŋmɛnɛɛ.
46014040	Ií ra ɛɛ wii maa gunla n dɛkkɛ di gilɛɛ ra ɛɛa basabasa.
46015001	Too. Yaabalaa, ií gil n kaa liizi ia amaniyesuma la miŋ faa lizɛɛ tɛɛ ia ii sɛɛ di haa ra hiŋ a lɛɛ ia la.
46015002	Di i sɛɛ amaniyesuma la di yardaa wibii lugᴐ ii wàá vɛɛ a hiŋaa maa, ka ii daŋ ᴐᴐ lawaa nɛnnɛ gunla miŋ faa bagli ia la, amᴐ aabuu lɛɛ ia la.
46015003	N faa bagli iabuu wia la Kᴐraawiizi n bagli n ge la. Wii la n tᴐ see labuu keŋ. Yeesu Kristo siuwᴐᴐ dikuu yaa wichᴐgaa wia gunla Kᴐraawiizi Hᴐŋ n faa bagli u wia la.
46015004	Ba huguubuu, ka Kᴐraawiizi lalluu siu biini hᴐpizaa ahoro hᴐl gunla Kᴐraawiizi Hᴐŋ n faa baglɛɛ la.
46015005	Pittaa felee nau. U hiŋra fidibanɛɛ la ge nau jaa.
46015006	Denii u harbᴐᴐ hiŋra kpila maa n sɛttɛ, ba maa nau. Ba faa du nɛra kalfa bunue ka ra sag. Ba galga maa haa du de filaŋkeŋ ka baŋhina ge siuzi.
46015007	A saŋa Jems gba faa nau. Denii u huŋhunna la maa ge kaa nau.
46015008	Ka n ge jaa wa ɛɛ tuna hiŋ di nau. Maa nɛpa ɛɛwɛ lugᴐ bannii ka ɛɛ lugᴐ bie la maa hia n waa helle ka u luluu la.
46015009	N ɛɛ u huŋhunna la maa tuna hinnɛ. Maa dɛkkɛ ban niŋ yiriŋ u huŋhunni gba dikuu gunla miŋ faa tᴐᴐri Yeesu hiŋra la wia.
46015010	Ka Kᴐraawiizi suŋ n ni di hiiniŋ. Uŋ hiiniŋ wiarɛ n wer du kennaa min duwɛɛ naa la. Ka u sunaa la un suŋ n ni la waa tawɛɛ pɛɛ. Akai. N izi di ra hum u huma werge di bir kaali ba maa gba. Ka n himmaa fᴐŋŋa biini lɛi n na humaa. Kᴐraawiizii ra hiiniŋ n wer ra humaa gunla.
46015011	Awia di yaabuu gɛɛ baabuu faa bagli ia, kenne yaa maa faa bagli ia ii sɛɛ la.
46015012	Too. Di yaa faa bagli Yeesu Kristo wia lugᴐ Kᴐraawiizi lalluubuu siu biini, bɛɛ wiarɛ ii baŋhina ra ŋᴐ dí nɛra wàá izi siu biinei?
46015013	Di nɛra wàá izi siu biini, amᴐ guŋwaa, Kristo waa siu biini izee.
46015014	Di Kᴐraawiizi waa Kristo lallɛɛ siu biini, amᴐ yaa baglaa ɛɛ pɛɛrɛ, ii ge sɛɛ pɛɛpɛɛ.
46015015	Di gunnɛ, yaa ra dar iabuu di ra ɛɛ Kᴐraawiizi daansɛɛ la, dikuu bɛɛwiai, yaa ᴐᴐ ra bagli iabuu lugᴐ u lalli Kristoo siu biini. Ka di nɛra wàá izi siu biini, amᴐ karaa yaa kanni. Wᴐᴐ lallɛɛ.
46015016	Di nɛra wàá izi siu biini, amᴐ Kᴐraawiizi wᴐᴐ lallɛɛ siu biini.
46015017	Di Kᴐraawiizi wᴐᴐ lallɛɛ siu biini, ii sɛɛ u wiarɛ pɛɛ. Ii wichᴐgaa haa du ii ninɛɛ.
46015018	Banla ge n sɛɛ Kristo wia ka siuzi la tawᴐᴐrɛ.
46015019	Di yaa miibᴐᴐ naa bɛŋ biinii yaa dᴐᴐ Kristo tamii, amᴐ yaa wia dᴐᴐ sinyɛnaa werge di kaali nɛr maa wia.
46015020	Ka guŋ lɛi. Kristo izi siu biinii. Waabuu felee izi di lii banla n siuwɛ la biini ka bá ge haa izi.
46015021	Nɛkpannɛ ba siu ni. Nɛkpaŋ genii kaa ba siu biini izaa ni.
46015022	Yaa ni Andama la n ɛɛ kpaŋ wiarɛ yaa ra siuzi la. Gunnɛ yáa banla maa ge ni Kristo n ɛɛ kpaŋ la na miibᴐᴐ di izi siu biini.
46015023	Ka yaa danna izuu ka ra tɛɛ dᴐŋa. Kristoo izee mᴐᴐ, ka bánla n ɛɛ u hora la ge wa izi a hᴐl la un niŋ kaa ba la.
46015024	Denii dúrnya tunaa saŋa wa hel, Krísto jaa kpegli kossi ni nabᴐnzi ni fᴐŋŋadᴐᴐra maa di gil a maa sɛɛ u mɛɛ dᴐᴐra.
46015025	Kristoo niŋ dᴐᴐ durnya fᴐŋŋa mᴐᴐ guŋŋ u wa kpegli u dᴐma la maa.
46015026	U dᴐma tuna hinnɛ siu.
46015027	Kᴐraawiizii gillɛ u dᴐᴐ kummaa fᴐŋŋa. Ka uŋ ŋᴐwɛɛ lugᴐ u dᴐᴐ kummaa fᴐŋŋaa naa, waa ŋᴐwɛɛ lugᴐ u dᴐᴐ Kᴐraawiizi la n kpa fᴐŋŋa maa di tɛu la gba fᴐŋŋaa.
46015028	Di Kᴐraawiizi bie la wa lɛɛ kummaa fᴐŋŋa di tuŋ la, denii ú sɛɛ Kᴐraawiizi la n kpa kummaa fᴐŋŋa di tɛu la ge dᴐᴐra, K'ᴐraawiizi bɛmbɛŋ jaa dᴐᴐ fᴐŋŋa maa.
46015029	Nɛra baŋhina ᴐᴐ lɛɛ lalaa bᴐttɛ di gil ba sᴐ baa Kᴐraawiizi nii. Bɛɛ wiarɛ ba ra ɛɛ gunnɛi? Di lalaa wàá izi siu biini, bɛɛ wiarɛ bá ɛɛ guŋ tɛɛ baai?
46015030	Bɛɛ wiarɛ yaa ge ᴐᴐ ra zuu siu biini saŋa maanɛi?
46015031	Di karaa n na kanni, di maa ᴐᴐ zuu siu biini guŋ, amᴐ min lɛi ᴐᴐ ra chᴐli ii wia yaa Dᴐᴐri Yeesu Kristo hiŋaa naa biini la. Wibii maa, n himmaa ᴐᴐ zuu siu biinii hᴐpizibii maa.
46015032	Gunla nɛra n faa ɛɛŋ Ɛfɛsus la ɛɛwᴐᴐ lugᴐ n ni kunlᴐᴐla n naawɛ. Di durnya wia bɛŋ wiarɛ n ni baa naa, bɛɛ tᴐnaa n na a biinei? Di nɛra wàá izi siu biini, yaa daŋ ŋᴐ ií gil ya izi di ra di di ra nyᴐᴐ siŋ, dikuu bɛɛwiai, di kɛrɛ yaa daŋ siuzi, yaa zummᴐa?
46015033	Ka ií gilɛɛ ra dar ii hinaa. Ii ni nɛchᴐgaa kpawaa daŋ chᴐgi ii dunanaa.
46015034	Awia ií izi di kazi ii bᴐra di ra ɛɛ winanaa ka gil wichᴐgaa ɛɛi. Ii baŋhina haa waa Kᴐraawiizi wia zummɛ nɛnnɛ. A guŋ waa ia ɛɛwɛ hiihzia?
46015035	Ka ii bɛl daŋ pɛɛzi, Ɛrɛɛ lálaa wer izi siu biinei? Ɛrɛɛ duulaa bá bᴐra duɛ?
46015036	Ii gɛnnᴐᴐ werge. Kumbii la maa iiŋ ᴐᴐ kpa duu ᴐᴐ liiu ka pᴐᴐh.
46015037	Kunla maa iiŋ ᴐᴐ kpa duu, di miarɛ gɛɛ di kundee bɛllɛ gɛɛ, a himmaa lɛi ᴐᴐ lii. Aa birgi paŋwoorii di lii.
46015038	Kᴐraawiizi ra birgaa gunla am paruu la di gil a maa ra du a duula.
46015039	Bᴐrahᴐna maa waa kpaŋ ɛɛwɛ. A maa ni a dizii. Newea hor du de di kurgi sela hora ni. Nyinni ge hora kurgi zumbizi hora ni.
46015040	Chiŋ kuna du de, hɛri ge kuna du de, ka a wessi kurgi dᴐŋa ni.
46015041	Wiizi wessi kuttᴐᴐ baagu wessi ni. Chinchiŋwilaa ge chaanᴐᴐ kaali dᴐŋa.
46015042	Gunnɛ nɛra siu biini izaa gba du. Bᴐrahᴐŋ naa yaa n dᴐᴐwɛ naa, di yaa wa siuzᴐᴐ, waabuu daŋ chᴐgi. Ka bᴐrahᴐŋ la yaan niŋ wa izi siu biini di dᴐᴐ la, waabuu wàá chᴐgi maa.
46015043	Kumpɛɛrɛ ba ᴐᴐ hug, ka Kᴐraawiizi lalluu u ɛɛ kunnanii. Kuŋgɛrgii ba ᴐᴐ hug, ka Kᴐraaawiizi lalluu u ɛɛ kumkpeg.
46015044	Kunla baŋ hukke la, bᴐrahᴐŋ himmaanii. Ka kunla Kᴐraawiizi n niŋ lalli la, waabuu duma kuŋ. Bᴐrahᴐŋ himmaa du denii. Bᴐrahᴐŋ la ge n ɛɛ duma kuŋ la, u ge du de.
46015045	Ba sɛbᴐᴐrɛ Kᴐraawiizi Hᴐŋ biini di ŋᴐ, Kᴐraawiizi faa ta lugli nɛr la banna yir Andama labuu u dᴐᴐ miibᴐᴐ. Ka harbᴐᴐ Andama la ɛɛ duma kunnɛ di ra tɛɛ nɛra miibᴐᴐni. Waabuu Kristo.
46015046	Ií zum lugᴐ bᴐrahᴐŋ la n ɛɛ duma kuŋ la lɛi yaa feli dᴐᴐ. Bᴐrahᴐŋ himmaanii yaa feli dᴐᴐ mᴐᴐ ka haa waa dᴐᴐ duma ge hor.
46015047	Hɛrii lugli newee la lii di ɛɛ hɛri nɛr. Ka Kᴐraawiizi benii nɛɛhiŋ la ge lii.
46015048	Gunla unla n lii hɛri la n faa duwɛɛ la, gunnɛ u nɛra maa du.
46015049	Gunla unla n lii Kᴐraawiizi be la ge n duwɛɛ la, gunnɛ u ge nɛra du.
46015050	Yaabalaa, ií gil n ŋᴐ ii be, Bᴐrahᴐŋ naa dee wàá wer la Kᴐraawiizi be. Kunla n dᴐᴐ pᴐᴐih wàá wer du bᴐr la kuna la n waa pᴐᴐih dᴐᴐwɛ n duwɛɛ la.
46015051	Ií ra nuu ɛŋ. N daŋ bagli ia wisuahlii bɛl. Yaa maa lɛi niŋ siuzi. Haali di yaa siuzᴐᴐ gɛɛ yaa waa siuzɛɛ, ka Kᴐraawiizi daŋ birgi yaa maa bᴐrahᴐna kakpaŋ
46015052	alugᴐ siwee kamzaa saŋa la Kᴐraawiizi bensuno n niŋ keezi wa wii la. Di u bensuno hiŋ wa wiiwo, Kᴐraawiizi daŋ lalli lalaa bá dᴐᴐ bᴐrahᴐna la n waa pᴐᴐih dᴐᴐwɛ la di birgi yaa nyinee ge bᴐrahᴐna,
46015053	dikuu bɛɛwiai, a dɛkkᴐ bᴐrahᴐŋ la n dᴐᴐ pᴐᴐih lii ka unla n waa pᴐᴐih dᴐᴐwɛ ge zuu, bᴐrahᴐŋ la n dᴐᴐ siwaa lii, ka unla n waa siwaa dᴐᴐwɛ ge zuu.
46015054	Awia di unla n dᴐᴐ pᴐᴐih wa liwᴐᴐ ka unla n waa pᴐᴐih dᴐᴐwɛ zuu, di unla ge n dᴐᴐ siu wa liwᴐᴐ, ka unla n waa siwaa dᴐᴐwɛ ge zuu, gunla ban sɛbɛɛ Kᴐraawiizi Hᴐŋ biini la daŋ wa ɛɛ, dí, U kpa fᴐŋŋaa kpegli siu.
46015055	Siu, lee i fᴐŋŋa kaa duɛ? Ɛrɛɛ í kaa ɛɛ di tᴐᴐri yaai?
46015056	Wichᴐgaarɛ ᴐᴐ gil siu wer ra tᴐᴐri yaa. Kiizi la ge ᴐᴐ gil wichᴐgaa na fᴐŋŋa yaa ni.
46015057	Ka Kᴐraawiizi dᴐᴐ jaannɛ werge un tɛɛ yaa fᴐŋŋa di lii yaa Dᴐᴐri Yeesu Kristo be ya kpegli siu.
46015058	Awia yaabalaa la min nᴐŋŋɛɛ werge, ií lau kiŋkiŋ di ra hiŋ di gilɛɛ wa gil kummaa waa bir ia har. Ií zum lugᴐ wii la maa iin niŋ ɛɛ di tɛu la wàá ta pɛɛ. Ií ᴐᴐ haa vɛɛ di ra hum yaa Dᴐᴐri huma werge maa.
46016001	Too. A ka kebee la yaa n na kɛɛ ya tɛɛ Kᴐraawiizi biinanaa la. Ií ra ɛɛ gunla miŋ faa ŋᴐ Yeesu hiŋra la n du Galasia hɛri lugᴐ bá ra ɛɛ la.
46016002	Alaadi maa ií bɛl maa ᴐᴐ lizi gunla maa iin niŋ wer di lii kuna la Kᴐraawiizi n hiini ia ii dᴐᴐ la biini di dau. Ií Awia yaabalaa la min nᴐŋŋɛɛ werge, ií lau kiŋkiŋ di ra hiŋ di gilɛɛ wa gil kummaa waa bir ia har. Ií zum lugᴐ wii la ra ɛɛ guŋ, di n wa ballᴐ, ii wàá ka kɛɛ.
46016003	Di n wa ballᴐ naa, n daŋ sɛbi hᴐna di kpa tɛɛ nɛra la iiŋ yardɛɛ di hum baa bá kpa a ni kuna la iin sunzi Kᴐraawiizi biinanaa la di la Jɛrusalɛm.
46016004	Di a wa dɛkkᴐ lugᴐ ń du baa la, n daŋ la.
46016005	N ŋᴐ ń la Masɛdᴐnia hɛrii. Ka di n wa lii de ba, n daŋ ba ii be
46016006	di wa du ii be di birgi tama. Aŋhina be n daŋ du ii be waari saŋa wa tuŋ, ka ií jaa taŋ ŋmɛnɛɛ ń la bᴐr la maa min niŋ la.
46016007	Di n ŋᴐ ń ba wa na ia filaŋkeŋ, màá wer birgi ii be. Ka di n wa wetto di ba saŋa bɛl, di Kᴐraawiizi sɛɛwᴐ, n daŋ birgi ii be.
46016008	Ka n daŋ haa du Ɛfɛsus mᴐᴐ ka hᴐpizizeŋ Pɛntikᴐs la wa hel, dikuu bɛɛwiai, n na bᴐttɛ ɛŋ ń wer hum Kᴐraawiizi huma i lawerge á lii tᴐna di tɛu.
46016009	Ka banla n ŋᴐ bá teŋ n huma ŋmɛnɛɛ la su denii werge.
46016010	Di Timoti wa ba ii be, ií sɛɛ u wia nɛnnɛ ú gilɛɛ waa ᴐm, dikuu bɛɛwiai, u gba ra hum Kᴐraawiizi humaa lugᴐ miŋ ge n na humaa kennaa.
46016011	Awia ií gilɛɛ waa binnuu pɛɛ, ka ií wa hiinuu ú wer kpa u ŋmɛnɛɛ ani bampirsᴐna di bir ba n be. N na binni u ni yaabalaa ŋmɛnɛɛrɛ.
46016012	Ka yaa dᴐŋhiŋ Apᴐlᴐswaa, n fᴐrguubuu ú du yaabalaa la di la ii be, ka de laŋaa wᴐᴐ pattɛ filaŋkeŋ. Di u wa na ŋmɛnɛɛ, u daŋ la.
46016013	Too. Ií ᴐᴐ ra du ii hinaa tau nɛnnɛ, di haa lau kiŋkiŋ di ra hiŋ. Ií ᴐᴐ haa dᴐᴐ bampirii nɛnnɛ di gil ii hiŋaa la dᴐᴐ fᴐŋŋa.
46016014	Ií ra ɛɛ wii maa ni nɛnᴐŋŋaa ni.
46016015	Yaabalaa, ii zummᴐ lugᴐ Stɛfanas ni u dia hinaa felee sɛɛ Kᴐraawiizi wia Girik hɛri di ᴐᴐ aah siwii di hum ra tɛɛ Kᴐraawiizi biinanaa.
46016016	Awia n na suŋŋi ia, ií ra sɛɛ ba ni banla maa n na hiini baa di ra hum la dᴐᴐra.
46016017	Stɛfanas ni Fᴐrtunatus ni Akayikus balaa sᴐᴐni n bᴐraa werge, dikuu bɛɛwiai, ii himmaa waa wette ba ń na ia, ka ba lɛɛ ii balaa di ba
46016018	di wa duŋ bᴐkpega werge di du ii ge gba bᴐkpega. Ií ra tᴐgzi nɛra naa dᴐŋa.
46016019	Yeesu hiŋra la n du Eesia hɛri la ra jaami ia werge. Akuila ni Pirsila ani Yeesu hiŋra la n ᴐᴐ chaali ba dia la gba ra jaami ia werge ani yaa Dᴐᴐri sᴐŋ.
46016020	Yaabalaa maa ra jaami ia. Ií jaami dᴐŋa nɛnnɛ.
46016021	Mìŋ́ Pᴐᴐl ge sɛbaarɛ keŋ n himmaa n sɛbɛɛ di ra jaami ia.
46016022	Nɛr la n waa yaa Dᴐᴐri nᴐŋŋɛɛ, Kᴐraawiizi seeubuu nua. Yaa Dᴐᴐri ra bau.
46016023	Yáa Dᴐᴐri Yeesu Kristo hiini ia.
46016024	Ii banla maa ni Yeesu Kristo n kpauwɛ la, n na jaami ia ni nᴐŋŋaa ni.
47001001	Mìŋ́ Yeesu Kristo huŋhunni Pᴐᴐllɛ ra sɛbi hᴐŋ naa ń tɛɛ ia. A par Kᴐraawiizii u tɛŋ a huma. N ni yaa dᴐŋhiŋ Timotii ra jaami ii banla n ɛɛ Yeesu hiŋra di du Kᴐrint ani Kᴐraawiizi biinanaa la maa n du Akaaya hɛri la maa.
47001002	Yáa mɛɛ Kᴐraawiizi ni yaa Dᴐᴐri Yeesu Kristo hiini ia di tɛɛ ia bampirsᴐna.
47001003	Ií ra tɛɛ yaa Dᴐᴐri Yeesu Kristo mɛɛ Kᴐraawiizi la sᴐŋ. U ɛɛ mɛɛ la n dᴐᴐ sinyɛna werge maa di kaa ɛɛ Kᴐraawiizi la n wette di ra sᴐᴐni nɛra bampiree werge labuu.
47001004	Waabuu ra sᴐᴐni yaa bampiree. Saŋa la maa di yaa wa na tᴐᴐrᴐᴐ, ᴐᴐ ra sᴐᴐni yaa bampiree ka yáa ge wer sᴐᴐni yaa dᴐŋa hina la n niŋ wa di tᴐᴐrᴐᴐ maa bampiree gunla un sᴐᴐni yaa ge bampiree la.
47001005	Yaa n na na tᴐᴐrᴐᴐ werge lugᴐ Kristo n faa nawɛɛ la, gunnɛ yaa kaa ra na bampirsᴐna werge dikuu u wia.
47001006	Di yaa ra di tᴐᴐrᴐᴐ, ii hiinaa wiarɛ yaa ra dia ya wer sᴐᴐni ii bampiree di lɛɛ ia. Di Kᴐraawiizi kaa wa sᴐᴐni yaa bampiree, ii hiinaa wiarɛ u kaa sᴐᴐni yaa bampiree, ka ya wer hiini ia ií wer dᴐᴐ kanyitti saŋa la iin niŋ waa di yaa tᴐᴐrᴐᴐ la dᴐŋ.
47001007	Yaa dᴐᴐ Kᴐraawiizi tamiirɛ ani ii wia werge maa, dikuu bɛɛwiai, yaa zummᴐ lugᴐ di yaa ra di tᴐᴐrᴐᴐ, yaa ni ii maanii niŋ na bampirsᴐna la.
47001008	Yaabalaa, yaa ra nyiŋŋuu ii zum tᴐᴐrᴐᴐ la yaa n faa diwee Eesia hɛri la wia. A tᴐᴐrᴐᴐ faa siili yaa ninɛɛ werge maa di lᴐ yaa dau. Yaa faa waa tamii ɛɛwɛ lugᴐ yaa daŋ lii u biini ani miibᴐᴐ.
47001009	Yaa faa zumᴐᴐ lugᴐ yaa daŋ faa siu de gba. Ka guŋ ɛɛwᴐᴐ ya gilɛɛ dᴐᴐ yaa hinaa tamii ka dᴐᴐ Kᴐraawiizi la n wette di lalli nɛra siu biini la tamii.
47001010	U faa lɛɛ yaabuu siuchᴐgii biini di haa ra lɛɛ yaa. Yaa dᴐᴐ u tamiirɛ lugᴐ u daŋ haa lɛɛ yaa gba.
47001011	A dɛkkᴐ ii gba n niŋ hiini yaa di ra suŋŋi Kᴐraawiizi, di Kᴐraawiizi wa nuuwᴐ, nɛ́kpila wer tɛu jaam dikuu ba suŋŋaa la ba maa n suŋŋɛɛ tɛɛ yaa u nuu di hiini yaa la wia.
47001012	Wii la yaa n niŋ kpa di chᴐli yaa hinaarɛ keŋ. Yaa zummᴐ yaa biine lugᴐ yaa wiɛɛlaa maa wessoo di wa tuŋ. Yaa ɛɛabuu biinihuŋŋu la Kᴐraawiizi n tɛɛ yaa la ni. Newea nunzuma lɛi yaa kpa di ɛɛa. Kᴐraawiizi hiinaa biinii yaa ɛɛ a wia maa durnya maa ani ii be.
47001013	Yaa n sɛbi hᴐna di ra tɛɛ ia naa, wii maa waa hoo a biini iiŋ waa wette ii karmi di zum a zɛɛ maa nɛnnɛ di wa tuŋ.
47001014	Ii faa zum yaabuu tama. N kaa ra nyiŋŋuu lugᴐ ii wer zum yaa nɛnnɛ di zum lugᴐ yaa daŋ ɛɛ ii nɛchᴐlaa, ií ge ɛɛ yaa nɛchᴐlaa yaa Dᴐᴐri Yeesu Kristo hᴐpizii la biini.
47001015	Miŋ faa dᴐᴐ ii tamii gunla wiarɛ saŋa la miŋ faa ra la Masɛdᴐnia hɛri n faa ra nyiŋŋi lugᴐ n feli la ii be mᴐᴐ ií wer na hiinaa bunɛɛ la.
47001016	N faa ra nyiŋŋuu lugᴐ n ga ii be di ra la. Denii di n kaa waa nyiŋŋi lugᴐ ń bir ba, ń kaa ga ii be di wer du ii be ka ií kaa taŋ ŋmɛnɛɛ ń la Judia hɛri.
47001017	Too. Miŋ faa ra fɛ u guŋ nfɛrɛ la, maa guŋ kpawɛɛ fugzi. Newea daŋ wer ŋᴐ nua ka vɛɛ guŋ, ka miŋwaa waa guŋ duwɛɛ.
47001018	Kᴐraawiizi la wia n dᴐᴐ wibii la ɛɛ yaa daansɛɛrɛ lugᴐ yaa wiŋᴐzi waa guŋ ɛɛwɛ. Yaa waa ᴐᴐ ra sɛɛ wia ani nua ka ra vɛɛa.
47001019	Kᴐraawiizi bie Yeesu Kristo la n ni Timoti ni Silvanus n bagli u wia tɛɛ ia la dᴐᴐ wibiire. Waa dᴐᴐwɛ lugᴐ ŋmɛnɛbɛl ú ŋᴐ ɛɛh, ŋmɛnɛbɛl ú kaa ŋᴐ kai. Di waabuu haŋ ŋᴐ wii, u ŋᴐwᴐᴐrɛ.
47001020	Nuuzi la maa Kᴐraawiizi n ŋᴐwɛɛ tɛɛ yaa, u bie labuu niŋ sɛɛa di gil á ɛɛ wibii di tɛɛ yaa. U wiarɛ ya wer ŋᴐ Aamin, Kᴐraawiizi wer na sᴐŋ yaa wia biini.
47001021	Kᴐraawiizi gillɛ yaa ni ii maa wer lau Yeesu Kristo nɛnnɛ di ra hiŋ di kpa u Dumnanii di du yaa ni
47001022	u ra bagli lugᴐ yaa ɛɛ Kᴐraawiizi horaa di kaa ra bagli lugᴐ u daŋ ŋmɛnɛ lɛɛ yaa di wa tuŋ.
47001023	N na yir Kᴐraawiizi la n zum n biini maa la sᴐnnɛ ú ɛɛ n daansɛɛ hiŋ ani wiŋᴐzi naa biini. Miŋ faa waa Kᴐrint ballɛ la, ii tᴐᴐraarɛ n faa waa nyiŋŋi wiarɛ maa ballɛ.
47001024	A waa lugᴐ yaa ra nyiŋŋuu ya bagli fᴐŋŋa ii ni ii hiŋaa naa biini. Guŋ lɛi. Ii himmaa lauwᴐᴐ di ra hiŋ nɛnnɛ. Ka yaa ra nyiŋŋi ya wer hiini iabuu ií wer dᴐᴐ bᴐsᴐna.
47002001	Miŋ faa ra nyiŋŋi ii be laŋaa la, n bir ŋᴐ a waa wer min niŋ la ii be ani biinichᴐg di ga chᴐg ii biine.
47002002	Di n wa chᴐg ii biine, anɛɛwaarɛ du de ban niŋ gil mimbuu bᴐra sᴐᴐni di ii banla min chᴐg ii biine la lɛiyɛi?
47002003	Gunnɛ n faa sɛbi hᴐŋ la biini di ŋᴐ lugᴐ n faa waa nyiŋŋi n ba di wa chᴐg ii banla n niŋ faa sᴐᴐni n bᴐra la biine. N dᴐᴐ ii maa tamiirɛ lugᴐ n bᴐsᴐna ɛɛ ii maa bᴐsᴐnaa.
47002004	Awia hᴐŋ la miŋ faa sɛbɛɛ tɛɛ ia la tᴐᴐrimbuu paa di tiriŋ werge maa n na wii gba ka faa ra sɛbuu. N faa waa a hᴐŋ sɛbɛɛ ií biine chᴐgi. Ka n sɛbuubuu ií faa wer zum gunla min nᴐŋŋi ia werge la.
47002005	Nɛr la n ba biinichᴐg la ni la, n bɛŋ biini lɛi u chᴐgi. Ii maa biinee u chᴐgi. Maa nyiŋŋi n tᴐᴐruu werge. Ka a ɛɛwᴐᴐ lugᴐ u chᴐg ii maa biine waarɛ.
47002006	Ka gunla iiŋ ɛɛ nuukpaŋ di tɛrgi u digna dikuu u wichᴐgaa wia la, guŋ kukkᴐᴐrɛ.
47002007	A wesso lugᴐ iin niŋ bir gil tɛu filaŋkeŋ di sᴐᴐni u bampirii, biínichᴐg la gilɛɛ waa du kaŋ werge di siili u ni.
47002008	N na fᴐrgi iabuu, ií kaa nᴐŋŋuu alugᴐ gunla iiŋ faa nᴐŋŋuu la.
47002009	N faa sɛbi a hᴐnnɛ tɛɛ ia ń wer ɛɛ ia di na, di ii daŋ sɛɛ tɛŋ ani wii maa bᴐr, gɛɛ ii wàá sɛɛ tɛnnɛi?
47002010	Too. Nɛr la maa iin niŋ gil wia tɛɛ, n gba daŋ gil tɛɛ a hiŋ. Kristo ɛɛ n daansɛɛ hinnɛ. Di a hiŋ ɛɛŋ wii bɛl lugᴐ min niŋ gil tɛu, n daŋ gil tɛu dikuu ii wia
47002011	Sítaani gilɛɛ wa na u ŋmɛnɛɛ di wer chᴐgi yaa wia. Yaa zum u nɛdaraarɛ.
47002012	Miŋ faa la Troas ń ga lizi Kristo amaniyesuma la, n na ŋmɛnɛɛrɛ de lugᴐ ń hum n Dᴐᴐri,
47002013	ka n bampirii faa waa kpaŋ ɛɛwɛ dikuu miŋ faa waa n dᴐŋhiŋ Taitus la nawɛɛ de wia. Awia n gil baabuu ka la Masɛdᴐnia hɛri.
47002014	Ama Kᴐraawiizi dᴐᴐ jaannɛ. Ɔᴐ kpegli u dᴐmaa di kpa yaa ra vol u bᴐsᴐna volaa la biini dikuu yaa ni Kristo n kpauwɛ wia di ᴐᴐ gil yaa zumuu, u zumaa du yaa ni alugᴐ kunsᴐᴐhrisuma aŋhina nɛ́ra wer nuu a sᴐᴐh bᴐr maa.
47002015	Yaa ɛɛ kunsᴐᴐhrisumaa Kᴐraawiizi be dikuu Kristo n du yaa ni wia. Banla unna lɛɛ ani banla n leuwe di ra siuzi maa daŋ nuu a sᴐᴐh.
47002016	Baŋhina daŋ nuu a sᴐᴐh di siuzi, baŋhina ge nuu a sᴐᴐh di na miibᴐᴐ. Anɛɛ n wer huma naanɛi?
47002017	Nɛkpila ᴐᴐ kpa Kᴐraawiizi wiŋᴐzii lugᴐ kumbɛl di yoo ra di. Yaa ni baa waa kpaŋ ɛɛwɛ. Yaa ɛɛ Kᴐraawiizi huŋhunnaa. U benii yaa na a wiŋᴐzi. U benii yaa ra ŋᴐa ani biinihuŋŋu Yeesu Kristo fᴐŋŋa biini.
47003001	Yaa n na ŋᴐ wia kennaa naa, amᴐ yaa kaa ra chᴐli yaa hinaarɛ di ra nyiŋŋi ii sɛɛ tɛɛ yaa gɛɛ? Baŋhina ᴐᴐ nyiŋŋi hᴐnaa á hᴐna bagli ba huma wia gunla aŋ wesse. Ii wàá ra nyiŋŋi a guŋ hᴐna yaawaa be dikuu yaa n zum dᴐŋa wia. Gunnɛ yaa wàá ra nyiŋŋi a guŋ hᴐna ii ge be la.
47003002	Ii himmaanii ɛɛ yaa hᴐna di ra bagli hunnanaa la yaa n hummɛ. Yaa bampireere ba sɛbi ia di du nɛ́r maa wer na di ra karmi.
47003003	Ii ɛɛ Kristo hᴐnaa uŋ gillɛ yaa hiinuu sɛbi. Iŋki lɛi ba kpa sɛbaa. Kᴐraawiizi Dumnaniirɛ ba kpa sɛbaa. Bii ni lɛi ba sɛbaa. Ii bampiree ninɛɛ ba sɛbaa.
47003004	Yaa dᴐᴐ Kᴐraawiizi tamiirɛ guŋ dikuu Kristo wia.
47003005	A waa ɛɛwɛ lugᴐ yaa wii maa du denii yaa n niŋ tami u ni. Di yaa dᴐᴐ wii maa yaa n niŋ ɛɛ u tamii, amᴐ Kᴐraawiizi benii u lii.
47003006	Waabuu gillɛ yaa wer u nuukpaŋfalii dᴐᴐi huma humaa. U nuukpaŋfalii naa waa kiizi wia ɛɛwɛ. U Dumnanii wiarɛ. Kiizi la ra kpuu. U Dumnanii la ge ra tɛɛ nɛra miibᴐᴐ.
47003007	Moosis kiizi la, Kᴐraawiizi faa sɛɛh a nambazii a chᴐᴐ bii ni. Uŋ faa kpaa tɛɛ Moosis la, u gillᴐᴐ u na u girme. U girme n chaani Moosis siwee ni la, u siwee ge bir ra nyɛgzi werge maa. A faa waa nyɛgzɛɛ werge guŋ di ra la, ka a faa ra tunuu. Anna tuŋ la, ka Izrɛl hina faa waa wette ba binni u siwee dikuu unna nyɛgzi la wia. Too. Di wia la n faa ra kpu labuu dᴐᴐ girme guŋ,
47003008	amᴐ Kᴐraawiizi Dumnanii wia wàá dᴐᴐ girme werge di kaali guŋ?
47003009	Di kiizi la wia la n faa ra tɛɛ nɛra chᴐgri faa dᴐᴐ girme werge guŋ, anla n ɛɛ wideŋlaa wia wàá dᴐᴐ girme werge maa di kaali guŋ?
47003010	Wia la n faa dᴐᴐ girme werge la, ka filaŋkeŋ a waa kaa dᴐᴐ girme, dikuu bɛɛwiai, afalaa girme la kaalaabuu werge.
47003011	Abinaa la n na tuŋ la, a faa ballᴐᴐ ani girme. Ka afalaa la n waa tunaa dᴐᴐwɛ la dᴐᴐ girmee di kaalaa.
47003012	Yaa n dᴐᴐ afalaa la tamii naa, yaa dᴐᴐ bampiriire werge.
47003013	Moosis la siwee n faa ra nyɛgzi werge ka ra dim tama tama la, u faa kpa wɛjɛchaahchaah bɛllɛ di tᴐ u siwee hiŋ ni ízrɛl hina gilɛɛ na guŋ.
47003014	A Izrɛl hina siwee faa tᴐwᴐᴐrɛ. Filaŋkennaa gba a haa tᴐwᴐᴐrɛ. Banna karmi nuukpambinii wia la ka a haa ɛɛwᴐᴐ lugᴐ wɛjɛchaahchaah la haa du ba siweere, dikuu bɛɛwiai, di ba waa Kristo wia sɛɛwɛ, wàá wer lii ba siwee.
47003015	Banna karmi Moosis hᴐna la, wɛjɛchaahchaah la tᴐ ba nfɛssi ninɛɛ haali zinaa.
47003016	Ka unla maa n niŋ binni u Dᴐᴐri, u Dᴐᴐri hiŋ daŋ lizi wɛjɛchaahchaah la u siwee.
47003017	Kᴐraawiizi Dumnaniirɛ ɛɛ u Dᴐᴐri la. Di Kᴐraawiizi Dumnanii du de, kummaa wàá wer tᴐ bᴐr.
47003018	Awia yaawaa maa, kummaa waa yaawaa siwee ra tᴐ. Yaa ɛɛwᴐᴐ lugᴐ digee. U girme la ra chaani yaa ni, yaa ge ra chaani. U girme la ra birgi yaa gunla u ge n duwɛɛ la, yaa ᴐᴐ kaa du wer di haa vɛɛ du wer di ra jaa. Yaa Dᴐᴐri Kᴐraawiizi Dumnanii la benii a lii.
47004001	Kᴐraawiizi suŋ yaa ninɛɛ di tɛɛ yaa huma naa. Awia a waa yaa bᴐra ra yᴐᴐri.
47004002	Yaa vɛɛ wia la baŋ ᴐᴐ suah di ra ɛɛ a dᴐᴐ hiihzi labuu. Yaa waa nɛra ra fugzi. Yaa waa Kᴐraawiizi wiŋᴐzi ra bir di ra kanni u nua. Yaa ra ŋᴐ wibiire a chaani nɛnnɛ nɛ́r maa wer zum u biini lugᴐ yaa wiŋᴐzi dᴐᴐ wibiire ya wer lii Kᴐraawiizi be.
47004003	Di amaniyesuma la yaa n na lizi la suah baŋhina be, banla n leuwe di ra siuzi benii a suah la.
47004004	Sitaani la n dᴐᴐ durnya naa ba ra tᴐgzuu lugᴐ Kᴐraawiizi la tᴐ ba nfɛssii. Waa nyiŋŋi amaniyesuma la n lii Kristo la n dᴐᴐ girme werge di du alugᴐ Kᴐraawiizi n duwɛɛ la be wia wer chaani ba ni bá zumuu.
47004005	Yaa himmaa biini wia lɛi yaa ᴐᴐ ra ŋᴐ. Yeesu Kristo wiarɛ yaa ra ŋᴐ. U ɛɛ yaa maa Dᴐᴐrii, yaa ge ɛɛ ii balaa dikuu u wia.
47004006	Kᴐraawiizi la n faa ŋᴐ b'ᴐr chaani bᴐbiri la maa chaani la, waabuu chaani yaa ge biine di chaani yaa siwee yaa wer zum u girmezeŋ la yaa n nawɛɛ Kristo ni la.
47004007	Wia naa maa yaa n zummɛ naa, a maa ɛɛwᴐᴐ lugᴐ baŋ ᴐᴐ kpa kunnanii di du vii biini. Yaabuu a vii. Yaa waa kpeg. Ka u kpa u huma labuu di tɛɛ yaa yaa wer ra humaa. U ɛɛ gunnɛ ú bagli lugᴐ fᴐŋŋazeŋ la lii u benii. Waa yaa be liwɛɛ.
47004008	Yaa ᴐᴐ ra na tᴐᴐrᴐᴐ diikpila maanii ka a waa ᴐᴐ wer gɛrgi yaa di wa tuŋ. Wia ᴐᴐ ra tir yaa, ka a waa ᴐᴐ wer ra chᴐg yaa biine di ga tuŋ.
47004009	Nɛra ᴐᴐ ra ɛɛ yaa wichᴐgaa, ka Kᴐraawiiziwaa waa yaa gillɛ ta. Ba lᴐᴐzi yaa di dau. Ka ba waa wette bá kpu yaa di tuŋ.
47004010	Yaa sɛɛwᴐᴐ ya siu Yeesu siu nɛ́ra wer na u miibᴐᴐ yaa ni.
47004011	Yaa n haa dᴐᴐ miibᴐᴐ naa, siu biinii yaa ᴐᴐ haa du dikuu Yeesu wia la, ka nɛ́ra wer na u miibᴐᴐ yaa bᴐrahᴐnsiwaa la biini.
47004012	A ɛɛwᴐᴐ lugᴐ yaawaa ra siwuu, ka iawaa ra na miibᴐᴐ yaa siu la biini.
47004013	Ba faa sɛbᴐᴐrɛ, N yardᴐᴐrɛ. Awiarɛ n ŋᴐ a wia. A guŋ yardaa yaa ge dᴐᴐ di ra ŋᴐ wia la.
47004014	Yaa zummᴐ lugᴐ unla n lalli yaa Dᴐᴐri Yeesu Kristo siu biini la daŋ lalli yaa ge gba yáa ni ia maa wer chi u be.
47004015	Ii wiarɛ yaa ra ɛɛ a maa. Di nɛra ra sɛɛ Kᴐraawiizi nɛsunaa dᴐᴐi la ba wa du kaŋ di ra jaa, jaam la Kᴐraawiizi n niŋ wa na de la daŋ wa du kaŋ di jaa ú na girme nɛnnɛ.
47004016	Awia a huma waa yaa bᴐra ra yᴐᴐri. Yaa bᴐrahᴐna ra gɛrguu, ka yaa biine ra du kpeg hᴐpizibii maa.
47004017	Tᴐᴐrᴐᴐ tama naa n dᴐᴐ tunaa yaa ra di naa, ka a daŋ gil ya ŋmɛnɛ na girme u du kaŋ di siili tᴐᴐrᴐᴐ la ni werge maa di wa bɛri di du de di ra la.
47004018	Kuna la yaa siwee n na na lɛi yaa ra binni. Ka anla yaa siwee n waa na la, aabuu yaa ra binni. Kuna la yaa n na na la daŋ ŋmɛnɛ tuŋ. Ka anla yaa n waa na lawaa daŋ du de hanna la.
47005001	Bᴐrahᴐna naa yaa n dᴐᴐwɛ naa ɛɛ yaa durnya biini diinii. Di ba chᴐgaa tuŋ, ka yaa dᴐᴐ diini Kᴐraawiizi be um mawɛɛ. A daŋ ᴐᴐ du u be di ra la. Yaa Kᴐraawiizi be bᴐrahᴐnaa a diini.
47005002	Awia yaa ᴐᴐ ra himuu dikuu yaa n ᴐᴐ ra nyiŋŋi yaa Kᴐraawiizi be bᴐrahᴐna la werge maa ú kpa laali yaa wia.
47005003	Di yaa wa naa, yaa wàá ka nyaa bᴐrahᴐna.
47005004	Yaan du bᴐrahᴐna naa biini naa, yaa ᴐᴐ ra himuu anna tᴐᴐri yaa. A waa lugᴐ a lizaarɛ yaa ra nyiŋŋi werge. Ka anla laalaarɛ yaa ra nyiŋŋi werge. Denii anla n waa siu la á lɛɛ anla n na siu la bᴐr.
47005005	Kᴐraawiizii gillɛ yaa wer dɛg guŋ di kpa u Dumnanii tɛɛ yaa lugᴐ a bᴐra.
47005006	Awia yaa ᴐᴐ dᴐᴐ bampiriire, dikuu bɛɛwiai, yaa zummᴐ lugᴐ di yaa du yaa bᴐrahᴐna naa biini, yaa durnya biini diinii yaa du. Yaa waa hoo yaa Dᴐᴐri be,
47005007	dikuu bɛɛwiai, siwee lɛi yaa ᴐᴐ kpa di zum yaa ŋmɛnɛɛ. Yardaa yaa ᴐᴐ kpa di zumuu.
47005008	Awia yaa ᴐᴐ dᴐᴐ bampiriire di ra binni lugᴐ di yaa gil bᴐrahᴐna naa n ɛɛ yaa diini naa, ka la ga du yaa Dᴐᴐri be, u gunnɛ bᴐ.
47005009	Awia, di yaa du bᴐrahᴐna naa biini gɛɛ di yaa du yaa Dᴐᴐri be, ka yaa ᴐᴐ ra nyiŋŋuu yáa wia maa wer paruu,
47005010	dikuu bɛɛwiai, yaa maa daŋ wa chi Kristo seriya diiri bᴐr bɛ́l maa wa na u wiɛɛlaa kinturgaa. Di a faa wesso gɛɛ di a faa waa wer genii, ka u daŋ na a maa kinturgaa.
47005011	Too. Yaa n zum kafᴐŋ la n niŋ wa lau banla n niŋ chi yaa Dᴐᴐri be la wiarɛ yaa ra suŋŋi nɛra la. Ama Kᴐraawiizi teŋ tɛɛ yaabuu wibii. N na nyiŋŋi ii ge maa wer tɛɛ yaa wibii ii biine.
47005012	Yaa waa ŋᴐ ya kaa chᴐli yaa hinaa. Yaa ra nyiŋŋuu ya tɛɛ ia bᴐr ií wer chi de di chᴐli yaa banla n na chᴐgi yaa la be. Ba ra binni wia la newea n na maŋkuri labuu di nyiŋŋi sᴐna ra tɛɛ ba hinaa. Ba waa bampiree wia ra binni.
47005013	Di ba ŋᴐ yaa ra chugluu, Kᴐraawiizi wiarɛ yaa ra chugli. Di ba ŋᴐ yaa dᴐᴐ nfɛrɛ genii, ii hiinaa wiarɛ yaa dᴐᴐ nfɛrɛ la.
47005014	Nᴐŋŋaa la Kristo n nᴐŋŋi yaa labuu ᴐᴐ gil yaa aah siwii. Gunla yaawaa n nawɛɛ, di nɛkpaŋ lɛɛ nɛr maa siu di siu, a ɛɛwᴐᴐ lugᴐ nɛr maa siuwᴐᴐ.
47005015	U lɛɛ ba siurɛ di siu bá gilɛɛ kaa du ba himmaa dui, ka jaa du unla n siuwɛ Kᴐraawiizi lalluu tɛɛ baa la dui.
47005016	Awia filaŋkeŋ, yaa waa kaa ra binni nɛra alugᴐ gunla newea n na binni baa di ra maŋkuri baa la. Yaa faa ra binni Kristo gbaa guŋ, ka yaa waa kaa ra binnuu guŋ.
47005017	Nɛr la maa ni Kristo n kpauwɛ, u birgi nɛfaliirɛ. U wibinaa la tunnᴐᴐ, ka u wia maa birgi wifalaa.
47005018	Kᴐraawiizi benii wia naa maa lii. Waabuu kuari yaa wia yaa nuu wer dᴐᴐ nuukpaŋ dikuu Kristo wia di kaa tɛɛ yaa huma naa ya nyiŋŋi nɛra ra tɛu bá nuu wia wer kuari bá wer dᴐᴐ nuukpaŋ.
47005019	Kᴐraawiizi faa ra kuari u ni durnya wiarɛ Kristo huma la biini. Waa baa ra pɛɛzi ba wichᴐgaa wia. U kpa u wiŋᴐzi labuu di tɛɛ yaa ya ra bagli gunla uŋ kuari ba maa wia la.
47005020	Yaa ɛɛ Kristo chaamɛzii durnya naa biini. Yaa n na suŋŋi ia naa, Kᴐraawiizii ra suŋŋi ia la, ií gil ii ni u wia kuari.
47005021	U gillᴐᴐ unla n waa wichᴐgaa maa dᴐᴐwɛ la lɛɛ yaa chᴐgri di du u hiŋ ni, ka yáa ge wer lɛɛ Kᴐraawiizi wideŋlaa di du yaa hinaa ni yaa wia deŋli dikuu yaa ni Kristo n kpauwɛ wia.
47006001	Yaa ni Kᴐraawiizi n na hum huma naa naa, yaa gba ra suŋŋi iabuu, ií gilɛɛ gil Kᴐraawiizi nɛsunaa la un suŋ ii ni la birgi pɛɛ.
47006002	Kᴐraawiizi ŋᴐwᴐᴐrɛ, N nuuwᴐᴐ tɛɛ ia saŋa la min suŋ ii ni la di hiini ia ii na lɛɛi. Too. Ií ra nuu ɛŋ. Zinaa ɛɛ u sunaa hᴐpiziirɛ di kaa ɛɛ u lɛɛi hᴐpizii.
47006003	Yaa n na hum huma naa, yaa ᴐᴐ ra dazuu ya gilɛɛ waa ɛɛ wii la maa n niŋ bir ɛɛ wichᴐgii nɛ́ra gilɛɛ wer gbɛlli yaa huma.
47006004	Yaa ra ɛɛ wii maanii gunla an dɛkkɛ Kᴐraawiizi huŋhunna n ninna ɛɛ. Wikpega ᴐᴐ huuzi yaabuu, ka yaa kpa kanyitti kpoglaa. Yaa zum tᴐᴐrᴐᴐ ni witittii ni siaahmu wiarɛ,
47006005	aabuu banna lᴐᴐzi yaa, ban tᴐ yaa dia, baŋ ɛɛ taawai. Yaa hum humkpega di kuuh. Saŋa bɛl yaa wàá na dᴐᴐ chᴐᴐ, saŋa bɛl ge yaa wàá na diwee di.
47006006	Yaa ᴐᴐ ra dazi dóŋa maa gilɛɛ waa pɛli yaa di ᴐᴐ ra nyiŋŋi nunzuma di ᴐᴐ haa vɛɛ di ra di kanyitti di ᴐᴐ ra hiini nɛra di dᴐᴐ Kᴐraawiizi Dumnanii la yaa ni di nᴐŋŋi nɛra ani biinihuŋŋu,
47006007	di ra ŋᴐ wibii wia di ᴐᴐ ra ɛɛ wia maa Kᴐraawiizi fᴐŋŋa biini, di ᴐᴐ kpa yaa nomɛɛla ni yaa nodige di lau wideŋlaa di ra yoo Sitaani.
47006008	Nɛra baŋhina ra tᴐgzi yaabuu, baŋhina ge ra kpa yaa fugzi, baŋhina ra zᴐᴐzi yaa, baŋhina ge ra chᴐli yaa. Ba ra yir yaa kara hina, ka yaa ɛɛ wibii hina,
47006009	di ra yir yaa nɛdumazi, ka baŋhina ge zum yaa wia nɛnnɛ. Yaa ᴐᴐ du siu biinii, ka dᴐᴐ miibᴐᴐ. Ba ra tᴐᴐri yaabuu, ka ba waa yaa kpuwɛɛ tuŋ.
47006010	Biinichᴐg ᴐᴐ du yaa be, ka yaa bᴐra sᴐᴐni. Yaa ɛɛ nyaara, ka wer ra hiini nɛra werge maa. Yaa waa kummaa dᴐᴐwɛ, ka dᴐᴐ kummaa ge.
47006011	Oo, Kᴐrint hina, yaa biine maanii yaa pilli tɛɛ ia. Ii wia du yaa bampireere werge maa.
47006012	Yaawaa biine waa luŋ. Ka iawaa biine du luŋ yaa be. Ii waa yaa wia kpawɛɛ du ii bampiree.
47006013	N na ŋᴐ wia naabuu alugᴐ n ni n biizii. Yaa nᴐŋŋi iabuu. Ií ge bir ii bampiree di nᴐŋŋi yaa.
47006014	Ií gilɛɛ gil ii ni banla n waa Kᴐraawiizi yardɛɛ kpau di ɛɛ kpaŋ. Wideŋlaa ni wichᴐgaa waa wii maa dᴐᴐwɛ. Bᴐchaaŋ ni bᴐbiri daŋ wer kpauwaa?
47006015	Kristo ni Sitaani daŋ wer ɛɛ kpaŋaa? Unla n sɛɛ Kristo wia ni banla n waa sɛɛwɛ wàá wer ɛɛ kpaŋ.
47006016	Kᴐraawiizi jaami bᴐr ni vugkuari bᴐr daŋ wer du dᴐŋa benii naa? Yaa ɛɛ Kᴐraawiizi la n ɛɛ Kᴐraawiizi himmaa la jaami bᴐttɛ. Ba faa sɛbi u wiŋᴐzi, dí, Yaa Dᴐᴐri ŋᴐwᴐᴐrɛ, N daŋ wa du ba be di ᴐᴐ ra vol ba baaŋ. Ba daŋ yiriŋ ba Dᴐᴐri Kᴐraawiizi, ń ge yir baa n nɛra.
47006017	Awia ií lii a nɛdumazi biini di du ii bɛŋ di gilɛɛ ra gbᴐgzi kunla maa n doŋŋe. Denii ń wer lɛɛ ia di du n be
47006018	di birgi ii mɛɛ, ií ge birgi n biizi. Gunnɛ yaa Dᴐᴐri la n ɛɛ fᴐŋŋa maa hiŋ la ŋᴐ.
47007001	Awia, n nɛnᴐŋŋaa, Kᴐraawiizi n ŋᴐ nua tɛɛ yaa kennaa, a dɛkkᴐᴐ yaa n ninna lizi doŋa maa yaa bᴐrahᴐna ni yaa biine maa di ra ha di ra ɛɛ ania ya wer dᴐᴐ winanaa di wa tuŋ di ᴐᴐ ra ᴐm Kᴐraawiizi ani wii maa.
47007002	Ií pilli ii bampiree tɛɛ yaa. Yaa waa ii bɛl maa ɛɛwɛ wichᴐgaa. Yaa waa bɛl maa chᴐkkɛ. Yaa waa kaa dar nɛr maa ge.
47007003	Maa ia ra jugmi. N faa ŋᴐwᴐᴐrɛ lugᴐ ii du yaa bampireere. Di siurɛ gɛɛ miibᴐᴐrɛ, ka yaa ni iabuu.
47007004	N dᴐᴐ ii tamiirɛ werge maa di ra chᴐli ia werge gba. Ii sᴐᴐni n bᴐraa werge maa di wa bɛri. Ba ra tᴐᴐri yaa, ka n bᴐra sᴐᴐniŋ werge maa.
47007005	Yaa n faa ba Masɛdᴐnia hɛri la, yaa biine faa waa kpaŋ ɛɛwɛ. Tᴐᴐrᴐᴐ faa huuzi yaabuu bᴐr maa. Naari la nɛra n na naa yaa la du de. Wia kaa du yaa biine di ra tir yaa yaa ra fᴐŋ.
47007006	Ama Kᴐraawiizi la n ᴐᴐ sᴐᴐni biinichᴐg hiŋ bampiree la, u sᴐᴐni yaa bampireere Taitus balaa la biini.
47007007	U balaa la bɛŋ wia lɛi sᴐᴐni yaa bampiree. U wa bagli yaabuu gunla uŋ wa na ia u himmaa bampirii sᴐᴐni, guŋ kaa sᴐᴐni yaa ge bampiree. U bagli yaabuu lugᴐ ii ra kɛlli n ninɛɛ werge di ŋᴐ lugᴐ ii bampiree chᴐkkᴐᴐ dikuu gunla miŋ ŋᴐwɛɛ la wia, di kaa ŋᴐ lugᴐ ii aah siwiire dikuu n wia. N bᴐra kaa sᴐᴐniŋ di jaa.
47007008	Miŋ faa sɛbi hᴐŋ di tɛɛ ia, ii biine chᴐgi la, a faa tirimbuu. Ka a waa kaa tiriŋ, dikuu bɛɛwiai, ii biinichᴐg la faa waa birgee.
47007009	N bᴐra sᴐᴐnimbuu. Miŋ chᴐg ii biine wia lɛi n bᴐra sᴐᴐni. Ka ii biinichᴐg la gillᴐᴐ ii bampiree bir. Biinichᴐg la dee Kᴐraawiizi n na nyiŋŋi labuu. N chᴐg ii biinee ka ií gilɛɛ wa chol bᴐna dikuu yaa n gillɛ wia.
47007010	Biinichᴐg la dee Kᴐraawiizi n na nyiŋŋi la ᴐᴐ bir bampiriire K'ᴐraawiizi wer lɛɛ a nɛra. A dee waa witittii ɛɛwɛ. Ka durnya biinichᴐgwaa ra kpu nɛttɛ.
47007011	Ií na gunla biinichᴐg la dee Kᴐraawiizi n na nyiŋŋi la n gillɛ ii siwii aah ii ra kazi bᴐra ií wia wer lii nɛnnɛ di huuhzi ii biine, ii baana fuuh wichᴐgaa ni, ii ra ᴐm, di bir ra kɛlli yaa ni werge di kaa aah siwii werge maa haali di turgi wichᴐgaa la kim. Ii li a biinii. Ii waa wichᴐgii maa dᴐᴐwɛ a wii biini.
47007012	Min sɛbi hᴐŋ la, unla n ɛɛ wichᴐgaa la wia lɛi n sɛbuu, unla uŋ ɛɛ wichᴐgaa la gba wia lɛi. N sɛbuubuu ií wer zum nɛnnɛ Kᴐraawiizi be gunla iin nᴐŋŋi yaa.
47007013	Awia ii sᴐᴐni yaa bampireere. Yaa kaa dᴐᴐ bᴐsᴐna werge dikuu Taitus bᴐsᴐna wia. Ii maa duubuu bᴐkpega nɛnnɛ.
47007014	N faa ŋᴐ ii wiarɛ tɛu di tɛɛ ia sᴐŋ. Too. Ii wan duwɛɛ hiihzi. Gunla maa yaa n ŋᴐwɛɛ tɛɛ ia ɛɛ wibiire. Too. Gunla yaa n ŋᴐ ii wia tɛɛ Taitus di tɛɛ ia sᴐŋ la, a gba ɛɛ wibii.
47007015	U jaa dᴐᴐ ii bilaa werge di ra liizi gunla iin lɛɛu di du ii be di ra fᴐŋ di ra hiŋ gunla maa um bagli ia la.
47007016	N bᴐra sᴐᴐnᴐᴐrɛ min dᴐᴐ ii tamii ani wii maa bᴐr.
47008001	Yaabalaa, yaa ra nyiŋŋuu ii zum gunla Kᴐraawiizi n hiini Yeesu hiŋra la n du Masɛdᴐnia hɛri ba wer dᴐᴐ bunya werge la.
47008002	Tᴐᴐrᴐᴐ werge maa ɛɛ baabuu di na, ka ba bᴐra n sᴐᴐni baa werge maa la, ba wettoo lizi kebee werge bá kpa sunzi nɛra. Ba faa ɛɛ nyaaraa werge,
47008003	ka n wettoo ŋᴐ ba wia lugᴐ ba lizi gunla maa baŋ wettee di bir lizi jaa gba. Ba himmaa kipattɛ guŋ.
47008004	Ba suŋŋi yaabuu werge lugᴐ ya lɛɛ ba kebee la bá ge gba wer ɛɛ winanaa la di ge wa hiini ba dᴐŋa hina Kᴐraawiizi biinanaa la.
47008005	Ba winanaa la kaali gunla yaa n faa binnɛɛ labuu, dikuu bɛɛwiai, ba hiŋ Kᴐraawiizi kipattɛ di kpa ba himmaa tɛɛ ba Dᴐᴐri ni yaa mᴐᴐ ka haa lizi kebee la.
47008006	Awiarɛ yaa suŋŋi Taitus ú la ii ge gba be di ga tuŋ hunnanii la uŋ faa faarɛɛ ii be la.
47008007	Iin dᴐᴐ yarda werge ani wibagla ni nunzuma di ᴐᴐ aah siwii werge di kaa nᴐŋŋi yaa ge naa, ií ɛɛ ania di wer dᴐᴐ winanii naa ge gba werge.
47008008	Maa ŋᴐ ń fir ia ii ra hiŋ kennaa miŋ ŋᴐwɛɛ naa. Ka baŋhina n ɛɛ ania werge di ɛɛ winanaa naa, n na nyiŋŋuu ń zum ii dᴐnnᴐŋŋaa la gunla un duwɛɛ, di u dᴐᴐ wibii gɛɛ waa wibii dᴐᴐwɛ.
47008009	Ii zum gunla yaa Dᴐᴐri Yeesu Kristo n suŋ yaa ni di hiini yaa labuu. U faa dᴐᴐwᴐᴐ ka gil a maa ta dikuu ii wia ka birgi nyaari ka ií ge wer dᴐᴐ werge dikuu u nyaari la wia.
47008010	Awia n daŋ bagli ia gunla min nawɛɛ. Iabuu felee di ŋᴐ winanaa naa wia di faari di ra kɛɛ a kebee diila maa.
47008011	Filaŋkeŋ a dɛkkᴐᴐ lugᴐ iin tuŋ a huma. Gunla iin faa aah siwii di ŋᴐ ií kɛɛa la, ií kaa aah siwii guŋ di sissi a kebee ii kebidᴐᴐlaa biini.
47008012	Di ii bampiree teŋ tɛɛ ia lugᴐ ií tɛɛ kebee la, gunla maa iin dᴐᴐwɛ iin niŋ tɛɛ, guŋ daŋ par Kᴐraawiizi. Waa ŋᴐ ií tɛɛ di kaali gunla iin dᴐᴐwɛ.
47008013	Maa ŋᴐwɛɛ lugᴐ ií kpa ii kummaa tɛɛ baa ka birgi nyaara di ra di dᴐgnya. Ka a wesso ií maa n dᴐᴐwɛ mɛgzi.
47008014	Di ii dᴐᴐwᴐ filaŋkeŋ, ii daŋ wer hiini banla n waa dᴐᴐwɛ. Di ŋmɛnɛbɛl ba ge wa dᴐᴐwᴐ ka ii ge nyaa, bá ge wer hiini ia, ií maa wer ɛɛ kpaŋ.
47008015	Gunnɛ ba faa sɛbi Kᴐraawiizi Hᴐŋ biini di ŋᴐ, Unla n paa diwee werge la waa diwee ka ka, ka unla ge n waa paagɛɛ werge la, waa diwee nyaawɛ.
47008016	N na jaami Kᴐraawiizi ani uŋ gillɛ Taitus dᴐᴐ ii wia u bampirii gunla yaa ge n dᴐᴐ ii wia yaa bampiree la.
47008017	Wii naa yaa n na suŋŋi ŋᴐ ií ɛɛ naa paruubuu werge. U himmaa kipattɛ ú la ii be.
47008018	Yaa kaa hum yaa dᴐŋhiŋ la Yeesu hiŋra maa n du bᴐr maa n na chᴐli amaniyesuma huma naa biini labuu tɛɛ ia.
47008019	Yeesu hiŋra la lizuubuu di ŋᴐ ú du yaa di la ya ga hum hunnanii naa di kpa ii sunzaa la di ga tɛɛ baa. U guŋ daŋ gil yaa Dᴐᴐri himmaa na girme di kaa bagli gunla u wia n du yaa bampiree werge la.
47008020	Yaa waa nyiŋŋi nɛr maa wer na bᴐr di ŋᴐ yaa wichᴐgaa dikuu gunla yaa n kpogli ii kebee naa n ɛɛ sunzinanii naa wia.
47008021	Yaa ra nyiŋŋuu a wia maa wer deŋli nɛra be di kaa wer deŋli Kᴐraawiizi ge be.
47008022	Yaa kaa hum yaa dᴐŋhiŋ bɛllɛ di jaa banla ni. Baal naa, yaa ɛɛubuu di na saŋakpila maa di zum lugᴐ ᴐᴐ aah siwiire di ra hum huma la maa. U dᴐᴐ ii tamiirɛ werge. Awiarɛ u siwii kaa aah werge huma naa wia.
47008023	Taitus ge, u ni yaabuu ra hum huma naa biini di ra hiini ia. Banla n jaa u ni ge ɛɛ yaa dᴐŋa hina di lii Yeesu hiŋra la n du ɛŋ biini. Kristo ra na girmee dikuu ba wia.
47008024	Awia ií gil ba zum lugᴐ nᴐŋŋaa la iin nᴐŋŋi nɛra la ɛɛ nᴐŋŋaa himmaanii, Yeésu hiŋra la maa zum lugᴐ yaa faa waa barabara ra ta di ra ŋᴐ ii wia la.
47009001	A waa kaa ɛɛ wizeŋ miŋ kaa sɛbi kebee la iin niŋ sunzi Kᴐraawiizi biinanaa la wia.
47009002	N zummᴐ lugᴐ a wia teŋ aah ii siwiire. N ŋᴐ ii wiarɛ di ra tɛɛ Masɛdᴐnia hɛri hina di ra chᴐli ia di ra ŋᴐ lugᴐ Akaaya hɛri hina teŋ ɛɛ siryaa diila maa gba. Gunla iiŋ aah siwii la gillᴐᴐ bakpila maa ge aah siwii dikuu a wia.
47009003	N hum yaa dᴐŋa hinaa ii be filaŋkeŋ nɛ́r maa gilɛɛ wer di ra ŋᴐ lugᴐ yaa ta barabaraa di ra ŋᴐ ii wia, ka wibii waa hore a biine. N ŋᴐwᴐᴐrɛ lugᴐ ii teŋ ɛɛ a maa siryaa tuŋ. Awiarɛ n hum baa ií wer ɛɛ sirya la tuŋ.
47009004	Ka di n ni Masɛdᴐnia hɛri hina wa ballᴐ, di ii haa waa ɛɛwɛ tuŋ, di ii waa hiihzi diwee, ka yaawaa daŋ di hiihzi dikuu tamii la yaa n dᴐᴐwɛ ii ni la wia.
47009005	Awiarɛ n binni lugᴐ a dɛkkᴐᴐ min suŋŋi yaa dᴐŋa hina bá tᴐ see di ra la ii be di ga lɛɛ ii sunzaa la iiŋ faa ŋᴐ lugᴐ ii daŋ sunzi baa la maa wa tuŋ, di yaa wa tᴐ har di ra ba, á jaa du de. Denii a wàá ka ɛɛ firaa, ka á ɛɛ kipar sunzaa.
47009006	Ií ra liizi lugᴐ nɛr la n dᴐᴐ kpossii di duu tama, tamaa ú bir na. Ka unla n duuwe werge, u daŋ na werge.
47009007	Gunla maa an du ii bampiree lugᴐ ii tɛɛ, ií ra tɛɛ guŋ ani biinihuŋŋu. Ií gilɛɛ gil a ɛɛ firaa sunzaa ii be. Nɛr la n na sunzi nɛra ani biinihuŋŋu, u wiarɛ ra par Kᴐraawiizi.
47009008	Kᴐraawiizi daŋ wer hiini ia werge maa ií ᴐᴐ wer dᴐᴐ kunla maa iin niŋ dᴐᴐ di kaa jaa ií wer dᴐᴐ di ra hum hunnanaa.
47009009	Ba faa sɛbᴐᴐrɛ Kᴐraawiizi Hᴐŋ biini, dí, U bᴐnni u kunaa di ra tɛɛ nyaara. U winanaa wàá tuŋ maa.
47009010	Kᴐraawiizi la n ᴐᴐ tɛɛ ia kuŋ bee ií wer duu la, u daŋ kaa tɛɛ ia diwee ii di, di kaa gil ii na bee werge maa di gil ii winanaa ge wer jaa.
47009011	U daŋ hiini ia ií na kummaa ra jaa ka ií ge wer dᴐᴐ bunya di ra hiini nɛra. Di yaa hum huma naa di tuŋ, Kᴐraawiizi daŋ na jaaŋ nɛkpila be,
47009012	dikuu bɛɛwiai, iinna hiini nɛra naa, Kᴐraawiizi biinanaa la daŋ jaa dᴐᴐ kuna la baŋ waa dᴐᴐwɛ la. Ka a bɛŋ lɛi niŋ lii a biini. Kᴐraawiizi daŋ na jaaŋ werge maa di lii nɛkpila be.
47009013	Ii huma naabuu niŋ bagli lugᴐ ii hiŋaa dᴐᴐ wibiire. Nɛkpila daŋ tɛɛ Kᴐraawiizi sᴐŋ dikuu iinna hiŋ Kristo amaniyesuma hiŋaa ŋmɛnizi nɛnnɛ wia ani iiŋ hiini baa ani nɛr maa werge wia.
47009014	Ba ge daŋ suŋŋi Kᴐraawiizi tɛɛ ia ani nᴐŋŋaa ni dikuu ban nawɛɛ Kᴐraawiizi n du ii bampiree werge di hiini ia wia.
47009015	Kᴐraawiizi dᴐᴐ jaannɛ. U ge sunzaa la un sunzi yaa la, yaa waa kaa zum gunla yaa n niŋ bagli u bagla gba.
47010001	Mìŋ́ Pᴐᴐl n himmaa ra fᴐrgi iabuu yaa Dᴐᴐri sisᴐna ni u kanyitti ni. Ba ŋᴐ n wiarɛ lugᴐ di n haŋ wa du ii be anna ᴐm iabuu, ka di yaa waa kaa waa na dᴐŋa, am bir dᴐᴐ bampirii.
47010002	N na fᴐrgi iabuu filaŋkeŋ, di n wa ba ii be, ń gilɛɛ waa bagli fᴐŋŋa ii ni alugᴐ min niŋ bagli banla n kpa yaa ra yir nɛra la n na ɛɛ ba wia ba bᴐrahᴐna fᴐŋŋa biini la.
47010003	Yaa bᴐrahᴐnaa yaa kpa ra ɛɛ wia. Ka laal la yaa n na yoo la, yaa bᴐrahᴐna fᴐŋŋa biini lɛi yaa ra yoo a laal.
47010004	Yaa laal kuna waa newea hora ɛɛwɛ. A dᴐᴐ kpegzii Kᴐraawiizi be di wer ra purgi diikpega.
47010005	Newea nunzuma wia la banna tᴐgzi di ra di nɛra hᴐᴐzi ni baglaa la maa banna tᴐgzi werge ka ra vɛɛ Kᴐraawiizi zumaa la ɛɛ diikpega la yaa n niŋ wer purgi labuu. Yaa kaa dᴐᴐ fᴐŋŋa ya gil nɛra nfɛssi gba wer sɛɛ Kristo dᴐᴐra.
47010006	N ɛɛ siryaa, di ii wa sɛɛwᴐ tuŋ ń tɛr nɛr la maa n vɛɛwɛ digni.
47010007	Ii siwee waa na gɛɛ? Di nɛr la maa zummᴐ lugᴐ u ɛɛ Kristo hiŋrii ú kaa fɛ nfɛrɛ di zum lugᴐ gunla uŋ ɛɛ u hiŋri la, gunnɛ yaa gba ɛɛ u hiŋra.
47010008	Di n na chᴐli n hiŋ werge ani fᴐŋŋa la yaan dᴐᴐwɛ ii ni la, ka guŋ wàá ɛɛŋ hiihzi. Yaa Dᴐᴐri tɛmbuu a fᴐŋŋa ń wer helli ia. Wan tɛɛwɛ guŋ ń wa chᴐgi ia.
47010009	Ka maa nyiŋŋi ii ŋᴐ n wia lugᴐ n ᴐᴐ sɛbi hᴐnaa di ra ᴐnzi nɛra.
47010010	Ba ra ŋᴐ, U wettoo di ra sɛbi hᴐŋkpega. Ka di i wa nau, gɛrgii. Di u ra ŋᴐ wia ge, u ŋᴐ ra huhzi.
47010011	Nɛr la maa n na ŋᴐ guŋ ú zum lugᴐ gunla yaa n sɛbɛɛ hᴐna la biini la, gunnɛ ya ɛɛ saŋa la yaa n niŋ wa na dᴐŋa la.
47010012	Yaa wàá kpa yaa hinaa di mɛgzi banla n na tᴐgzi ba hinaa la. Yaa wàá kpa yaa nyuuni lᴐ baa. Baabuu ᴐᴐ binni ba dᴐŋa wiɛɛlaazii di ra ŋᴐ dí ba horaa wesse. Banna ɛɛ kennaa, ba waa nfɛrɛ dᴐᴐwɛ.
47010013	Yaawaa wàá chᴐli yaa hinaa ani wii la maa n waa hoo anla Kᴐraawiizi n gillɛ yaa ɛɛ la biini. Gunla maa um mɛgzɛɛ tɛɛ yaa, yaa daŋ ɛɛ guŋ bɛŋ. Ii gba du huma la un tɛɛ yaa la biinii.
47010014	Yaa n kpa ii wia di birgi yaa wia la, yaa waa huma la Kᴐraawiizi n mɛgzɛɛ tɛɛ yaa la ni bɛrɛɛ. U kpa ii wiarɛ di tɛɛ yaa. Yaabuu felee di ba ii be di wa lizi amaniyesuma la tɛɛ ia.
47010015	Yaa waa yaa hinaa ra chᴐli ani huma la baŋhina n ɛɛwɛ ka a waa hoo anla Kᴐraawiizi n mɛgzɛɛ tɛɛ yaa la biini. Ka yaa dᴐᴐ tamiirɛ lugᴐ di ii wa yardi Kᴐraawiizi nɛnnɛ, Kᴐraawiizi daŋ kaa lizi huma aŋhina tɛɛ yaa di jaa a ni werge dikuu ii wia
47010016	ya wer la see di gaa lizi amaniyesuma la di ra tɛɛ banla n du see la di gilɛɛ ra chᴐli yaa hinaa dikuu huma la nɛbɛl n teŋ ɛɛwɛ mᴐᴐ ka yaa ba waa lɛɛa u be la wia.
47010017	Hinla maa n ŋᴐ í chᴐli nɛbɛl, í ra chᴐli yaa Dᴐᴐri.
47010018	Nɛr la n na chᴐli u hiŋ, waa lɛi Kᴐraawiizi tɛɛ wibii. Ka unla Kᴐraawiizi n na chᴐli, waabuu ú tɛɛ wibii.
47011001	N na nyiŋŋuu ii di kanyitti tama ka nuu gɛnii wiŋᴐzi. Ií ɛɛ ania ka diŋ kanyitti,
47011002	dikuu bɛɛwiai, n bᴐra ra wiiu dikuu ii wia. Kᴐraawiizii gillɛ n dᴐᴐ bᴐwii guŋ. N gillᴐᴐ ii ɛɛ bakpaŋ bɛŋ hahjiga di ra nyiŋŋi n wer kpa ia tɛɛ ii jaari Kristo alugᴐ toloori la n waa baal zummɛ.
47011003	Ka n na fᴐŋuu Sítaani gilɛɛ wa na ŋmɛnɛɛ di wer bir ii nfɛssi lugᴐ ii wàá ka nᴐŋŋi Kristo nɛnnɛ ani biinihuŋŋu. Maa nyiŋŋi u wer dar ia alugᴐ hɛrikuŋ la n faa fugzi Haawa di wer daruu la.
47011004	Ii ᴐᴐ ra di kanyittii di nuu ra tɛɛ banla n ba ii be di waa bagli Yeesu wia a kur wia la yaa n faa bagli ia la ni. Di kunduma izi ii ni ka waa Kᴐraawiizi Dumnanii la n faa zuu ii ni la ɛɛwɛ, di baŋhina kaa ra bagli amaniyesuma aŋhina wia a kur anla yaa n faa bagli ia la ni, ka ii ᴐᴐ haa ra di kanyittii di nuu ra tɛɛ baawaa.
47011005	Ii ra tᴐgzi baabuu di kaali Kᴐraawiizi huŋhunna gba. Ɛrɛɛ bᴐirɛ ba bᴐnnɛi?
47011006	N wiŋᴐzi nyaa yomaa, ka a waa zumaawaa nyaawɛ. Wia la maa yaa n zummɛ ge, yaa gillᴐᴐ a chaani nɛnnɛ ii wer zum a maa nɛnnɛ.
47011007	Gɛɛ miŋ faa kpa n hiŋ fugzi ka ií faa wer nuu Kᴐraawiizi amaniyesuma pɛɛpɛɛ n be la, wichᴐgaarɛ n faa ɛɛ guŋ gɛɛ? Ii hiinaa wiarɛ n faa kpa n hiŋ fugzi la ka nɛ́ra wer di ra kpa ia tᴐgzi.
47011008	Yeesu hiŋra la n du yeŋa la kebeere n lɛɛ ba be. Baabuu tɛŋ kebee ka ń wer hum ia.
47011009	Miŋ faa du ii be la, n faa waa kebee dᴐᴐwɛ, ka maa guŋ wia kuuwɛ di tᴐᴐri ii bɛl maa. Ka Yeesu hiŋra la n faa lii Masɛdᴐnia hɛri di ba la faa hiinimbuu ani kuna la miŋ faa waa dᴐᴐwɛ. N faa ɛɛ aniaa ń gilɛɛ tᴐᴐri ia ani wii maa wia. N daŋ ᴐᴐ haa ɛɛ guŋ di ra la.
47011010	N na ŋᴐ ii benii ani wibii la Kristo n gillɛ n dᴐᴐ la. Wii naa minna ɛɛ di wer ra chᴐli n hiŋ dikuu a wia naa, màá gil u ɛɛi Akaaya naa hɛri.
47011011	Ɛrɛɛ wiarɛ n ɛɛ gunnɛi? Maa ia nᴐŋŋɛɛrɛ gɛɛ? Aa! N nᴐŋŋi iabuu gɛɛ. Kᴐraawiizi gba zummᴐ.
47011012	Ka n daŋ ᴐᴐ ɛɛ guŋ nɛ́ra la n na nyiŋŋi ba ta barabara di ŋᴐ lugᴐ ba ni yaa ɛɛ kpannɛ la gilɛɛ wer na bᴐr di wer ra ŋᴐ guŋ.
47011013	Nɛra naa dizi waa Kristo huŋhunna himmaa ɛɛwɛ ka ra dar nɛra di ra hum a huma di ra yir ba hinaa u huŋhunna di ra fugzi nɛra.
47011014	Mhmm. Sitaani gba ᴐᴐ weruu kuari u hiŋ di lii mɛlikananiinanii bɛl di ge wer ra fugzi nɛra.
47011015	Awia di u balaa ra yir ba hinaa banla n na ɛɛ wideŋlaa di wer ra fugzi nɛra, a waa witittii ɛɛwɛ. Ka Kᴐraawiizi daŋ turgi baa ani gunla ba huma n duwɛɛ.
47011016	Too. N kaa ra ŋᴐ ii benii. Ií gilɛɛ waa yiriŋ gɛnii dikuu wia naa min niŋ ŋᴐ naa wia. Di n gɛnnᴐ gba, ka ií ra nuu n be ń ge gba wer chᴐli n hiŋ tama.
47011017	Wia naa min niŋ ŋᴐ naa, yaa Dᴐᴐri lɛi ŋᴐ ń ŋᴐa. N himmaa chugla wiŋᴐzii n na nyiŋŋi n ŋᴐ dikuu nɛra hinchᴐlaa naa wia.
47011018	Bakpila n na chᴐli ba hinaa ani ba bᴐrahᴐna wia kennaa, n gba daŋ chᴐli n hiŋ,
47011019	dikuu bɛɛwiai, nunzunnaa ia. Ii ᴐᴐ weruu di ra tɛɛ gɛnaa sisᴐna di gil ii bᴐra sᴐᴐni ii ra nuu ba be.
47011020	Baŋhina ᴐᴐ kpa iabuu di birgi ba yoma di ra foozi ia di ra di ia di ra bagli fᴐŋŋa ii ni di ra chɛ ia liizi ka ii ra tɛɛ baa sisᴐna.
47011021	Yaawaa ɛɛ gɛrgaa. Yaawaa waa ia tᴐᴐrɛɛ guŋ. Ka di wichᴐgaarɛ yaa ɛɛ ia guŋ, amᴐ ii gaafura. Ka wii la maa ban dᴐᴐ barabara di wer ra chᴐli ba hinaa dikuu u wia la, n gba dᴐᴐ barabaraa lugᴐ ń ge gba wer chᴐli n hiŋ dikuu a wii wia. Too. N gɛnni wiŋᴐzi labuu n ŋᴐ la.
47011022	Ba ɛɛ Jus hinaa gɛɛ? N gba ɛɛ bɛllɛ. Ba ɛɛ Izrɛl hinaa gɛɛ? N gba ɛɛ bɛllɛ. Ba ɛɛ Abraham naanazii gɛɛ? N gba ɛɛ u naana bɛllɛ.
47011023	Ba ɛɛ Kristo balaarɛa? Ií ra nuu chugla hiŋ wiŋᴐzi. N kaali baabuu. N hum u humaa di kuuh werge maa di kaali baa di kaa du diitᴐᴐri diini werge maa di kaali baa. Ba lᴐᴐzimbuu saŋakpila maa. Maa kaa zum a maga gba. N kaa du siu biini saŋakpilakpila.
47011024	Jus hina faa viirimbuu virma saŋazi bunue. Saŋazi la kpaŋ maa, nua butokko ni kpᴐrgᴐ ni kabɛllɛ ba viiriŋ.
47011025	Baŋhina lᴐᴐzimbuu ni daazi saŋazi buhoro maa. N bia ge lᴐᴐzaa bukakpaŋ. N faa kaa zuu muugbera u wa purgi ŋmɛnɛɛ, a saŋa bɛl n kaa zuu bɛl u ge kaa puri, a guŋ buhoro. A saŋa hiŋ bɛl n wa ta nii biinii hamuŋa ni guŋŋ hᴐᴐ wa pizi, bᴐr kaa wa biri.
47011026	N gaagᴐᴐrɛ werge di na siaahmu deekpila maa. N na siaahmu nii n suwee be ani ŋmɛɛna be ani n himmaa nɛra be ani banla n waa Jus hina ɛɛwɛ ge be. Siaahmu huuzimbuu bola biini, bᴐdumazi, muuzeŋ biini. N kaa na siaahmu banla n waa Yeesu hiŋra himmaa ɛɛwɛ be.
47011027	N zum kuuhni ni dᴐgnya. Maa dᴐᴐ nawɛɛ di ra chᴐᴐ saŋakpila maa, di zum lᴐzi ni ninyᴐgzi. Diwee maa waa n nua zuuwɛ hᴐpizikpila maa biini. N zum waarii. Maa ᴐᴐ dᴐᴐ kunlaalaa nɛnnɛ ń tᴐ n hiŋ.
47011028	Annii maa ɛɛ baŋgia wikpoglaare. Biini hor ge gba du de, dikuu bɛɛwiai, Yeesu hiŋra la n du bᴐr maa wia du n bampiriire n na fᴐŋ ba wia hᴐpizibii maa.
47011029	Di bɛl maa waa kpeg nɛnnɛ, a guŋ ᴐᴐ tirimbuu n ge gba gɛrgi. Di ba dar bɛl maa u leu ŋmɛnɛɛ, n baaŋ ᴐᴐ ra fuuh u wiarɛ.
47011030	Di a wesso minna chᴐli n hiŋ, n gɛrgaa wiarɛ ń na chᴐli.
47011031	Yaa Dᴐᴐri Yeesu mɛɛ Kᴐraawiizi zummᴐ lugᴐ maa kara ra kanni. Ií ra tɛu sᴐŋ saŋa maa di ra la.
47011032	Miŋ faa du Damaskus, nabᴐma la ba koori Arɛtas n gillɛ u dᴐᴐ fᴐŋŋa de la faa ra nyiŋŋuu u lawiŋ di gil ba ra daaziŋ a bol maa bá lawiŋ.
47011033	Ka ba gil n zuu kɛɛgᴐ biini di kpaŋ ga tokoro bɛl n du koŋlii la n bar bol la ni di gil n zeeli di tuu hɛri. N lii di lɛɛ n hiŋ u be.
47012001	Hinchᴐlaa waa tᴐna maa dᴐᴐwɛ. Ka n daŋ haa chᴐli n hiŋ. N jaa ba wia la min chᴐᴐwɛ di ra deezi yaa Dᴐᴐri bagliŋ la ninɛɛ.
47012002	Yeesu hiŋri bɛllɛ du de binni fidaanaazuu zinaa Kᴐraawiizi n toou di zuu u be chinchiŋ himmaa la.
47012003	Di u ni u bᴐrahᴐnnɛ zuu de gɛɛ u duma bɛnnɛ zuu de, maa zum. Kᴐraawiizi bɛnnɛ zummɛ.
47012004	Ka kenne n zum. Minuu a hiŋ. Kᴐraawiizi kpambuu ga zuu u be, n nuu wiŋᴐzizi aŋhina n kaali newee ŋᴐi. Kᴐraawiizi wàá gil newee ŋᴐa.
47012005	Di n ŋᴐ ń chᴐli nɛr, waabuu ń chᴐli. Ka miŋwaa wàá chᴐli n hiŋ ani wii maa, di n gɛrgaa wia lɛi.
47012006	Di n na nyiŋŋi ń chᴐli n hiŋwaa, a wàá ɛɛ gɛnni wiŋᴐzi, dikuu bɛɛwiai, a maa ɛɛ wibiire. Ka màá ŋᴐ. Maa nyiŋŋi nɛr maa kpa wii maa di tᴐgziŋ di anla un nawɛɛ ani anla un nuuwɛ bɛŋ lɛi.
47012007	Kᴐraawiizi faa waa nyiŋŋi n ge ra tᴐgzi n hiŋ werge dikuu wikpilakpila uŋ gillɛ n chᴐᴐ di ra na deeza biini wia. Awia u gillᴐᴐ wii bɛl du n ni di lii Sitaani be, u ra tᴐᴐriŋ alugᴐ sᴐᴐh n du n ni ń gilɛɛ wer ra tᴐgzi n hiŋ werge.
47012008	Buhoro maanii n suŋŋi Kᴐraawiizi ú lizuu n ni.
47012009	Ka waa sɛɛwɛ ú lizuu. U ŋᴐ, N hiinaa naa min niŋ suŋ i ni di hiinii naa daŋ kukkii. Nɛra gɛrgaa biinii ń fᴐŋŋa wer du wer werge di wa tuŋ. Awia n daŋ gil n bᴐra sᴐᴐniŋ dikuu n gɛrgaa wia di chᴐlaa, ka Krísto fᴐŋŋa wer du n ni.
47012010	Awia di n gɛrgᴐᴐ, di nɛra ra gbɛlliŋ, di n na di dᴐgnya di ra di tᴐᴐrᴐᴐ di ra na siaahmu dikuu Kristo wia, u guŋ parimbuu, dikuu bɛɛwiai, di n gɛrgᴐᴐ, denii ń kaa dᴐᴐ fᴐŋŋa nɛnnɛ.
47012011	N ɛɛ gɛnni wiarɛ. Ka iabuu gillɛ n ɛɛ guŋ. Iabuu niŋ faa chᴐliŋ. Maa kummaa ɛɛwɛ, ka nɛra la iinna tᴐgzi di kaali Kᴐraawiizi huŋhunna la bɛl maa wam bᴐwɛɛ wii maa bᴐr.
47012012	Miŋ faa du ii be la, n faa ɛɛ wiɛɛlaa la n gillɛ ii zum lugᴐ n ɛɛ Kᴐraawiizi huŋhunnii di ɛɛa ani kanyitti. Wizenaa ni wisɛɛlaa ni fᴐŋŋawiarɛ n faa ɛɛ la.
47012013	Ii ni Yeesu hiŋra n du yeŋa la, maa ia ɛɛwɛ ii ɛɛ kpaŋaa? Maa ii be binnɛɛ ń na n diwee. Guŋ bɛnnɛ maa ɛɛwɛ. Di wichᴐgaarɛ n ɛɛ ia guŋ, amᴐ ii gaafura.
47012014	Minna ɛɛ sirya ń ba ii be filaŋkennaa, n buhoro balaarɛ niŋ ɛɛ guŋ. Màá binni ii be ii tɛŋ diwee. Ii kuna lɛi n na nyiŋŋi. Ii himmaanii n na nyiŋŋi. Biizi lɛi niŋ nyiŋŋi di dau ra tɛɛ ba mɛɛ ni ba maa. Ba mɛɛ ni ba maarɛ niŋ nyiŋŋi di ra tɛɛ baa.
47012015	Di n kebee maa ani n fᴐŋŋa maa gba tunnᴐ dikuu ii wia, ka n bᴐra daŋ sᴐᴐni. Ii wia n du n bampirii werge maa wiarɛ ii ge lizi n wia ii bampiree gɛɛ?
47012016	Baŋhina daŋ sɛɛ lugᴐ maa ia duwɛɛ tᴐᴐrᴐᴐ dikuu n diwee wia. Ka ba daŋ ŋᴐ lugᴐ n ŋmurgi iabuu di wer dar ia gunla.
47012017	Banla miŋ faa hum ii be la, ii daŋ wer ŋᴐ baa bɛl maa wia lugᴐ u dar iabuu di lɛɛ ii kebeea?
47012018	Miŋ faa suŋŋi Taitus ú la ii be di gil yaa dᴐŋhiŋ duu la la, a Taitus dar iabuu di lɛɛ ii kebee gɛɛ? N nuu manni waa kpaŋ ɛɛwɛa? Yaa maa wiɛɛlaa waa kpaŋ ɛɛwɛa?
47012019	Yaa n na ŋᴐ wia kennaa, ii ra binnuu lugᴐ yaa ra ŋᴐabuu di ra nyiŋŋi yaa hor wer du sum ii be gɛɛ? Yaa ɛɛ Kristo hiŋraa di ra ŋᴐa Kᴐraawiizi be. N biinᴐŋŋaa, ii hiinaa wiarɛ yaa ra ŋᴐ a maa ií wer lau nɛnnɛ,
47012020	dikuu bɛɛwiai, n na fᴐŋuu lugᴐ ń gilɛɛ wa ba ii be ií wia wa chᴐg n biini, ń ge wia wa chᴐg ii biine, ń wa na lugᴐ ii ra di dᴐŋa hᴐᴐzi di dᴐᴐ bᴐwii ni baaŋfuuihdumazi ni bɛnsᴐnnyiŋŋaa ni nɛgbɛllaa ni nɛzᴐᴐzaa ni barabara ni basabasa wia.
47012021	Maa nyiŋŋi n kaa wa ba ii be ń Dᴐᴐri Kᴐraawiizi wa duŋ hiihzi dikuu ii wia. Di n ballᴐ, di wichᴐg ɛɛra kpila du ii be ba biine haa waa chᴐkkɛ dikuu sɛnsɛŋ wia ni wichᴐgaa naa dee baŋ ɛɛwɛ naa wia, n ge biini daŋ chᴐgi.
47013001	Ii be balaa buhoro hinnɛ keŋ. Di n wa ballᴐ, bɛl maa daŋ nyiŋŋi u daansɛɛ hina banɛɛ gɛɛ bahoro ka ú wiŋᴐzi wer deŋli.
47013002	N faa ŋᴐ ii benii n bunɛɛ laŋaa la di kaa ra ŋᴐ ii be miŋ waa hoo ii be filaŋkennaa, ii banla n faa ɛɛ wichᴐgaa ani ii banla maa n kawɛɛ, di n kaa waa ba ii be, màá gil ia.
47013003	Ii faa ra nyiŋŋuu ií zum nɛnnɛ lugᴐ Kristo du n ninɛɛ di ra ŋᴐ wia la. Too. Ii daŋ zum. Wàá nyaa fᴐŋŋa ii be. U daŋ bagli ia u fᴐŋŋa.
47013004	Baŋ faa kpuu daakaŋlii ni la, u gɛrgaarɛ faa. Ka u jaa dᴐᴐ miibᴐᴐrɛ Kᴐraawiizi fᴐŋŋa biini. Yaa gba nuu maa gɛrgᴐᴐrɛ. Kaa filaŋkeŋ yaa nuu wettoo na miibᴐᴐ Kᴐraawiizi fᴐŋŋa biini di wer du ii be ani a fᴐŋŋa.
47013005	Ií pessi ii hinaa di zum lugᴐ ii yarduubuu nɛnnɛ gɛɛ ii wᴐᴐ yardɛɛ? Ií ɛɛ ii hinaa di na. Ii waa zummɛ lugᴐ Yeesu Kristo du ii biinewaa? Di ii waa nɛfugze ɛɛwɛ, amᴐ u du ii biinee.
47013006	N na tamuu lugᴐ ii daŋ zum yaa n waa nɛfugze ɛɛwɛ.
47013007	Ama yaa ra suŋŋi Kᴐraawiizii lugᴐ ií gilɛɛ dᴐᴐ wichᴐgaa maa. Yaa n na nyiŋŋi ya wer lii di dᴐᴐ wibii ii be wia lɛi yaa ra suŋŋuu guŋ. Ii winanaa ɛɛirɛ yaa ra nyiŋŋi. Di guŋ gillᴐ ba ra ŋᴐ lugᴐ yaa waa wibii dᴐᴐwɛ, ka gunnɛ yaa ra nyiŋŋi.
47013008	Yaa wàá wer yoo wibii. Yaa daŋ hiinuubuu.
47013009	Di ii dᴐᴐ fᴐŋŋa ka yaa gɛrgi, yaa bᴐra daŋ sᴐᴐni. Yaa kaa ra suŋŋi Kᴐraawiizi lugᴐ ú kuari ii wia maa á du wer di wa tuŋ.
47013010	Awiarɛ n na sɛbi wia naa miŋ waa hoo ii be naa ń gilɛɛ waa jugmi ia saŋa la min niŋ wa ba ii be la. N Dᴐᴐri tɛmbuu fᴐŋŋa. Ka ii hiinaa wiarɛ u tɛŋ a fᴐŋŋa ń wer hiini ia ií wer lau nɛnnɛ. Ii chᴐgaa wia lɛi u tɛŋ a fᴐŋŋa.
47013011	Too. Yaabalaa, ií gil ii bᴐra sᴐᴐni di gil Kᴐraawiizi kuari ii wia maa á du wer di wa tuŋ di sᴐᴐni ii bampiree di gil ii maa dᴐᴐ nuukpaŋ nɛnnɛ di du dᴐŋa be pɛrɛtɛ. Kᴐraawiizi la n ɛɛ nᴐŋŋaa ni bampirsᴐna hiŋ la daŋ ᴐᴐ du ii be.
47013012	Ií ra jaami dᴐŋa nɛnnɛ.
47013013	Kᴐraawiizi biinanaa maa ra jaami iabuu.
47013014	Yáa Dᴐᴐri Yeesu Kristo nɛsunaa dᴐᴐi ni Kᴐraawiizi nᴐŋŋaa ni u Dumnanii nuukpaŋ dᴐᴐi la du ii maa ni.
48001001	Mìŋ́ Pᴐᴐllɛ ra sɛbi hᴐŋ naa ń tɛɛ ia. N ɛɛ Kᴐraawiizi huŋhunni bɛllɛ ka newee be lɛi a lii. Newee lɛi humiŋ. Yeesu Kristo ni yaa mɛɛ Kᴐraawiizi la n lalluu siu biini labuu humiŋ.
48001002	N ni Yeesu hiŋra la maa n du n be bᴐnnaa la ra jaami ii banla maa n ɛɛ Yeesu hiŋra di du Galasia hɛri la.
48001003	Yáa mɛɛ Kᴐraawiizi ni yaa Dᴐᴐri Yeesu Kristo hiini ia di tɛɛ ia bampirsᴐna.
48001004	Yaa Dᴐᴐri la sɛɛ yaa mɛɛ Kᴐraawiizi kipattɛ di siu dikuu yaa wichᴐgaa wia ú wer lɛɛ yaa durnya ni u wichᴐgaa fᴐŋŋa biini.
48001005	Ií gil u sᴐŋ dᴐᴐ girme di hanna la saŋaa saŋa maa. Aamin.
48001006	A tirimbuu werge maa miŋ nuuwɛ lugᴐ ii teŋ vɛɛ Kristo amaniyesuma labuu ka bir ra hiŋ uduma bɛl. Kristo n faa suŋ ii ni di hiini ia la, Kᴐraawiizi yir iabuu ii ba u be. Ka ii bir vɛɛu manaŋ manaŋ kennaa.
48001007	Maa sɛɛwɛ lugᴐ Kristo amaniyesuma maa kaa du denii di kaa jaa anla yaa n na lizi la ni. Ka baŋhina du ii benii di lawaa ra birgi di ra bugmi ia.
48001008	Di n himmaa wa lizi amaniyesuma maa tɛɛ ia a kur anla miŋ felee lizi tɛɛ ia la, K'ᴐraawiizi seeŋ nua. Di Kᴐraawiizi mɛlika bɛl ge gba wa liwᴐᴐ di wa ɛɛ guŋ, K'ᴐraawiizi see u ge gba nua.
48001009	Ií gil n kaa ŋᴐ gunla miŋ ŋᴐwɛɛ la ií nuu nɛnnɛ. Di nɛr la maa wa lizi Kristo amaniyesuma di tɛɛ ia, a kur anla iiŋ faa sɛɛwɛ la ni, K'ᴐraawiizi see a hiŋ nua.
48001010	Miŋ ŋᴐ wia naa kennaa, newearɛ n na tᴐgzi gɛɛ Kᴐraawiizii n na tᴐgzɛi? Newearɛ n ŋᴐ ń wia par gɛɛ Kᴐraawiizɛi? Di n vii haa ra nyiŋŋi n wia par nɛra, n vii wàá wer ɛɛ Kristo balii.
48001011	Yaabalaa, ií gil n kali ia nɛnnɛ ií zum. Amaniyesuma la miŋ faa lizɛɛ tɛɛ ia la, newea wiŋᴐzi lɛi.
48001012	Newee be lɛi n zumuu. Newee lɛi bagliŋ. Yeesu Kristoo kpa a maa bagliŋ n wer zumaa.
48001013	Ii faa ra nuu n wiarɛ saŋa la miŋ faa ra hiŋ Jus hina hiŋaa la di faa nuu gunla miŋ faa ra aah siwii werge maa di ra tᴐᴐri Yeesu hiŋra di ra nyiŋŋi n chᴐgi ba wia maa la.
48001014	N tᴐ n saara galga maa seere Jus hina hiŋaa la biini dikuu miŋ faa ra tᴐgzi yaa naana wiazi werge maa wia.
48001015	Ka Kᴐraawiizi la n felee di liziŋ tɛɛ u hiŋ di ba haa wan lullɛ gba la suŋ n ninɛɛ di yiriŋ n ba u be.
48001016	Denii a paruu lugᴐ ú gil n zum u bie nɛnnɛ ń wer bagli u wia tɛɛ banla n waa Jus hina ɛɛwɛ la. Uŋ wa liziŋ gunla, n ni nɛr maa waa dᴐŋa nawɛɛ ya ga ŋᴐ a wia mᴐᴐ.
48001017	Maa kaa la banla n feliŋ di ɛɛ u huŋhunna Jɛrusalɛm la be gba. N izoore di la Arabia hɛri di ga du de mᴐᴐ ka jaa bir ba Damaskus.
48001018	Binni ahoro n wa miŋ faa ra tᴐgzi yaa naana wiazi werge bɛrɛɛ n jaa izi di la Jɛrusalɛm ń wer zum Pitta la banna yir Siifas la. Hᴐpizaa fidaanuere n faa du u be a saŋa.
48001019	U bɛnnɛ n na. Maa Kᴐraawiizi huŋhunna la bɛl maa nawɛɛ di Siifas la ni yaa Dᴐᴐri niwee Jems bɛŋ lɛi.
48001020	Wibii maanii n sɛbi guŋ. Kᴐraawiizi benii n na ŋᴐ. Kara lɛi.
48001021	Denii n izi de di la Siriya ni Silisia hɛssi.
48001022	Yeesu Kristo hiŋra la n du Judia hɛri la faa wan zummɛ siwee ni. Ba siwee faa haa waa n ni chaanɛɛ
48001023	ka ra nuu n wia lugᴐ unla n faa ra tᴐᴐri baa labuu jaa ra bagli nɛra hiŋaa la uŋ faa ra nyiŋŋi u chᴐgi la.
48001024	Ba ra chᴐli Kᴐraawiizi dikuu n wia.
48002001	Denii binni fidaanaazu n kaa wa bɛri, n kaa kuari la Jɛrusalɛm. N ni Banabas kpauwᴐᴐ la di ga kpa Taitus di jaa yaa ni di la de.
48002002	Kᴐraawiizii faa bagliŋ lugᴐ ń na la. N la di ga bagli baa gunla maa miŋ ᴐᴐ lizi amaniyesuma la di ra bagli banla n waa Jus hina ɛɛwɛ la. Ba nabᴐnzi benii n feli la di ga bagli ba bɛŋ mᴐᴐ ń nuu ba be alugᴐ n baglᴐᴐrɛ nɛnnɛ gɛɛ pɛɛpɛɛrɛ n faa aah siwii di ra bagli a wia gunla?
48002003	Ba faa zummᴐ lugᴐ Taitus la ɛɛ Girik hinuurɛ u hɛŋ waa teŋŋe. Ka ba faa waa nyiŋŋi bá firuu lugᴐ bá teŋ u hɛŋ.
48002004	Baŋhina faa du de di ra dar nɛra lugᴐ ba ɛɛ Yeesu hiŋraa. Ba ba wa suahzi zuu yaa biini bá zum yaa hinaa dᴐᴐi Yeesu Kristo hiŋaa biini di faa ra nyiŋŋi ya kaa birgi yoma.
48002005	Ka yaa waa sɛɛwɛ bá fir yaa tama maa bá gilɛɛ wer bir Kᴐraawiizi wibii di lii u amaniyesuma la biini ka ú haa wer dᴐᴐ wibii tɛɛ ia.
48002006	Banla banna yir nabᴐnzi la faa du de. Ka maa ba wia kpawɛɛ su siwii. Kᴐraawiizi waa yaa newea nabᴐmuu ra binni. Ba wam baglɛɛ wii maa
48002007	ka sɛɛ lugᴐ Kᴐraawiizi humimbuu ń lizi u amaniyesuma la di ra tɛɛ banla n waa Jus hina ɛɛwɛ alugᴐ gunla uŋ faa hum Pitta ge ú lizaa tɛɛ Jus hina ge la.
48002008	Kᴐraawiizi la n na hum Pitta bampirii biini u wer di ra hum Jus hina be la, waabuu ra hum n ge bampirii biini n wer ra hum banla n waa Jus hina ɛɛwɛ be la.
48002009	Awia baŋ wa zummɛ lugᴐ Kᴐraawiizii ra hiiniŋ la, banla banna yir ba nabᴐnzi la, Jems ni Siifas ani Jᴐn la, ba kpa n ni Banabas di birgi ba dᴐŋa hina di gil yaa maa dᴐᴐ nuukpaŋ lugᴐ yaawaa danna bagli banla n waa Jus hina ɛɛwɛ ka bá ge ra bagli Jus hina la.
48002010	Wikpaŋ bɛnnɛ ba ŋᴐ, dí ya ᴐᴐ ra liizi ba nyaara wia di ra hiini baa. Gunnɛ n gba faa ra nyiŋŋi.
48002011	Denii Siifas ba Antiᴐk, n pɛɛzuu wii bɛl, dikuu bɛɛwiai, u hor faa waa sum.
48002012	Uŋ faa du yaa be saŋa la banla Jems n hummɛ la n faa haa waa ballɛ mᴐᴐ la, u ni banla n waa Jus hina ɛɛwɛ la ᴐᴐ faa kpawuu ra di. Ka banla Jems n hummɛ la n wa ballɛ, u bargi u hiŋ banla n waa Jus hina ɛɛwɛ la be. Waa kaa sɛɛ ú ni baa ra di dikuu unna ᴐm banla n na tᴐgzi Moosis kiizi hiŋaa ni hɛŋ teŋaa wia la.
48002013	Uŋ ɛɛ gunla, Jus hina la maa n kawɛɛ la gba hiŋ u wiɛɛlaa la. Ba nfɛrɛ tɛɛ baa lugᴐ guŋ waa deŋlee ka ba ra ɛɛ guŋ di wer dar Banabas gba, u ni baa maa ra ɛɛ guŋ.
48002014	Miŋ wa na guŋ di zum lugᴐ ba wiɛɛlaa n waa deŋlee, ba waa Kᴐraawiizi amaniyesuma la ŋmɛnɛɛ ra hiŋ gunla, n izi di ŋᴐ Siifas be, ba maa ra nuu, dí, Hiŋ ɛɛ Jus hinuu ka ra chᴐg ba kiizi di ra hiŋ banla n waa Jus hina ɛɛwɛ ge hiŋaa la, ka bɛɛ n baani i kaa ŋᴐ bánla n waa Jus hina ɛɛwɛ jaa ra hiŋ Jus hina hiŋaa naanɛi?
48002015	Yaabuu ɛɛ Jus hinaa. Ba lul yaabuu guŋ. Yaa waa banla n waa Jus hina ɛɛwɛ yaa ra yir baa wichᴐg ɛɛra la ɛɛwɛ.
48002016	Ka yaa zummᴐ lugᴐ nɛr n ᴐᴐ ra hiŋ kiizi la wia lɛi u wia wer deŋli Kᴐraawiizi be. Ka uŋ yardi Yeesu Kristo wiarɛ u wia wer deŋli Kᴐraawiizi be. Awiarɛ yaa gba faa yardi Yeesu Kristo la. Yaa n faa ra nyiŋŋi yáa wia deŋli u be la, yaa waa kiizi hiŋaa la binnɛɛ ka yardi Yeesu Kristo. Nɛr maa waa hore ú wia n niŋ wer deŋli Kᴐraawiizi be dikuu unna hiŋ kiizi la wia.
48002017	Too. Yaa n faa yardi Yeesu yaa wia wer deŋli Kᴐraawiizi be la, yaa birgi banla n waa kiizi la ra hiŋ la baŋhinaa di birgi lugᴐ wichᴐg ɛɛra la baŋhina. Di gunnɛ, amᴐ Kristoo gillɛ nɛra ra ɛɛ wichᴐgaa? Akai!
48002018	Ka di n na nyiŋŋi n kaa tᴐgzi kiizi la miŋ faa gil a hiŋaa la, n daŋ birgi wichᴐg ɛɛri,
48002019	dikuu bɛɛwiai, kiizi labuu gillɛ n zum wia di gil a hiŋaa. N siuwᴐᴐ kiizi hiŋaa la be ka ń wer dᴐᴐ miibᴐᴐ Kᴐraawiizi be.
48002020	Baŋ faa kpaahzi Yeesu mari daakaŋlii la ni la, n nuu maanii faa siuwɛ de. N miibᴐᴐbinii la tunnᴐᴐ. Ka Kristo jaa du n biini n na nyiŋ. Minna nyiŋ naa, yarda la miŋ yardi Kᴐraawiizi bie labuu gillɛ n wer dᴐᴐ a miibᴐᴐ. U bie la faa nᴐŋŋimbuu werge maa di siu dikuu n wia.
48002021	Màá sɛɛ gil Kᴐraawiizi nɛsunaa dᴐᴐi la birgi pɛɛ. Di nɛr faa wetto gil u wia deŋli Kᴐraawiizi be dikuu kiizi hiŋaa la wia, amᴐ Kristo faa siuwᴐᴐ pɛɛ.
48003001	Ee, Galasia hina! Gɛnaarɛ ia. Yaa faa bagli iabuu Kristo wia di gil u siu daakaŋlii la ni wia wer chaani ii be. Ka beedee n dar ia ii kaa ra leu filaŋkennei?
48003002	Iiŋ faa na Kᴐraawiizi Duma u be la, iiŋ hiŋ kiizi wiarɛ ii nau gɛɛ iin nuu amaniyesuma la di sɛɛ wiarɛ ii nauwɛi? Ií bagliŋ u bɛl.
48003003	Ii gɛnnᴐᴐ gah. Di ii faari Kristo hiŋaa naa u Dumnanii fᴐŋŋa biini, bɛɛ wiarɛ ii kaa ŋᴐ ií tunaa ii himmaa fᴐŋŋa biinei?
48003004	Amᴐ tᴐᴐrᴐᴐ la maa iin diwee Kristo hiŋaa naa biini naa, pɛɛpɛɛrɛ ii di a tᴐᴐrᴐᴐa? Maa sɛɛwɛ.
48003005	Kᴐraawiizi n ᴐᴐ kpa u Dumnanii ra tɛɛ ia di ra ɛɛ wizenaa ii baambaaŋ la, u ɛɛ gunnɛ ra tɛɛ ia dikuu iinna hiŋ kiizi la wia gɛɛ u ɛɛ gunnɛ ra tɛɛ ia dikuu iiŋ faa nuu u amaniyesuma la di sɛɛ la wiai?
48003006	Ií binni yaa naabaal Abraham wia biini. Ba faa sɛbᴐᴐrɛ, dí, Abraham yardi Kᴐraawiizii. Kᴐraawiizi kuu guŋ wia di gil u wia deŋli u be.
48003007	Awia ií zum lugᴐ banla n yardi Kᴐraawiizi, baabuu Abraham biizi himmaa la.
48003008	Kᴐraawiizi faa feloore di bagli Abraham amaniyesuma naa di ŋᴐ, N daŋ ŋmɛnɛ gil banla n waa Jus hina ɛɛwɛ nuu suma dikuu i wia. Denii ba sɛbi guŋ di du Kᴐraawiizi Hᴐŋ biini, dikuu bɛɛwiai, ba faa wettoo zum lugᴐ Kᴐraawiizi daŋ ŋmɛnɛ kuu banla n waa Jus hina ɛɛwɛ la n yarduu wia di gil ba wia deŋli u be.
48003009	Awia nɛra la n yardi Kᴐraawiizi lugᴐ Abraham n faa yarduu la, baabuu Kᴐraawiizi gil ba ra nuu suma la alugᴐ gunla uŋ gillɛ Abraham nuu suma la.
48003010	Banla ge n ᴐᴐ binni lugᴐ ba kiizi hiŋaa la daŋ lɛɛ baa la, baabuu du Kᴐraawiizi nuuseelii la biinii, dikuu bɛɛwiai, Kᴐraawiizi Hᴐŋ ŋᴐwᴐᴐrɛ, Nɛr la maa n waa wette ra hiŋ kiizi la maa n du hᴐŋ naa biini naa, n daŋ seeu nua.
48003011	Yaa wetto zum lugᴐ kiizi hiŋaa wàá wer gil nɛr maa wia deŋli Kᴐraawiizi be. U guŋ waa aana dᴐᴐwɛ, dikuu bɛɛwiai, Kᴐraawiizi Hᴐŋ ŋᴐwᴐᴐrɛ, dí, Nɛr la Kᴐraawiizi n gillɛ u wia deŋli u be dikuu uŋ yarduu wia la, waabuu ra na u miibᴐᴐ la.
48003012	Nɛr la n na nyiŋŋi ú hiŋ kiizi la, yarda lɛi niŋ lɛɛ a hiŋ. Kᴐraawiizi Hᴐŋ kaa ra bagli, dí, Nɛr la n wette di hiŋ kiizi la maa, waabuu niŋ na miibᴐᴐ a hiŋaa biini.
48003013	Kristo lɛɛ yaabuu Kᴐraawiizi nuuseelii la un see banla maa n waa wette hiŋ kiizi la maa la ni. Kᴐraawiizi Hᴐŋ ŋᴐwᴐᴐrɛ, Nɛr la maa baŋ kpawɛɛ sag daa ni di kpu, Kᴐraawiizi seeubuu nua. Awia Kristo n sag daa ni la, Kᴐraawiizi nuuseelii labuu u kpa chi di siu di wer lɛɛ yaa Kᴐraawiizi nuuseelii la biini la.
48003014	U ɛɛ gunnɛ, bánla n wa Jus hina ɛɛwɛ wer kuu Yeesu Kristo wia di nuu suma di lii suma la uŋ faa ŋᴐ nua lugᴐ u daŋ gil Abraham wa nuu la. U Dumnanii la uŋ faa ŋᴐ nua lugᴐ u daŋ kpa tɛɛ nɛra labuu u ŋᴐ ya na dikuu yaa n yardi Yeesu Kristo wia la.
48003015	Yaabalaa, ií gil n kpa yaa newea wii bɛl di mɛgzi wia naa minna bagli naa. Di i ni nɛbɛl ɛɛ nuukpaŋ bɛl di gil u du kpeg i bɛl maa wàá wer vɛɛu, ii wàá wer biruu ge.
48003016	Too. Kᴐraawiizi n faa ŋᴐ nua la, Abraham ni u naana bɛllɛ u ŋᴐ a nua tɛɛ. Uŋ ŋᴐ u naana bɛl wia naa, waa nɛkpila ŋᴐwɛɛ. Nɛkpannɛ u ŋᴐ. Kristo wiarɛ u faa ŋᴐ la.
48003017	Awia ií ra nuu n be. Kᴐraawiizi n kuari nuukpaŋ dᴐᴐi la, binni kalfa bunaazu ni tokko ni fi wa bɛrᴐᴐrɛ mᴐᴐ ka u kaa ŋᴐ kiizi la wia di bagli Moosis. Nuukpaŋ dᴐᴐi la n feli kiizi la werge maa naa, a kiizi wàá wer gil ú birgi pɛɛ. A wàá wer chᴐgi Kᴐraawiizi nua la uŋ felee ŋᴐ la.
48003018	Di yaa Kᴐraawiizi kapɛttɛ dii faa ra lii kiizi hiŋaa la ni nɛɛ, amᴐ waa nua la Kᴐraawiizi n ŋᴐwɛɛ la ge ni a lii. Ka guŋ lɛi a du. Kᴐraawiizi gillᴐᴐ a ra lii u nua la uŋ ŋᴐwɛɛ tɛɛ Abraham la biini.
48003019	Amᴐ bɛɛwiarɛ kiizi ge lii naanɛi? A liwᴐᴐrɛ á wer bagli yaa wia la n waa wer. Kᴐraawiizi kpaabuu di jaa u nua la uŋ ŋᴐwɛɛ la ni á du de mᴐᴐ ka ábraham naana la uŋ faa ŋᴐ a nua tɛɛ la ba. Kiizi la n faa liwɛɛ la, Kᴐraawiizi mɛlikazii faa ba a ni di wa bagli sitᴐᴐri hiŋ bɛl, u ge kpa bagli nɛra.
48003020	Sitᴐᴐri hiŋ la n faa du de la, nɛkpaŋ lɛi kpa kiizi wia la ba. Ka Kᴐraawiizi bɛnnɛ du de saŋa la uŋ faa ŋᴐ nua lawaa.
48003021	Amᴐ kiizi ni Kᴐraawiizi nua la uŋ ŋᴐwɛɛ tɛɛ Abraham la ra yoo dᴐŋaa gɛɛ? Akai! Di kii bɛl faa du de ban niŋ hiŋ di wer na miibᴐᴐ, amᴐ Kᴐraawiizi daŋ faa gil ba wia deŋli u be dikuu kii la hiŋaa wia.
48003022	Ka Kᴐraawiizi Hᴐŋ ra tɛɛ durnya maa chᴐgrii ka yárda wa wer ɛɛ ŋmɛnɛɛ bá kpa di lii wia biini di na nua la Kᴐraawiizi n faa ŋᴐwɛɛ la. Banla n dᴐᴐ Yeesu Kristo yarda labuu niŋ na di lii Kᴐraawiizi nuuŋᴐᴐlii la biini.
48003023	Saŋa la yarda la wia n haa waa liwɛɛ la, yaa faa haa du kiizi la nonee biinii ka yarda la wia haa wa lii.
48003024	Kiizi la faa ɛɛ yaa binnii mᴐᴐ ka di Kristo wa ballᴐ, ya jaa yarduu K'ᴐraawiizi wer gil yaa wia deŋli u be.
48003025	Yarda n liwɛɛ naa, kiizi la waa kaa ɛɛ yaa binni di dᴐᴐ yaa fᴐŋŋa.
48003026	Ii maa ɛɛ Kᴐraawiizi biizii dikuu iiŋ yardi Yeesu Kristo wia.
48003027	Ii banla maa baŋ faa sᴐ Kᴐraawiizi nii ii ni Kristo kpau la, ii lɛɛ Kristoo di du ii ni gunla.
48003028	Awia a waa kaa ɛɛ lugᴐ Jus hinuurɛ keŋ, unla n waa Jus hinuu ɛɛwɛ genii keŋ. A waa kaa ɛɛ lugᴐ baliirɛ keŋ, unla n dᴐᴐ u hiŋ genii keŋ. A waa kaa ɛɛ lugᴐ baallɛ keŋ, haaŋ genii keŋ. Ii maa du Yeesu Kristo biinii di ɛɛ kpaŋ.
48003029	Di ii ɛɛ Kristo hora, ii ɛɛ Abraham nannaa di ɛɛ banla n niŋ wer na u kapɛttɛ di di gunla Kᴐraawiizi n faa ŋᴐ nua la.
48004001	N wiŋᴐzi hiŋ zɛɛrɛ keŋ. Nɛzeŋ bie daŋ ŋmɛnɛ di u mɛɛ kapɛttɛ la maa. Ka di u haa ɛɛ bichala, u wia ni u mɛɛ balaa wia haa ɛɛ kpannɛ,
48004002	dikuu bɛɛwiai, u kebee ni u kuna ni u wia maa du nɛra baŋhina fᴐŋŋa biinii. A nɛra danna binni a ni mᴐᴐ di ra binni u ge gba ni ka ú haa waa hel binni la maga u mɛɛ n dauwɛ lugᴐ u daŋ wa hel guŋ ka haa di u kapɛttɛ la.
48004003	Gunnɛ yaa ge gba faa du. Yaa faa haa waa helle ka du de di ra hiŋ durnya wiazi a dᴐᴐ yaa.
48004004	Ka Kᴐraawiizi saŋa n wa helle, u hum u bie durnya, haaŋ bɛl luluu u du de di ra sɛɛ kiizi la dᴐᴐra,
48004005	ka ú ŋmɛnɛ wa wer lɛɛ durnya a kiizi biini ya gilɛɛ kaa ɛɛ balaa ka K'ᴐraawiizi wer ra dɛɛzi yaa ya ɛɛ u biizi.
48004006	Iiŋ ɛɛ Kᴐraawiizi biizi la, u hum u bie Dumnaniirɛ u du ii ni yaa maa biine di ra yir Kᴐraawiizi, N mɛɛ, n mɛɛ.
48004007	Awia ii bɛl maa waa kaa ɛɛ balii. I ɛɛ u biere. Hiŋ ɛɛ u bie la, Kᴐraawiizi daŋ gil í wer na u kapɛttɛ gba di.
48004008	Saŋa la ii faa waa Kᴐraawiizi himmaa zummɛ ka ra hum kundumazi la n waa Kᴐraawiizi himmaa ɛɛwɛ la di ra sɛɛ a dᴐᴐra.
48004009	Ka filaŋkennaa iiŋ wette di zum Kᴐraawiizi himmaa naa, gɛɛ iiŋ ɛɛ u zunna naa, ɛrɛɛ a kaa ɛɛ ii ŋᴐ ií kaa bir a hiŋ durnya wiazi lai? A waa fᴐŋŋa ni hiinaa maa dᴐᴐwɛ ka ii ŋᴐ á kaa dᴐᴐ iai?
48004010	Ii ra tᴐgzi hᴐpizizenaa ani baagufalaa ani saŋazi ani binni aŋhinaa.
48004011	Ii wia tirimbuu. Amᴐ huma la miŋ hummɛ ii be la, pɛɛpɛɛrɛ n humaawaa?
48004012	N na fᴐrgi iabuu, yaabalaa. N faa gil kiizi tᴐgzaarɛ ka birgi gunla iin duwɛɛ la. Awia ií ge gil a tᴐgzaa filaŋkeŋ ka birgi gunla miŋ ge n duwɛɛ naa. Miŋ faa du ii be la, ii faa waŋ ɛɛwɛ wichᴐgaa.
48004013	Ii zummᴐ lugᴐ miŋ faa waa kpeg wiarɛ n faa du ii be di wer di ra lizi amaniyesuma la di ra tɛɛ ia lugli la.
48004014	N gɛrga la wia faa kpolloo ii be, ka ii faa waŋ gbɛllɛɛ dikuu a wia. Ii faa waŋ vɛɛwɛ ka lɛɛŋ dau ii be lugᴐ Kᴐraawiizi mɛlikaa miŋ gɛɛ Yeesu Kristoo miŋ.
48004015	Ii bᴐra faa sᴐᴐni iabuu paa. Ka ɛrɛɛ a bir du filaŋkennei? Di ii fa birgi gunla iin duwɛɛ la. Awia ií ge gil a tᴐgzaa filaŋkeŋ a wetto, ii daŋ faa lizi ii siwee gba di tɛŋ. N zum ii wiarɛ guŋ.
48004016	Ka ɛrɛɛ wiarɛ minna ŋᴐ wibii ra tɛɛ ia, ii jaa kpaŋ di birgi ii dᴐm filaŋkennei?
48004017	Banla minna ŋᴐ ba wia naa, ba aah siwiire ií ni ba wer du sum ka bá wer dar ia. Ba ra nyiŋŋi ba lau iabuu bargi ii bɛŋ ka ií wer aah siwii dikuu ba ge wia.
48004018	Di nɛra ra aah siwii ani wibii bá ni ba dᴐŋa hina wer du sum, guŋ wesso. Ka ií ra ɛɛ guŋ saŋa maa di ra la. Ií gilɛɛ waa ɛɛ guŋ saŋa la miŋ du ii be ka kaa gil saŋa la miŋ kaa kaali la.
48004019	N biizi, n lul iabuu di du Yeesu Kristo hiŋaa biini. Ka lulaa wiii kaa lawiŋ dikuu ii wia, n aah siwii ií wer du Kristo duula.
48004020	Oo! N vii wetto di du ii be filaŋkeŋ, n daŋ vii wer bir n nua. Ii wia tirimbuu werge maa. Maa kaa zum ii wia siwee filaŋkeŋ.
48004021	Ii banla n na nyiŋŋi ií ra hiŋ kiizi la, ii waa nuuwɛ gunla kiizi la n na baglia?
48004022	Ba faa sɛbi Kᴐraawiizi Hᴐŋ biinii lugᴐ Abraham lul biibambizi banɛɛbuu. Yoŋhaaŋ labuu lul bɛl. Haaŋ la n dᴐᴐ u hiŋ la ge lul bɛl.
48004023	Abraham ni yoŋhaaŋ la lul ba biere ba himmaa fᴐŋŋa biini. Ka unlawaa, Kᴐraawiizi n ŋᴐ nua tɛu lugᴐ u daŋ lul la wiarɛ u wer lul u bie.
48004024	Too. N bagli ia ba wia ií wer kpa mɛgzi Kᴐraawiizi ni newea nuukpaŋ dizi anɛɛ la. Yoŋhaaŋ la sᴐnnɛ faa Hagar. Waabuu ya kpa ra mɛgzi nuukpaŋ la baŋ ɛɛwɛ Sainai bizeŋ la be, bᴐr la baŋ faa na kiizi la. U biizi ɛɛ yoma.
48004025	Hagar la ɛɛwᴐᴐ lugᴐ bizeŋ Sainai la n du Arabia hɛri la di kaa ɛɛ lugᴐ Jɛrusalɛm, dikuu bɛɛwiai, Jɛrusalɛm ni u hina maa ɛɛ yomaa.
48004026	Ka Jɛrusalɛmzi la du anɛɛbuu. Unla n ɛɛ Kᴐraawiizi hor du de. Waabuu dᴐᴐ u hinnɛ. Waabuu yaa ge maa la.
48004027	Ba faa sɛbᴐᴐrɛ, Gil i biini sᴐᴐni, hìŋ́ haaŋ la n waa lullɛ la, gil i bᴐra sᴐᴐni i ra chaasi, dikuu bɛɛwiai, haaŋ la u jaari n faa vɛɛwɛ la daŋ haa dᴐᴐ biizi di kaali unla n haa du u jaari dia la.
48004028	Yaabalaa, Abraham bie Aizik la un lullɛ dikuu Kᴐraawiizi nuuŋᴐᴐlii la wia la, u ni yaa wia ɛɛ kpannɛ.
48004029	Gunla bie la ban lullɛ ba himmaa vaaŋ biini n faa ra tᴐᴐri bie la ban lullɛ Kᴐraawiizi Duma fᴐŋŋa biini la, gunnɛ a kaa wa ɛɛ filaŋkennaa.
48004030	Ií ra nuu gunla baŋ faa sɛbɛɛ, dí, Duŋŋi yoŋhaaŋ la ni u bie la. A waa wer yoŋhaaŋ bie ni haaŋ la n dᴐᴐ u hiŋ la bie n kpauwɛ di ra di ba mɛɛ kapɛttɛ.
48004031	Awia yaabalaa, yaa waa yoŋhaaŋ biizi ɛɛwɛ. Haaŋ la n dᴐᴐ u hiŋ la biizii yaa.
48005001	Yaa maa dᴐᴐ yaa hinaarɛ. Kristo lɛɛ yaabuu ha yaa waa kaa ɛɛ yoma. Awia ií gilɛɛ ra binni ii hinaa dᴐᴐi la pɛɛ ka lau guŋ nɛnnɛ. Ií gilɛɛ gil ba kpa yoma wia di kaa ra vᴐᴐzi ia.
48005002	Ií gil mìŋ́ Pᴐᴐl ŋᴐ ii be. Di ii gillᴐ ba teŋri ii hɛna, ii wàá wer na tᴐna maa Kristo hiŋaa naa biini.
48005003	Ií gil n kaa ŋᴐ nɛr la maa n gillɛ ba teŋ u hɛŋ la be. Di i gillᴐ ba teŋ i hɛŋ, amᴐ i daŋ hiŋ kiizi la maa. Di i ra nyiŋŋii, di haa nyiŋŋii, ka i danna hiŋaa.
48005004	Ii banla n kpa kiizi hiŋaa di ŋᴐ ií gil ii wia deŋli Kᴐraawiizi be la, ii lau ii hinaarɛ di bagirgi Kristo be. Ii waa kaa hore u nɛsunaa dᴐᴐi la biini.
48005005	Yaa zummᴐ lugᴐ Kᴐraawiizi Dumaa niŋ gil yaa wia deŋli Kᴐraawiizi be dikuu yaa n yarduu wia. Awia yaa ra kpaŋ gunnɛ ani tamii.
48005006	Yeesu Kristo hiŋaa naa biini, di ba teŋ i hɛŋ, di ba waa i hɛŋ teŋŋe, ka a waa wizeŋ maa ɛɛwɛ. Wii la n ɛɛ wizeŋ, waabuu Kᴐraawiizi yarda la n ᴐᴐ hum nɛra biini di gil ba nᴐŋŋi dᴐŋa la.
48005007	Ii faa ra hiŋuu nɛnnɛ. Ka bɛɛ n baani ii waa kaa ra hiŋ wibii naanɛi? Bɛɛ n teŋ ia ŋmɛnɛɛi?
48005008	Kᴐraawiizi la n yir ia ii ba u be la be lɛi nfɛrɛ naa lii.
48005009	Yissi tama daŋ wer fuu paanuu damta maa. Awia ií ra dazi nfɛrɛ naa dee ni.
48005010	Ka n dᴐᴐ ii tamiirɛ dikuu yaa Dᴐᴐri la yaa maa n na hiŋ la wia lugᴐ ii wàá ka dᴐᴐ nfɛrduma bɛl maa wia be la, ii lau ii hinaarɛ di baginaa biini. Nɛr la maa n na koozi ia, haali di u ɛɛ nɛzeŋ gba, Kᴐraawiizi daŋ kpa u wichᴐgaa kim di turgi u ni.
48005011	Yaabalaa, di n vii ra ŋᴐ lugᴐ nɛra ra teŋri ba hɛna ba vii waa kaa ra tᴐᴐriŋ kennaa. Di n vii waa kaa ra bagli Kristo siwaa daakaŋlii la ni, baŋhina vii wàá ra vɛɛ n wiŋᴐzi di ra leuzi ŋmɛnɛɛ kennaa.
48005012	Nɛra la n na koozi ia di ŋᴐ ií teŋri ii hɛna la, bá vii vari ba hinaa.
48005013	Yaabalaa, Kᴐraawiizi yir iabuu ií wer dᴐᴐ ii hinaa. Ka ií gilɛɛ kuu guŋ wia di ŋᴐ ii daŋ jaa wer di ra ɛɛ wichᴐgaa la maa ii bᴐrahᴐna n na nyiŋŋi ii ra ɛɛ la. Akai. Ií kpa dᴐnnᴐŋŋaa di ra hum dᴐŋa,
48005014	dikuu bɛɛwiai, kiizi la maa du kiikpaŋkpaŋ ninɛɛ. Waabuu hiŋ nᴐŋŋi i dᴐŋhiŋ lugᴐ gunla hiŋ nᴐŋŋi i hiŋ.
48005015	Ka di ii ni ii dᴐŋa hina ra naa, di ii waa tau ra du, ii maa daŋ chᴐgi dᴐŋa ni.
48005016	Ií ra ɛɛ ii wii maa Kᴐraawiizi Duma fᴐŋŋa biini. Denii ii wàá kaa ra ɛɛ wichᴐgaa la ii bᴐrahᴐna n na nyiŋŋi la. Gunnɛ miŋwaa ŋᴐ.
48005017	Ii bᴐrahᴐna la ᴐᴐ izuu di ra yoo Kᴐraawiizi Duma la n du ii biine la, Kᴐraawiizi Duma ge ra yoo ii bᴐrahᴐna. A wàá wer dᴐᴐ nuukpaŋ maa. Awia ii waa ᴐᴐ wer ra ɛɛ wii la iinna nyiŋŋi.
48005018	Ka di Kᴐraawiizi Duma kipattɛ ii ra sɛɛ, kiizi la wàá ka dᴐᴐ ii fᴐŋŋa.
48005019	Newea bᴐrahᴐŋ wichᴐgaarɛ sɛnsɛŋ wia ni a dee maa,
48005020	vuga kuaraa, hiri dii ni tagbizi ɛɛi, dᴐŋhahzi, hᴐᴐzi dii, bᴐwii, baaŋfuuihdumazi, bɛnsᴐŋnyiŋŋaa, nuukpaŋ vɛɛi dᴐŋa ni, dᴐmbargaa dᴐŋa be,
48005021	zoma, sindɛɛza, basabasa wia ni a dee maa. N faa karfi iabuu wia naa wia. Ka ií gil n kaa karfi ia. Banla maa n na ɛɛ wia naa wàá wer du Kᴐraawiizi kora biini di di u suma la.
48005022	Mannizi la Kᴐraawiizi Dumnanii n hiini nɛra ba wer dᴐᴐ genii nɛnᴐŋŋaa, bᴐsᴐna dᴐᴐi, nuukpaŋ dᴐᴐi, kanyitti dii, nɛhiinaa, winanaa ɛɛi, wibii dᴐᴐi,
48005023	sisᴐna dᴐᴐi, hinlawaa. Annii bɛl maa waa kiichᴐgaa dᴐᴐwɛ.
48005024	Banla n ɛɛ Yeesu Kristo hora la kpa ba bᴐrahᴐŋ wichᴐgaa ni ba nfɛrchᴐgaa maanii di kpu daakaŋlii la ni.
48005025	Di ii dᴐᴐ miibᴐᴐfalii Kᴐraawiizi Duma fᴐŋŋa be, amᴐ ií nuu ra tɛu di ra hiŋ u nua.
48005026	Ya gilɛɛ ra nyiŋŋi zenni dᴐŋa ni di ra nuu dᴐŋa nuuzi di ra ɛɛ dᴐŋa bᴐwii.
48006001	Yaabalaa, di ii dᴐŋhiŋ bɛl ra ɛɛ wichᴐgaa, ba wa lawuu a wichᴐgaa biini, ií banla n dᴐᴐ Kᴐraawiizi Duma nɛnnɛ la daŋ lɛɛu u wichᴐgaa la ɛɛi ni. Ií gilɛɛ waa nyɛg u ni, ka ií kpa sipɛra tɛu. Ɛɛ́ ra ɛɛ guŋ ka ra dazi, wíchᴐgaa gilɛɛ waa ɛɛ i ge di ra na i ge wa sɛɛ u nua.
48006002	Ií lɛɛ dᴐŋa bunni di ra chi di ra di dᴐŋa tᴐᴐrᴐᴐ. Di ii wetto ra ɛɛ guŋ, ii ra hiŋ Kristo widaulii la maanii nɛnnɛ la.
48006003	Di nɛr la maa ra yir u hiŋ nɛzeŋ, u ra dar u hinnɛ. Waa nɛr maa ɛɛwɛ.
48006004	A dɛkkᴐ nɛr maa n na binni u himmaa wiɛɛlaa ni di gilɛɛ kpa di bᴐ babalaa wiɛɛlaa di nyiŋŋi sᴐŋ na tɛɛ u hiŋ. Ií gil u sᴐŋ dᴐᴐi la lii u bɛmbɛŋ wiɛɛlaa biini,
48006005	dikuu bɛɛwiai, nɛr maa ni u bunnii un niŋ chi.
48006006	Di nɛr ra bagli ia Kᴐraawiizi ŋmɛnɛɛ wia, i daŋ hiinuu di lii i hor biini.
48006007	Gilɛɛ ra dar i hiŋ. Hàá wer dar Kᴐraawiizi. Wia la dizi hiŋ duuwe, aabuu í kum.
48006008	Di i kuu i bᴐrahᴐŋ wia di duu wichᴐgaa, i daŋ kum chᴐgaa di lii i bᴐrahᴐŋ wia biini. Di i kuu i duma wia di duu winanaa, i daŋ kum miibᴐᴐ la n waa tunaa dᴐᴐwɛ di lii Kᴐraawiizi Duma la be.
48006009	Ya gilɛɛ gil winanaa ɛɛi kuuhni ra biri yaa siwee, ka ya haa vɛɛ di ra ɛɛa. Di yaa haa vɛɛwᴐ di ra ɛɛa, di saŋa bɛl wa hello, yaa daŋ na tᴐna a biini.
48006010	Awia di yaa wa na ŋmɛnɛɛ lugᴐ ya ɛɛ winanaa, ya ra ɛɛ guŋ. Ka ii dᴐŋa hina Yeesu hiŋra wiarɛ kpolle.
48006011	N himmaanii sɛbɛɛ ɛŋ. Na gunla n sɛbaa n kannɛ werge.
48006012	Nɛra la n na fir ia di ra ŋᴐ lugᴐ ií teŋri ii hɛna la, nɛra wiarɛ ba ra ɛɛ guŋ bá wia vii wer par baa á nɛra ge gilɛɛ kuu ban sɛɛ Yeesu ni u siwaa daakaŋlii la ni wia di ra tᴐᴐri baa.
48006013	Banla n gillɛ ba teŋri ba hɛna la, ba himmaa waa kiizi la maa ra hiŋ. Ka ba ra nyiŋŋi ba teŋri ii ge hɛna nɛ́ra ra chᴐli baa dikuu a wia.
48006014	Miŋwaa wàá sɛɛ chᴐli n hiŋ ani wii maa, ka ra chᴐli yaa Dᴐᴐri Yeesu Kristo siwaa daakaŋlii la ni la bɛŋ. U siwaa la gillᴐᴐ durnya wia birgi wipɛɛri n be. A siuwᴐᴐ di gil n ge siu di wer lii a durnya wia fᴐŋŋa biini.
48006015	Yeesu Kristo ge hiŋaa biini naa, di i teŋ i hɛŋ, di haa i hɛŋ teŋŋe, ka u guŋ lɛi ɛɛ wizeŋ. Wii la n ɛɛ wizeŋ, waabuu lugᴐ yaa n birgi nɛfalaa.
48006016	Banla maa n ninna hiŋ gunla miŋ baglɛɛ ani banla maa n ɛɛ Kᴐraawiizi nɛra di ɛɛ Jus hina himmaa la, K'ᴐraawiizi tɛɛ baa bampirsᴐna di suŋ ba ni.
48006017	Filaŋkeŋ nɛ́r maa gilɛɛ kaa ra tᴐᴐriŋ. N dᴐᴐ bᴐrazi bam mᴐnnɛɛ dikuu yaa Dᴐᴐri Yeesu Kristo wia.
48006018	Yáa Dᴐᴐri Yeesu Kristo hiini ia, yaabalaa. Aamin.
49001001	Mìŋ́ Yeesu Kristo huŋhunni Pᴐᴐllɛ a sɛbi hᴐŋ naa ń tɛɛ ia. A par Kᴐraawiizii u tɛŋ a huma. N na jaami ii banla n du Ɛfɛsus di ɛɛ Kᴐraawiizi biinanaa di ra hiŋ Yeesu Kristo ani wibii la.
49001002	Yáa mɛɛ Kᴐraawiizi ni yaa Dᴐᴐri Yeesu Kristo hiini ia di tɛɛ ia bampirsᴐna.
49001003	Ií ra tɛɛ yaa Dᴐᴐri Yeesu Kristo mɛɛ Kᴐraawiizi sᴐŋ. U hiini yaabuu ni winanaa la maa n lii u Dumnanii be di gil yaa ra di suma u be dikuu yaa ni Kristo n kpauwɛ wia. Yaa ni Kristo n kpauwɛ la, yaa nuu maanii du Kᴐraawiizi be u bᴐr di ra di suma la.
49001004	Kᴐraawiizi faa feloore di lizi yaa tɛɛ u hiŋ saŋa la uŋ faa haa waa durnya gba tawɛɛ la di ŋᴐ u daŋ gil yáa ni Kristo kpau ya wer ɛɛ u biinanaa di gilɛɛ dᴐᴐ doŋa maa ka nᴐŋŋi dᴐŋa ge.
49001005	Uŋ faa felee di lizi yaa tɛɛ u hiŋ la, u ŋᴐwᴐᴐrɛ lugᴐ u daŋ ŋmɛnɛ wa kpa yaa birgi u himmaa biizi dikuu Yeesu Kristo wia. U kipar wiarɛ u dau yaa wia guŋ
49001006	ya ŋmɛnɛ wer chᴐli u nɛsunaa dᴐᴐi ni u hiinaa la n wesse werge la. U biinᴐŋŋii hiŋ wiarɛ ú suŋ yaa ni di hiini yaa la.
49001007	Un siuwɛ tɛɛ yaa la, u challɛ yau yaa ha Kᴐraawiizi wer gil yaa wichᴐgaa tɛɛ yaa dikuu un suŋ yaa ni werge maa wia
49001008	di haa hiini yaa werge ya wer dᴐᴐ sichaana ni nunzuma.
49001009	Gunla maa uŋ faa dau Kristo wia u kipar biini faa suahwᴐᴐ yaa be. Ka u jaa pilli a maanii tɛɛ yaa ya wer zum gunla maa am paruu u dau u wia saŋa maa
49001010	a wa ɛɛ saŋa la un dauwɛ la. U faa dau u wiarɛ lugᴐ u daŋ wa gil chiŋ ni hɛri kummaa kaa birgi kpaŋ di sɛɛ u dᴐᴐra.
49001011	Yaa ni Kristo n niŋ wa kpau la wiarɛ u lizi yaa tɛɛ u hiŋ. Kᴐraawiizi la n ᴐᴐ ra dau gunla wii maa n niŋ wa ɛɛ la, waabuu felee di lizi yaa tɛɛ u hiŋ guŋ
49001012	nɛ́ra wer chᴐli u zenni di lii yaa banla n felee dᴐᴐ Kristo tamii la wia biini.
49001013	Baŋ faa bagli ia wibii di lii amaniyesuma la n dᴐᴐ lɛɛi ii be la biini, ii gba sɛɛwᴐᴐ tɛu, Kᴐraawiizi kpa u Dumnanii la tɛɛ ia alugᴐ gunla uŋ faa ŋᴐ nua la. U Dumnanii la gillᴐᴐ ii birgi Kᴐraawiizi hora.
49001014	U Dumnanii labuu ya feli dᴐᴐ mᴐᴐ di lii kapɛttɛ la Kᴐraawiizi n dauwɛ tɛɛ yaa, ka ya ŋmɛnɛ wa dᴐᴐ a maa saŋa la Kᴐraawiizi n niŋ waa lɛɛ u kuna la maa ha di tuŋ di na sᴐŋ tɛɛ u hiŋ ni u zenni la.
49001015	Awia miŋ nuuwɛ gunla iin dᴐᴐ yaa Dᴐᴐri Yeesu Kristo yarda di nᴐŋŋi Kᴐraawiizi biinanaa la maa la,
49001016	n jaa ra tɛɛ Kᴐraawiizii jaam saŋa la maa minna suŋŋuu di ra tɛɛ ia la.
49001017	Yaa Dᴐᴐri Yeesu Kristo mɛɛ Kᴐraawiizi la n dᴐᴐ girme werge maa la, ú hiini ia ií wer zum u wia di ra jaa saŋa maa á birgi nunzuma ni sichaana manni tɛɛ ia
49001018	di pilli ii siwee ií wer zum tamii la dee Kᴐraawiizi n yir ia ií wer dᴐᴐ la ani gunla u biizi kapɛttɛ n kannɛ werge di ɛɛ unaniinanii bɛl werge maa la
49001019	di kaa zum fᴐŋŋa la dee Kᴐraawiizi n dᴐᴐwɛ ú hiini yaa banla n yarduu, gunla aŋ ɛɛ fᴐŋŋazeŋ werge maa di wa bɛri la. Ií liizi gunla uŋ faa ɛɛ Kristo u fᴐŋŋa biini di zum lugᴐ a fᴐŋŋa himmaanii ú kpa hiini yaa.
49001020	U lalluubuu siu biini di kpau la u be ú ga so u nabᴐmbᴐr u be de,
49001021	di dᴐᴐ fᴐŋŋa werge maa kaali fᴐŋŋa dᴐᴐra lugᴐ tinanni ni vugazi dee maa di dᴐᴐ nyuu kaali nɛr maa n du de filaŋkennaa ani banla n niŋ wa du de durnya naa harbᴐᴐ la.
49001022	Kᴐraawiizi gillᴐᴐ kummaa sɛɛ u dᴐᴐra di gil u ɛɛ Yeesu hiŋra la maa nyuu
49001023	ba ge ɛɛ u bᴐrahᴐŋ. Unla n kannɛ werge di wer su durnya naa maa gba la, ka waabuu du Yeesu hiŋra la biine.
49002001	Ii faa ɛɛ kunsiwaarɛ. Ii wichᴐgaa kpa iabuu birgi guŋ.
49002002	Ii faa ra hiŋ durnya naa ni u wichᴐgaa wiarɛ di ra hiŋ unla n ɛɛ kunchᴐgaa yaa siwee n waa na la dᴐᴐri. Waabuu ᴐᴐ ra hum dignikpega hina bampiree biini. Yaa maa ni a dignikpega hinaa faa.
49002003	Yaa maanii faa ra hiŋ baa di ra ɛɛ wia la maa yaa bᴐrahᴐŋ n tɛɛ yaa ŋᴐ ya ra ɛɛ la, di ra hiŋ yaa kunnyiŋŋichᴐgaa ni yaa nfɛrchᴐgaa. Yaa ni durnya maa ninɛɛ Kᴐraawiizi baaŋ faa du dikuu yaa machᴐgaa la wia.
49002004	Ka Kᴐraawiizi n nᴐŋŋi yaa werge maa la, u wer suŋ yaa ni werge
49002005	di lalli yaa siu la yaa n siuwɛ dikuu yaa wichᴐgaa la wia biini yáa ni Kristo maa wer kpau dᴐᴐ miibᴐᴐ. Kᴐraawiizi n suŋ ii ni wiarɛ ii wer na lɛɛi u be.
49002006	Un lalli yaa ni Kristo maa siu biini la, u tɛɛ yaabuu sogni bᴐra u be dikuu yaa ni Kristo n kpauwɛ wia.
49002007	A maanii u ɛɛ tɛɛ yaa dikuu Yeesu Kristo wia ú wer kpa yaa wia di bagli nɛra la n niŋ haa wa du de ni saŋa maa hina bá na gunla un suŋ yaa ni di hiini yaa werge maa dikuu yaa ni Yeesu n kpauwɛ la wia la. U nɛsunaa dᴐᴐi la kannᴐᴐ werge. Waa maga dᴐᴐwɛ.
49002008	Kᴐraawiizi n lɛɛ ia ha la, ii winanaa ɛɛi wia lɛi u lɛɛ ia ha. U nɛsunaa dᴐᴐi ni ii yarda wiarɛ u lɛɛ ia ha. Pɛɛpɛɛrɛ u lɛɛ ia ha di tɛɛ ia miibᴐᴐ la.
49002009	Yaa hunnanaa biini lɛi a lii nɛ́r maa gilɛɛ kuu guŋ wia di ra chᴐli u hiŋ.
49002010	Kᴐraawiizi ma yaabuu. Um ma yaa la, hunnanaa humaa wiarɛ u ma yaa ya wer humaa Yeesu Kristo fᴐŋŋa biini. U feloore dau a hunnanaa tɛɛ yaa saŋa maa ya ŋmɛnɛ wer ɛɛa.
49002011	Awia ií ra liizi gunla iiŋ faa duwɛɛ la. Ii waa Jus hina ɛɛwɛ, awia ii waa ii hɛna teŋree. Banla n teŋri ba hɛna la faa ra gbɛlli iabuu dikuu guŋ wia. Ka ba hor la ɛɛ bᴐrahᴐŋ mᴐnnaa bɛnnɛ.
49002012	Ii faa waa Kristo wia zummɛ. Ii faa waa wii maa dᴐᴐwɛ Jus hina wia biini. Ii faa waa Kᴐraawiizi nua la uŋ ŋᴐwɛɛ di kuari u nɛra nuukpaŋ dᴐᴐi wia zummɛ. Ii faa waa tamii maa dᴐᴐwɛ ka du de. Ii faa waa Kᴐraawiizi zummɛ ú wer hiini ia.
49002013	Ka filaŋkeŋ ii banla n faa du bᴐᴐnɛɛ bᴐᴐnɛɛ la, Kᴐraawiizi kuu ii ni Yeesu n kpauwɛ la wiarɛ di kpa ia dugli u be. Yeesu siwaarɛ gillɛ guŋ wer ɛɛ.
49002014	U gillᴐᴐ yaa dᴐᴐ nuukpaŋ di gil yaa banla n faa bargi dᴐŋa be birgi kpaŋ. Gunla yaa n faa hah dᴐŋa la faa ɛɛwᴐᴐ lugᴐ koŋlii di teŋ yaa baaŋ. U jaa purgi a maanii ta.
49002015	U himmaa bᴐrahᴐŋ ninɛɛ u ɛɛ gunla di lizi Moosis kiizi hiŋaa la yaa be á widaulaa gilɛɛ kaa ra bargi yaa bᴐra anɛɛ ú wer kpa yaa maa birgi kuŋfalii ni kuŋkpaŋ dikuu yaa maa nuu n kpauwɛ wia. Gunnɛ u ɛɛ di gil yaa dᴐᴐ nuukpaŋ.
49002016	Wia la maa n faa bargi yaa yaa hah dᴐŋa la, u chᴐgi a maanii ha daakaŋlii la ni di gil yaa maa birgi kpaŋ, di kaa kuari yaa ni Kᴐraawiizi wia tɛɛ yaa gunla,
49002017	ka wa bagli ii banla n faa du bᴐᴐnɛɛ ani banla n faa duglɛɛ la maa lugᴐ nuukpaŋ jaa du denii.
49002018	U wiarɛ yaa maa wer hel yaa mɛɛ Kᴐraawiizi be. Yaa maa dᴐᴐ u Dumnaniirɛ. U Dumnanii la ᴐᴐ giluu yaa wer di ra hel u be.
49002019	Awia ii waa kaa ɛɛ hᴐᴐhra. Ii ɛɛ bol biizii di ɛɛ Kᴐraawiizi nɛra.
49002020	U gillᴐᴐ ii ɛɛ u dia koŋlaa. U huŋhunna ni u dᴐgtɛɛzi ɛɛ u zɛɛ. Yeesu Kristo ge ɛɛ binanii la baŋ kpawɛɛ di faari a dia mai la.
49002021	Banla maa ba nuu n kpauwɛ la choŋŋi u ni, dia la ra hel di ɛɛ lugᴐ Kᴐraawiizi dia dikuu yaa Dᴐᴐri la wia.
49002022	Ii gba du denii di ɛɛ dia la Kᴐraawiizi n na ma ú ɛɛ u duuri bᴐr la dikuu u Dumnanii n du ii ni la wia.
49003001	Awiarɛ n suŋŋi Kᴐraawiizi ra tɛɛ ia. Mìŋ́ Pᴐᴐllɛ du diitᴐᴐri dia dikuu minna hiŋ Yeesu Kristo di ra bagli u wia ra tɛɛ ii banla n waa Jus hina ɛɛwɛ wia.
49003002	Ii daŋ faa nuu gunla Kᴐraawiizi n suŋ n ni di hiiniŋ werge ni u fᴐŋŋa ka ń wer hiini ia.
49003003	U himmaanii bagliŋ u wisuahlii. N faa feloore sɛbi guŋ wia di bagli ia.
49003004	Di ii karmi gunla miŋ faa sɛbɛɛ la, ii daŋ zum lugᴐ n zum Kristo wisuahlii wiarɛ.
49003005	Kᴐraawiizi faa waa u wisuahlii wia pillɛɛ tɛɛ faalaa hina la. Ka filaŋkeŋ u Dumnanii bagli u wiarɛ tɛɛ nɛnanaa la n ɛɛ u huŋhunna ni u dᴐgtɛɛzi la,
49003006	di gil ba zum lugᴐ banla n waa Jus hina ɛɛwɛ daŋ jaa di suma Jus hina wia biini bá ni baa ɛɛ kpaŋ di wer ra di suma Kᴐraawiizi nua la uŋ ŋᴐwɛɛ la biini. Yeesu Kristoo gilɛɛ Kᴐraawiizi nua la uŋ ŋᴐwɛɛ la wer ɛɛ bá maa wer di suma la dikuu amaniyesuma la wia.
49003007	A amaniyesuma huma labuu Kᴐraawiizi lizi tɛŋ. Un suŋ n ni werge wiarɛ u tɛŋ a huma di hiiniŋ werge u fᴐŋŋa ni.
49003008	N ɛɛ biijagaa u biizi maa biini. Ka minuu u lizi ŋᴐ ń lizi u amaniyesuma la tɛɛ banla n waa Jus hina ɛɛwɛ bá ge wer zum sunnanii la n waa maga dᴐᴐwɛ di du Kristo wia biini la.
49003009	Kᴐraawiizi la n ta kummaa la, u bɛnnɛ faa zum wisuahlii naa guŋŋ di wa hel zinaa. Ka filaŋkeŋ u ŋᴐ ń pilli gunla un dawuu ni u ŋmɛnizi tɛɛ nɛra bá zum.
49003010	Mɛlikazi ni kundizi la maa n du Kᴐraawiizi be gba daŋ binni Yeesu hiŋra wia di jaa zum gunla maa Kᴐraawiizi nunzuma n faa ra hum la.
49003011	A maanii u dau saŋa maa la ka á wer ɛɛ filaŋkennaa yaa Dᴐᴐri Yeesu Kristo n ballɛ naa.
49003012	Yaa n yardi Yeesu u ni yaa kpau la, yaa jaa dᴐᴐ bampiriire lugᴐ yaa n niŋ hel Kᴐraawiizi be. Yaa waa kaa ra ᴐm.
49003013	Awia n na suŋŋi iabuu. Ií gilɛɛ gil ii bᴐra huah ia dikuu tᴐᴐrᴐᴐ naa miŋ kuu ii wia di ra di naa wia, ka zum lugᴐ ii ra na sᴐnnɛ n tᴐᴐrᴐᴐ naa biini.
49003014	Awia n na giŋŋi n mɛɛ Kᴐraawiizi seere.
49003015	Waabuu ɛɛ banla maa n du chiŋ ni hɛri maa mɛɛ. U benii ba ge mɛɛwaa lɛɛ ba sᴐŋ ni ba fᴐŋŋa di ra di.
49003016	N na suŋŋuubuu ani un dᴐᴐ girmezeŋ himmaa la, ú gil u Dumnanii hiini ia ni fᴐŋŋa werge maa ii biine
49003017	ií wer dᴐᴐ yarda nɛnnɛ, Krísto wer na duuri bᴐr di du ii bampiree, di ra suŋŋuu ií bampiree wer du u ni di lawuu nɛnnɛ.
49003018	N na suŋŋuubuu ií ni Kᴐraawiizi biinanaa la maa wer zum Kristo nᴐŋŋaa la gunla un duwɛɛ, u kanni, u wassi, ani u luŋzi maa.
49003019	U nᴐŋŋaa la un nᴐŋŋi yaa la kaali yaa zumaarɛ. Ka n na suŋŋi Kᴐraawiizii ií wer zumuu nɛnnɛ di wer dᴐᴐ Kᴐraawiizi himmaa ii biine werge maa di wa tuŋ.
49003020	Ií ra tɛɛ unla n na hum u huma yaa biine ani fᴐŋŋa ni di wer ra ɛɛ wia a kaali gunla maa yaa n niŋ faa fɛ di suŋŋuu la gba sᴐŋ.
49003021	Ií gil u na girme dikuu Yeesu hiŋra ni Yeesu Kristo wia saŋaa saŋa maa. Aamin.
49004001	Mìŋ́ Pᴐᴐl n du diitᴐᴐri dia dikuu yaa Dᴐᴐri wia la, n na suŋŋi iabuu, ií ra hiŋ gunla an dɛkkɛ banla Kᴐraawiizi n yittɛ n ninna hiŋ la.
49004002	Ií ra kpa ii hinaa fugzi di dᴐᴐ sisᴐna ni kanyitti dᴐŋa ni di ᴐᴐ gil ra tɛɛ dᴐŋa dikuu iin nᴐŋŋi dᴐŋa wia
49004003	di aah siwii ií ni ii dᴐŋa wia kuari saŋa maa ií gilɛɛ chᴐgi nuukpaŋ dᴐᴐi la Kᴐraawiizi Dumnanii n tɛɛ ia la.
49004004	Yeesu bᴐrahᴐŋ ɛɛ kpaŋkpaŋ bɛnnɛ, u Dumnanii ge ɛɛ kpaŋkpaŋ, tamii la yaa maa n dᴐᴐwɛ la kaa ɛɛ kpaŋ, dikuu bɛɛwiai, Kᴐraawiizi yir yaa maanii.
49004005	Yaa maa Dᴐᴐri ɛɛ kpannɛ. Yarda la yaa maa n dᴐᴐwɛ u ni ani yaa Kᴐraawiizi nii sᴐi la ge gba ɛɛ kpaŋ.
49004006	Yaa maa mɛɛ Kᴐraawiizi gba ɛɛ kpaŋ. Waabuu ɛɛ yaa maa Dᴐᴐri di ra hum yaa maa biine di du yaa maa ni.
49004007	Ka yaa bɛl maa na hiinaare u be dikuu un suŋ yaa ni wia. Kristo bᴐnnaarɛ u bᴐnni, yaa maa na.
49004008	Ba sɛbᴐᴐrɛ Kᴐraawiizi Hᴐŋ biini, dí, U kaali chinne. Banla un lauwɛ la hiŋuu kaali. U kaa sunzi nɛraa kuna.
49004009	Baŋ ŋᴐ lugᴐ u kaali chiŋ la, u zɛɛrɛ lugᴐ u feloore tuu hɛri.
49004010	Nɛr la n tuuwe la, a hiŋ liwᴐᴐrɛ di kaali chiŋ di du chinchiŋ himmaa di kaa su bᴐr maa.
49004011	Uŋ kaali chiŋ la, u bᴐnni nɛra wiɛɛlaa fᴐŋŋazii. U tɛɛ baŋhina fᴐŋŋa bá ɛɛ u huŋhunna di tɛɛ baŋhina fᴐŋŋa bá ɛɛ u dᴐgtɛɛzi, di kaa tɛɛ baŋhina fᴐŋŋa bá ra lizi u amaniyesuma la. Baŋhina ge u tɛɛ fᴐŋŋa bá ra bagli u wia di ra hiini nɛra u hiŋaa biini.
49004012	A wiɛɛlaa fᴐŋŋazi maanii u bᴐnni tɛɛ u biinanaa bá wer hum u huma nɛnnɛ di wa tuŋ di hiini dᴐŋa Krísto bᴐrahᴐŋ la wer du kpeg nɛnnɛ,
49004013	ka yáa maa ŋmɛnɛ wer dᴐᴐ nuukpaŋ dᴐŋa ni nɛnnɛ hiŋaa naa biini di kaa wer zum Kᴐraawiizi bie la nɛnnɛ di ga tuŋ di wer hel werge lugᴐ nabᴐnzi di dirmi u hiŋaa biini. Kristo labuu yaa kpa ra mɛgzi yaa hinaa la di zum gunla yaa n niŋ hel.
49004014	Waa nyiŋŋi ya haa ɛɛ lugᴐ biifulli u hiŋaa biini. Di yaa waa dirmɛɛ nɛnnɛ ka baŋhina ba waa bagli yaa bagliduma maa, yaa daŋ sɛɛ manaŋ di tɛɛ baa alugᴐ kuŋ peu n ᴐᴐ wer lalluu chiŋ di wer hau bᴐr la maa un niŋ hau la. Nɛra baŋhina daŋ wer kpa nfɛrɛ di kanni kara alugᴐ wibiire di wer dar nɛra.
49004015	Kᴐraawiizi ra nyiŋŋi ya lau wibiire di ŋᴐa ra tɛɛ dᴐŋa ani nᴐŋŋaa ni ka yaa wer hel nɛnnɛ di wer du gunla Kristo n duwɛɛ. Waabuu yaa Nyuu.
49004016	Yaa ge ɛɛ u bᴐrahᴐŋ. U gillᴐᴐ u kpuŋe lauri dᴐŋa nɛnnɛ, u yeŋa maa ge hiini dᴐŋa a bᴐrahᴐŋ wer hel u maga maa. Dᴐnnᴐŋŋaarɛ ᴐᴐ gil Kristo bᴐrahᴐŋ wer ra hel guŋ di wer du kpeg.
49004017	N wiŋᴐkpeg bɛllɛ keŋ minna ŋᴐ ii be ani yaa Dᴐᴐri sᴐŋ. Ií gilɛɛ kaa ra hiŋ gunla banla n waa Kᴐraawiizi zummɛ n na hiŋ la. Wipɛɛrii ba fɛ di ra hiŋ.
49004018	Ba siwee tᴐwᴐᴐrɛ. Ba ɛɛ nfɛrnyaara ni dignikpega hinaa. Awia ba waa Kᴐraawiizi miibᴐᴐ wia zummɛ.
49004019	Wii maa waa kaa tir baa. Ba jaa kutti di ra hiŋ ba kunnyiŋŋichᴐgaa di ra ɛɛ sɛnsɛŋ wia ni wikuna dee maa di ra gaali.
49004020	Ka iawaa, guŋ lɛi Kristo bagli ia ií ra hiŋ.
49004021	Di ii nuuwᴐ tɛu saŋa la baŋ faa bagli ia wibii di lii u wia biini la di zum u hiŋaa u be, ii wàá hiŋ guŋ.
49004022	Ka ii daŋ lizi ii miibᴐᴐbinii la maa ha, gunla maa iiŋ faa ra hiŋ la. Ii kunnyiŋŋichᴐgaa dar iabuu di chᴐgi ii miibᴐᴐbinii la. Awia ií lizuu ha
49004023	di gil Kᴐraawiizi kuari ii biine ni ii nfɛssi maa á birgi afalaa.
49004024	U daŋ tɛɛ ia miibᴐᴐfalii bɛl dee uŋ wa kuarɛɛ tɛɛ ia ií wia maa wer deŋli nɛnnɛ ií wer ɛɛ winanaa bɛŋ alugᴐ u wibii wiŋᴐzi n na bagli la. Awia ií kpa miibᴐᴐfalii la di du ii hinaa ni.
49004025	Ií lizi daraa maa ii ni di ha, ka ŋᴐ wibii bɛŋ di ra tɛɛ dᴐŋa, dikuu bɛɛwiai, ii maa du bᴐrahᴐŋkpaŋ biinii di ɛɛ kpaŋ.
49004026	Di i baaŋ fuuhwo, gilɛɛ gil u ɛɛ baanchᴐgii i ra ɛɛ wichᴐgaa. Gil u sᴐᴐni manaŋ. A waa dɛkkɛ hiŋ na baaŋ guŋŋ wiizi wa chol di u haa waa sᴐᴐnɛɛ.
49004027	Gilɛɛ gil Sitaani na bᴐr di darii.
49004028	I faa ra ŋmɛɛu gɛɛ? Gilɛɛ kaa ra ɛɛ guŋ ka kpa i nonee la di ra hum hunnanaa í wer na di ra di ka wer na aŋhina ge di ra tɛɛ nyaara bá ge ra di.
49004029	Ií gilɛɛ gil wiŋᴐkuna maa waa lii ii nuuzi, ka gil ii wiŋᴐzi ᴐᴐ ɛɛ anla n dɛkkɛ di dᴐᴐ hiinaa banla n na nuu be ba wer lau nɛnnɛ.
49004030	Ií gilɛɛ chᴐg Kᴐraawiizi Duma biini. Kᴐraawiizii gillɛ u du ii biine di ra bagli lugᴐ ii ɛɛ u horaa un niŋ ŋmɛnɛ wa lɛɛ ha la.
49004031	Ií gil nyɛgzi ni nuukpol ni baaŋfuuih ni naai ni basabasa wia ni dᴐŋgbɛllaa ni miisᴐᴐh wia maa,
49004032	ka ra ɛɛ dᴐŋa winanaa di dᴐᴐ ba sinyɛna. Di ba ɛɛ ia wichᴐgaa, ií gil tɛɛ baa alugᴐ Kᴐraawiizi n kuu Kristo wia di gil ii wichᴐgaa tɛɛ ia la.
49005001	Ii ɛɛ Kᴐraawiizi biinᴐŋŋaarɛ. Awia ií ra du u ge duula.
49005002	A wesso iin dᴐᴐ dᴐŋa bila di ra ɛɛ baa nɛnnɛ lugᴐ Kristo n dᴐᴐ yaa bila di siu tɛɛ yaa di lizi sargananii di tɛɛ Kᴐraawiizi a paruu la.
49005003	Ka sɛnsɛŋ wia ani wikuna ani kɛkɛluu dᴐŋa kuna ni, ií gilɛɛ ra ŋᴐ a wia gba. A dɛkkᴐᴐ banla n ɛɛ Kᴐraawiizi biinanaa n gil annii maa.
49005004	Ií gilɛɛ ra ŋᴐ wiŋᴐkuna ni gɛnni wiŋᴐzi ni wiŋᴐjagazi. A guŋ waa dɛkkɛ. Ií gil annii ka ra jaami Kᴐraawiizi ani u huma.
49005005	Ií zum nɛnnɛ lugᴐ banla n na sɛm di ra ɛɛ wikuna di dᴐᴐ kɛkɛluu wàá na bᴐr Kristo ni Kᴐraawiizi kora biini. Kɛkɛluu ɛɛwᴐᴐ lugᴐ vuga tᴐgzaa.
49005006	Ií gilɛɛ gil nɛr maa ŋᴐ wipɛɛri di wer ra dar ia. Wia naa wiarɛ K'ᴐraawiizi baaŋ wa hau dignikpega hina ni.
49005007	Awia ií gil a wia kᴐrai.
49005008	Ii wia maa faa ɛɛ bᴐbirii. Ka filaŋkeŋ a ɛɛ bᴐchaannɛ dikuu yaa Dᴐᴐri wia. Awia ií ra hiŋ gunla bᴐchaaŋ hina n ninna hiŋ la.
49005009	Bᴐchaaŋ wiarɛ winanaa, wideŋlaa, ani wibii wia.
49005010	Ií zum wia la iin niŋ ɛɛ á par Kᴐraawiizi,
49005011	ka gil bᴐbiri wia. A waa tᴐna maa dᴐᴐwɛ. Ií pilli a wolli nɛ́ra zum a zɛɛ.
49005012	Wia la baŋ ᴐᴐ suahzi di ra ɛɛ la chummᴐᴐ werge. A baglaa gba dᴐᴐ hiihzi.
49005013	Ka di bᴐchaaŋ wa chaani kummaa ni, ᴐᴐ ra nau nɛnnɛ. Wii la maa ban chaanɛɛ, u himmaa ᴐᴐ chaanuu.
49005014	Awia ba ᴐᴐ ŋᴐ, Hinla n siuwɛ chᴐᴐ, í izi. Kristo bᴐchaaŋ daŋ chaani i ni.
49005015	Awia ií ra hiŋ ka ra du tau. Ií gilɛɛ gɛŋ ka ᴐᴐ dᴐᴐ nfɛrɛ nɛnnɛ.
49005016	Wichᴐgaa du denii werge filaŋkeŋ. Awia ií ɛɛ ania di ra hum ii huma filaŋkennaa iiŋ haa ra na bᴐr ií humaa naa.
49005017	Ií gil ii nfɛrnyaai la ka zum gunla Kᴐraawiizi kipar n duwɛɛ nɛnnɛ.
49005018	Ií gilɛɛ ra nyᴐᴐ siŋ werge di ra dɛɛzi. U gunna chᴐgi nɛraa. Ka ií gil Kᴐraawiizi Dumnaniiwaa du ii ni werge,
49005019	di gil u wiŋᴐzi ni u yira du ii bampiree di ᴐᴐ ŋᴐa di ra tɛɛ dᴐŋa di ra yir u yira ani yira la n na bagli u wia la di ra chᴐluu. Ií kpa bᴐsᴐna di ra yiraa ra tɛɛ ii Dᴐᴐri ani ii biine maa
49005020	di ᴐᴐ ra yir yaa Dᴐᴐri Yeesu Kristo sᴐŋ di ra tɛɛ yaa mɛɛ Kᴐraawiizi jaam ani wii maa.
49005021	Ií maa ra sɛɛ dᴐŋa dᴐᴐra dikuu iinna ᴐm Kristo wia.
49005022	Haana, ií ra sɛɛ ii janna dᴐᴐra alugᴐ iinna sɛɛ ii Dᴐᴐri Kᴐraawiizi dᴐᴐra la,
49005023	dikuu bɛɛwiai, baal ɛɛ u haaŋ nyuurɛ alugᴐ Kristo n ɛɛ u hiŋra maa nyuu la, u hiŋra ɛɛ u bᴐrahᴐŋ un lɛɛwɛ ha.
49005024	A dɛkkᴐ haana n na sɛɛ ba janna dᴐᴐra ani wii maa bᴐr alugᴐ Kristo hiŋra n na sɛɛ u dᴐᴐra la.
49005025	Baala, ií nᴐŋŋi ii haana nɛnnɛ alugᴐ gunla Kristo n nᴐŋŋi u hiŋra di siu dikuu ba wia la.
49005026	U siuwᴐᴐ tɛɛ baa ú wer gil ba wer ɛɛ u bɛŋ hora di gil ba doŋa maa wer lii ba ni dikuu u wiŋᴐzi la ban nuuwɛ ni nii la ban sᴐ baa la wia.
49005027	U ɛɛ gunnɛ ú wer kpa u hiŋra birgi u hahnaniinanii la n waa bᴐdoŋa ni bᴐchᴐgii ni gardama maa dᴐᴐwɛ u ni ka du wer werge maa di wa tuŋ la.
49005028	Gunnɛ a kaa dɛg baala ge n nᴐŋŋi ba haana alugᴐ gunla ban nᴐŋŋi ba himmaa bᴐrahᴐŋ la. Baal la maa n dᴐᴐ haaŋ di nᴐŋŋuu guŋ, u himmaanii u nᴐŋŋi la.
49005029	Anɛɛ n niŋ sɛɛ hah u hinnɛi? Nɛr maa ᴐᴐ ra binni u hiŋ ninɛɛ di ra dɛɛzi u hiŋ alugᴐ gunla Kristo n na binni u hiŋra ge ni la.
49005030	Yaa maa du u bᴐrahᴐŋ biinii.
49005031	Ba faa sɛbᴐᴐrɛ, Awia a dɛkkᴐ baal n gil u maa ni u mɛɛ ka gil ú ni u haaŋ ɛɛ kpaŋ nɛnnɛ bá nɛra banɛɛ la birgi nɛkpaŋ.
49005032	Wisuahliizeŋ bɛllɛ la. Miŋwaa be, Kristo ni u hiŋra wiarɛ ba bagli guŋ.
49005033	Ka ií bɛl maa ɛɛ ania di nᴐŋŋi u haaŋ lugᴐ u hiŋ. Háaŋ ge ra tᴐgzi u jaari.
49006001	Biizi, ií nuu ra tɛɛ ii maawaa ni ii mɛɛwaa, dikuu bɛɛwiai, u guŋ deŋloore yaa Dᴐᴐri hiŋaa naa biini.
49006002	Ba faa sɛbᴐᴐrɛ dí, Ií ra kpa ii maawaa ni ii mɛɛwaa girme, di kaa sɛbi nuuŋᴐᴐlii bɛl di jaa u ni, u ɛɛ Kᴐraawiizi widaulii n dᴐᴐ nuuŋᴐᴐlii lugli.
49006003	Waabuu keŋ, Di ii ra ɛɛ guŋ, Kᴐraawiizi daŋ hiini ia di tɛɛ ia miibᴐᴐjaŋ durnya naa biini.
49006004	Mɛɛwaa, ií gilɛɛ ra tᴐᴐri ii biizi a ɛɛ baa baaŋ. Ií ra kpogli baa nɛnnɛ di ra bagli baa ŋmɛnizi ani wia la maa n wesse yaa Dᴐᴐri be.
49006005	Balaa, ií nuu ra tɛɛ ii dᴐᴐra n du durnya naa biini di ra ᴐm baa di ra hum baa ani biinihuŋŋu alugᴐ Kristoo ii ra hum.
49006006	Ií gilɛɛ ra hum fᴐŋŋa ni saŋa la iiŋ wa du nɛra baaŋ dikuu sᴐŋ wia, ka ᴐᴐ ra hum nɛnnɛ gunla Kristo balnanaa n ninna hum di ra ɛɛ Kᴐraawiizi kipar la ani ii biine maa.
49006007	Ií kpa bᴐsᴐna di ra hum. A nɛra lɛi ii hum ra tɛɛ. Ii Dᴐᴐri Kᴐraawiizii ii hum ra tɛɛ.
49006008	Waabuu niŋ turgi bɛl maa ani hunnanii la maa uŋ ɛɛwɛ. Di baliirɛ, di nɛr la n dᴐᴐ u hinnɛ, ka ba maanii niŋ na ba hunnanaa kinturgaa Kᴐraawiizi be.
49006009	Dᴐᴐra, ií ra ɛɛ ii balaa ge guŋ di gilɛɛ ra ᴐnzi baa. Ií zum lugᴐ ii ni baa maa dᴐᴐri ɛɛ kpannɛ. Waabuu Kᴐraawiizi. Waabuu waa baŋhina a tᴐgzi di ra kaali baŋhina.
49006010	Ií ᴐᴐ gil yaa Dᴐᴐri fᴐŋŋa du ii ni ií wer dᴐᴐ kpegzi ii hiŋaa biini di lii u fᴐŋŋazeŋ la biini.
49006011	Sitaani dᴐᴐ daraarɛ werge maa. Awia ií kpa Kᴐraawiizi laal kuna maa di laali,
49006012	dikuu bɛɛwiai, newea lɛi yaa ra yoo. Vuga ni aliizinachᴐgaa la maa n dᴐᴐ fᴐŋŋa werge ni bᴐbiri naa koora ni kunchᴐgaa la yaa n waa na ka a dᴐᴐ fᴐŋŋa werge maa di du kpil la, aabuu yaa ra yoo.
49006013	Awia a dɛkkᴐ iiŋ kpa Kᴐraawiizi laal kuna la maa di laali nɛnnɛ, di kunchᴐgaa la wa ŋᴐ á yoo ia, ií wer chi nɛnnɛ di yooa guŋŋ, ka ií haa vɛɛ di wer chi.
49006014	Kenne ií ɛɛ di wer chi. Ií kpa wibii di kirsi di kpa wideŋlaa di tᴐ ii sezi ni ii hara,
49006015	di kpa amaniyesuma la n dᴐᴐ bampirsᴐna baglaa la di du ii naazi.
49006016	Denii ií lau yarda di kpa teŋ ii bampiree. U daŋ wer bir hobee la maa Sitaani n kpawɛɛ choŋŋi niŋ ka kpa ta ia la.
49006017	Denii ií kpa ii miibᴐᴐ lɛɛi la di chig lugᴐ kahuro di kaa kpa Kᴐraawiizi Dumnanii kizee kpogli. Kᴐraawiizi wiŋᴐzii a kizee.
49006018	Ií ᴐᴐ ra suŋŋi Kᴐraawiizi werge maa u Dumnanii fᴐŋŋa biini di ra fᴐrguu saŋa maa. Ií ra kazi ii bᴐra di ra ɛɛ sirya ií wer suŋŋi Kᴐraawiizi tɛɛ u biinanaa la maa,
49006019	ani n ge gba ń wer zum wiŋᴐzi la n wesse saŋa la maa miŋ niŋ bagli u wia di wer dᴐᴐ bampirii n wer pilli u wisuahlii la di lii u amaniyesuma la biini.
49006020	Miŋ ɛɛ u amaniyesuma bagli wiarɛ ba tᴐŋ dia. Awia ií ra suŋŋi Kᴐraawiizi ń haa wer dᴐᴐ bampirii di ra lizaa gunla an dɛkkɛ miŋ niŋ lizaa.
49006021	Too. Tichikus la n ɛɛ yaa nɛnᴐŋŋii di kaa ra hum yaa Dᴐᴐri huma ani wibii la, waabuu niŋ kpa n wia maa bagli ia
49006022	Awiarɛ n humuu ú wer bagli ia yaa wia di wer du ia bᴐkpega.
49006023	Yáa mɛɛ Kᴐraawiizi ni yaa Dᴐᴐri Yeesu Kristo tɛɛ ii ni yaabalaa la maa bampirsᴐna ni nɛnᴐŋŋaa ni yarda u ni
49006024	di hiini ii banla maa n nᴐŋŋi yaa Dᴐᴐri Yeesu Kristo ani nᴐŋŋaa himmaa la.
50001001	Yaa Yeesu Kristo balaa Pᴐᴐl ni Timotii ra sɛbi hᴐŋ naa ya tɛɛ ia. Yaa ra jaami Yeesu hiŋra nabᴐnzi ni ba huŋhunna ni banla ba ni Yeesu Kristo n kpauwɛ di ɛɛ Kᴐraawiizi biinanaa di du Filipai la.
50001002	Yáa mɛɛ Kᴐraawiizi ni yaa Dᴐᴐri Yeesu Kristo hiini ia di tɛɛ ia bampirsᴐna.
50001003	N na liizi ii wiarɛ saŋa maa di ra jaami n Dᴐᴐri Kᴐraawiizi dikuu ii wia,
50001004	di ᴐᴐ suŋŋuu ra tɛɛ ia. Miŋ ᴐᴐ suŋŋuu ra tɛɛ ia la, n bᴐra ᴐᴐ ra sᴐᴐnimbuu,
50001005	dikuu bɛɛwiai, yaa ni iabuu kpauwɛ ra hiŋ amaniyesuma naa lugli la guŋŋ di wa lii zinaa.
50001006	N kaa dᴐᴐ Kᴐraawiizi yardaa alugᴐ gunla uŋ wette di faari u hunnanii ii biine la, u daŋ haa wer di ra humaa guŋŋ ii wa birgi nɛnanaa di wa tuŋ saŋa la Yeesu Kristo hᴐpizii la n niŋ wa hel la.
50001007	Màá ŋᴐ ii wia guŋ? Ii maa wia du n bampiriire werge maa. Di ba tᴐmbuu dia gɛɛ di n wettoo dᴐᴐ n hiŋ di vol ra ŋᴐ amaniyesuma la di ra di nɛra wibii di lii wiŋᴐzi la biini, ka n ni ii maanii Kᴐraawiizi ra hiini la.
50001008	Kᴐraawiizi ɛɛ n daansɛɛ hinnɛ lugᴐ n na kɛlli ii ninɛɛ werge maa dikuu nᴐŋŋaa la Yeesu Kristo n kpawɛɛ du n bampirii la wia.
50001009	Anna suŋŋuubuu lugᴐ ú gil ii ge wer dᴐᴐ nɛnᴐŋŋaa werge di ra jaa di kaa dᴐᴐ zumaa ni nfɛrɛ di jaa a ni,
50001010	ií wer zum wia la maa n dɛkkɛ. Denii ií wer dᴐᴐ biiIi maa wia du n bampiriire werge maa. Di ba tᴐmbuu dia gɛɛ di n wettoo dᴐᴐ n hiŋ di vol ra ŋᴐnihuŋŋu. Wii maa wàá ka du de bá kpa chug ia Kristo hᴐpizii la biini.
50001011	Ii daŋ wer dᴐᴐ mananaa werge maa Yeesu Kristo fᴐŋŋa biini nɛ́ra ra tɛɛ Kᴐraawiizi sᴐŋ di ra chᴐluu dikuu ii wia.
50001012	Yaabalaa, n na nyiŋŋi ii zum lugᴐ wia la maa n faa ɛɛŋ la, winanaa lii a maa biinii, Kᴐraawiizi amaniyesuma wia wer la see.
50001013	Baŋ vᴐᴐziŋ di tᴐ dia bᴐnnaa naa, koori soojazi ni nɛra la maa n du ɛŋ, ba maa zum n wiarɛ di zum lugᴐ minna hum Kristo wiarɛ ba kuu tᴐŋ dia.
50001014	Yaabalaa galga maa ge jaa lau Kᴐraawiizi yarda nɛnnɛ n dia tᴐi naa wia di jaa dᴐᴐ bampirii di ra bagli Kᴐraawiizi wia nɛnnɛ. Ba waa kaa ra ᴐm.
50001015	Baŋhina dᴐᴐ bᴐwiirɛ di ra ŋᴐ a wia. Baŋhina ra ŋᴐa bá wer koozi yaa. Ka baŋhina ge ra ŋᴐ Kristo wia ani biinihuŋŋu.
50001016	Ban nᴐŋŋiŋ di kaa zum lugᴐ amaniyesuma humaa Kᴐraawiizi liziŋ ń hum di di u dᴐma wibii la wiarɛ ba ra ŋᴐ Kristo wia la.
50001017	Banla ge, ba himmaa sᴐnnyiŋŋaa wiarɛ ba ra ŋᴐ Kristo wia guŋ. Ba waa biine huuhzɛɛ ka ra ŋᴐa di ra nyiŋŋi ba duŋ tᴐᴐrᴐᴐ di jaa n yᴐlᴐzi vᴐᴐi naa ni.
50001018	Ka pɛɛrɛ. Di ba ra dar nɛra di ra ŋᴐa, gɛɛ ba ra ŋᴐabuu ani biinihuŋŋu, ka Kristo wiarɛ ba ra ŋᴐ guŋ maa la, n bᴐra sᴐᴐni. U daŋ haa sᴐᴐni di ra la,
50001019	dikuu bɛɛwiai, n zummᴐ lugᴐ Kᴐraawiizi daŋ lɛɛŋ dikuu ii suŋŋaa ni Yeesu Kristo Duma hiinaa la wia.
50001020	N na ɛɛ tamiirɛ ani n biini maa lugᴐ hiihzi wàá diŋ maa. N daŋ haa wer dᴐᴐ bampirii nɛnnɛ filaŋkeŋ alugᴐ gunla miŋ faa dᴐᴐ bampirii la, Krísto wer na girme n bᴐrahᴐŋ wia biini. Di ba gillᴐ n du de di dᴐᴐ miibᴐᴐ gɛɛ di ba kpuŋ, ka Kᴐraawiizi daŋ haa na girme a maa biini,
50001021	dikuu bɛɛwiai, di n dᴐᴐ miibᴐᴐ, n wii maanii haŋ Kristo. Di n wa siuwᴐ genii, ka maa tᴐna diweea?
50001022	Ka di n haa du de, n daŋ haa wer hum huma a haa wer lii hiinaa werge. Awia maa zum unla maa n wesse n be min niŋ lizi.
50001023	N na nyiŋŋi werge maa lugᴐ n siu di wer du Kristo be. U gunnɛ bᴐ werge maa miŋ haa du ɛŋ.
50001024	Ka di n haa du ɛŋ, n daŋ haa wer hiini ia. U gunnɛ ɛɛ wizeŋ.
50001025	Awia n zummᴐ lugᴐ n daŋ haa du ii maa be di wer hiini ia ií wer la see di wer dᴐᴐ bᴐsᴐna Yeesu hiŋaa naa biini.
50001026	Denii ií wer dᴐᴐ wikpila ii kpa di ra chᴐliŋ di kaa ra chᴐli Yeesu Kristo ani gunla uŋ hiiniŋ n wer bir ba ii be la.
50001027	Ka ií ᴐᴐ du de ni mananaa gunla an dɛkkɛ banla n sɛɛ Kᴐraawiizi amaniyesuma la n niŋ du de la, di n wa ballᴐ di wa du ii be gɛɛ maa hoo ii be, ka ń wer nuu ii wia lugᴐ ii maa wettoo di lau bampirkpaŋ di ra hiŋ nɛnnɛ di kaa ɛɛ nuukpaŋ di kpau ra hum ámaniyesuma la iin sɛɛwɛ la wer la see,
50001028	di ka dᴐᴐ bampirii ge alugᴐ ii waa ii dᴐma ra ᴐm tama maa. Ii bampirii dᴐᴐi la biinii bá chi zum lugᴐ baabuu daŋ wa na chᴐgaa ka ií ge wa na lɛɛi Kᴐraawiizi himmaa be.
50001029	Kᴐraawiizi gillᴐᴐ ii wer sɛɛ Kristo wia di kaa wer di tᴐᴐrᴐᴐ dikuu u wia. Wizenne u ɛɛ di tɛɛ ia ií wer di a tᴐᴐrᴐᴐ la.
50001030	Ii gba ra yoo laal la dee iiŋ faa na miŋ faa ra yoo di kaa nuu n wia filaŋkeŋ lugᴐ a laallɛ n haa ra yoo la.
50002001	Iiŋ wette di ra du dᴐŋa bᴐkpega Kristo hiŋaa naa biini di wer dᴐᴐ nᴐŋŋaa la n wette di ra tig bampiree di dᴐᴐ Kᴐraawiizi Dumnanii ge ii biine u wer di ra hiini ia di kaa dᴐᴐ nɛra ni sunaa ni sinyɛna la,
50002002	iin dᴐᴐ annii naa maa naa, amᴐ ií ɛɛ wii bɛl ra jaa ń bᴐra sᴐᴐniŋ werge maa di wa tuŋ. N na nyiŋŋuu lugᴐ ii ᴐᴐ gil ii maa dᴐᴐ nuukpaŋ, ií nfɛssi ni ii dᴐnnᴐŋŋaa ni ii jina maa wer ɛɛ kpaŋ.
50002003	A waa wer ii bɛl maa n ɛɛ wii maa dikuu u bɛŋ sᴐnnyiŋŋaa ani zenni wia. Ií kpa ii hinaa fugzi di ᴐᴐ kpa ii dᴐŋa hina di bᴐ ii hinaa.
50002004	Ií gilɛɛ ra binni ii bɛmbɛŋ wia biini, ka ᴐᴐ ra binni ii dᴐŋa hina wia biini ií wer hiini baa.
50002005	Ii manni la iin dᴐᴐwɛ iibalaa ni la, ií gil u ɛɛ lugᴐ Yeesu Kristo manni la un dᴐᴐwɛ yaa ni la.
50002006	U faa ɛɛ Kᴐraawiizii di du Kᴐraawiizi ge duula. Ka u faa waa guŋ kpawɛɛ su siwii
50002007	di gil Kᴐraawiizi duula la ka kpa u hiŋ di birgi balii di wa du yaa newea duula.
50002008	Uŋ jaa ɛɛ newee la, u kpa u hinnɛ fugzi di sɛɛ u mɛɛ Kᴐraawiizi nua di gil ba kpuu. Siuchumaa u siu daakaŋlii la ni.
50002009	Awia Kᴐraawiizi jaa tɛubuu nabᴐmuu werge maa di wa bɛri di tɛu sᴐŋ di kaali kummaa sᴐŋ.
50002010	Un tɛu sᴐnzeŋ werge la, nɛr maa daŋ ŋmɛnɛ wa giŋŋi u see di kpa nabᴐmuu di ra tɛu, kuna la maa n du chiŋ ani banla maa n du durnya biini ani banla maa n siuwɛ, ba maa daŋ kpa nabᴐmuu di ra tɛu
50002011	di sɛɛ lugᴐ waabuu ɛɛ ba maa Dᴐᴐri yáa mɛɛ Kᴐraawiizi wer na girme.
50002012	Awia n nɛnᴐŋŋaa, gunla iiŋ faa ᴐᴐ ra hiŋ n nua saŋa la miŋ faa du ii be la, a kaa ɛɛ wizenne werge maa lugᴐ miŋ waa hoo ii be, ka ií haa ra hiŋ guŋ di kpa siaahmu di ra hum ani ᴐnsii ani bᴐsai maa ií wer na ii lɛɛi di wa tuŋ Kᴐraawiizi be,
50002013	dikuu bɛɛwiai, Kᴐraawiizii ᴐᴐ du ii biinee di ra hum ii wer sɛɛ u kipar la di wer di ra humuu nɛnnɛ gunla iin ninna humuu á paruu.
50002014	Wia la maa iinna ɛɛ, ií gilɛɛ ra nuumi di ra ŋmuuri wia ka ra ɛɛa,
50002015	dikuu bɛɛwiai, a wessoo iiŋ ɛɛ Kᴐraawiizi biizi la n waa wichᴐgaa maa dᴐᴐwɛ ka dᴐᴐ biinihuŋŋu bɛŋ, ii wii maa deŋli. Filaŋkeŋ hina dᴐᴐ wichᴐgaarɛ werge, ba waa ŋmɛnizi ra hiŋ. Ka iawaa du ba biini di ra chaani alugᴐ chinchiŋwilaa n du chiŋ di ra chaani hamuŋa la.
50002016	Ií gil Kᴐraawiizi wiŋᴐzi la n dᴐᴐ miibᴐᴐ la du ii bampiree nɛnnɛ di ra la ń wer chᴐli ia Kristo hᴐpizii la biini alugᴐ maa kuuhwɛ pɛɛ, ń huma la maa miŋ hummɛ ii be la wa lii tᴐna tɛŋ.
50002017	Di ba ŋᴐ bá kpuŋ ka n bᴐra daŋ sᴐᴐni. N chal daŋ ɛɛ lugᴐ sarga niitaalii, ii Kᴐraawiizi yarda ge ɛɛ lugᴐ a sarga. Di ba kpuŋ ka ií sarga la wer kuari nɛnnɛ, u guŋ daŋ sᴐᴐni n bᴐra. Ii bᴐsᴐna daŋ ɛɛ n gba bᴐsᴐna.
50002018	Gunnɛ ií ge gil n bᴐsᴐna sᴐᴐni ii ge bᴐra la.
50002019	N ɛɛ n Dᴐᴐri Yeesu tamiirɛ alugᴐ n daŋ wer hum Timoti tɛɛ ia filaŋkeŋ ú wer wa na ia ka ba di wa ŋᴐ ii wia tɛŋ ń wer na bᴐkpega u amaniye la biini.
50002020	N nuu bɛnnɛ dᴐᴐ nfɛrkpaŋ werge ani ii wia. Awia n zummᴐ lugᴐ u daŋ dᴐᴐ ii wia u bampirii ani wibii di binni ii wia ni nɛnnɛ.
50002021	Di Timoti bɛŋ lɛi, banla maa ra binni ba hinaa wiazii. Ba waa Yeesu Kristo wia ra binni.
50002022	Ii gba zum gunla u wia n dᴐᴐ wibiire di du wer. N nuu kpau di ra hum amaniyesuma huma naa alugᴐ bie ni u mɛɛ.
50002023	Awia di n wa zum gunla ban niŋ dawiŋ ɛŋ, n daŋ humuu ii be.
50002024	N ɛɛ yaa Dᴐᴐri tamiirɛ lugᴐ di a wa ɛɛ tama, n himmaa daŋ wer na ŋmɛnɛɛ di ba ii be.
50002025	N kaa binni lugᴐ a dɛkkᴐ miŋ hum yaa dᴐŋhiŋ Ɛpafrᴐdaitus tɛɛ ia. U hiinimbuu di ra hum huma naa di ra naa Kᴐraawiizi naari. Waabuu ii faa hum n be ú wer hiiniŋ la. N ge kaa ŋᴐ ń humuubuu ii be,
50002026	dikuu bɛɛwiai, u ra kɛlli ii ninɛɛ werge maa. A kaa tiruu werge lugᴐ ii nuu u wiila la wiarɛ.
50002027	U faa wiiwᴐᴐ paa di faa ra nyiŋŋi u siu gba, ka Kᴐraawiizi na u sinyɛna di suŋ n nuu maa ni. Di u faa siuwᴐ, n daŋ faa na biinichᴐg di kaa jaa n biinichᴐg la ni.
50002028	Awiarɛ n faa ra nyiŋŋi werge maa lugᴐ n humuu tɛɛ ia ií wer nau di gil ii bᴐra sᴐᴐni, ií wia gilɛɛ kaa zuu n nyuu werge.
50002029	Awia ií lɛɛu di dau ii be ani bᴐsᴐna dikuu yaa Dᴐᴐri la iinna hiŋ la wia. Ií ra tᴐgzi nɛra naa dizi.
50002030	Kristo huma wiarɛ u kuu di faa kpa u miibᴐᴐ chɛr siu la ú wer lɛɛ ii naazi di ba di wa hiiniŋ.
50003001	Yaabalaa, n wiŋᴐzi la n kawɛɛrɛ keŋ. Ií gil ii bᴐra sᴐᴐni ia yaa Dᴐᴐri fᴐŋŋa biini. Miŋ ᴐᴐ ŋᴐ wia naa di ra tɛɛ ia naa, ka a waa n bᴐra ra huah. A dᴐᴐ hiinaare ii be.
50003002	Ií ra du nɛchᴐgaa tau. Banla n na maŋkuri hɛŋ teŋaa di ra ŋᴐ dí nɛ́r maa chᴐgi u bᴐrahᴐŋ mᴐᴐ ka hiŋ Kᴐraawiizi la wiarɛ n ŋᴐ ií ra du tau la bá gilɛɛ wer dar ia.
50003003	Yaa banla n ᴐᴐ ra jaami Kᴐraawiizi u Dumnanii fᴐŋŋa biini di ᴐᴐ ra tɛɛ Yeesu Kristo ge sᴐŋ, yaa waa bᴐrahᴐŋ wiazi la a maŋkuri la, yaabuu zum teŋaa himmaa la.
50003004	Di bᴐrahᴐŋ wiazi daŋ faa wer lɛɛ yaa, minuu niŋ faa dᴐᴐ tamii werge. Di nɛr maa ŋᴐwᴐᴐ lugᴐ u wiazi uŋ ɛɛwɛ dᴐᴐ tamiirɛ, ka mìŋ́ dᴐᴐ tamii di kaali a hiŋ.
50003005	N ɛɛ Jus hina biere. N hᴐpizaa ŋmantannaazi hinnɛ ba teŋ n hɛŋ. Jus hina dee la banna yir Bɛnjamin biizi la bɛllɛ miŋ. Awia n ɛɛ Jus hinuu himmaanii di faa ra hiŋ Jus hina hiŋaa la banna yir Farisi la.
50003006	A wia faa ɛɛ siaahmu wiarɛ n be werge maa. Awia n izi di ra tᴐᴐri Yeesu hiŋra. Di ba kaa ŋᴐ Kᴐraawiizi kiizi hiŋaa ge, n wia maa deŋloore. Maa u kii bɛl maa chᴐkkɛ.
50003007	Ka wia la maa min niŋ faa kurgi á ɛɛ tᴐna wii tɛŋ Kᴐraawiizi hiŋaa biini la, a maa maanii n yir wipɛɛri dikuu Kristo wia.
50003008	Wibii maa, kummaa ani wii maanii n vɛɛ di ra yir wipɛɛri ka ń wer zum n Dᴐᴐri Yeesu Kristo. U zumaa labuu ɛɛ wizeŋ kaali kummaa. N kuu u wiarɛ di gil wii maa ha di ra yiraa wijagazi ka ra nyiŋŋi n wer lau Kristo nɛnnɛ
50003009	yáa maa wer kpau K'ᴐraawiizi wer ŋᴐ lugᴐ n wia maa deŋloore. Wàá ŋᴐ guŋ dikuu miŋ hiŋ kiizi la wia. Miŋ yardi Kristo wiarɛ ú ŋᴐ guŋ. A wideŋlaa dee ᴐᴐ lii Kᴐraawiizi benii u ra tɛɛ banla maa n yardi Yeesu.
50003010	N wii maanii ń wer zum Kristo di wer zum fᴐŋŋa la uŋ izi siu biini di dᴐᴐ la ni u tᴐᴐrᴐᴐ dii ń nuu maa wer kpau di ra di tᴐᴐrᴐᴐ ń himmaa wa wer birgi di wa du gunla uŋ faa duwɛɛ ka siu la,
50003011	ka ń vii ŋmɛnɛ wer izi siu biini alugᴐ gunla u ge n izee la.
50003012	A waa ɛɛwɛ lugᴐ n teŋ wettoo ɛɛ annii maa di ɛɛ nɛnanii di wa tuŋ. Akai. N haa aah siwiire di ra nyiŋŋi n wer ɛɛ wia la maa Yeesu Kristo n faa liziŋ ń ɛɛ la.
50003013	Yaabalaa, maa binni lugᴐ n tuŋ wii maanii. Kenne n na ɛɛ. Aŋ suuh harbᴐᴐ wiarɛ ka kpa nfɛrkpaŋ di ra la see ń wer na anla ge n haa du see la
50003014	di aah siwii ń wer hel a tuna di wer na kinturgaa. Kᴐraawiizi yirimbuu ń ba wa du u be dikuu Yeesu Kristo wia. Awiarɛ n aah siwii ń wer na guŋ la.
50003015	A wessoo yaa banla maa n dirmɛɛ Kᴐraawiizi wia biini la n na fɛ guŋ nfɛrɛ. Di ii baŋhina ge waa guŋ sɛɛwɛ, Kᴐraawiizi daŋ haa chaani ii siwee.
50003016	Ama gunla maa yaa n wette di zum, ya lau guŋ di ra la see.
50003017	Yaabalaa, ií ra hiŋ gunla minna hiŋ di zum banla ge n na hiŋ alugᴐ yaa n na hiŋ la,
50003018	dikuu bɛɛwiai, nɛkpila waa gunna hiŋ. N ᴐᴐ bagli ba wiarɛ saŋa maa di ra tɛɛ ia di kaa ra bagli ia filaŋkennaa di wii di ra ŋᴐ, Ba ɛɛ Kristo ni u daakaŋlii wia dᴐmaa.
50003019	Ba tuna daŋ ɛɛ chᴐgaarɛ. Ba kpa ba hizi wiarɛ di birgi ba Kᴐraawiizi. Wia la n niŋ faa ɛɛ baa hiihzi, aabuu ba jaa ra chᴐli werge. Ba nfɛssi maanii du durnya wia biini.
50003020	Ka durnya naa lɛi yaa bol. Yaawaa bolle Kᴐraawiizi bol la. Yaa n du ɛnnaa, yaa ra kpaŋ yaa Lɛɛri la n niŋ ŋmɛnɛ lii de ba labuu. Waabuu yaa Dᴐᴐri Yeesu Kristo.
50003021	Di u wa ballᴐ, u daŋ birgi yaa bᴐrahᴐnchunzi naa á du wer lugᴐ u himmaa bᴐrahᴐŋ n wesse werge maa la. U fᴐŋŋa biinii ú ɛɛ guŋ. U dᴐᴐ fᴐŋŋaa lugᴐ ú wer gil kummaa sɛɛ u dᴐᴐra.
50004001	Awia yaabalaa, ii banla n ɛɛ n nɛnᴐŋŋaa la minna kɛlli ii ni di kaa ɛɛ n bᴐsᴐna wia ani n huma tᴐna la, ií lau nɛnnɛ di ra hiŋ yaa Dᴐᴐri hiŋaa.
50004002	N na suŋŋi Yuodia ni Sintiki lugᴐ bá kuari ba wia di dᴐᴐ nuukpaŋ yaa Dᴐᴐri hiŋaa naa ba maa n kpauwɛ di ra hiŋ naa biini.
50004003	N dᴐŋhinnanii, n na suŋŋii, í hiini haana la. Ba faa ɛɛ aniaa werge maa di hiiniŋ di ra hum amaniyesuma huma naa biini. Ba ni Klɛmɛnt ani nɛkpilaa faa kpauwɛ di hiiniŋ di ra hum a huma. Ba sᴐna du Kᴐraawiizi Miibᴐᴐ Hᴐŋ la biinii.
50004004	Ií gil ii bᴐra ᴐᴐ sᴐᴐni ia yaa Dᴐᴐri fᴐŋŋa biini. Wibii maa. Ií gil ii bᴐra sᴐᴐni ia.
50004005	A wesso nɛr maa n zum ii wia alugᴐ ii siwee n pɛssɛɛ. Yaa Dᴐᴐri balaa duglᴐᴐrɛ.
50004006	Ií gilɛɛ gil wii maa ra tir ia ka kpa wii maa di ra bagli Kᴐraawiizi di ra suŋŋuu ani a wii wia ka ra jaamuu ani u huma.
50004007	Denii ú ge tɛɛ ia u bampirsᴐna la n kaali bampirsᴐna dee maa newee be. U daŋ wer tig ii bampiree di kuari ii nfɛssi tɛɛ ia dikuu iiŋ yardi Yeesu Kristo wia.
50004008	Too. Yaabalaa, n tunaa keŋ. Ií ᴐᴐ gil ii liize du winanaa ni. Wii la maa n ɛɛ wibii ani wii la maa n dɛkkɛ ani wii la maa n deŋlee ani wii la maa n ɛɛ biinihuŋŋu wia ani wii la maa n wesse ani wii la maa n dᴐᴐ girme, wia la maa n ɛɛ winanaa ban niŋ kaa chᴐlaa, ií gil ii liize du annii ni.
50004009	Wii la maa iin nuuwɛ n be di sɛɛ ani wii la maa iin nuuwɛ di kaa na minna ɛɛ la, ií ge ra ɛɛ guŋ. Kᴐraawiizi n ɛɛ bampirsᴐna hiŋ la, waabuu niŋ du ii be.
50004010	N na bᴐsᴐnaa werge maa yaa Dᴐᴐri hiŋaa naa biini dikuu iiŋ jaa wer di binni n alaanfia ni n ɛŋ dui ni wia. Ii faa hiinimbuu ka gil. A waa ɛɛwɛ lugᴐ ii faa waa kaa ra binni n wia ni. Ka ii faa waa bᴐr nawɛɛrɛ ií hiiniŋ.
50004011	Maa nuumi lugᴐ n nyaa kunaa. Akai. N wettoo helli bᴐsᴐna dᴐᴐi alugᴐ di n du wii la maa biini, ka a kukkᴐᴐrɛ.
50004012	Di n nyaawᴐ, ka n zum u guŋ duirɛ. Di n kaa dᴐᴐ werge genii, ka n zum guŋ gba dui. Di wii maa wa huuziŋ, di diwee du de n di di piŋ, di diwee waa hoo n chᴐᴐ lᴐzi, di n dᴐᴐwᴐ werge gɛɛ dᴐgnyaa n na di, ka aŋ wer kpogli bɛl maa.
50004013	N daŋ wer ɛɛ wii maa unla n na hiiniŋ la fᴐŋŋa biini.
50004014	Ama iiŋ kpa n wia di birgi ii maa wia di hiiniŋ n tᴐᴐrᴐᴐ dii naa biini la, ii ɛɛ nɛnnɛɛ.
50004015	Ii gba zummᴐ lugᴐ saŋa la min lii Masɛdᴐnia hɛri di feli lizi amaniyesuma di ra tɛɛ Yeesu hiŋra la n chaalɛɛ bola la, ba maa lɛi hiiniŋ. Ii Filipai hina bɛnnɛ birgi n hiine di ra hiiniŋ ni kebee dikuu gunla miŋ ge n wette hiini ia wia.
50004016	Miŋ faa du Tɛssalᴐnaika la, ii faa wettoo di hiiniŋ. Kakpaŋ lɛi gba. Bunɛɛ maanii ii wer di tiliŋ kebee.
50004017	Ka hiinaa lɛi n na binni. Tᴐna la iin niŋ di dikuu iiŋ hiiniŋ la wiarɛ n na binni.
50004018	N jaa na kunla maa min niŋ vii dᴐᴐ labuu di wa bɛri. N na ii sunzaa la maa iin sunziŋ di lii Ɛpafrᴐdaitus be labuu di jaa dᴐᴐ kummaa. Ii sunzaa la ɛɛ sargananiirɛ di tɛɛ Kᴐraawiizi di paruu.
50004019	N Dᴐᴐri Kᴐraawiizi daŋ hiini ia ani kunla maa iin nyaawɛ di lii u daama la biini dikuu ii ni Yeesu Kristo n kpauwɛ la wia. U daama ge kannᴐ di dᴐᴐ girme werge maa.
50004020	Ií gil yaa mɛɛ Kᴐraawiizi na girme saŋa maa. Aamin.
50004021	Too. Ií ra jaami banla maa n ɛɛ Yeesu hiŋra di ɛɛ Kᴐraawiizi biinanaa la. Iibalaa la n du n be bᴐnnaa la ra jaami ia.
50004022	Kᴐraawiizi biinanaa la maanii ra jaami ia. Ka banla n du yagboŋ koori Siiza dia labuu hanna jaami ia werge.
50004023	Yáa Dᴐᴐri Yeesu Kristo hiini ia.
51001001	Mìŋ́ Yeesu Kristo huŋhunni Pᴐᴐllɛ ra sɛbi hᴐŋ naa ń tɛɛ ia. A par Kᴐraawiizii u tɛŋ a huma.
51001002	N ni yaa dᴐŋhiŋ Timotii ra jaami yaabalaa la n du Kᴐlᴐssi di ɛɛ Kᴐraawiizi biinanaa di ra hiŋuu ani wibii la. Yáa mɛɛ Kᴐraawiizi hiini ia di tɛɛ ia bampirsᴐna.
51001003	Yaa ᴐᴐ ŋᴐ ii wiarɛ di ra tɛɛ yaa Dᴐᴐri Yeesu Kristo mɛɛ Kᴐraawiizi la, di ᴐᴐ jaamuu dikuu ii wia werge maa,
51001004	dikuu bɛɛwiai, yaa nuuwᴐ lugᴐ ii dᴐᴐ Yeesu Kristo yardaa nɛnnɛ di kaa nᴐŋŋi Kᴐraawiizi biinanaa la maa nɛnnɛ
51001005	dikuu iin dᴐᴐ Kᴐraawiizi bol ani suma la maa un dau ia de la tamii wia. Ii faa nuu a Kᴐraawiizi bol suma wiarɛ di lii saŋa la Ɛpafiras n felee ba ii be di wa lizi Kᴐraawiizi amaniyesuma la n ɛɛ wibii di tɛɛ ia la.
51001006	A amaniyesuma wia ra yaaruu, nɛra ra sɛɛ a wia bᴐkpila maa di jaa ra ɛɛ winanaa gunla ii ge n faa sɛɛ a wia di ra ɛɛ winanaa saŋa la iiŋ felee nuu a wia ii siwee pilli ii zum lugᴐ Kᴐraawiizi suŋ ii ninɛɛ di hiini ia wibii maa la.
51001007	Ɛpafiras la n faa lizi amaniyesuma la tɛɛ ia la, u ni yaabuu kpauwɛ ra hum huma naa biini. Yaa nᴐŋŋuubuu werge. U ɛɛ Kristo balii bɛl wia n dᴐᴐ wibiire di ra hiini yaa.
51001008	Waabuu bagli yaa gunla Kᴐraawiizi Dumnanii n na hiini ia ii wer nᴐŋŋi dᴐŋa.
51001009	Awia uŋ wa bagli yaa ii wia la, yaa ᴐᴐ jaa suŋŋi Kᴐraawiizi ra tɛɛ ia di lii a saŋa hiŋ alugᴐ ú Dumnanii ra bagli ia u wia maa nɛnnɛ di haa ra pilli ii siwee ií wer zum wia la maa n ɛɛ Kᴐraawiizi kipar
51001010	di wer ra hiŋ gunla n dɛkkɛ yaa Dᴐᴐri hiŋra n ninna hiŋ la ií wii maa wer paruu ií wer ra ɛɛ winanaa nɛnnɛ di ᴐᴐ wer zum Kᴐraawiizi di ra jaa,
51001011	di wer dᴐᴐ fᴐŋŋa nɛnnɛ di lii u himmaa fᴐŋŋazeŋ la n dᴐᴐ girme werge la biini. N na suŋŋi Kᴐraawiizii ú hiini ia guŋ ií wer dᴐᴐ kanyitti ani wii maa ni. Di ii wa na tᴐᴐrᴐᴐ maa, ka ii haa wer vɛɛ di ra di a tᴐᴐrᴐᴐ ani bᴐsᴐna
51001012	di wer tɛɛ yaa mɛɛ Kᴐraawiizi jaam. Waabuu gillɛ yaa dɛg lugᴐ yáa ni u biinanaa maa wer kpau di di u kapɛttɛ saŋa la yaa n niŋ zuu u bolnanii la n na chaani la biini.
51001013	Kᴐraawiizi lɛɛ yaabuu bᴐbiri fᴐŋŋa be di kpa yaa ga du u biinᴐŋŋii kora biini.
51001014	U biinᴐŋŋii labuu turgi yaa kim di lɛɛ yaa Sitaani fᴐŋŋa biini di gil yaa wichᴐgaa ge tɛɛ yaa la.
51001015	Yaa waa wette ra na Kᴐraawiizi. Ka gunla Kᴐraawiizi n duwɛɛ, gunnɛ u bie ge du. U bie hiŋ faa du denii ka kummaa haa wa du de.
51001016	Kᴐraawiizi gillᴐᴐ kummaa lii u bie la fᴐŋŋa biini. Kuna la maa n du hɛri ani kuna la maa n du chiŋ, anla yaa n na na ani anla yaa n waa na, aliizinakpega ani fᴐŋŋazi naa dizi maa, a maa maanii u ta a du de ú ɛɛa u kipar.
51001017	Saŋa la annii bɛl maa faa waa hoo ka u du de. U fᴐŋŋa wiarɛ a maa haa wer du de filaŋkennaa la.
51001018	U kaa ɛɛ u hiŋra maa nyuu. Ba ge ɛɛ u bᴐrahᴐŋ. U ɛɛ kummaa luglii. Waabuu feli nɛra maa di izi siu biini, dikuu bɛɛwiai, a dɛkkᴐᴐ un niŋ tᴐ see di ɛɛ nabᴐma ani wii maa ni.
51001019	Kᴐraawiizi kipar wiarɛ Yeesu ɛɛ Kᴐraawiizi himmaa, u maa wa du u ni.
51001020	U ɛɛ gunnɛ Yeésu wer kuari u ni kuna la maa n du chiŋ ni hɛri wia. U gillᴐᴐ u bie Yeesu siu daakaŋlii la ni ú chal wer kuari a wia maa néwee ni Kᴐraawiizi wer dᴐᴐ nuukpaŋ.
51001021	Ii faa waa Kᴐraawiizi zummɛ ka ɛɛ u haahra dikuu nfɛrchᴐgaa la iiŋ faa fɛwɛɛ ra du u ni la ani wichᴐgaa la iiŋ faa ra ɛɛ la wia.
51001022	Ka filaŋkeŋ, Kᴐraawiizi bie n siuwɛ naa, u kuari ii nuu wiarɛ ií wer ɛɛ nɛnanaa la n waa doŋa maa dᴐᴐwɛ di dᴐᴐ biinihuŋŋu bɛŋ bá nyiŋŋi wichᴐgii maa huhzi bá sag ia, ka ú ŋmɛnɛ wer kpa ia zuu Kᴐraawiizi be guŋ.
51001023	Di ii haa vɛɛwᴐ di dᴐᴐ ii hiŋaa fᴐŋŋa di lau kiŋkiŋ di ra hiŋ, kummaa waa ia ra bir har ka ii ᴐᴐ dᴐᴐ tamii di lii amaniyesuma la ban lizɛɛ tɛɛ ia ii nuu la biini alugᴐ nɛr maa waa wette ú chᴐg ii tamii la, amᴐ ii daŋ zuu Kᴐraawiizi be. Ba ra lizi Kᴐraawiizi amaniyesuma naabuu bᴐkpila maa. N gba ra ɛɛ gunnɛ dikuu Kᴐraawiizi n tɛŋ a huma wia.
51001024	N lɛɛ ii bᴐttɛ di ra di tᴐᴐrᴐᴐ filaŋkeŋ, ka n bᴐra sᴐᴐnᴐᴐrɛ. Tᴐᴐrᴐᴐ du de Kristo n niŋ haa di di tɛɛ u hiŋra la n ɛɛ u bᴐrahᴐŋ la. Awia n bᴐra sᴐᴐnᴐᴐrɛ miŋ niŋ di tᴐᴐrᴐᴐ la n kawɛɛ la aŋhina á wer tuŋ.
51001025	Kᴐraawiizi gillᴐᴐ n hum di ra tɛɛ u hiŋra á wer lii suma tɛɛ ia. U himmaanii tɛŋ a huma di ŋᴐ ń na bagli u wiŋᴐzi la maa di wa tuŋ.
51001026	U wiŋᴐzi hiŋ zɛɛ faa ɛɛ wisuahliirɛ faalaa hina maa be. Ka filaŋkennaa, Kᴐraawiizi pilli a maanii di tɛɛ u biinanaa
51001027	gunla uŋ faa ra nyiŋŋi u ɛɛ la bá wer zumaa di na gunla anna hum banla n waa Jus hina ɛɛwɛ la biini di ɛɛ winanaa werge werge maa la. U wisuahlii labuu keŋ. Kristo du ii biinee. Un du ii biine la, ii dᴐᴐ u tamiirɛ lugᴐ ii daŋ ŋmɛnɛ wa na girme u be.
51001028	Yaabuu wiŋᴐzi maanii Kristo la. Yaa ra karfi nɛr maanii di ra bagli baa ani nunzuma maa ya ŋmɛnɛ wer kpa baa bagli Kᴐraawiizi ani ban dirmɛɛ nɛnnɛ di ga tuŋ dikuu ba ni Kristo n kpauwɛ wia.
51001029	Awiarɛ n aah siwii di ra hum di ra ɛɛ ania werge maa, Kristo ge ra jaaŋ fᴐŋŋa werge maa n wer di ra hum guŋ.
51002001	N na nyiŋŋuu ii zum gunla n siwee n aahwɛ werge dikuu ii ni Laudisia hina ni banla n waa n siwee nawɛɛ wia
51002002	ń wer du ii maa bᴐkpega ií maa wer nᴐŋŋi dᴐŋa di ɛɛ kpaŋ di kaa wer zum Kᴐraawiizi wia maa maa nɛnnɛ alugᴐ ii waa kaa dᴐᴐ aanaa tama maa di wer zum Kᴐraawiizi wisuahlii la biini maa nɛnnɛ. U wisuahlii la ɛɛ Kristo labuu.
51002003	Kᴐraawiizi nunzuma la n kannɛ werge la ni u sichaana wia la maa du a Kristo ninɛɛ. Waabuu niŋ pillaa tɛɛ yaa.
51002004	N na bagli iabuu guŋ, di nɛr maa wa ŋᴐ u bampirii hor tɛɛ ia a ɛɛ lugᴐ wisɛɛlii gbaa, ka ú gilɛɛ wer dar ia.
51002005	Maa hore ii be ka n nfɛrɛwaa du ii benii. Awiarɛ n bᴐra sᴐᴐni dikuu gunla ii maa n dᴐᴐ Kristo yarda nɛnnɛ di lau di ra hiŋ la wia.
51002006	Awia ií ra liizi gunla iiŋ felee sɛɛ Yeesu Kristo dᴐᴐra la di haa ra hiŋuu ani guŋ yarda
51002007	di gil ii nuu kpau nɛnnɛ di ᴐᴐ ra helli u wia ií wer dᴐᴐ u wia maa yarda nɛnnɛ gunla bam bagli ia la, di gil ii biine ᴐᴐ sᴐᴐni u wia ií wer ra tɛu jaaŋ saŋa maa.
51002008	Baglaa aŋhina du de baŋhina ra bagli di ra yiraa nunzuma, ka wipɛɛrii ba ra bagli di ra dar nɛra. Newea naana wiazi ani durnya nunzumazii ba ra bagli la. Awia ií gilɛɛ gil ba kpa ba wiŋᴐzi hiŋ lauri ia. Kristo wia lɛi annii.
51002009	Kristo ninɛɛ Kᴐraawiizi du nɛnnɛ. U ɛɛ Kᴐraawiizi himmaanii ka dᴐᴐ bᴐrahᴐŋ.
51002010	Di ii ni Kristo kpauwᴐ, ii dᴐᴐ wii maanii. Kristo ɛɛ fᴐŋŋazi ni dᴐᴐra maa dᴐᴐrii.
51002011	U teŋ ii dubinii labuu ha. U ge hɛŋ teŋaare la. Awia ii teŋaa la waa newea hor ɛɛwɛ.
51002012	Baŋ faa sᴐ ia Kᴐraawiizi nii la, a guŋ faa baglᴐᴐrɛ lugᴐ ii ni Yeesu maanii ba kpa hug. Ka Kᴐraawiizi n lalli Yeesu la, di ii yardi Kᴐraawiizi ni u fᴐŋŋa la, a ɛɛwᴐᴐ lugᴐ ii ni Yeesu maa kpauwᴐᴐ izi siu biini di wa dᴐᴐ Kᴐraawiizi miibᴐᴐfalii la.
51002013	Ii faa ɛɛ kunsiwaarɛ. Ii wichᴐgaa ni ii dubinii la n faa waa teŋŋe ha la wiarɛ ii faa siu di ɛɛ kunsiwaa la. Ka ii ni Kristo n wa kpauwɛ la, Kᴐraawiizi tɛɛ ii maanii miibᴐᴐfalii. Yaa wichᴐgaa maanii u gil tɛɛ yaa.
51002014	Nua la yaa n faa ŋᴐwɛɛ lugᴐ yaa danna hiŋ u widaulaa ka yaa bir hiŋaa huhzi a tir yaa la, a maanii u duŋŋi ta. Wàá ka pɛɛzi yaa a wia. Kᴐraawiizi kpa a maanii di kpaahzi Yeesu daakaŋlii la ni a maa tuŋ.
51002015	Yeesu n siuwɛ la, u chᴐg kuŋkpeglega maa fᴐŋŋaa ka jaa lɛɛ kpegzi dᴐᴐ di kpa guŋ di bagli nɛra baaŋ bá wer zum alugᴐ u gillᴐᴐ kuŋkpeglega la maa jaa bir pɛɛ.
51002016	Awia filaŋkeŋ, ií gilɛɛ kaa gil nɛr maa pɛɛzi ia ani ii diwee aŋhina dii ani ii siŋ nyᴐᴐi ani ii hᴐpizizenaa la dii ani ii baagufalaa dii ani ii heezaa hᴐpizii dii wia.
51002017	Wia naa waa a himmaa ɛɛwɛ alugᴐ nɛr laalii n waa u himmaa ɛɛwɛ la. A faa tᴐ seere di faa ra bagli wifalaa la n niŋ ba la wiarɛ. Kristo wia n jaa ba la, aabuu a himmaa.
51002018	Ií gilɛɛ gil nɛr maa gbɛlli ii hiŋaa naa ka ŋᴐ ií ra hiŋ gunla u himmaa n na hiŋ la di ra ɛɛ wiazi alugᴐ ii ra kpa ii hinaa tama di kaa ra tᴐgzi mɛlikazi. Nɛr la n na bagli ia guŋ ra zuu wia biinii. Waa wia la wia zummɛ ka ra zuu a biini di ra ŋᴐ lugᴐ waabuu bᴐ ia dikuu wia la waabuu n deezee di na la wia. U ra yir u hinnɛ nɛzeŋ la, ka pɛɛrɛ. Newee nfɛrɛɛ u ra hiŋ la.
51002019	Kristo la n ɛɛ yaa nyuu la lɛi u ra hiŋ. Yaa ɛɛ Kristo yeŋaa di ᴐᴐ na fᴐŋŋa ani hiinaa u be di ɛɛ kpaŋ dikuu u wia di ra hel gunla n par Kᴐraawiizi.
51002020	Di ii ni Kristo kpauwᴐ siu, amᴐ ii ni durnya wiazi la waa kaa dᴐᴐ wii maa. Too. Bɛɛ wiarɛ ii ᴐᴐ ra hiŋ durnya wiazi alugᴐ ii ni durnya haa dᴐᴐ wia aŋhinaawɛi? Bɛɛ wiarɛ ii ᴐᴐ haa ra kii newea kiizi lai,
51002021	di ra ᴐm kuna gbᴐgzaa di kaa ra ᴐm aŋhina diiyei?
51002022	A kuna ɛɛ bɛɛwɛi? Di ii ɛɛa, a waa ᴐᴐ tunaa? A waa ᴐᴐ siuwaa? Di ii ra hiŋ guŋ, newea naana wia ani durnya nunzumazii ii ra hiŋ la.
51002023	Nɛra danna tᴐgzi banla n na hiŋ guŋ alugᴐ ba ɛɛ nunzunnaa di ra binni lugᴐ wiijaamaa n du ba bampiree werge wiarɛ ba kpa ba hinaa fugzi di ra tᴐᴐri ba bᴐrahᴐna. Ka annii maa pɛɛrɛ. A wàá wer gil nɛr maa wer lau u hiŋ di wer gil wichᴐgaa ɛɛi.
51003001	Di ii ni Kristo maanii kpauwɛ izi siu biini, amᴐ ií aah siwii di ra nyiŋŋi Kᴐraawiizi bol wia. Kristo du Kᴐraawiizi nabᴐmbᴐttɛ de.
51003002	Ií gil ii nfɛssi maa du Kᴐraawiizi bol la wia ni di gilɛɛ kaa gil a kaa du durnya wia biini,
51003003	dikuu bɛɛwiai, ii siuwᴐᴐ. Filaŋkeŋ ii du Kristo ninɛɛ. Waabuu ɛɛ ii miibᴐᴐ. Kristo ge du Kᴐraawiizi ni.
51003004	Kristo n ɛɛ yaa miibᴐᴐ la, di u kaa wa ba durnya, denii ií nuu maa kpau ba a saŋa di dᴐᴐ girme u balaa la biini.
51003005	Awia ií gil ii dubinii la maa siu. Ií gilɛɛ kpa ii bᴐrahᴐna di ra sɛm di ra ɛɛ wikuna di ra hum hunchᴐgaa dikuu ii kunnyiŋŋichᴐgaa wia la di dᴐᴐ kuna kɛkɛluu. Kuna kɛkɛluu ɛɛwᴐᴐ lugᴐ vuga tᴐgzaa.
51003006	Kᴐraawiizi baaŋ du wia naa ninɛɛ. U daŋ ŋmɛnɛ tᴐᴐri banla n ɛɛ dignikpega hina di ra ɛɛ gunla.
51003007	Ii ni baabuu faa kpauwɛ di ra ɛɛ a wichᴐgaa.
51003008	Ka filaŋkeŋ, a dɛkkᴐ iiŋ jaa gil a wia maa ha. Ií gil baaŋ wia la maa di gilɛɛ dᴐᴐ nuukpol nɛra ni ni miisᴐᴐh di gilɛɛ ra gbɛlli ii dᴐŋa hina di gilɛɛ ra ŋᴐ nuuchᴐgaa di ra du dᴐŋa
51003009	di gilɛɛ ra kanni kara. Iin lizi ii dubinii la ha la, annii maanii ii lizi ha la.
51003010	Dufaliirɛ ii jaa du filaŋkeŋ la. Kᴐraawiizi la n tɛɛ ia dufalii la, waabuu ra kuaruu saŋa maa ú wer ɛɛ dunanii alugᴐ gunla u hor n duwɛɛ la ií wer zum Kᴐraawiizi nɛnnɛ di wa tuŋ.
51003011	Banla n dᴐᴐ Kᴐraawiizi dunanii la, ba waa kaa ra binni nɛra wijigzi biini. Ba waa kaa ra binni lugᴐ unnii ɛɛ Jus hinuurɛ, ka unnii waa Jus hinuu ɛɛwɛ. Ba waa kaa ra binni lugᴐ unnii teŋ u hɛŋ, ka unnii waa u hɛŋ teŋŋe. Ba waa kaa ra binni lugᴐ unnii ɛɛ hᴐᴐhrii, ka unnii waa hᴐᴐhri ɛɛwɛ. Ba waa kaa ra binni lugᴐ unnii ɛɛ yonne ka unnii ɛɛ nɛr la n dᴐᴐ u hiŋ. Akai. Kristo du u hiŋra la maa biinii. U guŋ bɛnnɛ ba ra binni.
51003012	Ii ɛɛ Kᴐraawiizi biizi la un lizɛɛ tɛɛ u hiŋ ba ɛɛ u biinanaa di nᴐŋŋi baa werge labuu. Awia ií dᴐᴐ dᴐŋa sinyɛna di kaa ra hiini baa di ra kpa ii hinaa fugzi, di dᴐᴐ sisᴐna dᴐŋa ni di haa vɛɛ di ra di baa kanyitti
51003013	di ra tɛɛ baa sisᴐna. Di ii bɛl maa ni u dᴐŋhiŋ dᴐᴐ wii, ú di kanyitti di gil tɛu. Kᴐraawiizi faa gil ii wichᴐgaarɛ di tɛɛ ia. Awia ií ge gil di ra tɛɛ ii dᴐŋa hina.
51003014	Ií ra ɛɛ annii maa ka kpa dᴐnnᴐŋŋaa di su siwii. Dᴐnnᴐŋŋaa labuu niŋ gil ii wer ɛɛ anniizi maa nɛnnɛ di ga tuŋ.
51003015	Ií gil Kristo nuukpaŋ dᴐᴐi du ii bampiree di kuaraa nɛnnɛ, dikuu bɛɛwiai, Kᴐraawiizii yir ia ii maa ɛɛ kpaŋ di wer dᴐᴐ nuukpaŋ la. Ií gil ii biine sᴐᴐni ii ᴐᴐ wer di ra tɛu jaaŋ.
51003016	Ií gil Kristo wiŋᴐzi la du ii bampiree nɛnnɛ di baglaa ra tɛɛ dᴐŋa, di ra ŋᴐ dᴐŋa be bá ra dazi wichᴐgaa ɛɛi. Ií ra bagli baa guŋ ani nunzuma biini di yir yira di ra tɛɛ Kᴐraawiizi di ra jaamuu werge maa dikuu u jaamaa n du ii bampiree wia.
51003017	Wii la maa iin niŋ ɛɛ ani wii la maa iin niŋ ŋᴐ, ií ra ɛɛa ani yaa Dᴐᴐri Yeesu sᴐŋ di ra jaami yaa mɛɛ Kᴐraawiizi ani Yeesu sᴐŋ.
51003018	Haana, ií ra sɛɛ ii janna dᴐᴐra, dikuu bɛɛwiai, a dɛkkᴐᴐ Yeesu hiŋra n na ɛɛ guŋ.
51003019	Baala, ií nᴐŋŋi ii haana nɛnnɛ, di gilɛɛ ra ɛɛ baa nuukpol.
51003020	Biizi, ií nuu ra tɛɛ ii mɛɛwaa ani ii maawaa ani wii maa bᴐr, dikuu bɛɛwiai, gunnɛ ra par ii Dᴐᴐri Kᴐraawiizi.
51003021	Mɛɛwaa, ií gilɛɛ ra nuu ii biizi nuuzi ba biine ra chᴐgi.
51003022	Balaa ge, ií ra hiŋ ii dᴐᴐra nuuzi ani wii maa bᴐr di gilɛɛ ra hum fᴐŋŋa ni saŋa la iiŋ wa du nɛra baaŋ dikuu sᴐŋ wia, ka ra hum ni bampirkpaŋ dikuu iinna ᴐm ii Dᴐᴐri Kristo wia.
51003023	Wii la maa iin niŋ ɛɛ, ií ra ɛɛu ani ii fᴐŋŋa maa di ra tɛɛ ii Dᴐᴐri Kristo. Nɛra lɛi ii hum ra tɛɛ.
51003024	Ii Dᴐᴐri Kristoo ii hum ra tɛɛ la. Ii daŋ ŋmɛnɛ na ii kinturgaa un turgee di dau ia.
51003025	Nɛr la n wᴐᴐ ra hum nɛnnɛ ka ra ɛɛ wichᴐgaa, u daŋ na u wichᴐgaa ge kinturgaa u be. Kristo waa baŋhina ra tᴐgzi di kaali baŋhina.
51004001	Ii banla n dᴐᴐ balaa, ií ra ɛɛ baa nɛnnɛ di dᴐᴐ wibii ba be. Ii gba dᴐᴐ dᴐᴐrii Kᴐraawiizi bol.
51004002	Ií aah siwii di ra jaami Kᴐraawiizi saŋa maa di gilɛɛ ra ɛɛ u guŋ bᴐhuaih, ka ᴐᴐ gil u wia dᴐᴐ jaaŋ ii biine.
51004003	Ií suŋŋi Kᴐraawiizi di ra tɛɛ yaa gba ú pilli ŋmɛnɛɛ tɛɛ yaa ya wer bagli u wiŋᴐzi di wer bagli u wisuahlii wia. Waabuu Kristo wia la. A wiŋᴐzi wiarɛ ba lawiŋ tᴐ dia naa.
51004004	Ií ra suŋŋuu ń wer di ra baglaa nɛnnɛ lugᴐ gunla an dɛkkɛ miŋ ninna bagli á maa chaani nɛnnɛ.
51004005	Ií gba ᴐᴐ ɛɛ nfɛrɛ di zum gunla an dɛkkɛ iin ninna ɛɛ banla n waa Yeesu hiŋra ɛɛwɛ be ií wer na baa tɛɛ Kᴐraawiizi. Di ii wa na bᴐr ií ŋᴐ Kᴐraawiizi wia tɛɛ baa, ií aah siwii di lau guŋ di ra ŋᴐ.
51004006	Ií ra du ii nuuzi tau ka ií wiŋᴐzi maa wer du wer di du sum, di ba wa pɛɛzi ia wii la maa, ií wer na u ŋmɛnɛɛ di tɛɛ baa.
51004007	Too. Tichikus daŋ bagli n wia maa tɛɛ ia. Yaa maa nɛnᴐŋŋiirɛ a Tichikus. U ra hiini yaabuu di ra hum yaa Dᴐᴐri huma naa biini. U wia dᴐᴐ wibiire.
51004008	N humuubuu ú wer bagli ia yaa wia maa di wer du ia bᴐkpega.
51004009	U ni Onɛsimus maanii ra la. Onɛsimus hiŋ ɛɛ ii bɛllɛ. U gba ɛɛ yaa nɛnᴐŋŋiirɛ. U wia dᴐᴐ wibiire. Nɛra banɛɛ naabuu niŋ bagli ia wii la maa n ɛɛwɛ bᴐnnaa.
51004010	Ba tᴐ n ni baal bɛllɛ dia ɛŋ. U sᴐnnɛ Aristarkus. U ni Banabas niwee Maak la ra jaami ia. N faa ŋᴐ a Maak wiarɛ tɛɛ ia lugᴐ di u ŋmɛnɛ wa ba ii be, ií dawuu nɛnnɛ.
51004011	Jɛsus Justus gba ra jaami ia. Nɛra bahoro naa bɛnnɛ ɛɛ Jus hina di sɛɛ Yeesu wia di ra hiiniŋ ani Kᴐraawiizi kora huma wia bᴐnnaa. Ba ra hiinimbuu werge.
51004012	Ɛpafiras gba ɛɛ ii bɛllɛ. U ra jaami ia. U gba ra hum Yeesu Kristo humaa di ᴐᴐ suŋŋi Kᴐraawiizi werge maa ra tɛɛ ia ú gil ii wer lau nɛnnɛ di zum u wia nɛnnɛ di ga tuŋ Krísto wia gilɛɛ kaa dᴐᴐ aana maa ii be ka ií wer di ra sɛɛ u kipar la maa nɛnnɛ.
51004013	Ɛpafiras hummᴐᴐ di ra tɛɛ ii ni banla maa n du Laudisia ani Hiyɛrapᴐlis biini werge maa gba.
51004014	Tagzi hiŋ Luuk la yaa maa n nᴐŋŋɛɛ la ni Dɛmas gba ra jaami ia.
51004015	Ií jaami Yeesu hiŋra la n du Laudisia tɛɛ yaa ani Nimfa ani Yeesu hiŋra la n ᴐᴐ chaali u dia la.
51004016	Di ii wa karmi hᴐŋ naa tuŋ, ií gil ba la ga karmuu tɛɛ Yeesu hiŋra la n du Laudisia la. Ba gba daŋ bir kpa hᴐŋ bɛl di tɛɛ ia ií ge kpa karmi.
51004017	N ŋᴐ ií ŋᴐ wii bɛllɛ tɛɛ Arkipus, dí, ú ra hum huma la maa Kᴐraawiizi n tɛu la di ga tuŋ.
51004018	N himmaanii sɛbɛɛ bᴐnnaa di ra jaami ia. Ií ra liizi n wia nɛnnɛ lugᴐ ba haa tᴐmbuu dia. K'ᴐraawiizi hiini ia.
52001001	Mìŋ́ Pᴐᴐl ni Silvanus ni Timotii ra sɛbi hᴐŋ naa di ra tɛɛ ii banla n ɛɛ Yeesu hiŋra di du Tɛssalᴐnaika di ra sɛɛ yaa mɛɛ Kᴐraawiizi ni yaa Dᴐᴐri Yeesu Kristo dᴐᴐra la. K'ᴐraawiizi hiini ia di tɛɛ ia bampirsᴐna.
52001002	Yaa ra tɛɛ yaa mɛɛ Kᴐraawiizii jaaŋ saŋa maa dikuu ii maa wia di ᴐᴐ ra suŋŋuu di ra tɛɛ ia
52001003	di ŋᴐ ra tɛu gunla iiŋ ᴐᴐ ra hum u huma dikuu iiŋ ɛɛu yarda wia, di ra kuuh u kuuhni dikuu iin nᴐŋŋuu werge wia, di ra hiŋuu ni kanyitti dikuu iinna ɛɛ yaa Dᴐᴐri Yeesu Kristo tamii wia.
52001004	Yaabalaa, ii banla Kᴐraawiizi n nᴐŋŋɛɛ la, yaa zummᴐ lugᴐ Kᴐraawiizii lizi ia di tɛɛ u hiŋ,
52001005	dikuu bɛɛwiai, a hᴐl la iiŋ faa nuu yaa amaniyesuma la, a faa waa wiŋᴐdumazi ɛɛwɛ ii be. A dᴐᴐ fᴐŋŋaa. Kᴐraawiizi Dumnaniirɛ tɛɛ a wiŋᴐzi hiŋ fᴐŋŋa. Ii bɛl maa waa wette ú kaa aanaa tama maa. Ii faa ra na yaa wiɛɛlaa maa yaa n faa ra ɛɛu di ra bagli ia,
52001006	di hiŋ yaa ni yaa Dᴐᴐri. Iin sɛɛ a wiŋᴐzi la wia, ba tɛɛ ia tᴐᴐrᴐᴐ damta. Ka Kᴐraawiizi Dumnanii gil ii bᴐra sᴐᴐni ia werge maa.
52001007	Awia banla maa n yardi Yeesu di du Masɛdᴐnia ni Girik hina hɛri la ra hiŋ gunla iinna hiŋuu.
52001008	Ii benii ba nuu yaa Dᴐᴐri wia. Ba bɛŋ lɛi nuu yaa Dᴐᴐri wia ii be. Yemmaanii nɛra du di ra nuu ii wia lugᴐ ii yardi Kᴐraawiizii. A waa kaa ɛɛ lugᴐ ya ŋᴐ ii wia di tɛɛ nɛra.
52001009	A nɛra maa ᴐᴐ ra bagli yaabuu gunla iin nuu yaa be di gil vuga kuaraa ka bir ra hiŋ Kᴐraawiizi la n ɛɛ Kᴐraawiizi himmaa di dᴐᴐ miibᴐᴐ la di ra hum u huma
52001010	di ra kpaŋ u bie la n niŋ wa lii chiŋ ba la. Waabuu Yeesu la uŋ faa lalli siu biini la. Waabuu niŋ lizi yaa Kᴐraawiizi baaŋ la n niŋ ŋmɛnɛ wa fuuh di chᴐgi nɛra la biini.
52002001	Yaabalaa, ii himmaa zummᴐ lugᴐ yaa n faa ba ii be la, yaa faa waa ii be ballɛ pɛɛpɛɛ.
52002002	Ii zum gunla baŋ faa ɛɛ yaa wichᴐgaa di gbɛlli yaa werge maa Filipai mᴐᴐ ka yaa hel ii be Tɛssalᴐnaika labuu. Baŋ faa tᴐᴐri yaa werge la, ka yaa faa dᴐᴐ bampiriire Kᴐraawiizi fᴐŋŋa biini di wer lizi u amaniyesuma tɛɛ ia.
52002003	Yaa wiŋᴐzi la yaa n faa ŋᴐ ii be di ra fᴐrgi ia ŋᴐ ií nuu la, a maa deŋloore. Wikuna wia lɛi yaa faa ba. Yaa faa waa nyiŋŋi ya dar nɛr maa di ra ŋᴐ wiŋᴐzi la.
52002004	Wii la Kᴐraawiizi n na nyiŋŋi lugᴐ ya ŋᴐ, waabuu yaa ᴐᴐ ŋᴐ. Waabuu ɛɛ yaa di na di binni yaa lugᴐ yaa dɛg u wiŋᴐzi ŋᴐirɛ. Awiarɛ u kpa u amaniyesuma bagli yaa, yaa ge ra bagli ia la. Awia, newee siwee lɛi yaa ra binni. Kᴐraawiizii yaabuu ra binni, yáa wia wer paruu. Waabuu ra pessi yaa biine nfɛssi.
52002005	Ii zummᴐ lugᴐ yaa n faa ra bagli wia la, yaa faa waa ii nyuuni a du di ra dar ia. Yaa faa waa nɛra a fugzi dikuu kuna kɛkɛluu wia. Kᴐraawiizii ɛɛ yaa daansɛɛ hiŋ.
52002006	Yaa faa waa sᴐŋ na nyiŋŋi ii ni nɛra maa be. Di yaa vii ra nyiŋŋi nabᴐmuu ii ni, yaa vii di nabᴐmuu dikuu yaa n ɛɛ Kristo huŋhunna la wia.
52002007	Ka yaa n faa du ii be la, yaa faa pɛssᴐᴐrɛ di ra kpogli ia gunla haaŋ n ᴐᴐ ra kpogli u bie la.
52002008	Yaa nᴐŋŋi iabuu gah. Kᴐraawiizi amaniyesuma bɛŋ wia lɛi faa aah yaa siwee. Ii wiarɛ du yaa bampiree werge, yaa faa hum di ra tɛɛ ia ni yaa biine maa.
52002009	Ii waa liizi gunla yaa n faa ra hum saŋa maa di ra kuuh werge maa laa? Yaa faa ra ɛɛ gunnɛ ya gilɛɛ waa du ii be di lizi Kᴐraawiizi amaniyesuma la di ra tɛɛ ia ka ra du ia tᴐᴐrᴐᴐ dikuu diwee wia.
52002010	Ii banla n yardi Yeesu la ɛɛ yaa daansɛɛ hinaa. Kᴐraawiizi ge ɛɛ yaa daansɛɛ hiŋ. Yaa ɛɛ wia la n na par Kᴐraawiizi bɛnnɛ. Yaa wii maa faa waa leuwe.
52002011	Yaa faa kpogli ii maanii lugᴐ ii maawaarɛ yaa. Yaa faa bagli iabuu ŋmɛnɛɛ di ᴐᴐ faa du ia bᴐkpega
52002012	di ra karfi ia ŋᴐ ií ra ɛɛ wia la n niŋ par Kᴐraawiizi. Waabuu yir ia ii ba wa du u kora biini di dᴐᴐ girme.
52002013	Wii bɛllɛ haa du de n na liizi di ra jaami Kᴐraawiizi alugᴐ yaa n faa ba ii be di wa ŋᴐ Kᴐraawiizi wiŋᴐzi ii nuu, ii waa binnɛɛ lugᴐ newea wiŋᴐzii la. Ii sɛɛwᴐᴐ lugᴐ a lii Kᴐraawiizi benii. Wibiire. Kᴐraawiizi wiŋᴐzii yaa faa ra ŋᴐ la. U wettoo hum u huma ii banla n yarduu la ni.
52002014	Yaabalaa, wia la n wa ɛɛ Kᴐraawiizi jaama la n du Judia hɛri di ra hiŋ Yeesu Kristo la, a wia himmaanii wa ɛɛ ia la. Ii himmaa hɛri hina tᴐᴐri iabuu gunla Jus hina n faa ra tᴐᴐri ba ge Yeesu hiŋra la.
52002015	Jus hinaa faa kpu Kᴐraawiizi dᴐgtɛɛzi la. Baŋhina kpu yaa Dᴐᴐri Yeesu. Baŋhina kaa duŋŋi yaa ge. Nɛra naa wia waa Kᴐraawiizi a par. Ba ɛɛ newea maa dᴐmaa,
52002016	dikuu bɛɛwiai, yaa faa ra nyiŋŋi ya ŋᴐ Kᴐraawiizi wiŋᴐzii tɛɛ banla n waa Jus hina ɛɛwɛ K'ᴐraawiizi lɛɛ baa ha, ka ba faa waa sɛɛwɛ. Ba wichᴐgaa keeziŋkee guŋ. Kᴐraawiizi baaŋ kannᴐ ba ni filaŋkeŋ. U daŋ jaa du baa tᴐᴐrᴐᴐ.
52002017	Yaa ge, baŋ faa bargi yaa ii be la, yaa waa kaa wer na dᴐŋa a hᴐpizaa anɛɛ biini, ka yaa nfɛssiwaa faa haa du ii be. Yaabalaa, yaa faa ra kɛlli ii ninɛɛ werge maa, di ra ɛɛ ania maa ya wer na ia.
52002018	Yaa n faa ra nyiŋŋi ii be balaa la, kakpaŋ bɛŋ lɛi mìŋ́ Pᴐᴐl faa ra ɛɛ ania werge maa ń bir la ii be. Ka Sitaani teŋ yaa ŋmɛnɛɛ yaa la huhzi.
52002019	Iabuu niŋ ɛɛ yaa tamii di gil yaa bᴐra sᴐᴐni yaa Dᴐᴐri Yeesu balaa saŋa.
52002020	Iabuu yaa wii maa. Iabuu niŋ gil ya na sᴐŋ di kaa na bᴐsᴐna.
52003001	Denii ii wia n tir yaa werge di wa bɛri la, yaa sɛɛ lugᴐ ya hum yaa niwee Timoti ii be ka ra kpaŋuu Atɛns.
52003002	Yaa nuu maanii kpauwɛ ra hum Kᴐraawiizi huma di ra lizi amaniyesuma la di lii Kristo wia biini. Yaa humuubuu ú wa du ia bᴐkpega di ra hiini ia ií wer yardi Kᴐraawiizi nɛnnɛ
52003003	di gilɛɛ waa bir har dikuu banna tᴐᴐri ia wia. Tᴐᴐrᴐᴐ ɛɛ yaa widauliirɛ. Ii gba zum guŋ.
52003004	Yaa faa feloore karfi ia saŋa la yaa n faa du ii be la alugᴐ ba danna tᴐᴐri yaa. Ii zummᴐ lugᴐ gunla yaa n faa ŋᴐwɛɛ la, guŋ himmaanii wa ɛɛwɛ.
52003005	Awia ii wia n tiriŋ werge la, maa wette ń suuh ii wia. Awiarɛ n lau Timoti hum ii be ŋᴐ ú wa binni ia na, di ii haa yardᴐᴐ gɛɛ, gɛɛ ii waa kaa yardɛi, Sítaani gilɛɛ wa ɛɛ ia di na ií sɛɛ u nua, yáa huma chᴐgi di birgi pɛɛ.
52003006	U la ii be ka bir ba yaa be filaŋkeŋ. U amaniye uŋ wa lizɛɛ tɛɛ yaa summᴐ werge. U wa ŋᴐ yaa benii gunla iin yardi Kᴐraawiizi di nᴐŋŋi nɛra di kaa ŋᴐ lugᴐ ii haa ra liizi yaa ni nfɛrnanaarɛ di ra nyiŋŋi ií na yaa siwee gunla yaa ge n na nyiŋŋi ya na ii siwee la.
52003007	Awia yaabalaa, haali yaa n du tᴐᴐrᴐᴐ ni dᴐgnya biini filaŋkeŋ naa, ka yaa bampiree tikkoo dikuu ii wia. Ii yarda labuu tig yaa bampiree la.
52003008	Di ii lau nɛnnɛ di ra hiŋ yaa Dᴐᴐri, yaa ge daŋ dᴐᴐ bampirkpaŋ ii ni.
52003009	Yaa waa zum gunla yaa n niŋ kaa jaami Kᴐraawiizi dikuu ii wia. Di yaa ŋᴐ ii wia di ra tɛu, yaa bᴐra ᴐᴐ sᴐᴐni yaabuu werge maa di wa bɛri.
52003010	Yaa ra suŋŋi Kᴐraawiizii saŋa maa ni yaa bampiree maa ú vii gil yaa himmaa siwee vii kaa na ia, ya wer keezi hiini ia ií kaa yardi di jaa.
52003011	Yáa mɛɛ Kᴐraawiizi ni yaa Dᴐᴐri Yeesu Kristo tɛɛ yaa ŋmɛnɛɛ ya wer ba ii be.
52003012	Yáa Dᴐᴐri hiini ia ií wer nᴐŋŋi dᴐŋa ni nɛr maa di ga bɛri alugᴐ yaa ge n nᴐŋŋi ia kennaa.
52003013	Denii ii wer dᴐᴐ bᴐkpega ii hiŋaa ni, di yaa Dᴐᴐri Yeesu ni banla maa n ɛɛ u hora wa ballᴐ, ií wer chi yaa mɛɛ Kᴐraawiizi be ani biinihuŋŋu dóŋa maa wàá ka pɛli ia.
52004001	Yaabalaa, ii nuuwᴐ di lii yaa be gunla an dɛkkɛ iin ninna hiŋ á ra par Kᴐraawiizi. A guŋ hiŋaarɛ ii ra hiŋ la. Ka yaa ra ŋᴐ ii benii di ra suŋŋi ia ani Yeesu sᴐŋ, ií ra hiŋ guŋ di haa ra jaa.
52004002	Ii zum wibaglaa la yaa n bagli ia ani yaa Dᴐᴐri Yeesu sᴐŋ labuu.
52004003	Kᴐraawiizi ra nyiŋŋuu ií maa wer ɛɛ nɛnanaa la n waa doŋa maa dᴐᴐwɛ di gil sɛnsɛŋ wia maa ha kᴐrai.
52004004	A dɛkkᴐ ii maa n zummɛ gunla iin ninna lau ii hinaa nɛnnɛ di ra ɛɛ wia la n dɛkkɛ hahkpai biini.
52004005	Ií gilɛɛ ra sɛm di ra kpa haana lugᴐ banla n waa Kᴐraawiizi zummɛ n na ɛɛ la.
52004006	Ií gilɛɛ gil báal maa waa ɛɛ u dᴐŋhiŋ wichᴐgaa ani hahkpai bᴐr. Yaa faa kali iabuu wia naa di faa karfi ia werge maa lugᴐ banla maa n na ɛɛ wichᴐgaa kennaa naa, Kᴐraawiizi daŋ turgi baa a wichᴐgaa kim.
52004007	Kᴐraawiizi waa yaa lizɛɛ ŋᴐ ya vol di ra ɛɛ wikuna. U lizi yaabuu ŋᴐ ya ra ɛɛ winanaa bɛŋ.
52004008	Awia nɛr la maa n niŋ vɛɛ baglaa naa, newee nua lɛi u vɛɛ. Kᴐraawiizi la n kpa u Dumnanii di du ii ni la nuarɛ u vɛɛ.
52004009	A waa wizeŋ ɛɛwɛ miŋ niŋ sɛbi di tɛɛ ia gunla iin niŋ nᴐŋŋi ii dᴐŋa Yeesu hiŋra. Kᴐraawiizi bagli iabuu dᴐnnᴐŋŋaa,
52004010	ii nᴐŋŋi yaabalaa la maa n du Masɛdᴐnia hɛri la. Ama yaa ra suŋŋi iabuu ií haa ra ɛɛ guŋ di ra jaa.
52004011	Ií ra ɛɛ ania di ra hum ii huma bᴐᴐih, di gilɛɛ ra zuu ii dᴐŋa hina wia biini. Ií ra di ii himmaa kuuhni biini gunla yaa n faa bagli ia la.
52004012	Di ii ra ɛɛ guŋ, banla n waa Kᴐraawiizi yardɛɛ la danna tᴐgzi ia. Ii wàá ra binni nɛr maa ni ú tɛɛ ia kummaa.
52004013	Yaabalaa, n na nyiŋŋi lugᴐ ií zum wibii di lii banla n siuwɛ la wia biini á gilɛɛ ɛɛ ia biinichᴐg werge lugᴐ anna ɛɛ banla n waa tamii dᴐᴐwɛ la.
52004014	Yaa sɛɛwᴐᴐ lugᴐ Yeesu siuwᴐᴐ ka bir izi siu biini. Awia yaa ɛɛ Kᴐraawiizii yarda lugᴐ u daŋ lalli banla n faa sɛɛ u wia ka siuzi la gunla un lalli Yeesu la, ka kpa baa ba saŋa la un niŋ kaa ba la.
52004015	Kᴐraawiizi baglaarɛ yaa ra bagli la. Yaa Dᴐᴐri daŋ ŋmɛnɛ bir ba. Yaa banla n niŋ haa du de di ra nyiŋ a saŋa, yaa wàá tᴐ banla n siuzɛɛ la see di hiŋuu kaali.
52004016	Nɛra daŋ ŋmɛnɛ nuu yaa Dᴐᴐri pogzaa ni u mɛlikazi nabᴐma loobii ni u bensunoniina gbᴐga. Denii ií na yaa Dᴐᴐri himmaa n lii chiŋ di ra tuu hɛri. Denii ú jaa lalli banla maa n faa sɛɛ u wia ka siu la,
52004017	ka jaa too yaa banla ge n kawɛɛ di ra nyiŋ la kakpaŋ yáa maa kpau izi chiŋ di zuu baama biini di ga huuzi yaa Dᴐᴐri chiŋ di ga du u be saŋaa saŋa maa.
52004018	Awia ií ŋᴐ wiŋᴐzi naa di ra tɛɛ dᴐŋa di ra tig dᴐŋa bampiree.
52005001	Yaabalaa, a waa wizeŋ ɛɛwɛ miŋ niŋ sɛbi wia naa ni a saŋazi tɛɛ ia,
52005002	dikuu bɛɛwiai, ii himmaa zummᴐᴐ nɛnnɛ lugᴐ yaa Dᴐᴐri hᴐpizii la daŋ ba alugᴐ gunla ŋmɛɛŋ n ᴐᴐ ba hamuŋa ni la.
52005003	Saŋa la ban ninna ŋᴐ lugᴐ ba nuu sumaa filaŋkeŋ, ba waa kaa ra ᴐm wii maa la, kakpaŋ, di wia jaa ba, ba maa siuzi. Ba bɛl maa wàá lii a wia biini. A daŋ pirgi baa lugᴐ haaŋ n ᴐᴐ kpogli hia u wiii waa pirguu la.
52005004	Ka yaabalaa, ii waa bᴐbiri duwɛɛ á hᴐpizii wa pirgi ia lugᴐ ŋmɛɛŋ.
52005005	Ii maa ɛɛ bᴐchaaŋ hinaa di du hᴐpizaa biini. Yaa waa hamuŋa ni bᴐbiri hina ɛɛwɛ.
52005006	Awia a waa dɛkkɛ yaa n ninna chᴐᴐ dᴐᴐ lugᴐ banla n waa yaa be hina ɛɛwɛ n na chᴐᴐ dᴐᴐ la. Ií gil ya izi di ra nyiŋ di ra lau yaa hinaa.
52005007	Hamuŋa biinii nɛra ᴐᴐ ra chᴐᴐ dᴐzi, baŋhina ge ra dɛɛzi.
52005008	Ka yaabuu n du hᴐpizaa biini la, ya lau yaa hinaa wii maa ni di ra du tau. Ya kpa yarda ni nɛnᴐŋŋaa di teŋ yaa bampiree di kaa kpa yaa lɛɛi tamii di guu yaa nyuuni.
52005009	Kᴐraawiizi waa yaa lizɛɛ ya waa di tᴐᴐrᴐᴐ u baaŋ fuuih biini. U lizi yaabuu ya wer na lɛɛi dikuu yaa Dᴐᴐri Yeesu Kristo wia.
52005010	Waabuu siuwɛ di tɛɛ yaa, di u kaa wa ba, di yaa haa ra nyiŋ gɛɛ di yaa siuzᴐᴐ ka yáa maa wer du u be di dᴐᴐ miibᴐᴐ.
52005011	Awia ií ra tig dᴐŋa bampiree di ra hiini dᴐŋa ií maa wer lau nɛnnɛ gunla iiŋ ᴐᴐ ra ɛɛ la.
52005012	Yaa ra suŋŋi ia, yaabalaa, ií ra tᴐgzi banla yaa Dᴐᴐri n lizɛɛ ba ɛɛ ii nabᴐnzi di ra hum u huma werge di ra bagli ia ŋmɛnɛɛ la.
52005013	Ií ra kpa baa girme nɛnnɛ di nᴐŋŋi baa dikuu huma la banna hum la wia. Ií maa dᴐᴐ nuukpaŋ dᴐŋa ni.
52005014	Yaa ra ŋᴐ ii benii ií ra karfi yaara hina di ra hiini banla ge n na ᴐm la bá wer dᴐᴐ bampirii di ra hiini gɛrga di dᴐᴐ kanyitti nɛr maa be.
52005015	Ií gilɛɛ gil nɛ́r maa kpa wichᴐgaa di turgi wichᴐgaa kim. Ií ɛɛ ania di ra ɛɛ ii dᴐŋa hina ni nɛr maa winanaa bɛŋ.
52005016	Ií gil ii bᴐra ᴐᴐ sᴐᴐni ia
52005017	di ra suŋŋi Kᴐraawiizi saŋa maa
52005018	di ᴐᴐ ra tɛu jaaŋ wii la maa biini iin duwɛɛ. Gunnɛ Kᴐraawiizi ra nyiŋŋi ii ra ɛna ií maa wer lau nɛnnɛ gunla ɛ di ra hiŋ Yeesu Kristo.
52005019	Ií gilɛɛ ra teŋ Kᴐraawiizi Dumnanii la huma,
52005020	di gilɛɛ ra gbɛlli wiŋᴐzi la baŋ ᴐᴐ ra ŋᴐ u fᴐŋŋa biini la.
52005021	Ií pessi wii maa di ra na. Di u wesso, ií lawuu kpogli.
52005022	Ií gil wii la maa dee n waa wer.
52005023	Kᴐraawiizi la n ᴐᴐ ra tɛɛ ia bampirsᴐna la, ú lizi doŋa maa ii ni di ha ií nfɛssi ni ii dunzi maa wer du wer di ra la saŋa la yaa Dᴐᴐri Yeesu Kristo n niŋ wa ba la.
52005024	Waabuu yir ia ii ba u be. U wia dᴐᴐ wibiire. Awia waabuu niŋ gil a maa wa ɛɛ.
52005025	Yaabalaa, ií ra suŋŋi Kᴐraawiizi di ra tɛɛ yaa gba
52005026	di ra jaami yaabalaa la maa nɛnnɛ.
52005027	N na ŋᴐ i benii ni Kᴐraawiizi sᴐŋ, ií wa karmi hᴐŋ naa tɛɛ yaabalaa la maa.
52005028	Yáa Dᴐᴐri Yeesu Kristo hiini ia.
53001001	Mìŋ́ Pᴐᴐl ni Silvanus ni Timotii ra sɛbi hᴐŋ naa di ra tɛɛ Yeesu hiŋra la n du Tɛssalᴐnaika di ɛɛ yaa mɛɛ Kᴐraawiizi ni yaa Dᴐᴐri Yeesu Kristo hora la.
53001002	Yáa mɛɛ Kᴐraawiizi ni yaa Dᴐᴐri Yeesu Kristo hiini ia di tɛɛ ia bampirsᴐna.
53001003	Yaa ᴐᴐ ra tɛɛ Kᴐraawiizii jaam dikuu ii wia, yaabalaa. Ii dɛg gunnɛ, dikuu bɛɛwiai, ii yarda la iiŋ yardi Kᴐraawiizi la a jaau werge maa. Nᴐŋŋaa la ii bɛl maa n nᴐŋŋi dᴐŋa ge gba a jaa werge.
53001004	Yaa himmaa ᴐᴐ ra ŋᴐ ii wiarɛ Yeesu hiŋra la n du bᴐr maa la be di ra chᴐli ia di ra ŋᴐ gunla ban tɛɛ ia tᴐᴐrᴐᴐ damta a nuu ia werge maa, ka ii di kanyitti ka haa vɛɛ ra hiŋ di yardi Yeesu la.
53001005	Ii guŋ wiɛɛlaa a bagluu nɛnnɛ lugᴐ seriya la Kᴐraawiizi n diwee tɛɛ ia la deŋloore. Iinna di tᴐᴐrᴐᴐ dikuu u kora wia filaŋkeŋ naa, guŋ daŋ gil ii dɛg ugunnɛ, dikuu bɛɛwiai, ii yarda la iiŋ yardi Kᴐraawiizi la a ja kora la biini zuui.
53001006	Ka banla n na tᴐᴐri ia lawaa, Kᴐraawiizi daŋ turgi baa a kim. U guŋ deŋloore. ú tɛɛ baa ge tᴐᴐrᴐᴐ,
53001007	ka gil ií ge heezi. Yaa ni ii maanii niŋ na heezaa u be saŋa la un niŋ gil ya kaa na yaa Dᴐᴐri Yeesu Kristo la un niŋ lii chiŋ ni u mɛlikakpega ni ninlau la.
53001008	Un niŋ wa ba la, u daŋ turgi banla n waa Kᴐraawiizi zummɛ ba waa sɛɛwɛ ba nuu tɛɛ yaa Dᴐᴐri Yeesu amaniyesuma la ba wichᴐgaa kim
53001009	di bargi baa u be. Ba wàá na u girme ni u fᴐŋŋazeŋ la, ka u daŋ kpa chᴐgaa la n waa tunaa dᴐᴐwɛ di du ba ni
53001010	u hᴐpizizenzeŋ la un niŋ ba di wa na girme u biinanaa be la. Banla maa n faa yarduu, ii ni ba maanii niŋ nau di chᴐluu a hᴐl, dikuu bɛɛwiai, yaa n faa bagli ia u wia la, ii faa sɛɛ yaa daansɛɛ la yaa n ɛɛwɛ tɛɛ ia labuu.
53001011	Yeesu balaa naa wiarɛ yaa ᴐᴐ ra suŋŋi Kᴐraawiizi ra tɛɛ ia ú hiini ia ií wer dɛg hiŋaa naa uŋ yir ia ii ra hiŋ naa, di tɛɛ ia fᴐŋŋa ií wer ɛɛ winanaa la maa n du ii bampiree ani wii la maa iiŋ ŋᴐ ií ɛɛ dikuu iiŋ yardi Kᴐraawiizi wia.
53001012	Yaa ra suŋŋi Kᴐraawiizii guŋ yáa Dᴐᴐri Yeesu sᴐŋ wer na girme di lii ii wia biini, ií ge gba wer na girme di lii u ge wia biini. Yaa mɛɛ Kᴐraawiizi ni yaa Dᴐᴐri Yeesu Kristo n suŋ yaa ni di hiini yaa wiarɛ ánnii maa wa wer ɛɛ la.
53002001	Yaa Dᴐᴐri Yeesu Kristo balaa wia naa ani gunla yaa maa n niŋ chaali u be naa, n na suŋŋi ia, yaabalaa,
53002002	ií zum a wia nɛnnɛ. Maa nyiŋŋi nɛr maa wer ŋᴐ witama keŋ ii banchulli tenna lᴐ ii ra fɛ lugᴐ yaa Dᴐᴐri hᴐpizii la teŋ ballᴐᴐ. Di ba ŋ Kᴐraawiizi Dumaa bagli baa guŋ ba ra ŋᴐ, di ii nuu guŋ nɛr maa be, gɛɛ di ii na hᴐŋ bɛl ba dar ia lugᴐ yaabuu sɛbuu, ka ií gilɛɛ sɛɛ di gil u guŋ tir ia.
53002003	Ií gilɛɛ gil nɛr maa wer dar ia ani wii naa wia. Ií zum lugᴐ wia aŋhinaa niŋ waa ɛɛ mᴐᴐ ka á hᴐpizii haa ba. Saŋa la nɛra n niŋ izi di vɛɛ Kᴐraawiizi labuu niŋ ba mᴐᴐ. Nɛr la n ɛɛ kiichᴐgrizeŋ hiŋ daŋ lii mᴐᴐ, unla Kᴐraawiizi baaŋ n niŋ teŋ du u ni lugᴐ ú chᴐguu la.
53002004	A hiŋ daŋ naa kunla maa nɛra n na tᴐgzi di ra jaami la di kpa u hiŋ di bᴐ a maa di kaa kpa Kᴐraawiizi dia la birgi u sogni bᴐr di ŋᴐ lugᴐ waabuu Kᴐraawiizi.
53002005	Ii waa liizi miŋ faa ᴐᴐ ra bagli ia guŋ saŋa la miŋ faa du ii be laa?
53002006	Ii zum kunla n na teŋuu ŋmɛnɛɛ ú gilɛɛ wer lii mᴐᴐ ka ú saŋa wa hel tuŋ labuu.
53002007	Ama kiichᴐgaa wia teŋ du denii, ka a wàá wer lɛɛ see mᴐᴐ, di kunla n na teŋaa ŋmɛnɛɛ la waa lizɛɛ lɛi.
53002008	Di u wa lizᴐᴐ, denii kiíchᴐgrizeŋ hiŋ ge lii chaaŋ ya zumuu. Ka di yaa Dᴐᴐri Yeesu wa ballᴐ, u daŋ chᴐguu ni u huma la maa manaŋ. U heeza bɛŋ daŋ wer kpuu, ú balaa chaanaa la ge chᴐg u huma la.
53002009	Sitaanii niŋ du a hiŋ ni di ra hiinuu werge maa ú wer dᴐᴐ fᴐŋŋa werge di wer ra ɛɛ wisɛɛlaa ni wizenaa di ra dar nɛra,
53002010	di ra hum wichᴐgaa maa dee n du de di wer ra dar banla n niŋ siu. Kᴐraawiizi daŋ chᴐgi baa dikuu baŋ faa waa sɛɛwɛ bá nᴐŋŋi wibii la ú faa wer lɛɛ baa wia.
53002011	Awia u daŋ hum kundattaa ra tɛɛ baa á tᴐ ba siwee bá sɛɛ kara wia,
53002012	ka ú wer di banla maa n waa sɛɛwɛ tɛɛ u wibii la ka ra ɛɛ wichᴐgaa a zuu baa suma la seriya bá chol.
53002013	Awia a dɛkkᴐᴐ yaa n na jaami Kᴐraawiizi saŋa maa dikuu ii wia, yaabalaa. U nᴐŋŋi iabuu werge di lizi ia tɛɛ u hiŋ durnya faaraa la maa, ka ii wer wa na lɛɛi filaŋkennaa. U Duma gillᴐᴐ ii doŋa maa lii ii ni ii ge sɛɛ u wibii. Awiarɛ u lɛɛ ia la.
53002014	Yaa n faa lizi amaniyesuma la tɛɛ ia ii sɛɛ la, Kᴐraawiizii faa ra yir ia ií wer dᴐᴐ girme yaa Dᴐᴐri Yeesu Kristo be.
53002015	Awia, yaabalaa, ií haa lau kiŋkiŋ di ra hiŋ. Baglaa la maa yaa n kpa nua di bagli ia ani anla yaa n sɛbɛɛ tɛɛ ia hᴐŋ biini, ií gil a maa du ii bampiree nɛnnɛ.
53002016	Yaa Dᴐᴐri Yeesu Kristo himmaa ni yaa mɛɛ Kᴐraawiizi la n nᴐŋŋi yaa werge di suŋ yaa ni di hiini yaa di du yaa bᴐkpega la n waa tuŋ ani taminanii la,
53002017	bá du ia bᴐkpega di gil ií lau nɛnnɛ ií ᴐᴐ wer ɛɛ winanaa dee maa di wer ra ŋᴐa ge.
53003001	Yaabalaa, ií ra suŋŋi Kᴐraawiizi di ra tɛɛ yaa gba, yáa Dᴐᴐri wiŋᴐzi wer yaari nɛnnɛ di wer na girme, nɛ́ra sɛɛ ra tɛa alugᴐ gunla ii ge n faa sɛɛwɛ tɛa la.
53003002	Ií suŋŋuu ú lɛɛ yaa miisᴐᴐh hina ni nɛchᴐgaa be. Nɛr maa lɛi yardi Kᴐraawiizi.
53003003	Ka Kᴐraawiizi wia dᴐᴐ wibiire. U daŋ gil ii dᴐᴐ bᴐkpega ii hiŋaa naa ni di lɛɛ ia Sitaani be.
53003004	Yaa n dᴐᴐ yaa Dᴐᴐri yarda wiarɛ ya wer dᴐᴐ ii ge yarda lugᴐ ii ra hiŋ gunla yaa n faa bagli ia la, di kaa dᴐᴐ ii yarda lugᴐ ii daŋ haa wer di hiŋ guŋ di ra la.
53003005	Yáa Dᴐᴐri hiini ia ií wer zum nɛnnɛ ii bampiree biini nᴐŋŋaa la dee Kᴐraawiizi n nᴐŋŋi ia ani kanyitti la dee Kristo n faa diwee u tᴐᴐrᴐᴐ biini gunla uŋ faa duwɛɛ.
53003006	Too, yaabalaa, yaa ra ŋᴐ ii benii ani yaa Dᴐᴐri Yeesu Kristo sᴐŋ, Di ii bɛl maa ɛɛ yaara hiŋ, waa sɛɛwɛ ú hum alugᴐ gunla yaa n baglɛɛ la, ií gilɛɛ ii nuu kpau.
53003007	Yaa n faa du ii be la, yaa faa waa yaara hina ɛɛwɛ. Awia ií zum gunla iin niŋ ɛɛ di hiŋ yaa.
53003008	Yaa faa waa nɛr maa diwee lɛɛwɛ pɛɛpɛɛ. Yaa hummᴐᴐ saŋa maa di kuuh werge ya gilɛɛ waa tᴐᴐri ia dikuu diwee wia.
53003009	Yaa faa dᴐᴐ fᴐŋŋaa lugᴐ ya faa di ii diwee la pɛɛpɛɛ. Ka yaa faa waa guŋ ɛɛwɛe yarda lugᴐ ii ra hiŋ gunla y ya wer bagli ia gunla iin niŋ hiŋ.
53003010	Kii la yaa n faa tɛɛ ia saŋa la yaa n faa du ii be labuu keŋ. Nɛr la maa n waa hum, ú gilɛɛ na diwee di ra di.
53003011	Yaa ra nuu ii wiarɛ lugᴐ ii baŋhina waa sɛɛwɛ ra hum ka vol pɛɛpɛɛ di ra zuu nɛra wia biini.
53003012	Yaa ra ŋᴐ nɛra naa benii ani yaa Dᴐᴐri Yeesu Kristo sᴐŋ, dí bá ra hum ba himmaa huma bᴐᴐih di ra di ba himmaa kuuhni biini.
53003013	Too, yaabalaa, iáwaa ɛɛ winanaa hanna la di gilɛɛ ra kuuh.
53003014	Di nɛr maa waa sɛɛwɛ ú hiŋ gunla yaa n ŋᴐwɛɛ hᴐŋ naa biini, ií zum a hiŋ. Ií nuu gilɛɛ kaa kpau ra ɛɛ wii maa hiíhzi wer lawuu.
53003015	Maa ŋᴐ ií kpau birgi ii dᴐm. Ka ií karfuu nɛnnɛ alugᴐ gunla iin niŋ karfi ii maa bie.
53003016	Yaa Dᴐᴐri la n dᴐᴐ bampirsᴐna werge la, ú tɛɛ ia bampirsᴐna saŋa maa wii la maa biini iin duwɛɛ di ᴐᴐ du ii maa be.
53003017	Mìŋ́ Pᴐᴐl sɛbᴐᴐrɛ bᴐnnaa di ra jaami ia. Kenne n ᴐᴐ ra ɛɛ n hᴐna maa biini ií wer zum lugᴐ n hᴐnaa.
53003018	Yáa Dᴐᴐri Yeesu Kristo hiini ii maa.
54001001	Mìŋ́ Yeesu Kristo huŋhunni Pᴐᴐllɛ a sɛbi hᴐŋ naa. Kᴐraawiizi la n ɛɛ yaa Lɛɛri ni Yeesu Kristo la n ɛɛ yaa Tamii Hiŋ la, baabuu ŋᴐ ń na hum a huma.
54001002	N bie Timoti, n na jaamii. Mìŋ́ faa baglii Kᴐraawiizi wia i sɛɛ di birgi n bie himmaa Kᴐraawiizi hiŋaa naa biini. Yáa mɛɛ Kᴐraawiizi ni yaa Dᴐᴐri Yeesu Kristo hiinii di suŋ i ni di tɛi bampirsᴐna.
54001003	N na nyiŋŋuu i ɛɛ gunla miŋ faa baglii saŋa la miŋ faa ra nyiŋŋi n la Masɛdᴐnia hɛri la. N faa ŋᴐwᴐᴐrɛ lugᴐ a wesso hiŋ haa du Ɛfɛsus mᴐᴐ í wer ŋᴐ nɛra baŋhina be lugᴐ bá gilɛɛ kaa ra bagli wia aŋhina n waa deŋlee,
54001004	di gilɛɛ aah siwii dikuu kara wia ni banla n lul ba naabaala ni ba naabaala ge naabaala kusu kusuu maa la wia. Wiŋᴐzi naa dee dᴐᴐ bilaarɛ. A wàá wer lii tᴐna maa tɛɛ yaa Kᴐraawiizi huma naa biini. Yardawaa dᴐᴐ tᴐnaa di wer ra hum Kᴐraawiizi.
54001005	Baglaa la Kᴐraawiizi n ŋᴐ ya bagli la, u ŋᴐ ya baglaabuu nɛ́ra wer dᴐᴐ dᴐnnᴐŋŋaa la dee ban niŋ dᴐᴐ dikuu ba wia n deŋlee ba biine waa baa ra tɛɛ wichᴐgaa ba yardi Kᴐraawiizi ni biinihuŋŋu wia.
54001006	Baŋhina waa kaa ra hiŋ guŋ ka leu di ra ŋᴐ wia aŋhina n waa tᴐna dᴐᴐwɛ.
54001007	Ba ra nyiŋŋuu ba ɛɛ Kᴐraawiizi kiizi bagla di ra baglaa ani fᴐŋŋa ni, ka ba waa a wia ni a zɛɛzi zummɛ nɛnnɛ.
54001008	Yaa zummᴐ lugᴐ di yaa zum Kᴐraawiizi kiizi zɛɛzi nɛnnɛ di ra hiŋaa, a wessoo paa,
54001009	di kaa zum lugᴐ nɛnanaa wia lɛi Kᴐraawiizi kiizi la du de. Banla n ɛɛ dignikpega hina ni nɛvɛɛ ᴐnna ni nɛkuna wiarɛ a du de. Banla n na ɛɛ wichᴐgaa ni wikuna di ra gbɛlli Kᴐraawiizi di ra kpuuzi ba maawaa ni ba mɛɛwaa ni ba dᴐŋa hina
54001010	ani banla n na sɛm ani banla n na ɛɛ wikuna ba dᴐŋa baala gɛɛ ba dᴐŋa haana be, ani banla n na ŋmɛɛ nɛra di kpa baa ra kaali ani banla n na kanni kara ani banla n na hɛɛhzi Kᴐraawiizi ka ra kanni kara ani banla n na ɛɛ wii la maa n waa deŋlee gunla yaa n bagli ia wibii la, ba wiarɛ Kᴐraawiizi kiizi la du de la.
54001011	Yaa faa bagli iabuu wibii di lii amaniyesuma la n ᴐᴐ ra bagli Kᴐraawiizi la n dᴐᴐ bᴐsᴐna ni girme la wia biini. A Kᴐraawiizi faa dᴐᴐ n yardaa di gil n lizi u amaniyesuma la di ra tɛɛ nɛra.
54001012	N na jaami yaa Dᴐᴐri Yeesu Kristo. Waabuu hiiniŋ ani fᴐŋŋa n wer ɛɛ guŋ. N na jaamuubuu, dikuu bɛɛwiai, u binnimbuu lugᴐ n wia dᴐᴐ wibiire di kpaŋ ga du u huma naa biini.
54001013	Faalaa la n faa ra gbɛlluubuu di ra tᴐᴐri u hiŋra di ra yoo baa werge maa. Ka u wettoo tɛŋ sisᴐna di binni n sinyɛna, dikuu bɛɛwiai, n faa waa zummɛ ka ra ɛɛ guŋ. N faa haa waa u wia sɛɛwɛ.
54001014	Yaa Dᴐᴐri suŋ n ninɛɛ werge maa di hiiniŋ werge n wer dᴐᴐ u yarda ni nɛnᴐŋŋaa dikuu n ni Yeesu Kristo n ɛɛ kpaŋ la wia.
54001015	Wiŋᴐᴐlii bɛllɛ du de di ɛɛ wibii lugᴐ nɛr maa n niŋ sɛɛ. Waabuu keŋ. Yeesu Kristo ba durnyaa ú wa lɛɛ wichᴐg ɛɛra di ta. Minuu wichᴐg ɛɛri werge ba maa biini.
54001016	Ka Kᴐraawiizi kuu guŋ wia di suŋ n ni werge ú wer kpa n wia di bagli sc=2=ŋ=3= banla n niŋ haa sɛɛ u wia di na u miibᴐᴐ la n waa tunaa dᴐᴐwɛ la bá zum u kanyitti dii gunla un duwɛɛ. Waa maga dᴐᴐwɛ.
54001017	Ií ra tɛɛ unla n ɛɛ saŋa maa hina koori di haŋ du de di ra la la sᴐŋ. Waa siwaa dᴐᴐwɛ. Ba wᴐᴐ ra na. U bɛnnɛ ɛɛ Kᴐraawiizi. Awia ií ra tᴐgzuu di ra kpau girme saŋaa saŋa maa. Aamin.
54001018	N bie Timoti, n ŋᴐ ń ŋᴐ wia aŋhinaa tɛi í ra ɛɛ di ra hum Kᴐraawiizi. Ba faa bagli i ni Kᴐraawiizi huma naa wiarɛ Kᴐraawiizi Dumnanii fᴐŋŋa biini. Gil gunla baŋ faa ŋᴐwɛɛ la dui bᴐkpega í wer yoo i hiŋaa naa yoori nɛnnɛ. Laalnaniirɛ i ra yoo gunla.
54001019	Ɔ'ᴐ yardi Kᴐraawiizi di dᴐᴐ biinihuŋŋu. Baŋhina faa waa biinihuŋŋu dᴐᴐwɛ, ba hiŋ huhzi. Ba waa kaa ra sɛɛ Kᴐraawiizi wia.
54001020	Haimɛnius ni Alɛzanda ɛɛ bannii baŋhinaa. N gillᴐᴐ Sitaani tᴐᴐri baa bá wer zum lugᴐ a waa wer banna gbɛlli Kᴐraawiizi.
54002001	Kenne n na nyiŋŋi Yeesu hiŋra ra hiŋ. Lugli hotte keŋ. Ií ᴐᴐ suŋŋi Kᴐraawiizi di jaamuu di ra tɛɛ nɛra maa.
54002002	Ií suŋŋuu di ra tɛɛ koora ni nabᴐnzi la maa yáa maa wer so bᴐᴐih wií maa gilɛɛ waa tir yaa, ka ya wer hiŋ Kᴐraawiizi nɛnnɛ di ra ɛɛ wia la n dɛkkɛ.
54002003	U guŋ suŋŋaa wessoo werge di ra par yaa Lɛɛri Kᴐraawiizi.
54002004	Waabuu ra nyiŋŋuu nɛr maa wer na lɛɛi di wer zum a wibii.
54002005	Kᴐraawiizi kpaŋkpaŋ bɛnnɛ du de. Nɛkpaŋ ge bɛnnɛ du yaa ni Kᴐraawiizi baambaaŋ di ɛɛ yaa newea ge sitᴐᴐri. U gba ɛɛ neweere. Waabuu Yeesu Kristo la.
54002006	U faa siuwᴐᴐ tɛɛ nɛr maa ú wer turgi yaa wichᴐgaa kim di lɛɛ yaa Sitaani nonee biini. Uŋ wa ɛɛ guŋ, ba ɛɛ u daansɛɛrɛ a saŋa.
54002007	Kᴐraawiizi gillᴐᴐ n ge ɛɛ u daansɛɛ hiŋ di kaa ɛɛ u huŋhunni. Wibii maanii. Kara lɛi. U gillᴐᴐ n na bagli banla n waa Jus hina ɛɛwɛ u wia bá ge wer zum hiŋaa naa wia di sɛɛ Kristo wia di zum a wibii.
54002008	Awia n na nyiŋŋuu lugᴐ bᴐr la maa nɛra n chaalɛɛ di ra nyiŋŋi ba jaami Kᴐraawiizi, baála gil baaŋ wia ni aanaa, dóŋa maa gilɛɛ waa pɛli ba ni ka ra jaami.
54002009	N kaa ra nyiŋŋi lugᴐ haana ge ra laali kunlaala la n dɛkkɛ di gilɛɛ ra nyiŋŋi tuutuu laala ka ᴐᴐ ra laali laala la n kukkɛɛ di gilɛɛ ra nyiŋŋi nyukuarinanaa kuaraa ni salima ni kunnanaa dui ni wɛjɛnanaa yoolazi n kpolle werge niŋnaa bá wer du wer.
54002010	Ka bá ra ɛɛ winanaa bá wer du wer. U guŋ dɛkkᴐᴐ lugᴐ haana la n na jaami Kᴐraawiizi n ninna ɛɛ.
54002011	A wesso haaŋ n ᴐᴐ siigi ka ra nuu Kᴐraawiizi wia di ᴐᴐ nuu di ra tɛɛ baala.
54002012	Màá sɛɛ lugᴐ háaŋ na bagli baala di ra lɛɛ nabᴐnzi ba ni. Bá ᴐᴐ siigi di so.
54002013	Andamaa Kᴐraawiizi feli ta mᴐᴐ ka haa ta Haawa.
54002014	Andama lɛi Sitaani faa dar la. U haannɛ u faa dar u ɛɛ wichᴐgaa la.
54002015	Ama Kᴐraawiizi daŋ lɛɛ haaŋ dikuu waabuu n ᴐᴐ ra lul biizi wia. Di haana ᴐᴐ haŋ yardi Kᴐraawiizii nɛnnɛ di nᴐŋŋi nɛra ge di ɛɛ nɛnanaa la n waa doŋa maa dᴐᴐwɛ di ᴐᴐ ra ɛɛ wia la n dɛkkɛ, Kᴐraawiizi daŋ lɛɛ baa.
54003001	Ba ᴐᴐ ŋᴐ lugᴐ nɛr la n na nyiŋŋi u ɛɛ Yeesu hiŋra nabᴐma di ra binni ba ni, hunnaniirɛ a hinna nyiŋŋi. Wibiire ba ᴐᴐ ŋᴐ guŋ.
54003002	Awia a wesso unla n ɛɛ Yeesu hiŋra nabᴐma n ɛɛ nɛpa ba wàá wer ŋᴐ u wichᴐgaa ɛɛi maa wia, di kaa dᴐᴐ hahkpaŋ, di kaa wer di ra lau u hiŋ wii maa ni, di kaa dᴐᴐ nfɛrɛ, di gilɛɛ ra ɛɛ basabasa, ka ú ɛɛ hᴐᴐhrilɛɛri di kaa wer ra bagli nɛra nɛnnɛ.
54003003	ú gilɛɛ ɛɛ nɛr la n na nyiŋŋi siŋ nyᴐᴐi werge, di gilɛɛ dᴐᴐ miisᴐᴐh, ka ú pɛssi nɛra ni di gilɛɛ ra nyiŋŋi kalu, di gilɛɛ ɛɛ kebinyiŋŋi.
54003004	ú ɛɛ nɛr la n wette di dᴐᴐ u dia hina nɛnnɛ, ú biizi ge ra sɛɛ u nua di ra tᴐgzuu.
54003005	Di waa wette ú dᴐᴐ u dia hina, ɛrɛɛ ú kaa wer ɛɛ di kpogli basabasa, ka ú ɛɛ hᴐᴐhrilɛɛri di kaa wer ra bagli nɛrani nɛra ge di ɛɛ nɛnanaa la n waa doŋa maa dᴐᴐwɛ di ᴐᴐ ra ɛɛ wia la n dɛkkɛ, Kᴐraawiizi daŋ lɛɛ baa.
54003006	Gil u ɛɛ nɛr la n sɛɛ Yeesu wia di birgi tama. Di waa sɛɛwɛ birgi, u danna nyiŋŋi sᴐŋ werge, Kᴐraawiizi wa tɛu chᴐgri gunla uŋ faa tɛɛ Sitaani chᴐgri la.
54003007	Gil u ɛɛ nɛpa banla maa n waa Yeesu hiŋra ɛɛwɛ be. Di guŋ lɛi, ba daŋ ᴐᴐ ra ŋᴐ u wia di ra zᴐᴐzuu, Sitaani wer na bᴐr di lawuu.
54003008	Banla n niŋ ɛɛ Yeesu hiŋra huŋhunna gba, gunnɛ. A wesso ba ge gba n na ɛɛ wia la n dɛkkɛ di gilɛɛ ɛɛ nuusuma hina, di gilɛɛ ɛɛ sinnyᴐᴐchᴐgaa hina di gilɛɛ ra nyiŋŋi kebidoŋa.
54003009	Gil ba ɛɛ banla n yardi Kᴐraawiizi nɛnnɛ di ra hiŋ wia la um pillɛɛ tɛɛ yaa la maa nɛnnɛ ani biinihuŋŋu.
54003010	A wesso ban niŋ ɛɛ bannii gba di na mᴐᴐ. Denii di nɛra waa ba wichᴐgaa maa ŋᴐwɛɛ, bá ra hum a huma.
54003011	A wesso ba haana gba n ᴐᴐ ra ɛɛ wia la n dɛkkɛ. Bá gilɛɛ ɛɛ nɛzᴐᴐzaa hina. Bá ra lau ba hinaa wii maa bᴐr. A wesso bá wia maa n dᴐᴐ yarda.
54003012	A wesso Yeesu hiŋra huŋhunna la n dᴐᴐ hahkpaŋkpaŋa bɛŋ di wer dᴐᴐ ba biizi ni ba dia hina maa nɛnnɛ.
54003013	Banla maa n niŋ wer hum huma naa nɛnnɛ di ɛɛ Yeesu hiŋra huŋhunna, ba daŋ na sᴐnnanii di kaa wer dᴐᴐ bampirii nɛnnɛ Yeesu Kristo hiŋaa naa biini.
54003014	Miŋ sɛbi wia naa di ra tɛi naa, n na nyiŋŋuu lugᴐ n wer ba i be filaŋkeŋ.
54003015	Ka di maa wette ba manaŋ, n ŋᴐ ń sɛbi wia naabuu di tɛi í wer zum gunla iin ninna ɛɛ Kᴐraawiizi dia hina wia biini. Ii ɛɛ unla n ɛɛ Kᴐraawiizi himmaa la jaami bᴐttɛ. U kpa u wibiire di du u jaamibᴐr la biini ií wer binni u ni.
54003016	Yaa hiŋaa naa dᴐᴐ wizenaare werge, ɛnɛ maa. Aabuu keŋ. Kᴐraawiizi birgi neweere di dᴐᴐ bᴐrahᴐŋ yaa nau. U Dumnanii ge faa baglᴐᴐrɛ lugᴐ u wii maa deŋloore. Mɛlikazi faa ra binnuu. Nɛra bagli u wiarɛ tɛɛ banla n waa Jus hina ɛɛwɛ la. Nɛra sɛɛ u wia durnya biini. Kᴐraawiizi kpau la chiŋ ú ga na girme.
54004001	Kᴐraawiizi Dumnanii ra bagli yaabuu a ra chaani nɛnnɛ, lugᴐ durnya tuna hᴐpizaa biini, Yeesu hiŋra baŋhina daŋ vɛɛ ba hiŋaa naa ka nuu tɛɛ aliizinachᴐgaa aŋhina n na dar nɛra, di ra hiŋ Sitaani huŋhunna ge baglaa.
54004002	Nɛra baŋhina daŋ kanni kara di ra fugzi nɛra guŋ. Guŋ wàá tir baa, dikuu bɛɛwiai, wichᴐgaa daŋ mani baabuu, ba biine ɛɛ lugᴐ bᴐrahᴐŋ la baŋ kpa kuŋwema di baari guŋŋ, waa kaa ra wii la.
54004003	Ba daŋ ŋᴐ lugᴐ hahkpai ra kiiu di kaa ŋᴐ lugᴐ diwee dizi aŋhina a kiiu. A diwee, Kᴐraawiizii taa, di ŋᴐ banla n yarduu di zum u wibii la bá ra dia di ra jaamuu.
54004004	Kunla maa Kᴐraawiizi n tawɛɛ wessoo. Gilɛɛ vɛɛu. Di i jaami Kᴐraawiizi di du u ni, u wessoo dii.
54004005	Kᴐraawiizii ᴐᴐ gil a ɛɛ kunnanaa dikuu u wiŋᴐzi ni i jaamaa la wia.
54004006	Di i ra bagli i dᴐŋa hina guŋ, amᴐ i ɛɛ Yeesu Kristo balnanii bɛllɛ di dᴐᴐ kpegzi u hiŋaa biini dikuu hiŋ gillɛ wiŋᴐzi la maa n bagli u hiŋaa ni u wibii la du i bampirii ni wia.
54004007	Ka í gil kara kannaa wiŋᴐzi, ka lau i hiŋ di ra hiŋ Kᴐraawiizi winanaa ŋmɛnɛɛ.
54004008	Di i ᴐᴐ kazi i bᴐra í wer dᴐᴐ kpegzi, guŋ dᴐᴐ tᴐnaa tama. Ka di i ᴐᴐ aah siwii dikuu Kᴐraawiizi winanaa dᴐᴐi wia, u guŋ dᴐᴐ tᴐnaa werge. U guŋ dᴐᴐ miibᴐᴐrɛ filaŋkeŋ di kaa dᴐᴐ miibᴐᴐ saŋa la n niŋ ba la.
54004009	Wibiire n na ŋᴐ i be la. Awia a nuu di yardi n wiŋᴐzi hiŋ.
54004010	Awiarɛ yaa ᴐᴐ aah siwii di ra hum kpegzi ni, dikuu bɛɛwiai, yaa dᴐᴐ unla n ɛɛ Kᴐraawiizi himmaa la tamiirɛ. U ɛɛ nɛr maa Lɛɛrii. Ka yaa banla n yarduu la, u ɛɛ yaawaa Lɛɛrii werge maa.
54004011	A bagli wia naa maa di ŋᴐ bá ra hiŋ guŋ.
54004012	Gilɛɛ nɛr maa kuu hiŋ haa ɛɛ biipᴐllii wia di ra gbɛllii. Ka í ra du i wiŋᴐzi ni i wiɛɛlaa maa tau di ra du i himmaa tau lugᴐ í wer dᴐᴐ nɛnᴐŋŋaa ni Kᴐraawiizi yarda nɛnnɛ, dóŋa maa gilɛɛ waa pɛlii, Yeésu hiŋra maa wer na gunla hinna hiŋ di ge wer ra hiŋ guŋ.
54004013	Haa aah siwii di karmi Kᴐraawiizi wia di ra tɛɛ baa ń na ba. Bagli baa ŋmɛnizi ani Kᴐraawiizi wia.
54004014	Baŋhina faa ŋᴐ i wiarɛ Kᴐraawiizi fᴐŋŋa biini saŋa la Yeesu hiŋra nabᴐnzi n faa chaalɛɛ di kpa ba nonee sag i nyuu i na fᴐŋŋa di lii Kᴐraawiizi Dumnanii be la. Awia a hum i huma ani wiɛɛlaa fᴐŋŋa la hiŋ nawɛɛ di lii Kᴐraawiizi be la. Gilɛɛ gil u ta.
54004015	Aah siwii werge maa di ra hum Kᴐraawiizi huma naa ani bampirkpaŋ nɛ́r maa wer zum nɛnnɛ lugᴐ i ra la seere hiŋaa naa wia biini.
54004016	A du i hiŋ tau di ra du i baglaa la tau di ᴐᴐ vɛɛ ra hiŋ nɛnnɛ. Di i wetto ɛɛ guŋ, i daŋ lɛɛ i hiŋ di kaa lɛɛ banla n nuuwɛ di ra tɛi la.
54005001	Gilɛɛ waa nyɛg nabᴐma ni di ra diu wibii. Fᴐrguu alugᴐ hiŋ niŋ fᴐrgi i mɛɛ la. Di biipᴐllaa genii, ɛɛ baa alugᴐ hiŋ niŋ ɛɛ i kpɛɛnzi ni i niwizi la,
54005002	di kaa ra ɛɛ haana la ge n ɛɛ nabᴐnzi alugᴐ i maawaa, di ra ɛɛ suŋgure ge gba alugᴐ i niuhambinaa, wíchᴐgaa maa gilɛɛ waa pɛli i ni.
54005003	Haana la janna n siuzɛɛ ba ɛɛ haŋkia ba waa nɛra dᴐᴐwɛ la, ii danna binni ba ni.
54005004	Ka di unla maa dᴐᴐ biizi gɛɛ naanazi, a wesso u nɛra la n zum gunla ban niŋ kpogluu, dikuu bɛɛwiai, a wessoo banla n na hiŋ Kᴐraawiizi n ninna ɛɛ winanaa guŋ di ra hiini ba lulla gunla baŋ faa kuuhwɛ dikuu ba wia la. U guŋ wessoo Kᴐraawiizi be.
54005005	Ka haaŋ la n ɛɛ haŋkii, waa nɛr maa dᴐᴐwɛ la, waabuu ra tami Kᴐraawiizi ni di ra jaamuu di ra suŋŋuu saŋa maa.
54005006	Ama di haŋkii bɛl du de di ra di u hiŋ di ra nyiŋŋi u bɛŋ suma, u teŋ siuwᴐᴐ tuŋ.
54005007	Ɛɛ́ ra bagli baa guŋ nɛ́r maa gilɛɛ wer ra chagzi baa ani wii maa wia.
54005008	Di nɛr maa waa sɛɛwɛ ú kpogli u nɛra gɛɛ u himmaa dia hina, u ra gbɛlli Yeesu hiŋaa naa unna hiŋ naabuu. Di u faa waa Kᴐraawiizi wia sɛɛwɛ gba bᴐ.
54005009	Di i ŋᴐ í zum haŋkia la Yeesu hiŋra n niŋ kpogli la sᴐna, nyiŋŋi banla n hel binni tokko ahorogaa ka ra sag di faa du bakpaŋkpaŋa be
54005010	di dᴐᴐ sᴐŋ lugᴐ ba ra ɛɛ winanaa la. Pɛɛzi ba wia nɛnnɛ alugᴐ, haaŋ naa, u faa dɛɛzi u biizii nɛnnɛ ba wa helaa? Ɔᴐ ra lɛɛ hᴐᴐhraawaa? Ɔᴐ ra binni u dᴐŋa Yeesu hiŋra ninɛɛwaa? Ɔᴐ ra hiini banla n du tᴐᴐrᴐᴐ biini labuuwaa? Ɔᴐ aah siwiire di ra ɛɛ winanaa?
54005011	Ka gilɛɛ sɛɛ lugᴐ ba dau banla n haa waa zɛŋŋɛ sᴐna, dikuu bɛɛwiai, ba daŋ kaa waa nyiŋŋi baala lugᴐ bá yuu ka gil Kristo huma la.
54005012	Di ba ɛɛ guŋ, a daŋ ɛɛ wichᴐgaa di tɛɛ baa dikuu baŋ faa ŋᴐwɛɛ lugᴐ ba daŋ hum Kristo ka bir vɛɛ la wia.
54005013	Bannii n ᴐᴐ ra di fᴐᴐra di ra la nɛra diini naa, ba daŋ birgi yaara hina di kaa birgi nɛzᴐᴐza jaa di ra zuu nɛra wia biini di ra ŋᴐ wiŋᴐzi la n waa dɛkkɛ.
54005014	Awia banla n haa waa zɛŋŋɛ la, a wesso lugᴐ bá kaa yuu di ra lul biizi di dᴐᴐ ba himmaa nɛra bá ra binni. Di ba ra ɛɛ guŋ, Yeesu hiŋra dᴐma wàá na ŋmɛnɛɛ di ra gbɛlli baa.
54005015	Ka baŋhina teŋ bir hattɛ tuŋ di ra hiŋ Sitaani ŋmɛnɛɛ.
54005016	Di haaŋ du de di ɛɛ Yeesu hiŋri, u nɛra baŋhina ge ɛɛ haŋkia, di u wetto kpogli baa, ú ra kpogli baa. Denii ba wia wàá ka tir Yeesu hiŋra ka bá ge wer ra hiini banla n waa nɛr maa dᴐᴐwɛ la.
54005017	Yeesu hiŋra nabᴐnzi la n na binni ba ni nɛnnɛ la, bá ra tᴐgzi baa di ra turgi baa bunɛɛ. Banla n ᴐᴐ aah siwii di ra ŋᴐ Kᴐraawiizi wia di ra bagli nɛra labuu bá ra hiini werge la,
54005018	dikuu bɛɛwiai, ba sɛbᴐᴐrɛ Kᴐraawiizi Hᴐŋ biini, dí, Gilɛɛ waa vᴐᴐ nabal la n na fɛrgi i mia a ra foŋzi la nua. Di kaa sɛbi yembɛl, dí, Huŋhunni dɛg u huma kinturgaarɛ.
54005019	Gilɛɛ wa gil ba waa di Yeesu hiŋra nabᴐma seriya, di nɛra banɛɛ gɛɛ bahoro lɛi du de di wer ra bagli u wichᴐgaa.
54005020	Di baŋhina vɛɛwᴐ ka ra ɛɛ wichᴐgaa, i daŋ bagli ba wichᴐgaa la Yeesu hiŋra maa baambaaŋ bá dᴐŋa hina na di ge ra ᴐm wichᴐgaa la ɛɛi.
54005021	N na ŋᴐ i benii, Yeesu Kristo ni u mɛlikazi un lizɛɛ tɛɛ u hiŋ la a binnimbuu. A ɛɛ wia naa maa, di gilɛɛ kpa nɛr maa wia su siwii di kaali baŋhina, ka ra ɛɛ ba maa wikpaŋ.
54005022	Gilɛɛ hahzi di kpa i nonee sag nɛr maa ni ú hum a huma. Di i ra ɛɛ guŋ, u wa ɛɛ wichᴐgaa, i nuu maanii niŋ dᴐᴐ chᴐgri. A du i wia maa tau dóŋa maa gilɛɛ waa pɛlii.
54005023	Gilɛɛ ra nyᴐᴐ nii bɛmbɛŋ. A nyᴐᴐ siŋ tama tama di ra jaa ú wer kuari i hia i gilɛɛ ra wii werge guŋ.
54005024	Nɛra baŋhina wichᴐgaa ᴐᴐ ra lii bᴐchaannɛ nɛr maa zum a wia. Baŋ hanna la seriya diiri bᴐr la, di nɛra maa teŋ zummᴐ lugᴐ ba ɛɛ wichᴐgaarɛ. Baŋhina ge wichᴐgaa, di harbᴐᴐ lɛi, nɛra wàá zum a wia.
54005025	Gunnɛ winanaa gba ɛɛi ᴐᴐ ra lii bᴐchaaŋ. Aŋhina waa lii manaŋ, ka a ge wàá wer suah di ra la.
54006001	Banla maa n ɛɛ balaa, bá ra kpa ba dᴐᴐra tᴐgzi nɛ́ra gilɛɛ wer na ŋmɛnɛɛ di ra gbɛlli Kᴐraawiizi ni u baglaa la.
54006002	Di balaa baŋhina du de di ɛɛ Yeesu hiŋra, ba dᴐᴐra ge ɛɛ Yeesu hiŋra, bá gilɛɛ kuu ba ni ba dᴐᴐra la n ɛɛ dᴐŋa hina hiŋaa naa biini wia di ra binni ba pɛɛ. Bá ra hum baa werge dikuu ban zummɛ lugᴐ banla n niŋ di tᴐna ba huma la biini n ɛɛ babalaa Yeesu hiŋra ni ba nɛnᴐŋŋaa la wia. Ɛɛ́ ra ŋᴐ wia naa di ra baglaa nɛnnɛ.
54006003	Di nɛr maa wa izoo di ra bagli Kᴐraawiizi wia a kur, waa yaa Dᴐᴐri Yeesu Kristo wibii wia ani u hinnanii naa wia sɛɛwɛ,
54006004	amᴐ sᴐnnyiŋŋii. Waa wia zummɛ. U wii maanii dᴐmbilaa. U ni u dᴐŋa hina a naa dikuu wiŋᴐjigzi wia. Bᴐwii ni hᴐᴐzi dii ni dᴐŋgbɛllaa ni nfɛrchᴐgaa maa ra lii dᴐmbilaa naa biinii.
54006005	Nɛra naa nfɛrɛ maa bir bittᴐᴐ. Wibii waa kaa hoo ba be. Ba jaa ra nyiŋŋi lugᴐ bá wer na tᴐna aŋhina ba hiŋaa biini di wer dᴐᴐ kebee.
54006006	Ama nɛr la maa n na hiŋ Kᴐraawiizi, u siwee kaa sᴐᴐni jaa, waabuu daŋ na tᴐna werge maa.
54006007	Ban lul yaa, yaa waa kummaa kpoglee di ba. Di yaa wa siuwᴐ ge, yaa wàá wer kpa kummaa di la.
54006008	Awia di yaa dᴐᴐ diwee ya di di kaa dᴐᴐ kunlaala ya laali, amᴐ ya gil guŋ kukki yaa.
54006009	Ka banla n aah siwii dikuu kebee wia daŋ chol. Kebee nyiŋŋaa la daŋ dar baa di du baa kunnyiŋŋichᴐgaa kpila biini a gil ba ra ɛɛ wia lugᴐ ba nyuuni n waa hore di kaa ra ɛɛ ba himmaa wichᴐgaa ba wia maa ta di chᴐgi.
54006010	Kebee nyiŋŋaa wiarɛ nɛra ra ɛɛ wichᴐgaa dee maa. Yeesu hiŋra baŋhina faa dᴐᴐ kebee nyiŋŋaare ba bampiree werge. Baŋ faa ra hiŋ kebee la, ba gil Yeesu hiŋaa di lau biinichᴐg deekpilakpila di ra tᴐᴐri ba hinaa.
54006011	Ka hiŋwaa n ɛɛ Kᴐraawiizi hiŋri naa, a dɛkkᴐ hiŋ gil wia naa maa ha ka aah siwii di ra hiŋ wia la n deŋlee di du wer Kᴐraawiizi be, di kaa dᴐᴐ Kᴐraawiizi yarda ni nɛnᴐŋŋaa ni kanyitti ni sisᴐna.
54006012	Hinna yoo i hiŋaa naa yoori naa, laalnaniirɛ i ra yoo gunla. Haa vɛɛ di ra yoo. Lau miibᴐᴐ la n waa tunaa dᴐᴐwɛ la nɛnnɛ. Kᴐraawiizi faa yiriibuu i ba u be di wa na miibᴐᴐ la saŋa la hiŋ faa sɛɛ u wia di hiŋuu nɛnnɛ nɛkpila baaŋ la.
54006013	N na yir Kᴐraawiizi la n na tɛɛ kummaa miibᴐᴐ la sᴐnnɛ ani Yeesu Kristo la n wette di chi Pᴐntius Pailᴐt be di ɛɛ daansɛɛnanii la ge sᴐŋ di ra ŋᴐ i be.
54006014	A hiŋ n nua naa maa miŋ baglii naa di gilɛɛ chᴐg u tama maa nɛ́r maa gilɛɛ wer ŋᴐ i wichᴐgaa wia di hanna la saŋa la yaa Dᴐᴐri Yeesu Kristo n niŋ kaa ba ya nau la.
54006015	Di u saŋa wa hello, Kᴐraawiizi daŋ gil u bir ba. Kᴐraawiizi dᴐᴐ sᴐnnɛ. U bɛnnɛ du de di ɛɛ koora maa koori, di kaa ɛɛ dᴐᴐra maa dᴐᴐri.
54006016	U bɛnnɛ dᴐᴐ miibᴐᴐ la n waa luglaa dᴐᴐwɛ, waa kaa dᴐᴐ tunaa ge, di du bᴐr la n na chaani werge maa í hel de huhzi la. Nɛr maa haa wᴐᴐ nawɛɛ. Nɛr maa wàá nau ge. Waabuu niŋ dᴐᴐ girme ni fᴐŋŋazeŋ hanna la saŋaa saŋa maa. Aamin.
54006017	Ŋᴐ banla n ɛɛ dᴐᴐna durnya naa biini lugᴐ bá gilɛɛ ra chᴐli ba hinaa di gilɛɛ gil ba daama ɛɛ ba tamii. A waa yarda dᴐᴐwɛ. Ŋᴐ bá gil Kᴐraawiizi la ɛɛ ba tamii. Waabuu ra tɛɛ yaa kummaa werge a du sum yaa be.
54006018	Ŋᴐ bá ra ɛɛ winanaa werge á wa du kaŋ di birgi ba daama, di ŋᴐ bá dᴐᴐ biinihuŋŋu lugᴐ ban niŋ wer ra hiini nɛra di ra tɛɛ baa kuna.
54006019	Bá ra ɛɛ anniizi maa di ra dau alugᴐ daama á wer hiini baa saŋa la n niŋ wa hel bá wer na miibᴐᴐ himmaa la.
54006020	Timoti, a binni huma la maa Kᴐraawiizi n yardii di tɛi la ni nɛnnɛ di bir i har kpu wiŋᴐpɛɛri la baŋ ᴐᴐ ra nyiŋŋi ba kpa di ra dii hᴐᴐzi la. Ba ra yiraabuu nunzuma, ka nunzuma maa lɛi.
54006021	Aabuu baŋhina sɛɛ di leu Kᴐraawiizi ŋmɛnɛɛ la. Ba waa kaa ra hiŋ. K'ᴐraawiizi hiinii.
55001001	Mìŋ́ Yeesu Kristo huŋhunni Pᴐᴐllɛ ra sɛbi hᴐŋ naa ń tɛi. A par Kᴐraawiizii u tɛŋ a huma. Nua la uŋ faa ŋᴐwɛɛ lugᴐ u daŋ gil ya wer na miibᴐᴐ Yeesu Kristo be la wiarɛ u gil n birgi u huŋhunni la.
55001002	N biinᴐŋŋii Timoti, n na jaamii. Yáa mɛɛ Kᴐraawiizi ni yaa Dᴐᴐri Yeesu Kristo hiinii di suŋ i ni di tɛi bampirsᴐna.
55001003	Saŋa maanii n na liizi i wia di ra suŋŋi Kᴐraawiizi la minna hum ani biinihuŋŋu gunla n naabaala n faa ra humuu la di ra tɛi di ra jaamuu dikuu i wia.
55001004	Anna liizi gunla hiŋ faa wiiwe la di ra kɛlli i ni lugᴐ ń wer nai ń bᴐra sᴐᴐni werge.
55001005	N na liizi gunla hiŋ yardi Kᴐraawiizi ani biinihuŋŋu alugᴐ i naa Lois ni i maa Yunaisi n faa yarduu la. N dᴐᴐ i tamiirɛ lugᴐ ba Kᴐraawiizi yarda dᴐnnɛ i ge gba dᴐᴐ.
55001006	Awia n ŋᴐ ń liiziibuu í kaa izi ra hum ani wiɛɛlaa fᴐŋŋa la Kᴐraawiizi n faa sunzii saŋa la miŋ faa kpa n nonee sag i ni la.
55001007	Kᴐraawiizi waa yaa tɛɛwɛ ᴐnsii ya ra ᴐm nɛra. U tɛɛ yaabuu bampiree ani nɛnᴐŋŋaa ani nfɛrɛ.
55001008	Awia gilɛɛ kaa gil hiihzi lawii yaa Dᴐᴐri wia baglaa biini, di gilɛɛ wa gil n wia naa waa ɛɛi hiihzi, baŋ kuu yaa Dᴐᴐri wia di tᴐŋ dia naa. Ka í ge ra di tᴐᴐrᴐᴐ dikuu amaniyesuma la wia alugᴐ gunla Kᴐraawiizi n niŋ hiinii ani fᴐŋŋa í wer dia la.
55001009	Waabuu lɛɛ yaa ha di yir yaa yaa ba waa hiŋ u hinnanii la. Yaa hunnanaa wia lɛi u yir yaa. U nɛsunaa dᴐᴐi ni u hiinaa ni gunla un dauri yaa wia saŋa maa la wiarɛ u yir yaa di hiini yaa dikuu Yeesu Kristo wia.
55001010	U dau yaa wiarɛ guŋ saŋa maa ka yaa jaa wa zum a wia saŋa la yaa Lɛɛri Yeesu Kristo n wa ballɛ la. Um ballɛ la, u chᴐgi siu fᴐŋŋaa di kaa gil miibᴐᴐ la n waa tuŋ la wia ra chaani nɛnnɛ di lii amaniyesuma la biini.
55001011	A amaniyesuma hiŋ wiarɛ Kᴐraawiizi liziŋ n ɛɛ u siiri di sii di ra ŋᴐa di kaa ɛɛ u huŋhunni ni u wia bagli.
55001012	A amaniyesuma wiarɛ n na di tᴐᴐrᴐᴐ filaŋkeŋ, ka u guŋ wanna ɛɛ hiihzi, dikuu bɛɛwiai, n zum Kᴐraawiizi la miŋ yardɛɛ labuu di dᴐᴐ u tamii lugᴐ u daŋ wer du u wia la maa uŋ gillɛ n ɛɛ la tau di ra la ú hᴐpizii la wa hel.
55001013	A liizi gunla maa miŋ faa baglii wibii a deŋli la di ᴐᴐ ra hiŋ guŋ di yardi Kᴐraawiizi di nᴐŋŋi nɛra. Yaa ni Yeesu Kristo n kpauwɛ wiarɛ yaa wer yardi Kᴐraawiizi di wer nᴐŋŋi nɛra la.
55001014	A du winanii la Kᴐraawiizi n gillɛ i dᴐᴐ la tau. U Dumnanii la n du yaa biine daŋ hiinii í wer du u tau.
55001015	I zummᴐ lugᴐ Eesia hina la maa gilimbuu ta. Haali Faijɛlus ni Hɛrmᴐjɛnis la gba gilimbuu.
55001016	Ka Onɛsifᴐrus waa, Kᴐraawiizii niŋ suŋ u ni u diahina ni dikuu uŋ ᴐᴐ wer di ra hiiniŋ n siwee ba hɛri wia. N ɛɛ nɛr la ban tᴐ diarɛ, ka n wia wᴐᴐ ra ɛɛ hiihzi.
55001017	Uŋ wa hel Room la, u ɛɛ ania maa di wer zum n bᴐr di ba n be.
55001018	Di yaa Dᴐᴐri hᴐpizii la wa hello, ú suŋ u ni. Gunla uŋ faa hiiniŋ Ɛfɛsus la gba, i zum a wiarɛ nɛnnɛ.
55002001	Awia, n bie, lɛɛ hiinaa la Yeesu Kristo n suŋ i ni di hiinii la di du i hiŋ bᴐkpega
55002002	di bagli wia la hiŋ nuuwɛ miŋ faa baglɛɛ nɛkpila baaŋ la di ge ra bagli baala baŋhina wia n dᴐᴐ yarda nɛnnɛ bá ge wer kpa bagli baŋhina jaa.
55002003	A di tᴐᴐrᴐᴐ ni kanyitti alugᴐ gunla soojananii n niŋ dia la. Yeesu Kristo soojaa hiŋ.
55002004	Di sooja ra nyiŋŋi u wia par u nabᴐma, waa ᴐᴐ kaa ra ɛɛ bol wiɛɛlaa á gilɛɛ waa tᴐ u sooja wia ŋmɛnɛɛ.
55002005	Nɛr la n na yoo yoori bᴐr, di waa yoori ŋmɛnizi ra hiŋ, wàá wer di.
55002006	Nɛr la n kuuhwɛ di par koo, waabuu niŋ di koo la lugli kuna.
55002007	A pessi n wiŋᴐzi naa nɛnnɛ. Yaa Dᴐᴐri daŋ hiinii i wer zum wii maa nɛnnɛ.
55002008	A liizi gunla miŋ baglii Yeesu Kristo wia di lii amaniyesuma la biini. N baglᴐᴐrɛ lugᴐ u ɛɛ Deevid naanaa di izi siu biini.
55002009	Miŋ ᴐᴐ ra bagli guŋ wiarɛ ba yiriŋ wichᴐg ɛɛri di tᴐŋ dia gba. Ka Kᴐraawiizi wiŋᴐzi lawaa, ba wàá wer tᴐa. A daŋ ᴐᴐ na bᴐr di ra hum.
55002010	Awia n daŋ di tᴐᴐrᴐᴐ maa gba ani kanyitti dikuu banla Kᴐraawiizi n lizɛɛ tɛɛ u hiŋ wia bá ge gba wer na lɛɛi Yeesu Kristo be di kaa na girme la n waa tuŋ la.
55002011	Wibiire ba ŋᴐ keŋ. Di yaa nuu maanii kpauwɛ di siu, amᴐ yaa nuu maanii niŋ kpau di dᴐᴐ miibᴐᴐ.
55002012	Di yaa di tᴐᴐrᴐᴐ filaŋkennaa, ka yaa daŋ ŋmɛnɛ wa hiinuu di ra di kora. Di yaa hᴐᴐ yaa nuu wia, u ge gba daŋ ŋmɛnɛ wa hᴐᴐ u ni yaa wia.
55002013	Di yaa wia waa yarda dᴐᴐwɛ, ka waabuu wia daŋ dᴐᴐ yarda hanna la. Wàá ka wer bir u hiŋ di kaa nyaa yarda.
55002014	A liizi baa wia naa wia di karfi baa ni Kᴐraawiizi sᴐŋ lugᴐ bá gilɛɛ ra bil dᴐŋa dikuu wiŋᴐpussi wia. U guŋ waa wikuarii maa dᴐᴐwɛ ka gil banla n na nuu la ba ra leu.
55002015	Ɛɛ ania maa i ŋmɛnɛ wer chi Kᴐraawiizi be ú ŋᴐ lugᴐ i wia maa lii siweere, hiíhzi gilɛɛ waa dii dikuu huma la hiŋ hummɛ wia. Ɛɛ́ ra bagli Kᴐraawiizi wibii wiŋᴐzi la nɛnnɛ ú deŋli.
55002016	Bᴐr la maa banna ŋᴐ wiŋᴐdumazi ani wiŋᴐpɛɛri, gilɛɛ ra la de. A wiŋᴐzi dee ra chᴐgi nɛraa ba ra vɛɛ Kᴐraawiizi di ɛɛ wichᴐgaa ra jaa.
55002017	Ba wiŋᴐzi la ɛɛwᴐᴐ lugᴐ zallaa di hee di ra jaa. Haimɛnius ni Failitus ɛɛ nɛra naa baŋhinaa.
55002018	Ba ta wibiire kir, dikuu bɛɛwiai, baabuu ᴐᴐ ra ŋᴐ lugᴐ nɛra siu biini izaa la teŋ bɛrᴐᴐrɛ di dar nɛra baŋhina ba waa kaa yardi Kᴐraawiizi.
55002019	Ama Kᴐraawiizi nua wiŋᴐzi dᴐᴐ wibiire. Waa birgaa maa dᴐᴐwɛ. Ba sɛbᴐᴐrɛ, dí, Yaa Dᴐᴐri zum banla n ɛɛ u hora labuu, di kaa sɛbi, dí, Nɛr la maa n na yir u hiŋ Kᴐraawiizi hor, ú gil wichᴐgaa ɛɛi.
55002020	Nɛzeŋ dia biini, salim viini ni lugbinanaa viini ᴐᴐ du denii. Chuuri viini ni daazi hora gba du de. Aŋhina dᴐᴐ girme, aŋhina ge waa girme dᴐᴐwɛ.
55002021	Gunnɛ di i lizi wia la miŋ ŋᴐwɛɛ la doŋa ha i ni, i daŋ wer dᴐᴐ girme la. I Dᴐᴐri daŋ lizii i ɛɛ u hor di gil i wer dɛg u huma. I daŋ ᴐᴐ dᴐᴐ wikuarii u kpai ra hum hunnanii la maa.
55002022	Haa bir i har di ra kpu kunnyiŋŋichᴐgaa la n ᴐᴐ ra tᴐᴐri biipᴐllaa la, ka aah siwii di ra nyiŋŋi gunla hiŋ niŋ wer ɛɛ ií wia wer deŋli nɛnnɛ ií wer yardi Kᴐraawiizi di nᴐŋŋi nɛra di dᴐᴐ nuukpaŋ i dᴐŋa hina ni di ra hiŋ banla maa n na jaami yaa Dᴐᴐri ani biinihuŋŋu la.
55002023	Ka gilɛɛ ra hiŋ banla n na bil dᴐŋa di ra ŋᴐ wipɛɛri baŋ waa a wia zummɛ ka ra ŋᴐa la. I zummᴐ lugᴐ a ᴐᴐ birgi naarii.
55002024	A waa dɛkkɛ yaa Dᴐᴐri balii n ɛɛ kalu hiŋ. A wesso uŋ ᴐᴐ pɛssi nɛra maa ni di kaa wer ra bagli baa nɛnnɛ di wer di ra di baa kanyitti,
55002025	di dᴐᴐ sisᴐna di ra deŋli banla n na yoou. Di Kᴐraawiizi daŋ bir ba bampiree di pilli ba siwee bá zum wibii, yaa waa zum.
55002026	Aŋhina be u daŋ hiini baa guŋ bá nfɛrɛ ba bá wer foozi ba hinaa Sitaani la n lauri baa di fir baa ba ra sɛɛ u kipar la nonee biini.
55003001	Zum wii naa lugᴐ durnya tuna hᴐpizaa biini, wiarɛ niŋ wa huuzi nɛr maa.
55003002	Nɛra danna nyiŋŋi ba bɛnaa wia di ɛɛ kebinyiŋŋe ni barabara hina di yir ba hinaa nɛzenaa di ra gbɛlli nɛra di ɛɛ dignikpega hina di ra vɛɛ ba maawaa ni ba mɛɛwaa nuuzi. Ba bᴐra wàá sᴐᴐni banla n hiini baa la ni. Ba daŋ ɛɛ nɛchunzi.
55003003	Ba wàá dᴐᴐ ba himmaa nɛra bila. Ba siwee wàá sᴐᴐni ba dᴐma ni. Ba danna zᴐᴐzi nɛra di kpoŋ werge di dᴐᴐ miisᴐᴐhchᴐgaa di hah winanaa
55003004	di ɛɛ sᴐsᴐgᴐ hina ni siwema hina ni sᴐnnyiŋŋe di ra nyiŋŋi ba hinaa dii di kaali Kᴐraawiizi.
55003005	Ba daŋ ɛɛ wiijaama ka ba hiŋaa wàá wer lizi baa dikuu baŋ vɛɛ u fᴐŋŋa wia. Gilɛɛ ra hiŋ nɛra naa dᴐŋa.
55003006	Ba baŋhina ᴐᴐ ra zuu nɛra diinii di ra dar haana la n waa nfɛrɛ dᴐᴐwɛ la. Haana naa dizi wichᴐgaa siili ba ninɛɛ. Ba kunnyiŋŋichᴐgaarɛ ra fir baa.
55003007	Ba ᴐᴐ ra helli wiarɛ ka zum wibii himmaa huhzi.
55003008	Gunla Jannis ni Jambiris n faa ra yoo Moosis la, gunnɛ nɛra naa ᴐᴐ ra yoo banla n na bagli wibii la. Ba nfɛrɛ maa nfɛrchᴐgaarɛ. Kᴐraawiizi vɛɛ baabuu u hiŋaa biini.
55003009	Ka ba wàá wer la see. Nɛra maa daŋ zum ba huma la zɛɛ di zum lugᴐ a ɛɛ wipɛɛrii. Gunnɛ ba faa wer zum Jannis ni Jambiris huma zɛɛ la.
55003010	Ka i zum baglaa la miŋ faa baglɛɛ labuu di na n wiɛɛlaa la miŋ faa ɛɛwɛ di zum wia la n baani n na ɛɛa la di zum gunla miŋ yardi Kᴐraawiizi ani gunla wii maa n haŋ wa ɛɛŋ ka n ᴐᴐ haa vɛɛ ra hiŋ la, di zum n nɛnᴐŋŋaa ni n kanyitti dᴐᴐi
55003011	di zum wichᴐgaa la nɛra n ɛɛŋ ni tᴐᴐrᴐᴐ la miŋ diwee Antiᴐk ni Aikonium ni Listira maa biini la. Ba tᴐᴐrimbuu werge, ka yaa Dᴐᴐri lɛɛŋ a maa biini.
55003012	Wibii maa, banla maa n na nyiŋŋi ba ɛɛ winanaa di ra hiŋ Yeesu Kristo, ba daŋ na tᴐᴐrᴐᴐ.
55003013	Ka wichᴐg ɛɛra ni sᴐsᴐgᴐ hina wichᴐgaa daŋ nyaŋŋi di ra la, ba ra dar nɛra, nɛra ge ra dar baa.
55003014	Ka híŋwaa ra hiŋ wia la hiŋ hellee di wa zum lugᴐ a ɛɛ wibiire la. I zum banla n baglii labuu,
55003015	di kaa zum wia la n du Kᴐraawiizi Hᴐŋ biini i bichalli maa wa lii zinaa. A wia daŋ gil i dᴐᴐ nfɛrɛ di zum gunla hiŋ niŋ yardi Yeesu Kristo di wer na lɛɛi.
55003016	Wiŋᴐzi la maa n du Kᴐraawiizi Hᴐŋ la biini, a maanii Kᴐraawiizi faa kpa di du nɛra baŋhina nuuzi ba sɛbaa dau. A maa wessoo alugᴐ á ra bagli wia di ra karfi nɛra ni wichᴐgaa ɛɛi di ra deŋli ŋmɛnizi di ra bagli winanaa ɛɛi.
55003017	A maanii du de á wer hiini Kᴐraawiizi hiŋri ú wer hum hunnanii dee maa.
55004001	N na ŋᴐ i benii siaahmu ni. N chigᴐ Kᴐraawiizi ni Yeesu Kristo la n niŋ wa di nyinee ni lalaa maa seriya la naazii di hɛɛhzi u balaa ni u kora dii.
55004002	Ɛɛ́ ra ŋᴐ Kᴐraawiizi wia. Gil a su i siwii i ra ŋᴐa baglaa saŋazi ni saŋadumazi maa. Lau kanyitti ani Kᴐraawiizi wibii di ra bagli nɛra bá zum wichᴐgaa la banna ɛɛ di ra jugmi baa di kaa ra bagli baa gunla ban ninna hiŋ,
55004003	dikuu bɛɛwiai, saŋa bɛl daŋ wa hel í wibii wiŋᴐzi naa ra biri ba siwee bá nyiŋŋi nɛra la n niŋ bagli baa wia la n niŋ par baa di zuu baa suma la
55004004	di vɛɛ wibii nuui ka bir ra nyiŋŋi kara wia.
55004005	Ka híŋwaa ᴐᴐ lau i hiŋ wii maa ni di ra di tᴐᴐrᴐᴐ ni kanyitti di ᴐᴐ lizi amaniyesuma la wia ra tɛɛ nɛra di ra hum i huma la Kᴐraawiizi n tɛi la maa.
55004006	Miŋwaa, ba jaa ra nyiŋŋuu ba fugiŋ alugᴐ niitaalii di ra tɛɛ Kᴐraawiizi. N saŋa hello miŋ niŋ siu di kaali.
55004007	N yoo yoorinanii labuu guŋŋ di wa tuŋ di chᴐ chᴐi la ge di wa hel u tuna di kaa lau Kᴐraawiizi yarda di hiŋuu guŋŋ di wa hel zinaa. Maa bittɛ.
55004008	Awia nɛnanii huma tᴐna du denii. Kᴐraawiizi la n ɛɛ seriya diiri wia n dᴐᴐ wibii la lizuubuu di dawiŋ dikuu miŋ ɛɛ annii maa tuŋ la wia. Di u hᴐpizii la wa hello, u daŋ jaa kpau tɛŋ di kaa kpa aŋhina ge tɛɛ banla maa n na kɛlli u ni di ra binni u ŋmɛnɛɛ bá wer nau la.
55004009	Ɛɛ ania maa di ba n be manaŋ.
55004010	Dɛmas la gilimbuu ta dikuu durnya kuna nyiŋŋaa wia ka la Tɛssalᴐnaika. Kirɛsɛns la kaali Galasiarɛ. Taitus ge kaali Dalmasia.
55004011	Luuk bɛnnɛ du n be bᴐnnaa. Gil Maak gba hiŋii di ba. U wettoo di ra hiiniŋ werge huma naa biini.
55004012	N hum Tichikusii u la Ɛfɛsus.
55004013	Di i ŋᴐ í ba n be naa, nyiŋŋi n wɛjɛ la miŋ gillɛ Karpus la n du Troas la be di ra bᴐᴐni, di kaa nyiŋŋi n takardaazi ni n hᴐna la ge di ra ba. Ka hᴐna labuu n na nyiŋŋi werge.
55004014	Luuri bɛl du denii ba ra yiruu Alɛzanda. U faa ɛɛmbuu wichᴐgaa paa. Yaa Dᴐᴐri daŋ turguu u wichᴐgaa la kim.
55004015	A dazi ú waa nai di ra tᴐᴐri. U faa ra yoo yaa baglaa naabuu werge maa.
55004016	Nɛr maa waa n har chigɛ n lugli seriya dii la. Ba maanii giliŋ ta. Kᴐraawiizii niŋ gil ba wichᴐgaa la tɛɛ baa.
55004017	Ka n Dᴐᴐriwaa chigᴐ n hattɛ di duŋ bᴐkpega n wer di ra ŋᴐ u wiŋᴐzi la maa ra tɛɛ banla maa n waa Jus hina ɛɛwɛ ba maa nuu. U lɛɛmbuu di lii tᴐᴐrᴐᴐzeŋ himmaa biini.
55004018	U danna liziŋ wii maa biini di kpogliŋ guŋŋ ń wa zuu u kora la n du Kᴐraawiizi be la biini. Gil u sᴐŋ dᴐᴐ girme filaŋkennaa di hanna la saŋaa saŋa maa. Aamin.
55004019	Jaami Pirsila ni Akuila ni Onɛsifᴐrus dia hina la tɛŋ.
55004020	Ɛrastus haa du Kᴐrint. Trᴐfimus ge faa ra wiiu n giluu Mailitus.
55004021	Ɛɛ ania maa di ba n be manaŋ ka waári saŋa wa hel. Yubulus ni Pudɛns ni Linus ni Klaudia ra jaamii. Yeesu hiŋra la maa ra jaamiibuu.
55004022	Yáa Dᴐᴐri du ii be di ra hiini ii maa.
56001001	Mìŋ́ Pᴐᴐllɛ ra sɛbi hᴐŋ naa ń tɛi. N ɛɛ Kᴐraawiizi baliirɛ di kaa ɛɛ Yeesu Kristo huŋhunni ń wer hiini banla Kᴐraawiizi n lizɛɛ tɛɛ u hiŋ la bá wer yarduu di kaa wer zum u wibii la maa n du yaa hiŋaa naa biini,
56001002	di wer dᴐᴐ miibᴐᴐ la n waa tunaa dᴐᴐwɛ la tamii. Kᴐraawiizi la n waa kara a kanni la, waabuu ŋᴐ a nua saŋa la uŋ faa haa waa durnya tawɛɛ mᴐᴐ la.
56001003	Ka u himmaa kipar saŋa n wa helle, u gil nɛra zum a miibᴐᴐ wia di lii wiŋᴐzi la uŋ gillɛ n na ŋᴐ la biini. Yaa Lɛɛri Kᴐraawiizi labuu gillɛ n wa zum a maa wia di ŋᴐ ń na bagli nɛra.
56001004	N bie Taitus, n na jaamii. Mìŋ́ lulii hiŋaa naa yaa maa n na hiŋ naa biini. Awia i ɛɛ n bie himmaanii. Yáa mɛɛ Kᴐraawiizi ni yaa Lɛɛri Yeesu Kristo hiinii di tɛi bampirsᴐna.
56001005	Miŋ gilii Kirit la, n faa ra nyiŋŋuu lugᴐ i wer tuŋ wia la n faa haa kawɛɛ de la di la bola la maa di ga lizi nabᴐnzi Yeesu hiŋra la maa biini gunla miŋ baglii la bá wer ra binni ba ni.
56001006	Miŋ ŋᴐ í lizi nabᴐnzi naa, ɛɛ́ lizi banla n waa wichᴐgii maa dᴐᴐwɛ nɛra n niŋ ŋᴐ ba wia, ba kaa dᴐᴐ hahkpaŋkpaŋa bɛŋ la. A wesso ba biizi ge n na sɛɛ Yeesu wia, nɛ́ra gilɛɛ wa wer ŋᴐ ba wia alugᴐ ba kpoŋŋoo di ɛɛ dignikpega hina,
56001007	dikuu bɛɛwiai, a dɛkkᴐᴐ nɛr la n na binni Yeesu hiŋra ni n ɛɛ nɛpa nɛ́r maa gilɛɛ wer ŋᴐ u wichᴐgaa ɛɛi maa. Kᴐraawiizi baliirɛ. ú gilɛɛ ra na u hiŋ, di gilɛɛ dᴐᴐ baasi werge, di gilɛɛ ra nyiŋŋi siŋ nyᴐᴐi, di gilɛɛ dᴐᴐ miisᴐᴐh, di gilɛɛ ra nyiŋŋi kebidoŋa.
56001008	ú ɛɛ hᴐᴐhrilɛɛri di ᴐᴐ ra nyiŋŋi winanaa wia. Ɔ'ᴐ dᴐᴐ nfɛrɛ nɛnnɛ di gil u wia maa ra deŋli, dóŋa maa gilɛɛ waa pɛli u ni. Ɔ'ᴐ ra lau u hiŋ nɛnnɛ,
56001009	di ᴐᴐ ra hiŋ Kᴐraawiizi wibii gunla baŋ faa bagluu la ú ᴐᴐ wer ra ŋᴐ Kᴐraawiizi wia ŋmɛnizi gunla anna hiŋ di ra tɛɛ nɛra di kaa wer ra di banla n na hᴐᴐ la wibii bá zum.
56001010	Nɛkpila du de di ɛɛ dignikpega hina di ra ŋᴐ wia pɛɛpɛɛ di ra dar nɛra. Banla n na teŋri hɛna labuu ra dar nɛra werge.
56001011	A wesso nɛra n tᴐ ba nuuzi bá siigi. Ba ra chᴐgi nɛra ni ba diini hina maanii di ra bagli wia la n waa dɛkkɛ bá na kebee a biini.
56001012	Ba bɛl ɛɛ dᴐgtɛɛrɛ di faa ŋᴐ ba wia keŋ, dí, Kirit hina maa ɛɛ karkannaa ani wichᴐg ɛɛraa di dᴐᴐ kɛkɛluu ni yaara.
56001013	Wibiire u faa ŋᴐ gunla. Awia, a di baa wibii bá zum ka bá jaa ra hiŋ Kᴐraawiizi ŋmɛnɛɛ ani wibii.
56001014	Gilɛɛ ra hagzi Jus hina kara la ni wia la banla n vɛɛ wibii n na ŋᴐ bá ra ɛɛ la.
56001015	Di i himmaa biini wesso, kummaa wessoo tɛi. A waa kii. Ka banla n dᴐᴐ wichᴐgaa ba biine, ba waa yarda dᴐᴐwɛ la, kummaa ra kiiu. Ba biine nfɛssi ni ba biine wia maa doŋŋoo.
56001016	Ba ŋᴐ ba zum Kᴐraawiizii. Ka ba wiɛɛlaa biinii i chi zum lugᴐ ba waa Kᴐraawiizi zummɛ. Ba ɛɛ nɛjagazii. Ba waa wia ra nuu. Ba waa wer winanaa maa ɛɛi.
56002001	Ka híŋwaa ra bagli Kᴐraawiizi wibii ni u ŋmɛnizi á ra deŋli nɛnnɛ.
56002002	Ŋᴐ bazɛŋzi be dí bá ra lau ba hinaa wii maa ni di ra ɛɛ wia la n dɛkkɛ di dᴐᴐ nfɛrɛ di ra hiŋ yaa hiŋaa naa nɛnnɛ di dᴐᴐ nɛnᴐŋŋaa ni kanyitti.
56002003	Hazɛŋzi ge, ŋᴐ ba be dí bá ra ᴐm Kᴐraawiizi di ra hiŋuu di gilɛɛ ra zᴐᴐzi nɛra di gilɛɛ gil siŋ dᴐᴐ baa, ka bá ra bagli winanaa ɛɛi.
56002004	Di ba ra ɛɛ guŋ, ba daŋ wer bagli suŋgure gunla ban niŋ nᴐŋŋi ba janna ni ba biizi
56002005	di dᴐᴐ nfɛrɛ nɛnnɛ, dóŋa maa gilɛɛ waa pɛli ba ni. Bá ra hum ba huma ba diini di ᴐᴐ ra ɛɛ nɛra winanaa di ᴐᴐ ra sɛɛ ba janna dᴐᴐra. Bá ra ɛɛ guŋ, nɛ́ra gilɛɛ wa kuu ba wia di ra gbɛlli Kᴐraawiizi wiŋᴐzi la.
56002006	Ŋᴐ biipᴐllaa ge be lugᴐ bá dᴐᴐ nfɛrɛ nɛnnɛ wii maa biini.
56002007	Hìŋ́ niŋ ᴐᴐ ra hiŋ nɛnnɛ bá wer zum hinnanii hiŋaa i be. Ɛɛ́ gil i baglaa a deŋli di ᴐᴐ ra ɛɛ wia la n dɛkkɛ.
56002008	Gil i wiŋᴐzi ᴐᴐ dᴐᴐ wibii nɛnnɛ bá nyiŋŋi gardama maa huhzi. Di gunnɛ, yaa dᴐma wàá na wichᴐgii maa di wer ŋᴐ yaa wia ka á ɛɛ baa hiihzi.
56002009	Ŋᴐ balaa be lugᴐ bá ra sɛɛ ba dᴐᴐra dᴐᴐra wii maa bᴐr. Bá gil ba wia par baa nɛnnɛ di gilɛɛ ra gbirgi ba nuuzi
56002010	di gilɛɛ ra ŋmɛɛ ba kuna. Ka bá gil ba wia ᴐᴐ dᴐᴐ yarda nɛnnɛ ba be. Di ba ra ɛɛ guŋ, yaa Lɛɛri Kᴐraawiizi wia naa yaa n na bagli naa daŋ na sᴐŋ dikuu ba wia,
56002011	dikuu bɛɛwiai, Kᴐraawiizi gillᴐᴐ u nɛsunaa dᴐᴐi ni u hiinaa lii bᴐchaaŋ filaŋkeŋ nɛ́r maa wer zum a wia di wer na lɛɛi.
56002012	Awia gunna bagluu lugᴐ a wesso yaa n vɛɛ wichᴐgaa maa ani kunnyiŋŋichᴐgaa la maa ka dᴐᴐ nfɛrɛ di ra ɛɛ wia la n deŋlee di dᴐᴐ biinihuŋŋu filaŋkeŋ hina naa be
56002013	di ra kpaŋ saŋa la Yeesu Kristo n niŋ ba ni u girme ni ya nau la. Waabuu Kᴐraawiizizeŋ ni yaa Lɛɛri la. U balaa tamii dᴐᴐi ɛɛ yaa bᴐsᴐnaa werge.
56002014	U siuwᴐᴐ dikuu yaa wia ú wer turgi yaa kim di lɛɛ yaa wichᴐgaa maa biini di wer chag yaa doŋa maa ha ya wer birgi u bɛŋ hora di wer aah siwii ni winanaa ɛɛi.
56002015	Bagli wia naa maa di ŋᴐ bá ra hiŋ di pilli ba wolli. A ɛɛ guŋ maa ani fᴐŋŋa ni. Gilɛɛ gil nɛr maa waa gbɛllii.
56003001	Liizi baa lugᴐ a dɛkkᴐ banna sɛɛ ba hɛri nabᴐnzi ni ba nabᴐnzi maa dᴐᴐra di ra hiŋ ba nuuzi di feli ɛɛ sirya dau bá hum hunnanii maa
56003002	di gilɛɛ ra gbɛlli nɛra, di gilɛɛ ra nyiŋŋi kalu, ka pɛssi ba ni di dᴐᴐ sisᴐna nɛr maa ni,
56003003	dikuu bɛɛwiai, yaa gba faa gɛnnᴐᴐ guŋ. Yaa faa waa wia ra nuu. Ba faa dar yaabuu yaa faa birgi yoma di faa ra hiŋ yaa kunnyiŋŋichᴐgaa di ra di yaa hinaa jagajaga. Miisᴐᴐh ni bᴐwii maa mannii yaa faa dᴐᴐ di ra la. Nɛra faa hah yaa, yaa ge hah nɛra.
56003004	Denii yaa Lɛɛri Kᴐraawiizi nɛhiinaa ni u nɛnᴐŋŋaa dᴐᴐi n wa liwɛɛ yaa zum a wia la,
56003005	u lɛɛ yaa ha. Un lɛɛ yaa ha la, yaa winanaa ɛɛi wia lɛi u lɛɛ yaa ha. Un suŋ yaa ni wiarɛ u lɛɛ yaa ha la di sᴐ yaa nii yaa wer dᴐᴐ miibᴐᴐfalii di kpa u Dumnanii tɛɛ yaa ú wer kuari yaa biine.
56003006	Uŋ kpa u Dumnanii tɛɛ yaa la, u tɛɛ yaabuu werge maa dikuu yaa Lɛɛri Yeesu Kristo wia.
56003007	A Yeesu n suŋ yaa ni di hiini yaa wiarɛ yaa wia wer deŋli Kᴐraawiizi be la, yaa kaa dᴐᴐ u miibᴐᴐ la n waa tuŋ la tamii lugᴐ yaa daŋ wa nau.
56003008	Wia naa maa ɛɛ wibiire. Ɛɛ́ ra baglaa ani fᴐŋŋa ni di ra tɛɛ banla n sɛɛ Kᴐraawiizi wia di yarduu bá aah siwii di ra ɛɛ winanaa. Guŋ dᴐᴐ tᴐna ni hiinaare werge.
56003009	Ɔ'ᴐ gil hᴐᴐzi dii la n ɛɛ gɛnni wia la, di gilɛɛ kpogli wiŋᴐzi ani ii naabaala naabaalazi wiazi ni kiizi hiŋaa wia. Annii waa tᴐna maa dᴐᴐwɛ. A ɛɛ pɛɛrɛ.
56003010	Nɛr la n na di hᴐᴐzi guŋ, karfuu ú ra dazi. Di u haa ra di a hᴐᴐzi, kaa karfuu. Di waa i karfaa hiŋ nuuzi anɛɛ la nuuwɛ, ií giluu,
56003011	dikuu bɛɛwiai, i zum baal naa deere gunla un duwɛɛ. U nfɛrɛ bittᴐᴐ, u ra ɛɛ wichᴐgaa. U himmaa zummᴐ lugᴐ u ra ɛɛ wichᴐgaarɛ.
56003012	Di n wa hum Artɛmas gɛɛ Tichikus di tɛi, ɛɛ ania di ba n be Naikᴐpᴐlis a saŋa, dikuu bɛɛwiai, n daŋ ga du de waári saŋa wa tuŋ mᴐᴐ.
56003013	Ɛɛ ania maa di hiini kiizunni Zɛnas la ni Apᴐlᴐs la bá wer la ba laŋri bᴐr la di gilɛɛ wa nyaa kummaa ban niŋ kpa di ra la.
56003014	Gil yaabalaa maa ge ra helli winanaa ɛɛi á mani baa bá ᴐᴐ wer ra hiini banla maa ban niŋ hiini bá gilɛɛ wa ɛɛ nɛra la n waa tᴐna maa dᴐᴐwɛ.
56003015	Banla maa n du n be bᴐnnaa ra jaamii. Jaami banla maa yaa ni baa n summɛ dikuu hiŋaa naa yaa maa n na hiŋ naa wia. K'ᴐraawiizi hiini ii maa.
57001001	Mìŋ́ Pᴐᴐl la n du diitᴐᴐri dia dikuu Yeesu Kristo wia la ni yaa dᴐŋhiŋ Timotii ra sɛbi hᴐŋ naa di ra tɛɛ yaa nɛnᴐŋŋii Failimᴐn la n ᴐᴐ ra hiini yaa huma naa biini la.
57001002	Yaa ra jaami i ni Yeesu hiŋra la maa n ᴐᴐ chaali i dia biini ani yaa dᴐŋhiŋ haaŋ hiŋ Afia la ani Arkipus la n ᴐᴐ hiini yaa di ra yoo Kᴐraawiizi laal la.
57001003	Yáa mɛɛ Kᴐraawiizi ni yaa Dᴐᴐri Yeesu Kristo hiini ia di tɛɛ ia bampirsᴐna.
57001004	Saŋa maa, di n waa nyiŋŋi n suŋŋi n mɛɛ Kᴐraawiizi, aŋ suŋŋuu di tɛ'i di ra jaamuu,
57001005	dikuu bɛɛwiai, n nuu i wiarɛ gunla hiŋ nᴐŋŋi Kᴐraawiizi biinanaa la maa di yardi yaa Dᴐᴐri Yeesu nɛnnɛ la.
57001006	Awia n na suŋŋi Kᴐraawiizii lugᴐ ú gil nuukpaŋ dᴐᴐi la i ni Kᴐraawiizi biinanaa la n dᴐᴐwɛ dikuu ii Kᴐraawiizi yarda wia la ú wer lii tᴐna tɛɛ ia ií wer zum suma la maa iin dᴐᴐwɛ Kristo hiŋaa naa biini.
57001007	N niwee, i nɛnᴐŋŋaa naa gillᴐᴐ n bᴐra sᴐᴐni werge di ra tig n bampirii, dikuu bɛɛwiai, Kᴐraawiizi biinanaa ra na hiinaa ni bᴐsᴐnaa werge i be.
57001008	Awia miŋ dᴐᴐ fᴐŋŋa Kristo hiŋaa naa biini lugᴐ miŋ niŋ wer bagli kpegzi i ni di ŋᴐ í ɛɛ wii la n dɛkkɛ naa, ka màá sɛɛ ɛɛ guŋ.
57001009	Miŋ nᴐŋŋii keŋ wiarɛ n ŋᴐ n daŋ gil guŋ ka ra suŋŋii wii naa. Minuu Yeesu Kristo huŋhunni Pᴐᴐl la ban tᴐ dia dikuu u wia la. Ka màá kuu guŋ wia di di kpegzi i ni.
57001010	N na suŋŋiibuu di ra tɛɛ n bie bɛl. U sᴐnnɛ Onɛsimus. Minuu luluu Kristo wia biini di birgi u mɛɛ diitᴐᴐri dia naa biini.
57001011	U faa waa wikuarii maa dᴐᴐwɛ i be. Ka filaŋkeŋ naa u dᴐᴐ wikuariirɛ werge maa i be di dᴐᴐ wikuarii n ge gba be.
57001012	Ka n humuubuu ú bir la i be filaŋkeŋ. Un laŋŋɛ naa, u ni n bampiriire laŋŋɛ, dikuu bɛɛwiai, n bampirii lawuubuu.
57001013	N faa ra nyiŋŋuu u du n be ú wer lɛɛ i bᴐr di hiiniŋ diitᴐᴐri dia naa ban tᴐŋ dikuu amaniyesuma la wia biini.
57001014	Ka n faa waa nyiŋŋi n ɛɛ wii naa di maa i be nuuwɛ mᴐᴐ. Di i himmaa biini tɛi lugᴐ í hiiniŋ guŋ, amᴐ í hiiniŋ. Ka maa nyiŋŋi i ɛɛ winanaa dikuu miŋ firii wia.
57001015	Onɛsimus n lii i nonii biini tama naa, aŋhina be guŋ ɛɛwᴐᴐ ka í kaa wer nau di du i be saŋa maa di ra la.
57001016	Ama filaŋkennaa wàá ka ɛɛ lugᴐ i yom bɛnnɛ. U jaa ɛɛu lugᴐ i maa bie ni i nɛnᴐŋŋiirɛ. Miŋ nᴐŋŋuu naa, ka hiŋwaa daŋ nᴐŋŋuu werge dikuu uŋ ɛɛ i yom di kaa ɛɛ i dᴐŋhiŋ yaa Dᴐᴐri hiŋaa naa biini wia.
57001017	Di n nii ɛɛ kpaŋ, amᴐ í lɛɛu alugᴐ gunla hiŋ niŋ lɛɛŋ la.
57001018	Di u faa ɛɛi wichᴐgii maa gɛɛ u di i kimnɛ, gil tɛu ka kpaa ra pɛɛziŋ.
57001019	Mìŋ́ Pᴐᴐllɛ sɛbɛɛ bᴐnnaa. N daŋ turgii. Ama n ge gba kim ra hiŋ i ninɛɛ dikuu miŋ lɛɛ i miibᴐᴐ wia.
57001020	Awia, n niwee, gil n ge na hiinaa tama i be yaa Dᴐᴐri huma naa biini. A duŋ bᴐkpega dikuu yaa maa ni Kristo n kpauwɛ wia.
57001021	Minna sɛbi naa, n dᴐᴐ i tamiirɛ lugᴐ i daŋ ɛɛ gunla maa miŋ ŋᴐwɛɛ naabuu di kaa ra jaa gba.
57001022	Too. Wii bɛl haa du de miŋ niŋ suŋŋii. Ɛɛ chᴐᴐri bᴐr bɛl sirya tɛŋ ń na ba, dikuu bɛɛwiai, n dᴐᴐ Kᴐraawiizi tamiirɛ lugᴐ u daŋ nuu ii suŋŋaa la di gil n ba di wa du ii be.
57001023	N ni Ɛpafiras maanii ba tᴐ dia ɛŋ dikuu Yeesu Kristo wia. U ra jaamii.
57001024	Maak ni Aristarkus ni Dɛmas ni Luuk la n ni baa n na hum la, ba ge gba ra jaamii.
57001025	Yáa Dᴐᴐri Yeesu Kristo hiinii.
58001001	Faalaa la Kᴐraawiizi faa ŋᴐ wiarɛ di ra tɛɛ yaa naabaala saŋakpila maa. Gunla um bagli baa a wia gba kpillᴐᴐ. U dᴐgtɛɛzii u gil ba ŋᴐ a wia ra tɛɛ nɛra la.
58001002	Ka tuna hᴐpizaa naa biiniwaa, u biere u gil u ŋᴐ wia tɛɛ yaa. U bie hiŋ, u gillᴐᴐ u dᴐᴐ u kummaa. Uŋ faa ta chiŋ ni hɛri la, waabuu u faa gil u taa la gba.
58001003	Kᴐraawiizi girme du u ninɛɛ. Gunla Kᴐraawiizi n duwɛɛ, gunnɛ u ge du. U li u himmaanii sooo. U wiŋᴐzi dᴐᴐ fᴐŋŋa biinii kunla maa n du de wer du de. A Kᴐraawiizi bie hiŋ n wa lizi wichᴐgaa doŋa nɛra ni, u la ga so Kᴐraawiizi nabᴐmbᴐr.
58001004	U kaali mɛlikazi la werge maa, dikuu u sᴐŋ la Kᴐraawiizi n tɛu n du wer kaali a sᴐna wia.
58001005	Kᴐraawiizi ŋᴐ u wiarɛ keŋ dí N biere hiŋ. N luliibuu zinaa, di kaa ŋᴐ, N daŋ ɛɛ lugᴐ u mɛɛ, u ge ɛɛ lugᴐ n bie. Mɛlika bɛlii wiarɛ Kᴐraawiizi haa ŋᴐ kennei?
58001006	Uŋ wa gillɛ u biinabᴐma zuu durnya la, u ŋᴐ, Kᴐraawiizi mɛlikazi maa danna jaamuu.
58001007	Uŋ ŋᴐ u mɛlikazi ge wia, u ŋᴐ, U gillᴐᴐ u mɛlikazi ɛɛ lugᴐ peu ni ninlau.
58001008	Ka uŋ ŋᴐ u bie wia, u ŋᴐ, I kora daŋ ᴐᴐ chiu di hanna la saŋa maa. Kᴐraawiizi wideŋlaa ɛɛ i koori daŋkpalaa ií kpa ra dᴐᴐ nɛra.
58001009	I nᴐŋŋi wideŋlaare ka hah wiᴐhᴐgaa. Awiarɛ i mɛɛ Kᴐraawiizi gil i bᴐra sᴐᴐni di tɛi sᴐnzeŋ di kaali i dᴐŋa hina la.
58001010	Ba kaa ŋᴐ u wia, dí, N dᴐᴐri hinuu ta hɛri lugli la. Chiŋ ge gba ɛɛ i humaa.
58001011	A chiŋ ni hɛri daŋ ŋmɛnɛ chᴐgi, ka hiŋwaa du de di ra la. A daŋ siuzi lugᴐ wɛjɛ n ᴐᴐ siu la
58001012	I daŋ kpɛwaa di dau alugᴐ wɛjɛ n ᴐᴐ siu ba kpɛwuu di dau la. A wàá ᴐᴐ kaa wer du wer lugᴐ afalli la di hanna la. Ka hiŋwaa daŋ ᴐᴐ du gunla hiŋ faa duwɛɛ la. I binni wàá dᴐᴐ a maga.
58001013	Kᴐraawiizi faa ŋᴐwᴐᴐrɛ dí, Wa so n nabᴐmbᴐr bᴐnnaa ka ń gil i dᴐma birgi i yoma. Mɛlika bɛlii wiarɛ Kᴐraawiizi haa ŋᴐ u wia kennei?
58001014	Kᴐraawiizi huŋhunna lɛi aawaa? Ɔᴐ humaabuu á hiini banla un niŋ lɛɛ la.
58002001	Awia a dɛkkᴐᴐ yaa n niŋ keŋŋi digna di nuu di ra wia la yaa n nuuwɛ ya gilɛɛ wa fori di ra la har,
58002002	dikuu bɛɛwiai, wiŋᴐzi la mɛlikazi n faa baglɛɛ la faa ɛɛwᴐᴐ lugᴐ gbᴐgkpeg bɛl. Unla maa n faa vɛɛa, ba faa ᴐᴐ tɛubuu kim.
58002003	Di mɛlikazi hora kpekko guŋ ka di yaa vɛɛ yaa lɛɛi naa n ɛɛ wizeŋ werge maa di kaali mɛlikazi wiŋᴐzi la kennaa, ɛrɛɛ ya ge ɛɛ di wer liiyɛi? Yaa Dᴐᴐri himmaanii felee bagli yaa a wia. Denii banla n nuu a wia u be la kaa ra bagli yaa di ɛɛ u wiŋᴐzi la daansɛɛ di ra tɛɛ yaa.
58002004	Kᴐraawiizi ge gba ɛɛ u daansɛɛrɛ di ɛɛ wizenaa ni wisɛɛlaa ni fᴐŋŋawia deekpila di bᴐnni nɛra wiɛɛlaa fᴐŋŋazi gunla maa am paruu di lii u Dumnanii fᴐŋŋa biini.
58002005	Mɛlikazi lɛi Kᴐraawiizi ŋᴐ ú tɛa fᴐŋŋa á dᴐᴐ durnya hina la n niŋ wa du de saŋa la yaa n na ŋᴐ a wia la.
58002006	Nɛbɛl sɛbᴐᴐrɛ Kᴐraawiizi Hᴐŋ yembɛl di pɛɛzi, Newee ɛɛ kumpaa i ra binni u ni gɛɛ?
58002007	I gillᴐᴐ mɛlikazi bᴐu tama di kaa gil u dᴐᴐ girme ni sᴐŋ
58002008	di tɛu kummaa fᴐŋŋa. Uŋ ŋᴐ kennaa lugᴐ u tɛubuu kummaa fᴐŋŋa la, a ɛɛwᴐᴐ lugᴐ kummaa waa hoo uŋ waa u fᴐŋŋa dᴐᴐwɛ. Ka yaa haa waa nawɛɛ lugᴐ kummaa fᴐŋŋa du u benii.
58002009	Ka Yeesuwaa, Kᴐraawiizi faa gillᴐᴐ mɛlikazi bᴐu tama, ka filaŋkeŋwaa u jaa tɛubuu girme ni sᴐŋ dikuu uŋ wette di di tᴐᴐrᴐᴐ di siu la wia. Kᴐraawiizi nɛsunaa dᴐᴐi wiarɛ u kuu nɛr maa wia di zum siu la.
58002010	Kᴐraawiizi la n ta kummaa, kummaa kaa du de u fᴐŋŋa wia la, uŋ faa ra nyiŋŋi u na biikpila bá ba wa di u girme la, a faa dɛkkᴐᴐ u be lugᴐ ú gil ba sitᴐᴐri la n niŋ lɛɛ baa la zum tᴐᴐrᴐᴐ ka ú wer ɛɛ ba sitᴐᴐri nɛnnɛ di ga tuŋ.
58002011	dikuu bɛɛwiai, unla n lizi doŋa ha ani banla un lizi doŋa la ba ni ha la maa mɛɛ ɛɛ kpannɛ. Awia a wᴐᴐ ra ɛɛ hiihzi un niŋ yir baa u niwizi.
58002012	U ŋᴐ, N daŋ bagli i wia di tɛɛ n niwizi di yir yira di chᴐlii bᴐr la nɛra n chaalɛɛ la.
58002013	U kaa ŋᴐ, N daŋ yarduu, di kaa ŋᴐ, Na n ni n biizi la Kᴐraawiizi n tɛŋ la.
58002014	U biizi la dᴐᴐ chal ni bᴐrahᴐnaa. Awia u ge gba birgi guŋ ka di u wa siuwᴐ ú wer chᴐgi unla n dᴐᴐ siu fᴐŋŋa, waabuu Sitaani,
58002015	di kaa wer lɛɛ banla maa n faa ɛɛ yoma ba miibᴐᴐ saŋa maa dikuu baŋ faa ra ᴐm siu wia la di ha.
58002016	Ɛnɛ maa, mɛlikazi lɛi u hiini guŋ. Abraham biizii u hiini guŋ.
58002017	A faa dɛkkᴐᴐ u ni u niwizi n niŋ ɛɛ kpaŋ ani wii maa ni ka ú wer ɛɛ ba kizee hiŋ la n wette di suŋ ba ni ú wia wer dᴐᴐ wibii ú wer hiini baa ni Kᴐraawiizi wia di wer lizi Kᴐraawiizi baaŋ la n du nɛra ni dikuu ba wchɛgaa wia la ba ni di ha.
58002018	U himmaa n di tᴐᴐrᴐᴐ dikuu Sitaani n faa ra nyiŋŋi u daruu u ɛɛ wichᴐgaa wiarɛ u zum gunla un niŋ ɛɛ di hiini banla Sitaani n haa ra dar la.
58003001	Awia n niwizi la n ɛɛ Kᴐraawiizi biinanaa la un yittɛ ii ba u be la, ií ra binni Yeesu wia. U ɛɛ Kᴐraawiizi huŋhunni ni u kizee hina nabᴐmaa yaa hiŋaa naa biini.
58003002	U wia dᴐᴐ wibiire Kᴐraawiizi la n lizuu u hum u huma la be gunla Moosis la n faa ra hum Kᴐraawiizi dia hina huma la wia n faa dᴐᴐ wibii u be la.
58003003	Nɛr la n ma dia dɛg sᴐnnɛ di kaali dia la um mawɛɛ la. Gunnɛ Yeesu naa dɛg sᴐŋ dᴐᴐi di kaali Moosis la.
58003004	Dia maa, nɛbɛllɛ mau. Ka Kᴐraawiizii ma kummaa.
58003005	Moosis faa ɛɛ Kᴐraawiizi baliirɛ di ra hum u dia hina. U wia faa dᴐᴐ wibii. U faa ra bagli wia la n faa haa waa ɛɛwɛ.
58003006	Kristowaa ɛɛ Kᴐraawiizi biere di ɛɛ u dia hina nabᴐma. U gba wia dᴐᴐ wibiire. Di yaa haa lau bampirii di haa dᴐᴐ tamii nɛnnɛ alugᴐ gunla yaa n ᴐᴐ ŋᴐ la, yaa ɛɛ u dia hina labuu.
58003007	Awaire Kᴐraawiizi Dumnanii faa ŋᴐ, In nuu n wiŋᴐzi zinaa naa,
58003008	ií gilɛɛ vɛɛ di ɛɛ dignikpega hina alugᴐ banla n faa zuu n ni di ɛɛŋ na saŋa la baŋ faa ra vol pir biini la.
58003009	Ii naabaala ɛɛmbuu di na di na n wiɛɛlaa binni tokko anɛɛ maa biini.
58003010	A saŋa hina fuuh n baannɛ. N ŋᴐ, Ba bampiree ᴐᴐ dar baabuu ba ra ɛɛ wichᴐgaa. Ba waa n ŋmɛnizi zummeɛ.
58003011	Baŋ fuuh n baaŋ la wia ŋ ŋᴐ, Ba wàá na heezaa la dee min niŋ faa tɛɛ baa la.
58003012	Yaabalaa, ií ra dazi ií bɛl maa gilɛɛ waa ɛɛ nfɛrchᴐgaa hiŋ lugᴐ waa kaa yardi Kᴐraawiizi la n ɛɛ Kᴐraawiizi himmaa di waa vɛɛ u ŋmɛnɛɛ hiŋaa.
58003013	Ií ᴐᴐ ra bagli dᴐŋa &mɛnizi hᴐpizibii maa wíchᴐgaa gilɛɛ waa dar ia ii digna bir wa du kpeg Kᴐraawiizi be. Uŋ faa ŋᴐ zinaa la, filaŋkenne haa ɛɛ a zinaa la.
58003014	Yaa maa ni Kristoo kpauwɛ. Di yaa haa yardi Kᴐraawiizi alugᴐ gunla yaa n felee yarduu la di lau guŋ di ra la, amᴐ yaa ni Kristo kpauwᴐᴐ.
58003015	Ba sɛbᴐᴐrɛ. dí, Iin nuu n wiŋᴐzi zinaa naa, ií gilɛɛ vɛɛ di ɛɛ dignikpega hina alugᴐ banla n faa zuu n ni la.
58003016	Babɛlaarɛ faa nuu u wiŋᴐzi ka zuu u ni lai? Banla maa Moosis n faa kpoglee lii Ijip hɛri la lɛi zuu u ni laa?
58003017	Babɛlaare faa fuuh u baaŋ binni tokko anɛɛ biini lai? Banla n faa ɛɛ wichᴐgaa labuu fuuh u baaŋ ka siuzi bᴐdumazi.
58003018	Babɛlaa benii u ŋᴐ ba wàá na heezaa la un niŋ faa tɛɛ baa lɛi? Banla n vɛɛ u nua la benii u ŋᴐ guŋ.
58003019	Awia yaa zummᴐ lugᴐ baŋ wᴐᴐ yardɛɛ wiarɛ ba waa wette na heezaa la.
58004001	Awia ya ra dazi. Kᴐraawiizi n ŋᴐ nua tɛɛ yaa lugᴐ u daŋ tɛɛ yaa ge heezaa la, yaa gba daŋ wer na u nuuŋᴐᴐlii la biini.
58004002	Yaa gba nuu amaniyesuma labuu alugᴐ ba ge n faa nuuwɛ la. Ka baabuu n nuuwɛ la, ba waa sɛɛwɛ di yardi. Awiarɛ a faa waa baa hiinee la.
58004003	Yaa banla n yardɛɛ lawaa daŋ na u heezaa la. U faa ŋᴐwᴐᴐrɛ, dí, N baaŋ n fuuhwe la wiarɛ n ŋᴐ, Ba wàá na heezaa la min niŋ faa tɛɛ baa la. Dafini Kᴐraawiizi huma tunnᴐᴐ di lii saŋa la un ta chiŋ ni hɛri la.
58004004	Ba faa sɛbi hᴐpizaa aniidaanɛɛ hiŋ la wiarɛ yembɛl di ŋᴐ, Kᴐraawiizi kpa u huma maanii dua hᴐpizaa aniidaanɛɛ hiŋ la biini di ra heezi,
58004005	di kaa sɛbi, dí, Ba wàá na heezaa la min niŋ faa tɛɛ baa la.
58004006	A ɛɛwᴐ lugᴐ nɛra baŋhina daŋ na heezaa la. Banla n felee nuu amaniyesuma la wᴐᴐ nawɛɛ dikuu baŋ vɛɛ Kᴐraawiizi nuui wia la.
58004007	Awia Kᴐraawiizi kaa lizi saŋa bɛllɛ di ŋᴐ zinaabuu. Deevidre u gil u sɛbi wiŋᴐzi la di ŋᴐ, Iin nuu n wiŋᴐzi zinaa naa, ií gilɛɛ waa vɛɛ di ɛɛ dignikpega hina.
58004008	Di Jᴐsua la n faa ɛɛ ba nabᴐma la faa kpogli baabuu di zuu bᴐr la Kᴐraawiizi n niŋ tɛɛ baa heezaa la, Kᴐraawiizi faa waa kaa ŋᴐ hᴐpizii bɛl wia.
58004009	An du kennaa, heezaa hᴐpizii bɛl haa du denii Kᴐraawiizi nɛra n niŋ haa na.
58004010	Nɛr la maa n na Kᴐraawiizi heezaa naa, u hum u humaa tuŋ alugᴐ Kᴐraawiizi n faa hum u huma tuŋ ka heezi la.
58004011	Awia ya aah siwii ya wer na heezaa la di heezi di gilɛɛ wa vɛɛ Kᴐraawiizi nuuzi alugᴐ banla n faa vɛɛwɛ la di chol bᴐna.
58004012	Kᴐraawiizi wiŋᴐzi dᴐᴐ miibᴐᴐrɛ di wer hum huma di ra di werge kaali kizee la n dᴐᴐ nuuzi anɛɛ la maa di wer zuu di lau miibᴐᴐ bargi duma ni di wer zum newee biini nfɛssi ni u jina maa.
58004013	Kummaa waa hoo un niŋ wer suah Kᴐraawiizi ni. A maa chᴐᴐwᴐᴐ kpantalaŋ unla n niŋ pɛɛzi yaa wia la be.
58004014	Awia yaa n dᴐᴐ kizee hiŋ nabᴐnzenzeŋ la n ga chiŋ kaali Kᴐraawiizi be la, waabuu u bie Yeesu la, a dɛkkᴐ yaa n niŋ lawuu nɛnnɛ di ra hiŋ.
58004015	Kizee hiŋ la n wàá wer dᴐᴐ sinyɛna di suŋ yaa gɛrga ni la lɛi Yeesu. Wia la maa n haŋ huuzi yaa, a maanii huuzuu. Wifittii ɛɛ u gbaa di na, ka waa wichᴐgaa ɛɛwɛ.
58004016	Awia ya lᴐ bampiree di ra dugli Kᴐraawiizi la n dᴐᴐ nɛsunaa ni werge la kara zɛɛ ú wer suŋ yaa ni ya wer di na hiinaa u be. U daŋ ᴐᴐ suŋ yaa ni di hiini yaa saŋa la maa wii n wa tir yaa.
58005001	Baŋ ᴐᴐ lizi kizee hina nabᴐma nɛra biini, ba ᴐᴐ lizuubuu ú ɛɛ ba sitᴐᴐri Kᴐraawiizi be di lizi sargazi di tɛu di kpu sela di fuuh di tɛu dikuu ba wichᴐgaa wia.
58005002	A kizee hina nabᴐma hiŋ daŋ wer suŋ banla n waa wia zummɛ di leu la ni, dikuu bɛɛwiai, u gba waa fᴐŋŋa dᴐᴐwɛ ú ᴐᴐ vɛɛ wichᴐgaa.
58005003	Awia gunla uŋ ᴐᴐ lizi sargazi di tɛɛ nɛra dikuu ba wichᴐgaa wia la, u daŋ ɛɛ guŋ tɛɛ u hiŋ gba dikuu u gba n na ɛɛ wichᴐgaa wia.
58005004	Nɛr la n ɛɛ kizee hina nabᴐma dᴐᴐ sᴐnnɛ. Ka nɛr maa wàá wer lɛɛ a huma tɛɛ u hiŋ di na sᴐŋ la. Kᴐraawiizii ᴐᴐ ra lizi baa alugᴐ gunla uŋ faa lizi Aarᴐn la.
58005005	Gunnɛ Kristo n faa birgi Kᴐraawiizi kizee hina nabᴐma la, waa a huma nyiŋŋee tɛɛ u hiŋ di na sᴐŋ la. Unla n faa ŋᴐ wia tɛu labuu lizuu. U faa ŋᴐwᴐᴐrɛ, N biere hiŋ. N luliibuu zinaa,
58005006	di kaa ŋᴐ yembɛl, I daŋ ɛɛ kizee hiŋ di hanna la saŋa maa alugᴐ gunla Mɛlkizɛdɛk n faa ɛɛ kizee hiŋ la.
58005007	Saŋa la Yeesu n faa du durnya la, u faa fᴐrgi Kᴐraawiizi la n niŋ wer lɛɛu siu be labuu di suŋŋuu werge maa di ra pogzi di ra wii. Kᴐraawiizi nuu dikuu Yeesu n na ᴐmuu la wia.
58005008	Kᴐraawiizi biere. Ka Kᴐraawiizi gillᴐᴐ u di tᴐᴐrᴐᴐ ka ú wer zum gunla un niŋ hiŋ u mɛɛ nua.
58005009	Uŋ wette di hiŋ u mɛɛ nua nɛnnɛ di wa tuŋ la, u jaa birgi banla maa n na hiŋ u nua la lɛɛri bá wer na lɛɛi la n waa tunaa dᴐᴐwɛ.
58005010	Kᴐraawiizii ŋᴐwɛɛ lugᴐ u daŋ ɛɛ kizee hiŋ la dee Mɛlkizɛdɛk la n faa ɛɛwɛ la.
58005011	Yaa dᴐᴐ wikpilaa yaa n niŋ faa ŋᴐ ani wia naa wia. Ka iiŋ ɛɛ bambugee naa, a daŋ du kpol ka ya wer bagli a zɛɛ ii be ii nuu.
58005012	Iin zum Kᴐraawiizi wia di birgi kennaa, ii daŋ faa ɛɛ bagla. Ka ii haa ɛɛwᴐᴐ lugᴐ nɛr n niŋ haa bagli ia lugli karmaa Kᴐraawiizi wia naa biini. Ii kaa ɛɛu lugᴐ biizi la n haa waa wette ra di ka haa ra ᴐzi.
58005013	Nɛr la maa n haa ra ᴐzi Kᴐraawiizi wia biini naa, u haa waa wia zummɛ. U haa ɛɛ biifulaa.
58005014	Nabᴐnzii niŋ di diwee himmaa, dikuu bɛɛwiai, ba ɛɛ wiarɛ bini di zum winanaa ni wichᴐgaa.
58006001	Awia yaa n zum Kristo lugli wia la, ya jaa ra la see ya wer ɛɛ nabᴐnzi. Ya gilɛɛ kaa faari di ra ŋᴐ gunla yaa n niŋ gil yaa biine chᴐgi dikuu wipɛɛri la yaa n na ɛɛ la wia, ani gunla yaa n niŋ yardi Kᴐraawiizi,
58006002	ni gunla ban niŋ sᴐ nɛra Kᴐraawiizi nii, ani gunla ban niŋ kpa nonee di du nɛra ni, ni gunla lalaa n niŋ izi, ani gunla Kᴐraawiizi n niŋ turgi nɛra ba wichᴐgaa kim di hanna la saŋa maa la wia.
58006003	Di Kᴐraawiizi sɛɛwᴐ, yaa daŋ jaa gil wia naa baglaa ka ra la see,
58006004	dikuu bɛɛwiai, di Kᴐraawiizi chaani nɛra siwee ba zum u wia di na u sunzaa la ni u Dumnanii la
58006005	di nuu u wiŋᴐzi di wer zum gunla uŋ wesse werge di kaa dᴐᴐ fᴐŋŋazi ban niŋ wa dᴐᴐ saŋa la n du yaa dui naa harbᴐᴐ n niŋ wa ba la,
58006006	di ba zum annii naa maa, ka kaa bir har, ɛrɛɛ bá kaa ɛɛ bá biine kaa chᴐgi bá kaa bir ba naanɛi? Ba wàá wer bir ba Kᴐraawiizi be. A ɛɛwᴐᴐ lugᴐ ba kaa kpu Kᴐraawiizi biere daakaŋlii la ni gunla di gil u kaa di hiihzi nɛra baaŋ.
58006007	Di hɛri yembɛl du de dooŋ n ᴐᴐ ra ba, u ra nyᴐᴐ a nii di ra lii diunanaa di ra tɛɛ banla n na paruu la, u dᴐᴐ wikuariirɛ. Kᴐraawiizi daŋ gil u ɛɛ hɛrnanii.
58006008	Ama di u ra lii sᴐᴐhri ni choŋgolli, waa wikuarii maa dᴐᴐwɛ. Kᴐraawiizi daŋ seeu nua. Ba daŋ duu niŋ.
58006009	Ka iawaa, yaa n na ŋᴐ wia kennaa, a waa lugᴐ yaa ra aani iabuu, n nɛnᴐŋŋaa. Yaa dᴐᴐ ii tamiirɛ lugᴐ ii wiɛɛlaa daŋ bᴐ ií wer na lɛɛi.
58006010	Kᴐraawiizi wia maa deŋloore. Wàá suuh gunla iiŋ humuu ani gunla iim bagli nᴐŋŋaa la iin nᴐŋŋuu di hiini Kᴐraawiizi biinanaa la di haa ra hiini baa la.
58006011	Yaa ra nyiŋŋuu lugᴐ ii bɛl maa ᴐᴐ haa aah siwii guŋ di ra la tuna ií wer na wia la ni iinna tami la.
58006012	Ií ra dazi ií gilɛɛ waa dᴐᴐ bᴐhuaih ka ᴐᴐ ra hiŋ gunla banla n faa yardi Kᴐraawiizi nɛra ɛɛ baa wii maa ka ba waa vɛɛwɛ ka hiŋ di wa na wia la Kᴐraawiizi n ŋᴐ nua tɛɛ baa lugᴐ ba daŋ na la.
58006013	Kᴐraawiizi faa ŋᴐ nua bɛllɛ tɛɛ Abraham. Uŋ faa ŋᴐ nua la, kummaa n waa hoo di ɛɛ kunzeŋ di kaaluu la wia, u hɛɛhzi u hiŋ
58006014	di ŋᴐ, N daŋ hiinii werge maa di tɛi biizi werge.
58006015	Abraham n wette di haa vɛɛ di di kanyitti guŋŋ, u wa na gunla Kᴐraawiizi n ŋᴐwɛɛ la.
58006016	Newea, di ba ra nyiŋŋi ba ŋᴐ nua bɛl, a ba hɛɛhzi kunla n ɛɛ kunzenne kaali baa. Di ba hɛɛhzᴐᴐ guŋ, wiŋᴐzi maa waa kaa hoo. Ba nua la daŋ chi.
58006017	Awia Kᴐraawiizi n faa ra nyiŋŋi u bagli banla n niŋ na u nuuŋᴐᴐlii la biini gunla u nua un niŋ ŋᴐ n niŋ waa chi bá zum lugᴐ waa birgaa dᴐᴐwɛ la, u jaa hɛɛhzi u himmaa.
58006018	Kᴐraawiizi n ŋᴐ nua di kaa hɛɛhzi u himmaa di jaa la, a wia anɛɛ hiŋ waa birgaa dᴐᴐwɛ dikuu Kᴐraawiizi n waa wette ra kanni kara la wia. U ŋᴐ a maanii ka yáa banla n chᴐwɛɛ di ga du u be la wer dᴐᴐ bᴐkpega dikuu tamii la yaa n dᴐᴐwɛ wia la uŋ ŋᴐwɛɛ tɛɛ yaa la ni wia.
58006019	A tamii daŋ wer lau yaa bampiree ya chi nɛnnɛ. A tamii wiarɛ yaa wer zuu Kᴐraawiizi bᴐnaniinanii bᴐr la patiisazenzeŋ n faa tᴐwɛɛ la.
58006020	Yeesu n birgi kizee hina nabᴐma hanna la alugᴐ Mɛlkizɛdɛk la, u teŋ tᴐ yaa seere di zuu de dikuu yaa wia.
58007001	Mɛlkizɛdɛk la faa ɛɛ Salɛm hina koorii di kaa ɛɛ Kᴐraawiizizenzeŋ la kizee hiŋ. Abraham faa la laallɛ di ga kpu koora la ka bir di ra ba di faa wa chem a Mɛlkizɛdɛk ni, a Mɛlkizɛdɛk suŋŋi Kᴐraawiizi tɛu ú hiinuu.
58007002	Abraham ge bargi kuna la maa uŋ faa foozee laal la biini la bᴐra fi di kpa a bᴐkpaŋ tɛu. Mɛlkizɛdɛk la sᴐŋ zɛɛrɛ Wideŋlaa Koori. Uŋ kaa ɛɛ Salɛm koori la, Salɛm ge zɛɛ ɛɛ bampirsᴐna la, u sᴐŋ kaa di Bampirsᴐna Koori.
58007003	U faa waa maa ni mɛɛ dᴐᴐwɛ yaa zum. U faa waa nɛra dᴐᴐwɛ. Waa lulaa saŋa dᴐᴐwɛ yaa zum. Waa siu saŋa gba dᴐᴐwɛ, ka du de di ɛɛ Kᴐraawiizi kizee hiŋ di hanna la alugᴐ Kᴐraawiizi bie la.
58007004	Ií na gunla uŋ faa ɛɛ nɛzeŋ werge, yaa naabaal Abraham faa bargi u kuna la maa un nawɛɛ laal biini bᴐra fi ka lizi bᴐkpaŋ tɛu la.
58007005	Liivai biizi la n ɛɛ kizee hina la faa ra lɛɛ kunaa ba himmaa nɛra be alugᴐ di a nɛra bargi ba kuna bᴐra fi, denii a Liivai hina lɛɛ bᴐkpaŋ. Ba maanii ɛɛ Abraham biizi, ka Kᴐraawiizi ŋᴐ Liivai hinaa dᴐᴐ bᴐkpaŋ la.
58007006	Ka Mɛlkizɛdɛk naa, waa hoo a Liivai dee biini ka u lɛɛ bᴐkpaŋ la yaa naabaal Abraham Kᴐraawiizi n ŋᴐ nuuzi tɛɛ la be di suŋŋi Kᴐraawiizi tɛu.
58007007	Yaa maa zummᴐ lugᴐ nabᴐmaa suŋŋɛɛ ra tɛɛ bichala.
58007008	Yaa kizee hina n na lɛɛ bᴐkpaŋ la, ba daŋ ŋmɛnɛ siuzi. Ka unlawaa, Kᴐraawiizi Hᴐŋ ŋᴐwᴐᴐrɛ lugᴐ u ra nyinuu.
58007009	Yaa daŋ wer ŋᴐ lugᴐ Liivai la Kᴐraawiizi n ŋᴐwɛɛ lugᴐ ú lɛɛ bᴐkpaŋ la gba lizi bᴐkpaŋ tɛɛ Mɛlkizɛdɛk dikuu u naabaal mɛɛ Abraham n lizi guŋ tɛu wia.
58007010	Liivai faa haa du u mɛɛ biinii saŋa la Mɛlkizɛdɛk n faa chem u ni la.
58007011	Kᴐraawiizi n tɛɛ u nɛra u widaulaa la, a saŋaa Liivai hina faari di ɛɛ kizee hina la. Too. Di nɛra daŋ faa wer birgi nɛnanaa di wa tuŋ di lii sargazi la Liivai hina n faa lizɛɛ ra tɛɛ baa la, amᴐ ɛrɛɛ Kᴐraawiizi kaa ŋᴐ kizee hiŋ bɛl dee n du gunla Mɛlkizɛdɛk la n faa duwɛɛ ka gil Aarᴐnwaa dee lai?
58007012	Di ba birgi kizee hina wia, amᴐ ba daŋ birgi widaulaa la gba.
58007013	Unla uŋ ŋᴐ u wia kennaa ge gba lii dee la n faa waa nɛr maa dᴐᴐwɛ un niŋ wer kpogli kizee di ra hum Kᴐraawiizi sarga bᴐr la.
58007014	Yaa Dᴐᴐri la, yaa zummᴐ lugᴐ Juda deere u lii. Moosis n faa ŋᴐ Juda wia la, waa wii maa ŋᴐwɛɛ kizee hina la wia.
58007015	Kizee hiŋ bɛl n liwɛɛ u lugᴐ Mɛlkizɛdɛk la, a wia jaa ra chaani nɛnnɛ di wer chi.
58007016	Newea widaulaa fᴐŋŋa biini lɛi u birgi kizee hiŋ la. U miibᴐᴐ la n waa wette tuŋ la fᴐŋŋa biini u birgi kizee hiŋ la,
58007017	dikuu bɛɛwiai, Kᴐraawiizi ŋᴐwᴐᴐrɛ, I daŋ ɛɛ n kizee hiŋ di hanna la saŋa maa alugᴐ Mɛlkizɛdɛk la.
58007018	Awia widaulibinii la n waa fᴐŋŋa dᴐᴐwɛ waa wikuarii dᴐᴐwɛ la wiarɛ Kᴐraawiizi lizuu la.
58007019	Moosis widaulaa la faa waa wette gil nɛr maa birgi nɛnanii di wa tuŋ. Wibinaa la n tunnɛ ka wifalaa ge lii la, a wifalaa dᴐᴐ tamiirɛ werge di kaali wibinaa la. A daŋ gil ya wer hel Kᴐraawiizi be.
58007020	A wia kaa bᴐmbᴐ dikuu Kᴐraawiizi n faa ŋᴐ a wia la wia. Banla n faa birgi kizee hina la, guŋ lɛi.
58007021	Ka baŋ wa ŋᴐ Yeesu wia ba ŋᴐ, Kᴐraawiizi hɛɛhzᴐᴐrɛ. U nua waa wette bir di ŋᴐ, I daŋ ɛɛ n kizee hiŋ di hanna la saŋa maa.
58007022	Kᴐraawiizi ni nɛra nuukpaŋ dᴐᴐi naa bᴐ ubinii labuu. Yeesu ge ɛɛ Kᴐraawiizi talmaa un dauwɛ ya zum lugᴐ u ɛɛ wibiire.
58007023	Liivai hina banla n ɛɛ kizee hina la kpillᴐᴐ dikuu bɛɛwiai, ba wàá wer du de di ra la. Ba ᴐᴐ ra siuzuu, baŋhina ge kaa ra di.
58007024	Ka Yeesu n ᴐᴐ du de saŋa maa la, waabuu niŋ ɛɛ kizee hiŋ di ra la.
58007025	Awia u wettoo di lɛɛ banla maa n ba u be bá wer hel Kᴐraawiizi be la ha werge maa di wa tuŋ dikuu uŋ ᴐᴐ du de di ra suŋŋi Kᴐraawiizi di ra tɛɛ baa wia.
58007026	Kizee hina nabᴐma la dee Yeesu n ɛɛwɛ la dᴐᴐ hiinaare yaa be. U ɛɛ kunnaniirɛ alugᴐ Kᴐraawiizi n duwɛɛ la. Waa wichᴐgaa maa dᴐᴐwɛ. Doŋa maa waa hoo u ni. U ni wichᴐg ɛɛra waa kpaŋ ɛɛwɛ. Kᴐraawiizi tɛubuu nabᴐmuu u kaali kummaa n du chiŋ.
58007027	Kizee hina nabᴐnzi la ᴐᴐ lizi sargazii hᴐpizibii maa. A ba feluu lizi sarga di tɛɛ Kᴐraawiizi dikuu ba himmaa wichᴐgaa wia mᴐᴐ ka jaa lizi ra tɛɛ nɛra la. Ka Yeesu waa guŋ dᴐᴐwɛ. U lizi sargaa kakpaŋ bɛŋ. U himmaanii a sarga.
58007028	Banna hiŋ Moosis Hᴐŋ di ra lizi kizee hina nabᴐnzi la, nɛra la n gɛrgɛɛ ba waa ᴐᴐ wer bá vɛɛ wichᴐgaa labuu ba ra lizi. Ka wiŋᴐzi la Kᴐraawiizi n ŋᴐwɛɛ Moosis Hᴐŋ harbᴐᴐ la di hɛɛhzi u hiŋ ni la, waabuu gillɛ u bie ɛɛ kizee hina nabᴐma.
58008001	Wiŋᴐzi naa maa biinii keŋ. Yaa dᴐᴐ kizee hina nabᴐma la n du gunnɛ. U sogo Girme Hiŋ nabᴐmbᴐttɛ u bol.
58008002	U ra hum Kᴐraawiizi wiarɛ u bᴐnanii n du u jaami dia la n ɛɛ jaami dia himmaa la. Yaa Dᴐᴐri labuu duu. Newee lɛi duu.
58008003	Baŋ ᴐᴐ lizi kizee hina nabᴐma, sargazi ni sela fuuih wiarɛ ba ᴐᴐ lizuu. Awia a faa dɛkkᴐ unnii naa n dᴐᴐ kuŋ la un niŋ kpa lizi sarga di tɛɛ Kᴐraawiizi.
58008004	Di u vii du durnyaa, u vii waa kizee hiŋ ɛɛwɛ, dikuu bɛɛwiai, ba dᴐᴐ ba horaa ba ra lizi sargazi gunla Moosis Hᴐŋ n baglɛɛ la.
58008005	Banna hum guŋ naa, ba ra chanzi gunla banna ɛɛ Kᴐraawiizi be labuu. Kᴐraawiizi faa ŋᴐ Moosis benii uŋ faa ra nyiŋŋi u du Kᴐraawiizi tanti dia la, A dazi í waa ɛɛ u maa gunla miŋ baglii giŋgimii nyuu la.
58008006	Ka Yeesu ge huma wessoo werge di kaali guŋ. Nuukpaŋ dᴐᴐi la uŋ ɛɛ yaa sitᴐᴐri u ni Kᴐraawiizi kuari la ge bᴐ ubinii labuu werge. Nuuzi la Kᴐraawiizi n ŋᴐwɛɛ tɛɛ yaa di kuari nuukpaŋ la, a gba wessoo kaali anla.
58008007	Di lugli nuukpaŋ dᴐᴐi la faa wesso di wa tuŋ, ba faa wàá nyiŋŋi bɛl ú lɛɛ u bᴐr.
58008008	Ama Kᴐraawiizi faa tɛɛ u nɛraa chᴐgri di ŋᴐ, Saŋa bɛl ra bau. A saŋa n ni Izrɛl hina ni Juda hina daŋ kuari nuukpaŋfalii bɛl.
58008009	Wàá ɛɛ lugᴐ unla n ni ba naabaala n kuarɛɛ saŋa la miŋ kpogli baa lii Ijip hɛri la. Ba faa waa yaa nuukpaŋ la hiŋŋɛ, n bir har kpu baa.
58008010	Nuukpaŋ la n ni Izrɛl hina n niŋ kpau kuari a saŋa labuu kɛŋ. N daŋ kpa n widaulaa di du ba biine di sɛbaa di du ba bampiree biini. N daŋ ɛɛ ba mɛɛ Kᴐraawiizi ba ge ɛɛ n nɛra.
58008011	A wàá ka ɛɛ lugᴐ nɛr maa niŋ bagli u niwee gɛɛ u dᴐŋhiŋ di ŋᴐ, A wesso hiŋ zum Kᴐraawiizi, dikuu bɛɛwiai, ba maanii niŋ zumiŋ, bichallii, nabᴐnzii, ba maa.
58008012	N daŋ suŋ ba ni di gil ba wia la n waa deŋlee la di tɛɛ baa. Màá ka liizi ba wichᴐgaa wia maa.
58008013	Kᴐraawiizi n ŋᴐ nuukpaŋfalii wia naa, lugli hor la jaa birgi ubiniirɛ. Um birgi ubinii naa, u fᴐŋŋa tunnᴐᴐ u ra ta kᴐrai.
58009001	Lugli nuukpaŋ la Kᴐraawiizi n kuarɛɛ la faa dᴐᴐ jaamaarɛ ban niŋ jaami, di kaa dᴐᴐ bᴐnanii hɛri naa be ban niŋ zuu di jaami.
58009002	Ba faa du tanti dia bɛllɛ. Patiisazi anɛɛrɛ faa du de. Bɛl teŋ dia la bᴐra anɛɛ. Ba faa kpa salim fintinajannɛ di kpa tɛɛbul bɛl ni paanuuzi aŋhina baŋ ᴐᴐ kpa chiŋŋi Kᴐraawiizi di du bᴐr la n du see ba ra yir de Kᴐraawiizi bᴐnanii la.
58009003	Ka Kᴐraawiizi bᴐnaniinanii himmaa ge du nɛɛhiŋ la harbᴐᴐ.
58009004	Salim sarga bᴐr bɛl baŋ ᴐᴐ fuuh kunsᴐᴐhraa u ni du de ani dakka la baŋ kpa salim di tᴐ u maa u ɛɛ ba ni Kᴐraawiizi nuukpaŋ dᴐᴐi la daansɛɛ. Salim vii bɛl baŋ kpa paanuu la dee n lii chiŋ la di du u biini ani Aarᴐn daŋkpala la n faa fur paŋwoori ni bia anɛɛ la Kᴐraawiizi n sɛbi u ni baa nuukpaŋ dᴐᴐi la wia a ni la du dakka la biini.
58009005	Ba sɛɛh mɛlikananaa anɛɛ aŋhina banna yir chɛrubim di du u nyuu a willi di ra tᴐ bᴐr la baŋ faa ᴐᴐ ra lizi Kᴐraawiizi baaŋ u nɛra ni la. Yaa wàá na bᴐr di ŋᴐ kuna naa wia nɛnnɛ filaŋkeŋ.
58009006	Baŋ wa ɛɛ annii maa sirya guŋ, kizee hina ra zuu lugli dia la hᴐpizibii maa di ra hum ba huma.
58009007	Nɛɛhiŋ lawaa, bina maa kakpaŋ bɛnnɛ kizee hina nabᴐma bɛŋ na zuu de. Di u ge waa sel kpuwɛɛ di kpa u chal la di la, wàá wer zuu de. U daŋ kpa chal la di zuu di mizi de dikuu u himmaa wichᴐgaa ni a nɛra wichᴐgaa baŋ waa zummɛ ka ɛɛ la wia.
58009008	Kᴐraawiizi Dumnanii ra bagli yaabuu di lii wia naa biini lugᴐ di tanti dia la haa du de, Kᴐraawiizi bᴐnaniinanii zuui haa tᴐwᴐᴐrɛ.
58009009	A wia ra bagli filaŋkeŋ wia naabuu. Ba ra ɛɛ sargazii di fuuh kuna ra tɛɛ Kᴐraawiizi. Ka a wàá wer gil nɛr la n na ɛɛa la dᴐᴐ biinihuŋŋu di wa tuŋ.
58009010	A ɛɛ bᴐrahᴐŋ wia bɛnnɛ, lugᴐ kuna dii ni kuna nyᴐᴐi ni niisᴐi wiarɛ. Kᴐraawiizi tɛɛ baabuu guŋ bá ra hiŋ mᴐᴐ ka sáŋa la un niŋ wa birgi a maa la wa hel á ɛɛ afalaa.
58009011	Kristo ballᴐᴐ di ɛɛ kizee hiŋ di ra hum winanaa la n liwɛɛ filaŋkeŋ la huma. U ge tanti dia la unna hum u biini la dᴐᴐ girmee di du wer kaali unla hiŋ. Newee lɛi duu. Waa hɛri naa kuŋ ɛɛwɛ.
58009012	Kristo zuu Kᴐraawiizi bᴐnaniinanii labuu. Un zuuwɛ la, buuŋ ni nabii chal lɛi u kpa zuu de. U himmaa challɛ turgi yaa kim di wer na lɛɛi la n waa tunaa dᴐᴐwɛ di tɛɛ yaa. Kakpaŋ bɛnnɛ u zuu de. Wàá ka zuu de maa.
58009013	Ba faa kpa buuna ni nauni challi ni hᴐᴐhri di lii bᴐr la baŋ fuuh nalor labuu di mizi banla n doŋŋe dikuu baŋ chᴐg kiizi wia la ni bá doŋa lii ba ni.
58009014	Di ba wetto ɛɛ guŋ ba doŋa lii, amᴐ Kristo chal wàá lizi ba doŋa werge maa di kaali guŋ? Waabuu faa kpa u hiŋ di tɛɛ Kᴐraawiizi u Dumnanii fᴐŋŋa biini ú ɛɛ sarga la. U faa waa gardama maa dᴐᴐwɛ. U chal la daŋ lizi yaa wipɛɛri doŋa yaa ni di ha á gilɛɛ kaa tir yaa, ka ya wer hum unla n ɛɛ Kᴐraawiizi himmaa la.
58009015	Awia nuukpaŋfaliirɛ u ɛɛ yaa sitᴐᴐri di kuari la. Ka u siuwᴐᴐ di wer lɛɛ banla n faa du lugli nuukpaŋ la fᴐŋŋa biini ba wichᴐgaa biini di ha ka bánla Kᴐraawiizi n yittɛ wer na u kapɛttɛ la n waa tunaa dᴐᴐwɛ ka haŋ du de di ra la saŋa maa uŋ ŋᴐ lugᴐ u daŋ tɛɛ baa la.
58009016	Di nɛr sɛbi gunla ban niŋ bargi u kuna saŋa la un niŋ wa siu, ka di wa siuwɛ lɛi, a kuna wàá wer bargi.
58009017	Ka di u wa siuwᴐ, ba daŋ jaa wer bargi u kuna. Ama di nɛr la n sɛbi hᴐŋ la haa du de, fᴐŋŋa waa hoo hᴐŋ la be ban niŋ bargi u kuna la.
58009018	Lugli nuukpaŋ la gba, ba faa waa wette kuaruu di tuŋ see baŋ faa ɛɛ chal mᴐᴐ.
58009019	Moosis n faa bagli nɛra la maa Kᴐraawiizi widaulaa la maa n du u hᴐŋ biini la tuŋ, u gillᴐᴐ ba kpu nabizi di kpa a challi ni nii ni pehuna la n aahwɛ ani daabizi aŋhina di mizi hᴐŋ la ni a nɛra maa ni,
58009020	di ŋᴐ, Chal naa ra kuari nuukpaŋ la Kᴐraawiizi n tɛɛ ia ií hiŋ labuu.
58009021	U kaa mizi tanti dia la ni tassazi la maa banna ɛɛ de la chal.
58009022	Moosis Hᴐnna bagluu gunla maa ban ninna ɛɛ ka wer di ra lizi doŋa nɛra ni. Challɛ ba kpa di ɛɛ a galga maa. Di ba waa kuŋ kpuwɛɛ u chal lii, Kᴐraawiizi wàá gil ba wichᴐgaa tɛɛ baa.
58009023	Gunnɛ Kᴐraawiizi ŋᴐ bá ɛɛ ka wer lizi doŋa tanti dia la kuna la ni di ha. A kuna ɛɛwᴐᴐ lugᴐ anla n du Kᴐraawiizi be la, ka anla n du Kᴐraawiizi be labuu ɛɛ a himmaa. Sarga la n wesse werge di kaali guŋ la, waabuu ba ɛɛ ka wer lizi a doŋa ha.
58009024	Kristo n zuu Kᴐraawiizi bᴐnanii la, unla n du dia newea n mawɛɛ u li u himmaa n du Kᴐraawiizi be la biini lɛi u zuu. Kᴐraawiizi bol himmaanii u zuu di du de filaŋkeŋ ú wer kuu yaa hiinaa wia di ga chi Kᴐraawiizi see.
58009025	Un zuu de la, gunla kizee hina nabᴐma n ᴐᴐ kpa chal la n waa u himmaa hor ɛɛwɛ la di zuu Kᴐraawiizi bᴐnanii bina maa la, guŋ lɛi u zuu de di ɛɛ. Waa ᴐᴐ kpa u hiŋ di lizi sarga di tɛɛ Kᴐraawiizi ka kuari kpa u hiŋ di lizi sarga tɛu saŋakpila maa.
58009026	Di u faa ra ɛɛ guŋ, u daŋ faa ra di tᴐᴐrᴐᴐ saŋakpila maa durnya faaraa saŋa guŋŋ wa lii zinaa. Ka u ballᴐᴐ durnya tuna hᴐpizaa naa biini ú wer kpa u hiŋ di lizi sarga di tɛɛ Kᴐraawiizi di duŋŋi wichᴐgaa kakpaŋ di tuŋ.
58009027	Kᴐraawiizi tɛɛ newearɛ lugᴐ bá siu kakpaŋ bɛŋ ka ú jaa di ba seriya.
58009028	Gunnɛ Kristo n kuu nɛkpila wia di kpa u hiŋ di lizi sarga di tɛɛ Kᴐraawiizi ú wer lɛɛ nɛra wichᴐgaa di du u hiŋ ni la, kakpannɛ u ɛɛ guŋ. Di u kaa wa ba, wichᴐgaa wia lɛi ú ba. U daŋ ba ú wa lɛɛ banla n na binni u ŋmɛnɛɛ ani tamii la.
58010001	Moosis Hᴐŋ wia la faa tᴐ winanaa la n faa haa du harbᴐᴐ la seere. A faa waa a himmaa ɛɛwɛ alugᴐ nɛr laalii n waa u himmaa ɛɛwɛ la. Awia sargazi la banna lizi bina bina maa la wàá wer gil banla n kpaa ba la birgi nɛnanaa di wa tuŋ.
58010002	Di a sargazi faa wetto di gil ba birgi nɛnanaa di wa tuŋ guŋ, ba faa wàá gil a lizaa? Di a faa wetto lizi ba doŋa ha, ba faa wàá ka zum wichᴐgaa.
58010003	Ka guŋ lɛi a du. Bina maanii ba ra lizi sargazi ka ra liizi ba wichᴐgaa wia.
58010004	Nabala ni buuna challi wàá wer lizi wichᴐgaa nɛra ni di ha.
58010005	Awia Kristo n zuu durnya la u ŋᴐ, Sarga lizaa ni kuŋfuuih lɛi i ra nyiŋŋi. Bᴐrahᴐŋ bɛl siryaa i ɛɛ tɛŋ.
58010006	Baŋ fuuh sela di lizi sargazi tɛi dikuu ba wichᴐgaa wia la, wɛɛ pattɛ.
58010007	Denii n ŋᴐ, Na! N ballᴐᴐ gunla baŋ faa sɛbi n wia i hᴐŋ biini la ń wa ɛɛ i kipar, Kᴐraawiizi.
58010008	Uŋ faa ŋᴐ gunla lugᴐ sargazi lizaa ni kuna fuuih ni anla maa banna ɛɛ dikuu ba wichᴐgaa wia gunla Moosis Hᴐŋ n baglɛɛ la, di a wᴐᴐ pattɛ la,
58010009	di ka ŋᴐ, Na, n ballᴐᴐ ń wa ɛɛ i kipar la, uŋ ŋᴐ kennaa naa, u lizi lugli hiŋaa labuu ha gunla ka ú wer dau nɛɛhiŋ la hiŋaa.
58010010	Kᴐraawiizi kipar la Yeesu Kristo n ɛɛwɛ la biinii u lizi yaa doŋa yaa ni di ha di gil yaa birgi Kᴐraawiizi hora. Uŋ kpa u himmaa bᴐrahᴐŋ di ɛɛ sarga di tɛɛ Kᴐraawiizi kakpaŋ di wa tuŋ la wiarɛ u wer ɛɛ guŋ.
58010011	Kizee hina la n ᴐᴐ chi sarga bᴐr hᴐpizibii maa di hum di ra lizi sargazi la dee baŋ ᴐᴐ ra lizi kuruŋkurum la, a waa wette lizi wichᴐgaa maa ra ha.
58010012	Ama Yeesuwaa, un siuwɛ di lizi sarga dikuu nɛra wichᴐgaa wia la, kakpannɛ u ɛɛ guŋ ú chi saŋa maa di ra la ka jaa ga so Kᴐraawiizi nabᴐmbᴐr.
58010013	U du denii di ra kpaŋ saŋa la Kᴐraawiizi n niŋ gil u dᴐma birgi u yoma la.
58010014	U sarga kpaŋkpaŋ la wia banla maa Kᴐraawiizi n lizi ba doŋa ba ni di ha la daŋ ᴐᴐ du wer di ra la saŋa maa.
58010015	Kᴐraawiizi Dumnanii gba ra ɛɛ guŋ daansɛɛrɛ di ra tɛɛ yaa di ŋᴐ, dí,
58010016	Kᴐraawiizi ŋᴐwᴐᴐrɛ, Nuukpaŋ la n ni Izrɛl hina n niŋ kuari la, a saŋaa keŋ. N daŋ kpa n widaulaa di du ba biine di sɛbaa di du ba nfɛssi biini.
58010017	U kaa ŋᴐ di jaa, Màá kaa liizi ba wichᴐgaa wia maa.
58010018	Too. Di Kᴐraawiizi gil wichᴐgaa la tɛɛ baa, ba wàá ka ɛɛ sarga dikuu a wia.
58010019	Awia yaabalaa, yaa daŋ wer dᴐᴐ bampirii di zuu Kᴐraawiizi bᴐnaniinanii himmaa la dikuu Yeesu chal wia.
58010020	U pilli ŋmɛnifalii n dᴐᴐ miibᴐᴐrɛ di tɛɛ yaa ya wer zuu de. U bᴐrahᴐŋ gba ɛɛwᴐᴐ lugᴐ patiisazenzeŋ la n faa tᴐ Kᴐraawiizi bᴐnaniinanii himmaa la. Un siuwɛ la, bᴐr la jaa pilluu tɛɛ yaa.
58010021	Yaa kaa dᴐᴐ kizee hinzenzeŋ bɛl n na binni Kᴐraawiizi biizi ni.
58010022	Awia, ya la ga zuu de ani biinihuŋŋu ni di gilɛɛ waa aani, dikuu bɛɛwiai, Kᴐraawiizi mizi yaa biinee yaa wichᴐgaa maa lii. A wàá kaa ra tir yaa. U kaa sᴐ yaa niinanii yaa lii.
58010023	Ya lau tamii la yaa n ŋᴐ yaa dᴐᴐwᴐ la nɛnnɛ di gilɛɛ waa aani tama maa. Unla n ŋᴐ nua la wia dᴐᴐ wibiire.
58010024	Ya ra binni dᴐŋa ni di zum gunla yaa n niŋ gil yaa maa aah siwii dikuu dᴐnnᴐŋŋaa ni winanaa ɛɛi wia.
58010025	Ya gilɛɛ vɛɛ dᴐŋa be chaalaa lugᴐ baŋhina n na vɛɛ la. Ya chaali dᴐŋa di ra bagli dᴐŋa ŋmɛnizi gunla yaa n ninna hiŋ. Kᴐraawiizi hᴐpizii la ra dugluu. Awia ya aah siwii werge di ra hiini dᴐŋa guŋ.
58010026	Di Kᴐraawiizi pilli yaa siwee yaa zum wibii nɛnnɛ ka kutti di ga ɛɛ wichᴐgaa, sarga maa waa kaa hoo un niŋ wer lizi a wichᴐgaa ha,
58010027	ka yaa danna fᴐŋ di ra guu hᴐpizii la Kᴐraawiizi n niŋ di yaa seriya di du yaa chᴐgri niŋ la n na lau siaahmu ni di ra fuuh u dᴐma la biini.
58010028	Di nɛr la maa chᴐgi Moosis hᴐŋ kiizi la, nɛra banɛɛ gɛɛ bahoro ŋᴐ u wia guŋ, ba ra kpuubuu. Ba waa u ni sinyɛna dᴐᴐwɛ.
58010029	Di gunnɛ, ɛrɛɛ bá ɛɛ nɛr la n gbɛlli Kᴐraawiizi bie di binni u chal la n kuari nuukpaŋ dᴐᴐi la pɛɛ di kaa gbɛlli Kᴐraawiizi Dumnanii la n na hiinuu di gil u birgi Kᴐraawiizi hor lai? Di Kᴐraawiizi wa turgi u ge kim, u hor wàá nyaŋŋi werge maa?
58010030	Yaa zum unla n ŋᴐwɛɛ, dí, Minuu dᴐᴐ wichᴐgaa kinturgaa. Min niŋ turgi nɛra ba wichᴐgaa kim. Ba kaa sɛbi yembɛl, dí, Yaa Dᴐᴐri daŋ di u nɛra seriya.
58010031	Di i chol unla n ɛɛ Kᴐraawiizi himmaa la nonee biini, ᴐnsiirɛ.
58010032	Ií ra liizi saŋa la Kᴐraawiizi n felee chaani ii siwee la. Ii faa di tᴐᴐrᴐᴐrɛ werge maa ka faa haa vɛɛ ra hiŋ.
58010033	A saŋa bɛl ba faa ra chagzi ia di ra tᴐᴐri ia nɛra baaŋ. A saŋa bɛl ge ii faa ra hiini banla baŋ faa ra tᴐᴐri la.
58010034	Ii faa suŋ banla ban tᴐwɛɛ dia la ninɛɛ. Ba foozi ii kunaa, ka ii haa gil ii bᴐra sᴐᴐni ia, dikuu bɛɛwiai, ii faa zummᴐ lugᴐ ii dᴐᴐ kuna la n wesse ninɛɛ di kaali durnya kuna naa. A ge daŋ ᴐᴐ du de di ra la.
58010035	Awia ií gilɛɛ gil ii yarda la iiŋ yardi Kᴐraawiizi bie la ta filaŋkeŋ. U dᴐᴐ kinturginaniirɛ werge maa.
58010036	A dɛkkᴐ iin niŋ haa ra di kanyitti. Di ii wetto di ra hiŋ Kᴐraawiizi kipar, ii daŋ na nua la maa Kᴐraawiizi n ŋᴐwɛɛ la.
58010037	Ba sɛbᴐᴐrɛ, dí, A ka tamaa ka unla n niŋ ba la ú ba. Wàá ka laŋŋi.
58010038	Nɛr la wia n deŋlee, yardaa niŋ ɛɛ u miibᴐᴐ. Ka di u wa bir har, u wia wàá ka pariŋ.
58010039	Ka yaawaa waa banla n niŋ bir har Kᴐraawiizi chᴐgi baa la ɛɛwɛ. Yaa daŋ ᴐᴐ yardi di wer lɛɛ yaa hinaa.
58011001	Yarda naa, di i ra tami wia ni, aabuu niŋ bagli lugᴐ i daŋ naa. Di i haa waa a wia nawɛɛ ka yardi, a yardaa ᴐᴐ gil i zum lugᴐ i daŋ wa naa.
58011002	Ba Kᴐraawiizi yarda hiŋ wiarɛ yaa naabaala la faa na sᴐŋ.
58011003	Yaa ge Kᴐraawiizi yarda gillᴐᴐ yaa zum lugᴐ chiŋ ni hɛri maa lii Kᴐraawiizi wiŋᴐᴐlii uŋ ŋᴐwɛɛ la fᴐŋŋa biinii. Awia kuna la siwee n na na la lii kuna la siwee n waa na la biinii.
58011004	Abɛl Kᴐraawiizi yarda wiarɛ uŋ faa lizi sarga tɛɛ Kᴐraawiizi la, u hor faa du wer kaali u kpɛɛma hor la. Uŋ yarduu wiarɛ Kᴐraawiizi ŋᴐ u ɛɛ nɛnaniirɛ u be di bagli lugᴐ u sarga la paruubuu. A yarda wiarɛ Abɛl siu birgi ka haa wer di ra bagli yaa wia.
58011005	Ɛnᴐk Kᴐraawiizi yarda wiarɛ Kᴐraawiizi faa kpau di kaali u be. Waa siuwɛ. Kᴐraawiizi kpaubuu guŋ. Ba nyiŋŋuu huhzi. Ba faa sɛbi u wiarɛ di ŋᴐ, U wia par Kᴐraawiizii.
58011006	Nɛr la n waa Kᴐraawiizi yardɛɛ, u wia wàá wer paruu. Di nɛr la maa ŋᴐ ú hel Kᴐraawiizi be, u daŋ feli yardi lugᴐ u du denii, di kaa yardi lugᴐ Kᴐraawiizi ra hiini banla maa n na nyiŋŋi u bᴐr labuu.
58011007	Noowa Kᴐraawiizi yarda wiarɛ u ge faa sɛɛh muugberzeŋ la. Kᴐraawiizi faa karfuubuu wia la n niŋ wa ɛɛ la. U ge n na hiŋ Kᴐraawiizi la wia, u sɛɛh gberzeŋ la di wer lɛɛ u ni u dia hina maa. Uŋ wette ɛɛ guŋ ka durnya la n kawɛɛ vɛɛ la, u tɛɛ baabuu chᴐgri. Kᴐraawiizi di ba seriya ba chol ka gil Noowa ge wer ɛɛ nɛnanii u be dikuu uŋ yarduu wia.
58011008	Abraham Kᴐraawiizi yarda wiarɛ Kᴐraawiizi n yiruu di ŋᴐ ú izi u bol di la hɛri la un niŋ tɛu la, u wer izi di lii. U faa waa zum bᴐr la maa un niŋ la, ka izi di ra la.
58011009	Yarda wiarɛ u wer ɛɛ hᴐᴐhri di du hɛri la Kᴐraawiizi n ŋᴐwɛɛ lugᴐ u daŋ tɛu la guŋŋ. U ni yaa naabaala Aizik ni Jakᴐb maa daŋ faa na di lii Kᴐraawiizi nuuŋᴐᴐlii la biini. Ba maa baŋ tantizi di du de,
58011010	dikuu bɛɛwiai, Abraham faa ra nyiŋŋi bol bɛl deere. A bol dee, Kᴐraawiizi maubuu u chi nɛnnɛ. Wàá chol maa.
58011011	Saara Kᴐraawiizi yarda wiarɛ u wer kpogli hia saŋa la uŋ faa zɛŋŋɛ tuŋ la. Kᴐraawiizi n ŋᴐ nua tɛu lugᴐ u daŋ lul bie la, u faa zummᴐ lugᴐ u wia dᴐᴐ wibiire.
58011012	Denii Abraham, saŋa la u fᴐŋŋa maa n tunnɛ la, ka u wetto lul biizi, u naanazi ge bir wa du kpil alugᴐ chinchiŋwilaa gɛɛ muuzeŋ kɛrii hɛɛhriichaa n kpillɛ gunla.
58011013	Bannii maa faa yardi Kᴐraawiizii ka siuzi. Ba faa waa wia la Kᴐraawiizi n ŋᴐ nua la nawɛɛ siwee ni ka siuzi. Ka ba faa naabuu alugᴐ iin na nɛra bᴐᴐnɛɛ di ra jaami baa gunla. Ba faa sɛɛwᴐᴐ lugᴐ ba ɛɛ hᴐᴐhraa durnya naa be.
58011014	Nɛra n na ŋᴐ gunla, ba himmaa hɛrii ba ra nyiŋŋi la.
58011015	Di ba hɛri la ban liwɛɛ wiarɛ ba faa ŋᴐ guŋ, ba daŋ faa wer bir di la de.
58011016	Hɛri la n wesse werge di kaaluu labuu ba faa ra nyiŋŋi. Kᴐraawiizi be hɛrii ba faa ra nyiŋŋi la. Awia banna yiruu ba dᴐᴐri Kᴐraawiizi la, guŋ wᴐᴐ ra ɛɛ hiihzi. U ɛɛ bol siryaa di tɛɛ baa.
58011017	Abraham Kᴐraawiizi yarda wiarɛ u wer kpa u bie Aizik di du sarga bᴐr di ŋᴐ ú kpuu tɛɛ Kᴐraawiizi saŋa la Kᴐraawiizi n faa ŋᴐ ú ɛɛu di na la. A Abraham ɛɛ nɛr la Kᴐraawiizi n faa ŋᴐ nua tɛɛ labuu ka u wer kpa u biikpaŋkpaŋ di ŋᴐ ú lizi sarga la.
58011018	Kᴐraawiizi faa bagluubuu lugᴐ u nannaa niŋ ɛɛ Aizik la biizi.
58011019	Ka u faa dᴐᴐ Kᴐraawiizi tamiirɛ lugᴐ di u siuwᴐ gba, ka Kᴐraawiizi daŋ wer lalluu. A ɛɛwᴐᴐ lugᴐ u lalluubuu siu biini la.
58011020	Aizik Kᴐraawiizi yarda wiarɛ u wer suŋŋi Kᴐraawiizi ú hiini Jakᴐb ni Ɛsau la di ŋᴐ wia la n niŋ wa ɛɛ baa la.
58011021	Jakᴐb ge Kᴐraawiizi yarda wiarɛ unna siu, u suŋŋi Kᴐraawiizi ú hiini Joosɛf biizi banɛɛ la di yalli u daŋkpala ni di jaami Kᴐraawiizi la.
58011022	Joosɛf gba Kᴐraawiizi yarda wiarɛ u ge n na siu la, u wer ŋᴐ lugᴐ Izrɛl hina la daŋ ŋmɛnɛ lii a hɛri, di bagli baa lugᴐ bá kpa u hoga ra la a saŋa.
58011023	Moosis maa ni u mɛɛ ge Kᴐraawiizi yarda wiarɛ ban lul Moosis, ba suauh baaguzi ahoro, dikuu bɛɛwiai, ba faa nawᴐᴐrɛ lugᴐ u ɛɛ biinaniirɛ. Ba faa waa koori gbᴐg la ᴐmmɛ.
58011024	Gunnɛ Moosis ge Kᴐraawiizi yarda la gil uŋ wa helle waa sɛɛwɛ ba yiruu koori biihambie la bie,
58011025	ka gil ba zum lugᴐ u ɛɛ Kᴐraawiizi nɛra la bɛllɛ di ra di tᴐᴐrᴐᴐ. U ni Kᴐraawiizi nɛra la maanii faa ra di a tᴐᴐrᴐᴐ. U tᴐᴐrᴐᴐ hiŋ dii guŋ faa paruubuu di kaali gunla un niŋ faa ra di u hiŋ di ra ɛɛ wichᴐgaa la.
58011026	Gbɛllaa la un niŋ kuu Kristo wia ba gbɛlluu la, aabuu ɛɛ kunnanaa u be werge maa di kaali kunnanaa la maa n faa du Ijip hɛri, dikuu bɛɛwiai, u faa ra binni hᴐpizii la n niŋ ba K'ᴐraawiizi wa turgi nɛra maa labuu.
58011027	U Kᴐraawiizi yarda wiarɛ waa Ijip koori la ᴐmmɛ ka izi u hɛri la. U wettoo dᴐᴐ bampirii, dikuu bɛɛwiai, u binni unla n waa na labuu ka a kaa ɛɛ lugᴐ u ra nau.
58011028	U yarda hiŋ wiarɛ u dau Gillikaali wia la di gil ba mizi chal la síu mɛlika la gilɛɛ wa kpu Izrɛl hina biinabᴐnzi la.
58011029	Nɛra la Kᴐraawiizi yarda wiarɛ Muu Aahmu la wer bargi, u hɛri la hil alugᴐ u baŋgia ba wer voluu wa lii. Ijip hina n wa ɛɛ guŋ di na, nii la di baa.
58011030	Izrɛl hina Kᴐraawiizi yarda wiarɛ baŋ volle di bar Jɛriko hᴐpizaa aniidaanɛɛ biini u koŋlaa la bam mawɛɛ di baruu la lii chol.
58011031	Hahsɛnsɛnni Rahab la Kᴐraawiizi yarda wiarɛ waa siuwɛ banla n vɛɛ Kᴐraawiizi la biini, dikuu bɛɛwiai, Izrɛl hina la n faa suahzɛɛ di zuu a bol bá zum u wia gunla un chigɛ ka la ga bagli la, waa baa duŋŋɛɛ ka lɛɛ baa ba wer dᴐᴐ nuukpaŋ.
58011032	Too. ń haa vɛɛ bagli ra jaa? Màá wer na bᴐr di bagli ba maa wia. Gidɛᴐn ni Barak ni Samsᴐn ni Jɛpta ni Deevid ni Samuɛl ni Kᴐraawiizi dᴐgtɛɛzi la maanii du de.
58011033	A nɛra kuu baŋ yardi Kᴐraawiizi wia di wer kpegli kossi, di wer gil nɛra ra ɛɛ wia la n deŋlee di wer na di lii Kᴐraawiizi nuuŋᴐᴐlaa la biini, di wer tᴐ nyuzeŋhina nuuzi, a waa wette hee baa,
58011034	di wer lɛɛ niŋ fᴐŋŋa waa wette fuuh baa, di wer lɛɛ ba hinaa banla n kpa kandaazi di ra nyiŋŋi ba kpu baa la be, di wer na fᴐŋŋa saŋa la baŋ gɛrgɛɛ la di wer yoo laal nɛnnɛ di wer kpegli hᴐᴐhra la n ballɛ di wa yoo baa la,
58011035	di kaa wer lalli haana baŋhina biizi siu biini. Baŋhina ge, ba dᴐma tᴐᴐri baa di kpuuzi baa. Ba faa waa nyiŋŋi ba lɛɛ ba hinaa ka ra nyiŋŋi ba wer na miibᴐᴐnanii saŋa la ban niŋ izi siu biini la.
58011036	Ba faa lᴐ baŋhina mᴐmᴐsia di viiri baa, di vᴐᴐzi baŋhina ge yᴐlᴐzi di tᴐᴐgi baa diini.
58011037	Ba faa lᴐᴐzi baŋhina bia, di ɛɛ baŋhina di na, di teŋri baŋhina ge bᴐra anɛɛgaa, di kaa kpa kandaa di kpuuzi baŋhina. A nɛra baŋhina faa tᴐᴐgi peeza ni buuna hᴐna di ra gaagi. Ba faa waa kummaa dᴐᴐwɛ. Nɛra faa ra tᴐᴐri baa di ra ɛɛ baa wichᴐgaa.
58011038	Durnya faa waa dɛg ba ni baa dui. Ba faa ra gaagi di ra du bᴐdumazi ni giŋgimee ni bia bᴐᴐni biini.
58011039	Ba na sᴐnnɛ dikuu ba Kᴐraawiizi yarda la wia. Ka ba waa Kᴐraawiizi nua la uŋ faa ŋᴐwɛɛ la nawɛɛ,
58011040	dikuu bɛɛwiai, Kᴐraawiizi faa zum yaa saŋa naa hina wiarɛ di faa dau gunla n wesse di ŋᴐ ba bɛŋ wàá na a maa di tuŋ, see yaa maa n niŋ kpau di na.
58012001	Awia nɛdamta naa maa n chigɛ di bar yaa di ra binni yaa kennaa, a dɛkkᴐᴐ yaa n niŋ ɛɛ lugᴐ chᴐchᴐᴐra di lizi kuntᴐga maa yaa ni ni wichᴐgaa maa di ha di lau kanyitti di chᴐ ra la maga la Kᴐraawiizi n dauwɛ tɛɛ yaa la,
58012002	di ᴐᴐ ra binni Yeesu la n ɛɛ yaa yarda maa nyuu hiŋ la. Waabuu faa kuu bᴐsᴐna la un niŋ wa di wia di di tᴐᴐrᴐᴐ daakaŋlii ni la. U faa waa hiihzi wia kuuwɛ di vɛɛ ka jaa so Kᴐraawiizi koori kara nabᴐmbᴐr la.
58012003	Ií ra liizi gunla nɛchᴐgaa n faa chagzuu ka u di baa kanyitti la, ka ií ge gilɛɛ gil a wia ra kuuh ia ii wa bir di ra laŋŋi harbᴐᴐ.
58012004	Iinna yoo wichᴐgaa naa, ii haa waa yoowe ii challi lii.
58012005	Ii waa bᴐr la baŋ yir ia biizi la wia ra liizi. Ba sɛbᴐᴐrɛ, N bie, di Kᴐraawiizi ra tɛrgi i digni, gilɛɛ waa binni guŋ pɛɛ. Gilɛɛ gil guŋ chᴐg i biini.
58012006	Di Kᴐraawiizi nᴐŋŋii, u danna tɛrgi i digni í wer zum wia di kaa lᴐᴐzi bie la maa unna yir u himmaa bie.
58012007	Awia digni tɛrgaa naa, ií ra di guŋ kanyitti. Kᴐraawiizi kpa iabuu birgi u biizi. Mɛɛ waa u bie digni ra tɛrgia?
58012008	Di waa ii digna ra tɛrgi gunla unna tɛrgi u biizi maa digna la, amᴐ ii waa u biizi ɛɛwɛ. Ii ɛɛ sɛnsɛŋ biizii.
58012009	Yaa dᴐᴐ banla n ɛɛ yaa mɛɛwaarɛ dikuu ban lul yaa ni yaa bᴐrahᴐna wia. Ba faa ra tɛrgi yaa dignaa ya wer zum wia, di kaa dᴐᴐ yaa mɛɛ Kᴐraawiizi la n dᴐᴐ yaa dunzi la. Gunla yaa n faa ra tᴐgzi yaa mɛɛwaa la, yaa danna sɛɛ Kᴐraawiizi dᴐᴐra werge maa di kaali guŋ di na miibᴐᴐ.
58012010	Yaa mɛɛwaa la faa tɛrgi yaa dignaa hᴐpizaa tama biini gunla baŋ nawɛɛ la. Kᴐraawiiziwaa ra ɛɛ gunnɛ á wer lii tᴐna di tɛɛ yaa ya ɛɛ nɛnanaa la n waa doŋa maa dᴐᴐwɛ gunla u ge n duwɛɛ la.
58012011	Saŋa la unna tɛrgi yaa digna la, bᴐsᴐna wia lɛi. Biinichᴐgrɛ. Ka di yaa ni yaa bᴐrahᴐna wia. Ba faa ra tɛrgi yaa dignaa ya wer zum wia, di kaa dᴐᴐ yaa mɛɛ Kᴐraawiizi la n dᴐᴐ yaa dunzi la. Gunla yaa n faa ra tᴐgzi yaa mɛɛwaa la, yaa danna sɛɛ Kᴐraawiizi dᴐᴐra werge maa di kaali guŋ di na miibᴐa wa ɛɛ tama, yaa daŋ na, di u gillᴐ yaa birgi nɛnanaa di dᴐᴐ bampirsᴐna.
58012012	Awia ií tɛrgi ii nonee la n du gbɛlɛgbɛlɛ la, di tɛrgi ii naazi la n siuzɛɛ la.
58012013	Ií ra kuari ŋmɛnizi á ra deŋli ií wer vol a ni nɛ́r la n na dugzi u kpuŋe gilɛɛ waa lii a bᴐᴐni ka á wer nyaagi.
58012014	Ií nyiŋŋi nuukpaŋ dᴐᴐi nɛra maa be di aah siwii ií wer ɛɛ nɛnanaa la n waa doŋa maa dᴐᴐwɛ la. Nɛr la maa n waa guŋ duwɛɛ wàá wer na yaa Dᴐᴐri.
58012015	Kᴐraawiizi dᴐe maa di kaali guŋ di na miibᴐᴐ hiinaare werge maa ú wer hiini ia. Awia ií ra du tau nɛ́r maa gilɛɛ waa naa ra huhzi. Di guŋ lɛi, wichᴐgii bɛl daŋ wa zuu ii biini di chᴐgi nɛkpila alugᴐ kunnyɛg n ᴐᴐ zuu ii diwee biini di chᴐgaa a nyɛgi la.
58012016	Ií gilɛɛ gil nɛkuŋ ni nɛr la n ɛɛ Kᴐraawiizi vɛɛri du ii biini. Ɛsau la faa du gunnɛ di kpa u nabᴐnzi la un niŋ faa di u niwee ni dikuu uŋ ɛɛ biinabᴐma la wia di chɛr diwee dii kakpaŋ di di.
58012017	Ii zummᴐ lugᴐ uŋ kaa waa nyiŋŋi ú mɛɛ suŋŋi e maa di kaali guŋ di na miibᴐKᴐraawiizi di du u ni ú bir na gunla maa biinabᴐma n niŋ na la, waa kaa na guŋ. U faa aah siwiire di ra nyiŋŋi gunla un niŋ na la di ra wii gba. Ka waa kaa wer u bir wia la á kaa du gunla aŋ faa duwɛɛ la.
58012018	Iiŋ ŋᴐ ií ba Kᴐraawiizi be naa, kunla iin niŋ wer gbᴐgzi be lɛi ii ra ba alugᴐ Izrɛl hina n faa ba bizeŋ Sainai la be la. A bizeŋ faa ra gbᴐgzuu di ra lau niŋ guŋ zag zag zag. Baŋ faa ba u be, bᴐr la maa biroore di du chumaa, peu ra ta fuufuufuufuu,
58012019	bensunozenzeŋ ra wii, loobii bɛl ra ŋᴐ wia. Nɛra la n wa nuu loobii la, ba fᴐrguu ú gilɛɛ kaa ŋᴐ wia ba be,
58012020	dikuu bɛɛwiai, Kᴐraawiizi faa ŋᴐwᴐᴐrɛ, Di kummaa haali sel wa gbᴐgzi bizeŋ la, bá kpa bia lᴐᴐzuu kpu ta. Guŋ faa tir baa werge maa.
58012021	Bizeŋ la faa dᴐᴐ ᴐnsiirɛ werge maa. Moosis ŋᴐ, Ɔnsii lawimbuu, n bᴐra ra sa.
58012022	Ka iawaa, iiŋ ŋᴐ ii ba Kᴐraawiizi be naa, bizeŋ Ziᴐn ni Jɛrusalɛm la n du u be la benii ii ra ba. Unla n ɛɛ Kᴐraawiizi himmaa la bolle a Jɛrusalɛm. U mɛlikananaa damta maa du de.
58012023	U biinabᴐnzi n ɛɛ u kapɛttɛ diire ba sᴐna du hᴐŋ la n du u be biini la gba chaalᴐᴐrɛ de. Ba ni Kᴐraawiizi la n ɛɛ nɛra maa seriya diiri la benii ii ra ba ni lalaa la ŋmɛnizi n faa deŋlee Kᴐraawiizi gil ba birgi nɛnanaa di wa tuŋ la be,
58012024	ni Yeesu la n kuari yaa ni Kᴐraawiizi nuukpaŋfalii dᴐᴐi la be, ani bᴐr la u chal n mizɛɛ la be. U chal la dᴐᴐ hiinaare yaa be werge maa. Waa ɛɛwɛ lugᴐ Abɛl hor la.
58012025	Ií ra dazi ií gilɛɛ waa vɛɛ unla n na ŋᴐ wia ii be la. Di saŋa la hina la n faa vɛɛ unla n du hɛri di ᴐnzi baa la waa wette lɛɛ ba hinaa, yaa banla n vɛɛ unla n du chiŋ di ra karfi yaa la, ɛrɛɛ ya ge wer ɛɛ di lɛɛ yaa hinaanɛi?
58012026	A saŋa u loobii gbᴐgzᴐᴐrɛ, hɛri ra zigli. Ka u ŋᴐ nua bɛllɛ filaŋkeŋ di ŋᴐ, N daŋ kaa zigli hɛri kakpaŋ bɛŋ. Ama hɛri bɛŋ lɛi ń zigli a saŋa. Chiŋ ni hɛri maanii ń zigli.
58012027	Uŋ ŋᴐ kakpaŋ bɛŋ la, u zɛɛrɛ lugᴐ di u wa ziglaa, u daŋ lizi kuna la maa un niŋ wer zigli la ha, ka ánla n waa ziglaa dᴐᴐwɛ la wer ka.
58012028	Awia Kᴐraawiizi n gillɛ yaa du u kora la n waa ziglaa dᴐᴐwɛ biini naa, a wesso yaa n na tɛu jaaŋ saŋa maa di ra humuu gunla n paruu di ra tᴐgzuu di ra ᴐmuu,
58012029	dikuu bɛɛwiai, yaa Dᴐᴐri Kᴐraawiizi ɛɛwᴐᴐ lugᴐ niŋ la n wette di ra fuuh kuna werge la.
58013001	Ií haa ra kpa dᴐŋa lugᴐ maa biizi di nᴐŋŋi dᴐŋa.
58013002	Ií gilɛɛ ra suuh hᴐᴐhra wia ka ᴐᴐ lɛɛ baa ra dau. Baŋhina faa lɛɛ Kᴐraawiizi mɛlikazii di dau ka ba waa zummɛ.
58013003	Ií ra liizi banla ban tᴐwɛɛ dia alugᴐ ii ni baa maanii ba tᴐ dia la, di gil ii bᴐra ra nyiiri banla banna tᴐᴐri la ni dikuu ii gba n dᴐᴐ bᴐrahᴐŋ wia.
58013004	Ií gil nɛr maa ra tᴐgzi hahdᴐᴐi di gilɛɛ ra chᴐᴐ nɛdumazi be. Kᴐraawiizi daŋ di banla n na ɛɛ wikuna di ra sɛm la seriya ba chol.
58013005	Ií gilɛɛ kpa kebee di su siwii. Ií gil gunla iin dᴐᴐwɛ la kukki ia, dikuu bɛɛwiai, Kᴐraawiizi himmaa ŋᴐwᴐᴐrɛ, Màá ɛɛ ii wia vɛɛlai maa. Màá gil ii ta maa.
58013006	Awia yaa daŋ wer dᴐᴐ bᴐsᴐna di ŋᴐ, N Dᴐᴐri ra hiinimbuu. Maa ᴐm. Ɛrɛɛ néwee ka wer ɛɛnnɛi?
58013007	Ií ra liizi banla n ɛɛ ii nabᴐnzi di bagli ia Kᴐraawiizi wiŋᴐzi la. Ií ra binni gunla baŋ hiŋŋɛ ani gunla ba ni Kᴐraawiizi yarda dᴐᴐi ge n duwɛɛ di ge ra hiŋ guŋ.
58013008	Yeesu Kristo waa birgaa maa dᴐᴐwɛ. Gunla un dɛɛ duwɛɛ la, gunnɛ u du zinaa gba. U daŋ ᴐᴐ haa du guŋ saŋa maa di ra la.
58013009	Wibaglaa ni a dizi du denii di du wia aŋhina. Ií gilɛɛ ra sɛɛa di ra leuzi. A wesso yaa n na nyiŋŋi bᴐkpega di lii Kᴐraawiizi hiinaa biini di gilɛɛ ra nyiŋŋaa diwee aŋhina dee dii biini. Banla n na dia gunla waa hiinaa ra na a be.
58013010	Yaa dᴐᴐ sarga bᴐr bɛllɛ banla n na hum Kᴐraawiizi jaami dia la biini n waa de wette di ra di.
58013011	Sela la baŋ ᴐᴐ kpu di lizi a challi kizee hina nabᴐma kpaa di zuu Kᴐraawiizi bᴐnaniinanii himmaa la di tɛu dikuu wichᴐgaa wia, ba ᴐᴐ kpa a sela hinnɛ di lii bol di ga fuuah de.
58013012	Awiarɛ Yeesu n faa ra siu ú himmaa chal wer chag nɛra doŋa ba ni di ha la, bol danzɛɛ kɛriirɛ u du di faa ra di tᴐᴐrᴐᴐ la.
58013013	Awia ií gil ya ge lii di la u be danzɛɛ kɛrii la yáa maa kpau di ra di hiihzi la uŋ faa diwee la,
58013014	dikuu bɛɛwiai, yaa waa bol dᴐᴐwɛ durnya naa biini ya du di ra la. Yaa ra nyiŋŋi bol la n haa du harbᴐᴐ di ra ba la duirɛ.
58013015	Awia ya ᴐᴐ ra chᴐli Kᴐraawiizi saŋa maa Yeesu fᴐŋŋa biini á ɛɛ lugᴐ sargaa u be yaa n lizɛɛ di ra tɛu dikuu yaa n sɛɛ u dᴐᴐra la wia.
58013016	Ya gilɛɛ suuh winanaa ɛɛi wia di ᴐᴐ bᴐnni yaa kuna ra tɛɛ nɛra. Guŋ ɛɛi gba ɛɛ sargazii di ra par Kᴐraawiizi.
58013017	Ií ra hiŋ ii nabᴐnzi nuuzi di ra sɛɛ ba wia, dikuu bɛɛwiai, ba ra du ii dunzi la taurɛ. Kᴐraawiizi daŋ wa pɛɛzi baa ii wia. Awia ií ra sɛɛ ba wia bá wer di ra hum ba huma la ni bᴐsᴐna di gilɛɛ ra humaa ni biinichᴐg. Guŋ wàá hiini ia.
58013018	Ií ᴐᴐ ra suŋŋi Kᴐraawiizi dikuu yaa wia. Yaa zummᴐ lugᴐ yaa biine wàá tᴐᴐri yaa ani wii maa wia, dikuu bɛɛwiai, yaa ᴐᴐ ra nyiŋŋuu ya ra ɛɛ wia la n deŋlee.
58013019	N kaa ra suŋŋi iabuu werge maa, ií suŋŋi Kᴐraawiizi ú gil n wer bir ba ii be manaŋ.
58013020	Kᴐraawiizi la n ɛɛ bampirsᴐna hiŋ, unla n lalli yaa Dᴐᴐri siu biini u ɛɛ pebinnizeŋ dikuu un siuwɛ u chal kuari nuukpaŋ dᴐᴐi la n wàá chᴐgi maa wia la,
58013021	á Kᴐraawiizi hiini ia ií wer dᴐᴐ winanaa la iin niŋ dᴐᴐ di wer ra ɛɛ u kipar. ú hum u huma yaa maa biine ya wer du gunla maa n paruu Yeesu Kristo fᴐŋŋa biini. Waabuu niŋ na sᴐŋ saŋa maa di ra la. Aamin.
58013022	N kaa ra suŋŋi iabuu, yaabalaa, Ií nuu ra tɛŋ ani wia naa mim bagli ia naa biini. Maa sɛbɛɛ werge.
58013023	Ba lizi yaa dᴐŋhiŋ Timotii diitᴐᴐri dia la biini. Di u wa ballᴐ manaŋ n nuu maa daŋ ba wa na ia.
58013024	Ií ra jaami ii nabᴐnzi maa ni Kᴐraawiizi biinanaa la maa. Banla n ɛɛ Itali hina la ra jaami ia.
58013025	K'ᴐraawiizi hiini ii maa.
59001001	Mìŋ́ Jems n ɛɛ Kᴐraawiizi ni yaa Dᴐᴐri Yeesu Kristo baliirɛ ra sɛbi hᴐŋ naa di ra tɛɛ ii banla n ɛɛ Yeesu hiŋra di yaari du yemmaa la. N na jaami ia.
59001002	Yaabalaa, di tᴐᴐrᴐᴐ diikpila wa huuzi ia, ií gil ii bᴐra sᴐᴐni ia werge.
59001003	Ií zum lugᴐ di tᴐᴐrᴐᴐ maa wa ɛɛ ia di na ka ii haa wer dᴐᴐ yarda di ra hiŋ, amᴐ gunnɛ niŋ gil ii ᴐᴐ wer dᴐᴐ kanyitti.
59001004	Ama ií gilɛɛ gil ii kanyitti dii waa tuŋ, ka ií haa vɛɛ di ra di kanyitti guŋŋ ú wer kuari ia nɛnnɛ di wa tuŋ ií wer zum wii maa nɛnnɛ di gilɛɛ waa nyaa mananaa dee maa.
59001005	Di hinla maa ra nyiŋŋi nunzuma, amᴐ í ra suŋŋi Kᴐraawiizi ú tɛi. Kᴐraawiizi waa ᴐᴐ ra nyɛg banla n na suŋŋuu guŋ ni, ka u ᴐᴐ ra tɛɛ baabuu werge maa. Di i suŋŋuu, i daŋ na gunla hiŋ suŋŋɛɛ u be.
59001006	Ka di ii ra suŋŋuu naa, ií ra suŋŋuu ni yarda di gilɛɛ ra aani. Nɛr la n na suŋŋi Kᴐraawiizi ka ra aani lugᴐ u daŋ tɛu la, a hiŋ ɛɛwᴐᴐ lugᴐ muuzeŋ la peu n niŋ wer bir u nii di ra la bᴐr maa labuu.
59001007	ú gilɛɛ ra binni lugᴐ u daŋ na kummaa un suŋŋɛɛ Kᴐraawiizi be.
59001008	Nfɛssi anɛɛ hinnɛ ra chol. U wii maa wàá wer kuari.
59001009	Di i ɛɛ Yeesu hiŋri ka ɛɛ nyaari, ka í gil i bᴐra sᴐᴐnii. I ɛɛ nɛzenne Kᴐraawiizi be.
59001010	Di i ɛɛ daama hiŋ genii ka í gil i ni nyaara nyukpaŋ dᴐᴐi la sᴐᴐni i bᴐra. Gunla kooree n na fii ka bir waa siu manaŋ la, gunnɛ daama hiŋ ge gba ᴐᴐ dᴐᴐ u daama guŋŋ ka wa siu ka kaa la.
59001011	Gunla wiizi n ᴐᴐ baŋ di lᴐ, koorii hil, u fiiri la yᴐl, u wessi chᴐgi la, gunnɛ daama hiŋ ge ᴐᴐ ɛɛ u wia ka bir wa siu la.
59001012	Hinla maa n kpogli i kanyitti di ra di tᴐᴐrᴐᴐ, gil i bᴐra sᴐᴐnii. Di a tᴐᴐrᴐᴐ ɛɛi guŋŋ di wa huhzi ka i haa vɛɛ ra hiŋ ani kanyitti, i daŋ na tᴐna. Kᴐraawiizi daŋ tɛi u miibᴐᴐ la uŋ faa ŋᴐ u daŋ kpa tɛɛ banla maa n nᴐŋŋuu la.
59001013	Di kummaa wa darii lugᴐ í ɛɛ wichᴐgaa, gilɛɛ ŋᴐ Kᴐraawiizii darii. Kummaa wàá wer dar Kᴐraawiizi ú ɛɛ wichᴐgaa. U ge gba wàá dar nɛr maa ú ɛɛ wichᴐgaa.
59001014	Kunnyiŋŋichᴐgaa la n du bɛl maa bampirii labuu ᴐᴐ ra daruu ú ɛɛ wichᴐgaa. Aabuu ᴐᴐ ra da u zɛɛ.
59001015	Kunnyiŋŋichᴐgaa a lul wichᴐgaarɛ. Di wichᴐgaa ge wa hello tuŋ a ge ᴐᴐ ra lul siu.
59001016	N nɛnᴐŋŋaa, ií bɛl maa gilɛɛ waa dar u hiŋ.
59001017	Wii la maa n wesse di ɛɛ winanii himmaa, Kᴐraawiizi benii u lii u kpa sunzi yaa. Kuna la maa n na chaani chiŋ, Kᴐraawiizii ta a maa. Ka u himmaa waa ᴐᴐ bir di kur lugᴐ gunla aŋ ᴐᴐ bir di kur di ra tᴐ yaa chunchugle la.
59001018	U himmaa kipar wiarɛ yaa wer nuu u wibii wiŋᴐzi di wer birgi u biizi di ɛɛ u kunnanaa un lizɛɛ tɛɛ u hiŋ u kuna la maa un tawɛɛ la biini.
59001019	Ií ra liizi guŋ, yaabalaa. A dɛkkᴐ nɛr maa n hahzee di ra nuu nɛra be, ka sᴐᴐni bᴐra di ra ŋᴐ wia, di gilɛɛ gil u baaŋ na fuuh manaŋ manaŋ.
59001020	Newee baaŋ fuuih waa wikuarii maa dᴐᴐwɛ winanaa hiŋaa la Kᴐraawiizi n na nyiŋŋi la biini.
59001021	Awia ií lizi wichᴐgaa maa ii ni di ha ani wijagazi la maa n kannɛ werge ii be la. Ií lizi a maa ha ka dᴐᴐ sisᴐna di nuu ra tɛɛ u wiŋᴐzi la uŋ kpawɛɛ di du ii bampiree biine la. A wiŋᴐzi daŋ wer lɛɛ ii dunzi ha.
59001022	Ama ií gilɛɛ ra nuu ka ra vɛɛ a hiŋaa. Di ii ra nuu u wiŋᴐzi la, ka ii wàá ra hiŋ, ii ra dar ii hinaarɛ.
59001023	Ii ɛɛwᴐᴐ lugᴐ nɛr la n na binni digii
59001024	di ra na u hiŋ de, ka bir a kaali. Di u wa kaalᴐᴐ tuŋ, ᴐᴐ bir suuh gunla maa un duwɛɛ la.
59001025	Kᴐraawiizi wiŋᴐzi la n wesse werge di ga tuŋ di lɛɛ yaa yaa wer dᴐᴐ yaa hinaa la, u ɛɛ digiire. Nɛr la maa n ninna binni Kᴐraawiizi digii la biini di ra pessaa nɛnnɛ, waa ra suuh, ka ra hiŋ gunla maa un nawɛɛ de, Kᴐraawiizi daŋ gil u nuu suma u wiɛɛlaa maa biini.
59001026	Di nɛr la maa ra binni lugᴐ u ra hiŋ Kᴐraawiizii, ka waa u himmaa nua tau ra du, u ra dar u hinnɛ. Himpɛɛrɛ u ra hiŋ la.
59001027	Wii la maa n wesse, di ɛɛ hinnanii yaa mɛɛ Kᴐraawiizi be, aabuu lugᴐ hinna binni lalbiizi ni luhaana dᴐgnya hiŋaa di ra hiini baa, di kaa ra binni i ge hiŋ ni í gilɛɛ gil durnya wichᴐgaa maa waa pɛli i ni.
59002001	Yaabalaa, di ii ra hiŋ yaa Dᴐᴐri Yeesu Kristo la n ɛɛ girme maa dᴐᴐri la, amᴐ ii gilɛɛ ra tᴐgzi baŋhina di kaali baŋhina.
59002002	Di ii maa sɛttᴐ di ra jaami Kᴐraawiizi, nɛra banɛɛ wa zuu ii be, bɛl du u salim nonibisiga ni u daama kunlaalaa, bɛl ge laali u dᴐgnya kunlaalaa,
59002003	di ii bagli daama hiŋ la karnanii di ŋᴐ ú wa so ka ŋᴐ d'ᴐgnya hiŋ ge chi gɛɛ ú ba wa so ii naazi kɛra,
59002004	amᴐ ii ra tᴐgzi baŋhinaa di ra kaali baŋhina la. Ii hiŋaa wàá dᴐᴐ wibii di wa tuŋ. Ii birgi seriya diire la n ᴐᴐ kpa kuna wia di su siwii labuu.
59002005	Yaabalaa, ií ra binni Kᴐraawiizi ge wiɛɛlaa. Nyaara lɛi u ge lizia? U lizi baabuu bá wer yarduu werge bá yarda la ɛɛ ba daama, ka bá wer na u kora biini zuui gunla uŋ faa ŋᴐ nua lugᴐ banla maa n nᴐŋŋuu daŋ zuu u kora biini la.
59002006	Ka iawaa ra gbɛlli nyaara. Daama hina lɛi ᴐᴐ ra fir ia di ra sami ia di kpa ia ra la seriya diire bᴐra laa?
59002007	Baa lɛi ᴐᴐ ra gbɛlli Yeesu sᴐnnanii la baŋ ᴐᴐ kpa di ra yir ia laa?
59002008	Di ii ra hiŋ yaa koori widaulii la ban sɛbɛɛ du u hᴐŋ biini la lugᴐ í nᴐŋŋi i dᴐŋhiŋ lugᴐ gunla hiŋ nᴐŋŋi i hiŋ la, amᴐ ii ra hiŋuu nɛnnɛ la.
59002009	Ka di ii ra tᴐgzi baŋhina di kaali baŋhina, ii ra ɛɛ wichᴐgaarɛ. Kᴐraawiizi kii lɛi ii ra chᴐgia? U daŋ di ia seriya ii chol.
59002010	Di i hiŋ kiizi la maa ka wa chᴐg kpaŋkpaŋ, ka i chᴐg kiizii. Kiizi la daŋ tɛi chᴐgri,
59002011	dikuu bɛɛwiai, Kᴐraawiizi ŋᴐ í gilɛɛ ra sɛm di kaa ŋᴐ í gilɛɛ ra kpu. Di haa sɛm ka kpu nɛbɛl ge, amᴐ haa kiizi la chᴐgia?
59002012	Ií gil ii wiŋᴐzi ni ii wiɛɛlaa maa du wer, dikuu bɛɛwiai, kiizi la n dᴐᴐ hiinaa di lɛɛ nɛra ba wer dᴐᴐ ba hinaa labuu bá wa kpa di di ia seriya.
59002013	Nɛr la maa n waa u dᴐŋa hina ni ra suŋ, di u seriya dii wa hello, Kᴐraawiizi wàá suŋ u ge ni. Ka nɛr la n na suŋ u dᴐŋa hina ni, wàá ᴐm u ge seriya dii.
59002014	Yaabalaa, di nɛbɛl ŋᴐ lugᴐ u yardi Kᴐraawiizii, ka waa winanaa ra ɛɛ, pɛɛrɛ. U yarda hiŋ wàá gil ú na lɛɛi Kᴐraawiizi be.
59002015	Di i dᴐŋhiŋ bɛl waa kunlaalii dᴐᴐwɛ ú tᴐ u bᴐra, waa diwee dᴐᴐwɛ ú di, ka ba i be,
59002016	i ŋᴐ u be, K'ᴐraawiizi la i ni di ga tɛi kuna la hinna nyiŋŋi í tᴐ i bᴐra ka kaa tɛi kuna la hiŋ niŋ di di du i hia, ka hiŋwaa waa sɛɛwɛ í tɛu kuna la maa unna nyiŋŋi, yarda naa hiŋ yardi Kᴐraawiizi naa, bɛɛ wikuariirɛ u dᴐᴐ naanɛi? Kumpɛɛrɛ.
59002017	Di i yardi Kᴐraawiizi ka haa winanaa ɛɛi maa dᴐᴐwɛ di jaa i yarda la ni, ka dᴐᴐ yarda la bɛŋ, amᴐ kumpɛɛrɛ i dᴐᴐ la.
59002018	Ka aŋhina be ii bɛl daŋ ŋᴐ lugᴐ bɛl hotte Kᴐraawiizi yarda dᴐᴐi, bɛl ge horuu winanaa ɛɛi. Ka hàá wer bargaa guŋ. Hinla n ŋᴐ i yardi Kᴐraawiizii la, ɛrɛɛ í ɛɛ bagli i Kᴐraawiizi yarda dᴐᴐi la di haa winanaa maa ɛɛwɛi? Ka n ge daŋ ɛɛ winanaa ń winanaa la ɛɛi baglii lugᴐ n yardi Kᴐraawiizii.
59002019	I yardᴐᴐ lugᴐ Kᴐraawiizi kpaŋkpaŋ bɛnnɛ du dee? Mhmm. Aliizinachᴐgaa gba yardi gunnɛ a bᴐra a sa.
59002020	Gɛniirɛ hiŋ! Gil ń dii wibii í zum lugᴐ nɛr la maa n yardi Kᴐraawiizi ka waa winanii ɛɛi maa dᴐᴐwɛ di jaa u yarda la ni, u yarda hiŋ ɛɛ wipɛɛrii.
59002021	Binni yaa naabaal Abraham wia biini di na. Saŋa la Kᴐraawiizi n faa ŋᴐ ú ɛɛu di na di ŋᴐ ú kpu u bie Aizik di ɛɛ sarga tɛu la, u wiɛɛlaa lɛi Kᴐraawiizi faa binni di ŋᴐ lugᴐ Abraham ra hiŋ ŋmɛnɛɛrɛ, u wia maa deŋlia?
59002022	Haa na gunla u Kᴐraawiizi yardaa la n gillɛ u ɛɛ winanaa, u winanaa ɛɛi hiŋ gil u yarda dᴐᴐi wer du wer di wa tunaa?
59002023	Gunla baŋ faa ŋᴐ u wia Kᴐraawiizi Hᴐŋ biini la ɛɛ wibiire. Ba ŋᴐwᴐᴐrɛ, Abraham yardi Kᴐraawiizi. Kᴐraawiizi kpa guŋ di birgi lugᴐ winanaa ɛɛi di tɛu, ba ra yiruu Kᴐraawiizi dammu.
59002024	Awia di nɛr yardi Kᴐraawiizi ka ra ɛɛ winanaa, Kᴐraawiizi daŋ gil u ɛɛ nɛnanii u be. Amᴐ, un yarduu bɛŋ wia lɛi ú ɛɛ guŋ tɛu.
59002025	Ií kaa binni Rahab ge wia biini. A Rahab faa ɛɛ hahsɛnsɛnnii, ka uŋ faa wette lɛɛ huŋhunna la di dau ka kaa hiini baa ba wer kpa ŋmɛnɛɛ bɛl di suahzi kaali la wiarɛ Kᴐraawiizi faa gil u birgi nɛnanii u be.
59002026	Awia ií kpa bᴐrahᴐŋ ani duma di mɛgzi wia naa. Di bᴐrahᴐŋ waa duma dᴐᴐwɛ, u ɛɛ kumpɛɛrɛ. Gunnɛ di yarda waa winanaa ɛɛi dᴐᴐwɛ jaa u ni, u ge gba ɛɛ kumpɛɛ la.
59003001	Yaabalaa, a waa wer iiŋ kpillɛ di ɛɛ bagla di ra bagli ii dᴐŋa hina. Ií zum lugᴐ yaa banla n ɛɛ bagla, yaa ge seriya dii daŋ du kaŋ di kaali baŋhina.
59003002	Nɛr maanii ɛɛ wia ra leu. Nɛr la maa n du de u haa waa wii maa ŋᴐwɛɛ di leu, amᴐ a hiŋ ɛɛ nɛpaa di wa tuŋ. Di u wetto di ra lau u nua, amᴐ u daŋ wer lau u himmaa gba.
59003003	Di i ra nyiŋŋi lugᴐ zágu ra ᴐmii, i daŋ kpa kabargaa di du u nua di wer bir u maa ú ra la i kipar bᴐr.
59003004	Ií binni muugberzenaa la gba ra na. A kannᴐzii werge. Peuzenaa ge ra ta a ni. Ka kunjiga bɛl ᴐᴐ wer deŋlaa a ra la bᴐr la maa a muugbersaara nabᴐma n na nyiŋŋi.
59003005	Gunnɛ nuuzuŋŋi ge gba du. Waa kaŋ ka wer ra ɛɛ wizenaa. Ii waa nawɛɛ ninjiga n ᴐᴐ wer fuuh daadamta maa?
59003006	Nuuzuŋŋi ge ɛɛwᴐᴐ lugᴐ a niŋ, di wer ra ɛɛ wichᴐgaa werge maa di wer kpa doŋa di ra du yaa ni di wer ra chᴐgi yaa mananaa maa alugᴐ niŋ n ᴐᴐ ra chᴐgi kuna gunla. Sitaani ninne choŋŋuu la.
59003007	Pir sela ni zumbizi ni kunjigzi ni muu biini kuna maa, newee wettoo di ra dɛɛzi a maa maa dee a ra pɛssi.
59003008	Ka nuuzuŋŋi lawaa, ba ᴐᴐ lau waabuurɛ di pɛssuu huhzi. U kuttᴐᴐrɛ di dᴐᴐ wichᴐgaa di kpoŋ werge. U siri ge du kpeg lugᴐ ú wer kpui.
59003009	Waabuu yaa ᴐᴐ kpa di ra jaami yaa Dᴐᴐri Kᴐraawiizi. Waabuu yaa ᴐᴐ kaa kpa di ra gbɛlli yaa dᴐŋa hina la Kᴐraawiizi n gillɛ ba du lugᴐ gunla u ge n duwɛɛ la.
59003010	Nuukpaŋ biinii Kᴐraawiizi jaamaa ni gbɛllaa la maa ra lii. Nau! U guŋ waa deŋlee, yaabalaa.
59003011	Ii haa na gᴐŋ maa n na bul niinanii ni niichumaa?
59003012	Fig daa waa ᴐlivizi daa nᴐna a nᴐŋ. Siŋ kuna daa ge waa fig daa nᴐna a nᴐŋ. Gunnɛ gᴐŋ ge wàá wer bul niisum ni niikpelekpele la.
59003013	Anɛɛ dᴐᴐ nunzuma ani sichaana ii biinei? Di i dᴐᴐ nunzuma, i danna kpa i hiŋ fugzi ka ra ɛɛ winanaa í winanaa ɛɛi la bagli lugᴐ i dᴐᴐ guŋ nunzuma ni sichaanaa.
59003014	Ka di ii dᴐᴐ bᴐwii werge di ra nyiŋŋi ii bɛŋ sᴐŋ, ii gilɛɛ ra chᴐli ii hinaa, dikuu bɛɛwiai, ii ra dar i hinaarɛ. Ii waa wibii dᴐᴐwɛ.
59003015	Kᴐraawiizi be nunzuma lɛi annii. Durnya nunzumaa. Newee ni Sitaani benii a lii.
59003016	Bᴐwii ni sᴐnnyiŋŋaa haŋ wa zuu nɛra baaŋ, too, ba wii maa a chᴐguu, hunjagazi ni a dee maa ra lii.
59003017	Nɛr la maa n dᴐᴐ Kᴐraawiizi be nunzumawaa wia maa ᴐᴐ du wer ninɛɛ parata. U ᴐᴐ dᴐᴐ bampirsᴐna ani sisᴐnaa di wer sɛɛ u dᴐŋhiŋ kipar di wer suŋ u ni di ra ɛɛu winanaa. A hiŋ wia waa ᴐᴐ dᴐᴐ aanaa maa ka dᴐᴐ wibii. Waa baŋhina ra tᴐgzi di ra kaali baŋhina ka dᴐᴐ biinihuŋŋu.
59003018	Banla n na nyiŋŋi nuukpaŋ dᴐᴐi nɛra be, ba kpa nuukpaŋ dᴐᴐirɛ di ra duu ba kuna, a ra lii winanaa.
59004001	Bɛɛ n ᴐᴐ ra koozi ia, ii ra di dᴐŋa hᴐᴐzi di ra naai? Ii himmaa kunnyiŋŋichᴐgaa biini lɛi a ra liiyaa? Ii kunnyiŋŋichᴐgaarɛ ᴐᴐ ra yoo ia.
59004002	Kuna la ii kunnyiŋŋichᴐgaa la n na nyiŋŋi ka ii waa dᴐᴐwɛ la wiarɛ ii kuu ra kpu dᴐŋa. Ii dᴐᴐ kuna kɛkɛluurɛ ka ii waa wette ra naa. Awiarɛ ii ra di dᴐŋa hᴐᴐzi di ra naa la. Ii waa a kuna suŋŋɛɛ Kᴐraawiizi be wiarɛ ii waa dᴐᴐwɛ la.
59004003	Di ii suŋŋaa, ka ii waa nawɛɛ, ii biine n waa huuhzɛɛ ka ii suŋŋaa wiarɛ ii waa nawɛɛ la. Ii hinaa dii wiarɛ ii suŋŋaa.
59004004	Ii ɛɛwᴐᴐ lugᴐ hahchᴐgaa la n ᴐᴐ ra nyiŋŋi badumazi la. Ii waa zummɛ lugᴐ di ii ni durnya summᴐ, ii hah Kᴐraawiiziia? Awia nɛr la maa n lau durnya dammu, u ɛɛ Kᴐraawiizi haahrii.
59004005	Kᴐraawiizi Hᴐŋ n baglɛɛ lugᴐ duma la Kᴐraawiizi n kpawɛɛ di du yaa ni la dᴐᴐ bᴐwiirɛ la, pɛɛpɛɛrɛ u bagli guŋ gɛɛ?
59004006	Ka Kᴐraawiizi ᴐᴐ ra hiini yaabuu werge. Awiarɛ ba kaa sɛbi dí, Kᴐraawiizi ni banla n na yir ba hinaa nɛzenaa la a naau. Ka u ra hiini banla n na kpa ba hinaa fugzi waarɛ.
59004007	Awia ií ra sɛɛ Kᴐraawiizi dᴐᴐra. Di Sitaani ra nyiŋŋi ŋᴐ u dar ia, ií vɛɛu. Di ii vɛɛu, u daŋ chᴐ.
59004008	Ií ra ba Kᴐraawiizi be. U ge daŋ ba ii be. Ii banla n na hum hunchᴐgaa, ií ra sanzi ii nonee. Ii banla ge n ɛɛ nfɛssi anɛɛgaa hina, ií lizi ii biine doŋa ra ha.
59004009	Ií gil ii biine chᴐgi ii ra wii di gil ii mamaa birgi wiraa, ií bᴐsᴐna la ge birgi biinichᴐg.
59004010	Ií ra kpa ii hinaa tama ii Dᴐᴐri be, ka ú ge wer tɛɛ ia sᴐŋ.
59004011	Yaabalaa, ií gilɛɛ ra gbɛlli dᴐŋa. Nɛr la maa n na gbɛlli u dᴐŋhiŋ Yeesu hiŋri di kpa wichᴐgaa ra sag u ni, u ra gbɛlli Kᴐraawiizi ni kiizi labuu di kpa wichᴐgaa ra sag kiizi la ni. Di hinla maa ra ɛɛ guŋ, haa Kᴐraawiizi kiizi a hiŋ ka bir kpa i hiŋ di birgi a kiizi ge seriya diiri.
59004012	Unla n ɛɛ kiitɛɛri ani seriya diiri di wer ra lɛɛ nɛra ka kaa wer a chᴐgi baa la, a hiŋ ɛɛ nɛkpaŋkpaŋ bɛnnɛ. Waabuu Kᴐraawiizi. Anɛɛ hiŋ í wer tɛɛ i dᴐŋa hina wichᴐgaai?
59004013	Ii baŋhina ᴐᴐ ŋᴐ, Zinaa gɛɛ kɛrɛ yaa daŋ la bol bɛl di ga du de bina di ra yoo kuna di ra na kebee.
59004014	Ii zum kɛrɛa? Ii zum ii hᴐpizaa magaa? Ii miibᴐᴐni ɛɛwᴐᴐ lugᴐ kᴐᴐl. A kᴐᴐl ᴐᴐ tᴐ bᴐruu tama. Di ii kaa ŋᴐ ií binni di waa kaa hore. Gunnɛ newee miibᴐᴐ du.
59004015	Di ii vii ᴐᴐ ŋᴐ, Di Kᴐraawiizi sɛɛwᴐ di tɛɛ yaa miibᴐᴐ, yaa daŋ ɛɛ kennaa ni keŋ.
59004016	Ka guŋ lɛi ii ra ɛɛ. Ii ɛɛ tamiirɛ lugᴐ ii zum wiarɛ di ra ta barabara. Barabara naa dee waa wer.
59004017	Awia nɛr la maa n zum wia la n deŋlee ka waa guŋ ɛɛwɛ, wichᴐgaarɛ u ɛɛ la.
59005001	Daama hina, ií feli ra wii di ra lᴐᴐgi wile. Wia ra bau á wa huuzi ia.
59005002	Ii daama la chᴐgᴐᴐrɛ, ii kunlaala la ge chᴐgi,
59005003	ii kebee kaa nyɛɛsi. Ii kebee n nyɛɛsɛɛ la, a daŋ ɛɛ ii wichᴐgaa daansɛɛ di tᴐᴐri ia alugᴐ niŋ. Ii chaali ii daamaa di dau durnya tunaa hᴐpizaa biini la.
59005004	Ií ra nuu ɛŋ! Ii paahdiire la n par ii kooni ii di baa, ii waa sɛɛwɛ ii turgi baa la, ba kebee a pogzuu di ra tɛɛ ia chᴐgri. A paahdiire gba a nuumi ii wiarɛ a zuu kummaa dᴐᴐri Kᴐraawiizi digna.
59005005	Ii na bᴐnaniirɛ di so hɛri naa be di ra di ii hinaa di dᴐᴐ werge di ɛɛ lugᴐ nau la baŋ varɛɛ u wer hel werge di pᴐl bá kpu labuu.
59005006	Ii ᴐᴐ di nɛnanii kpui seriya di kpuu. Waabuu waa ᴐᴐ wer ú ɛɛ wii maa di lɛɛ u hiŋ.
59005007	Yaabalaa, ií ge ra di kanyitti. Yaa Dᴐᴐri daŋ ba. Gunla patti n ᴐᴐ haa vɛɛ di ra di u diwee wia kanyitti guŋŋ, hɛhchaandooŋ ani lumandooŋ maa wa ba la,
59005008	gunnɛ ií ge ᴐᴐ haa vɛɛ di ra di kanyitti di ra du ii hinaa bᴐkpega la. Yaa Dᴐᴐri balaa ra dugluu.
59005009	Yaabalaa, ií gilɛɛ nuumi di ra du dᴐŋa K'ᴐraawiizi gilɛɛ waa ŋᴐ ii ge wia di ŋᴐ ii hor waa sum. Ií na! Seriya diiri la ra nyiŋŋi zuuirɛ la.
59005010	Yaabalaa, ií ra liizi Kᴐraawiizi dᴐgtɛɛzi la n ᴐᴐ faa kpa u wiŋᴐzi di ŋᴐ ra tɛɛ nɛra gunla baŋ faa ra di tᴐᴐrᴐᴐ damta la. Ií ge ra hiŋ baa guŋ.
59005011	Yaa ra yir baabuu bᴐsᴐna hina dikuu baŋ wette di ra di kanyitti wia. Ii faa nuu Joob wiarɛ gunla uŋ faa di kanyitti werge la, di zum gunla Kᴐraawiizi n wa turguu u kanyitti dii la kim, dikuu bɛɛwiai, Kᴐraawiizi dᴐᴐ nɛsunaa ni sinyɛnaa werge.
59005012	Ama, yaabalaa, ií ra dazi wii naa ni werge lugᴐ ií gilɛɛ ra hɛɛhzi chiŋ ni hɛri ni kummaa. Di ii ra sɛɛ di ŋᴐ ɛɛh gɛɛ kai, ií kpogli guŋ maga á gilɛɛ waa birgi wichᴐgaa ra tɛɛ ia.
59005013	Di ii bɛl du tᴐᴐrᴐᴐ biini, ú ra suŋŋi Kᴐraawiizi. Di bɛl bᴐra sᴐᴐnuu, ú ra yir yira di ra chᴐli Kᴐraawiizi.
59005014	Di bɛl bᴐra waa haŋ wa du sum, ú yir Yeesu hiŋra nabᴐnzi di gil bá kpa nuu tama di gbᴐgzuu di yir Yeesu sᴐŋ di du u ni di suŋŋi Kᴐraawiizi tɛu.
59005015	Di ba suŋŋuu ni yarda, ba daŋ na alaanfia tɛɛ wiila hiŋ la. Yaa Dᴐᴐri daŋ tɛu alaanfia. Di u faa ɛɛ wichᴐgaa, u daŋ gil a wichᴐgaa tɛu.
59005016	Awia a wesso iiŋ ᴐᴐ sɛɛ chᴐgri di ra tɛɛ ii dᴐŋa hina Yeesu hiŋra bá wer suŋŋi Kᴐraawiizi ú tɛɛ ia alaanfia. Nɛnanii Kᴐraawiizi suŋŋaa dᴐᴐ fᴐŋŋaa werge.
59005017	Ɛlija faa du yaa ge duula naabuu. U suŋŋi Kᴐraawiizi werge lugᴐ dóoŋ chi. Dooŋ la chi binni ahoro ni keza.
59005018	U kaa suŋŋi Kᴐraawiizi ŋᴐ ú pilli dooŋ. Dooŋ pilli. Diwee wer ra ɛɛ.
59005019	Yaabalaa, di bɛl maa wa leuwo, waa kaa ra hiŋ wibii, ka ii bɛl wer hiinuu u kaa ra hiŋ, u hum hunnaniirɛ werge maa.
59005020	Ií zum lugᴐ nɛr la n wette di hiini wichᴐg ɛɛri u gil u wichᴐgaa la ka ra hiŋ ŋmɛnɛɛ, a hiŋ dumaa u lɛɛ siu biini di dinzi wichᴐgaa damta maa u ni la.
60001001	Mìŋ́ Yeesu Kristo huŋhunni Pittaa ra sɛbi hᴐŋ naa di ra tɛɛ banla n yaarɛɛ di du Pᴐntus hɛri, Galasia hɛri, Kapadosia hɛri, Eesia hɛri ni Baitinia hɛri di ɛɛ hᴐᴐhra di kaa ɛɛ banla yaa mɛɛ Kᴐraawiizi n lizɛɛ di tɛɛ u hiŋ la.
60001002	U wetto feli zum ii wia di lizi ia tɛɛ u hiŋ. U Dumnanii ge gil ii birgi u hora ii wer sɛɛ Yeesu Kristo dᴐᴐra, u wer gil ii wichᴐgaa ra tɛɛ ia dikuu un siuwɛ tɛɛ ia la wia. K'ᴐraawiizi hiini ia di jaa ia bampirsᴐna werge maa.
60001003	Ií gil yaa Dᴐᴐri Yeesu Kristo mɛɛ Kᴐraawiizi na sᴐŋ. U suŋ yaa ninɛɛ werge maa di lul yaa yaa ɛɛ nɛfalaa di wer dᴐᴐ tamii la n waa tuŋ di lii Yeesu Kristo siu biini izaa ni la,
60001004	di kaa wer di dᴐᴐ kapɛttɛ la un dau yaa u be la. A kapɛttɛ wàá chᴐgi maa, waa doŋa maa dᴐᴐwɛ, waa sizaa gba dᴐᴐwɛ. Kᴐraawiizi dawuubuu u bol
60001005	di tɛɛ ii banla uŋ ᴐᴐ ra du ii tau ani u fᴐŋŋa ni dikuu ii Kᴐraawiizi yarda wia ka ií wer na lɛɛi la un teŋ ɛɛ u sirya di dau ka ú lɛɛ ia durnya tuna saŋa la.
60001006	A gunnɛ niŋ ɛɛ ii bᴐsᴐna. Filaŋkeŋ ii daŋ haa di tᴐᴐrᴐᴐ tama mᴐᴐ, ka ií gil ii bᴐra sᴐᴐni ia.
60001007	A tᴐᴐrᴐᴐ daŋ gil ii yarda la iin dᴐᴐwɛ di ra hiŋ Kᴐraawiizi la u ra lii bᴐchaaŋ lugᴐ baŋ ᴐᴐ kpa salima di du niŋ a himmaa ra lii la. Salima dᴐᴐ chᴐgaarɛ. Ii Kᴐraawiizi yarda ge ɛɛ kumpaa werge di kaali a salima. Di tᴐᴐrᴐᴐ wa ɛɛ ii yarda la di na u dᴐᴐ wibii, ii daŋ na chᴐlaa ni sᴐŋ ani girme saŋa la Yeesu Kristo n niŋ bir ba ya nau la.
60001008	Ii haa wᴐᴐ nawɛɛ ka nᴐŋŋuu. Ii siwee wᴐᴐ ra na ka ii yarduu di dᴐᴐ bᴐsᴐna werge maa. Ii waa nua dᴐᴐwɛ iin niŋ wer ŋᴐ bᴐsᴐna la Kᴐraawiizi n tɛɛ ia la wia.
60001009	Ii yarda tᴐnaa Kᴐraawiizi n niŋ lɛɛ ii dunzi di ha.
60001010	Ii lɛɛi naa, Kᴐraawiizi dᴐgtɛɛzi faa ra bagli gunla Kᴐraawiizi n niŋ suŋ ii ni di lɛɛ ia labuu, ka faa aah siwii di ra pessi Kᴐraawiizi wiŋᴐzi la bá zum a wia biini nɛnnɛ,
60001011	di zum wia la n niŋ wa ɛɛ mᴐᴐ ani saŋa la Kristo Dumnanii n faa du ba biine n faa ra bagli lugᴐ u daŋ di tᴐᴐrᴐᴐ mᴐᴐ ka wa na girme la.
60001012	Ka Kᴐraawiizi gillᴐᴐ ba zum lugᴐ ii filaŋkeŋ hinaa ba faa ra hum di ra ŋᴐ wia la. Ba himmaa hina wia lɛi ba faa kuu ra ŋᴐ wia la. Banla n faa lizi amaniyesuma la Kᴐraawiizi Dumnanii uŋ faa hummɛ tɛɛ baa fᴐŋŋa biini la, ba pilli a wia maanii tɛɛ ia. Mɛlikazi gba ra nyiŋŋi lugᴐ a ge wer zum a wia biini paa.
60001013	Awia ií kpa bᴐkpega di du ii nfɛssi di lau ii hinaa wii maa ni di dᴐᴐ tamii nɛnnɛ di gilɛɛ ra aani sunaa la Kᴐraawiizi n niŋ suŋ ii ni di hiini ia saŋa la Yeesu Kristo n niŋ kaa ba ya nau la.
60001014	Ií ɛɛ biipazi di ra sɛɛ ii mɛɛ Kᴐraawiizi nua di gilɛɛ ra hiŋ ii kunnyiŋŋichᴐgaa la iiŋ faa waa wia zummɛ ka ra hiŋ la.
60001015	Ka ií gil ii biine doŋa maa lii ií wii maa du wer parata alugᴐ Kᴐraawiizi la n yir ia ii ba u be la wii maa n wesse parata la,
60001016	dikuu bɛɛwiai, ba faa sɛbi Kᴐraawiizi wiŋᴐzii, dí, Ií gil ií wii maa du wer parata, dikuu bɛɛwiai, n wii maa wessoo parata.
60001017	Ii ᴐᴐ ra yir Kᴐraawiizii ii mɛɛ. U ge ᴐᴐ ra di nɛr maa seriya ani wibii, waa baŋhina ra tᴐgzi di kaali baŋhina ka ra di ba maa seriya ani gunla baŋ ɛɛwɛ. Awia ií ra ɛɛ wia la maa iin niŋ ɛɛ di ra ᴐm Kᴐraawiizi saŋa la maa iiŋ ɛɛ hᴐᴐhra di du durnya naa be,
60001018	dikuu bɛɛwiai, ii zummᴐ lugᴐ iiŋ faa ra ɛɛ wipɛɛri la ii mɛɛwaa n faa ra ɛɛ di faa ɛɛ Sitaani yoma ka Kᴐraawiizi wa turgi ii kim di lɛɛ ia ha la, kunsiwaa lɛi u kpa turgi ii kim di lɛɛ ia ha la. Kebee ni salima lɛi.
60001019	Kunnaniinaniirɛ. Waabuu Yeesu Kristo chal. Yeesu faa siuwᴐᴐ lugᴐ penanii n waa gardama maa dᴐᴐwɛ ban lizɛɛ bá kpu di ɛɛ sarga tɛɛ Kᴐraawiizi la.
60001020	Kᴐraawiizi feloore di lizi guŋ di dawuu mᴐᴐ ka haa ta chiŋ ni hɛri. Ka durnya faa wᴐᴐ nawɛɛ guŋŋ. Denii durnya tunaa hᴐpizaa n waa hel, u gil u ba dikuu ii wia ií wer zumuu.
60001021	U wiarɛ ii wer yardi Kᴐraawiizi. Waabuu lalluu siu biini di tɛu girme. Awia Kᴐraawiizii ɛɛ ii yarda ni ii tamii hiŋ.
60001022	Filaŋkeŋ iin sɛɛ wibii la di jaa wer lizi doŋa maa ha ii ni di wer dᴐᴐ ii dᴐŋa hina bila ani wibii la, ií jaa nᴐŋŋi dᴐŋa werge maa ani ii biine maa,
60001023	dikuu bɛɛwiai, iin nuu Kᴐraawiizi wiŋᴐzi a zuu ii biine la, ii na miibᴐᴐfaliirɛ. Kᴐraawiizi lul iabuu bunɛɛ la. Ii miibᴐᴐfalii la waa kunsiulii be liwɛɛ. Kunla n waa siu benii u lii. Kᴐraawiizi wiŋᴐzi la n dᴐᴐ miibᴐᴐ di du de saŋa maa la benii u lii.
60001024	Ba faa sɛbᴐᴐrɛ, dí, Newee maa ɛɛwᴐᴐ lugᴐ kooree. U wessi maa ɛɛ lugᴐ kooree nyuuni. Kooree la ᴐᴐ du de ka wa yᴐl di siu, a nyuuni chogli.
60001025	Ka Kᴐraawiizi wiŋᴐzi hiŋwaa daŋ haŋ du de hanna la saŋa maa. Waabuu ɛɛ amaniyesuma la baŋ faa lizɛɛ di tɛɛ ia la.
60002001	Awia ií lizi wichᴐgaa maa ii be di ha, miisᴐᴐh, nɛdaraa, nɛfugzaa, bᴐwii, nɛzᴐᴐzaa maa,
60002002	ka ra nyiŋŋi Kᴐraawiizi wiŋᴐzi nuui alugᴐ biifula n na wii dikuu il wia la. Kᴐraawiizi wiŋᴐzi ɛɛ niinaniirɛ alugᴐ iin ninna nyᴐᴐ di wer ra hel nɛnnɛ di wa na ii lɛɛi.
60002003	Ii faa daŋ yaa Dᴐᴐri hiinaare di na di zum gunla un duwɛɛ.
60002004	Awia ií ba u be. U ɛɛ bii la n dᴐᴐ miibᴐᴐrɛ. Newea yiruubuu kumpɛɛ di vɛɛu. Ka Kᴐraawiizi lizuu, u ɛɛ kunnaniinanii u be.
60002005	Gunnɛ ii gba ɛɛ bia la n dᴐᴐ miibᴐᴐ la. Kᴐraawiizi gillᴐᴐ ii maa kpau dᴐŋa ií wer ɛɛ u jaami bᴐr di kaa ɛɛ u kizee hina la n waa doŋa maa dᴐᴐwɛ di wer lizi ii biine sargazi di tɛu. Kᴐraawiizi daŋ lɛɛ a sargazi dikuu Yeesu Kristo wia.
60002006	Ba faa sɛbᴐᴐrɛ Kᴐraawiizi Hᴐŋ biini di ŋᴐ, Ií ra nuu ɛŋ. N kpa binanii bɛllɛ di dau Ziᴐn hɛri. N lizuubuu u ɛɛ kunnanii. Nɛr la maa n niŋ yardi unla minna yir bii la wàá di hiihzi maa.
60002007	Awia u ɛɛ kunnaniirɛ di tɛɛ ii banla n yarduu la. Banla ge n wᴐᴐ yardɛɛ la, ba faa sɛbi ba ni a bii wiarɛ di ŋᴐ, Bii la maara n faa vɛɛwɛ ta la, waabuu kaa birgi binanii la baŋ kpawɛɛ di ra faari dia zɛɛ la.
60002008	A bii daŋ gil baŋhina lᴐ ba naazi di jiŋli, 2 baŋhina ge chogli. Baŋ waa sɛɛwɛ bá hiŋ Kᴐraawiizi wiŋᴐzi wiarɛ bá chogli la. Kᴐraawiizii dau baa guŋ.
60002009	Ka iawaa ɛɛ u nɛra un lizɛɛ tɛɛ u hiŋ di kaa ɛɛ koori kizee hina di ɛɛ nɛra la ba wii maa n wesse parata di kaa ɛɛ Kᴐraawiizi himmaa hora labuu. U kpa iabuu di birgi guŋ ka ií wer bagli nɛra winanaa la Kᴐraawiizi n ɛɛ ia di yir ia ii lii bᴐbiri di wa zuu bᴐchaaŋ la n wesse werge maa la.
60002010	Ii faa ɛɛ nɛdumazii, ka filaŋkeŋ ii ɛɛ Kᴐraawiizi nɛraa. Ii faa waa Kᴐraawiizi sinyɛna dᴐᴐi wia zummɛ, ka filaŋkeŋ ii wia dᴐᴐubuu sinyɛna.
60002011	N nɛnᴐŋŋaa, n na ŋᴐ ii benii. Iiŋ ɛɛ hᴐᴐhra durnya naa be, ii wàá birgi ɛŋ la, ií vɛɛ bᴐrahᴐŋ kunnyiŋŋichᴐgaa la. A ni ii dunzi ra naau.
60002012	Ií gil ii wiɛɛlaa maa ᴐᴐ du wer nɛra la n waa Kᴐraawiizi zummɛ la be. Denii di ba ra nyiŋŋi ba gbɛlli ia di ŋᴐ ii ɛɛ wichᴐg ɛɛraa, ka di ba wa na ii winanaa la, bá bir kpa sᴐŋ di tɛɛ Kᴐraawiizi saŋa la u ni baa n niŋ na dᴐŋa la.
60002013	Ií ra sɛɛ ii nabᴐnzi dᴐᴐra dikuu ii Dᴐᴐri wia di ra sɛɛ ii hɛri koori la n dᴐᴐ ii maa nyuu
60002014	ani nabᴐnzi la uŋ gilɛɛ ba du de di ra tɛrgi wichᴐg ɛɛra digna di kaa ra chᴐli banla n na ɛɛ winanaa la maa dᴐᴐra.
60002015	Kᴐraawiizi kipattɛ lugᴐ ií winanaa ɛɛi wer gil nɛra la n waa wia zummɛ di ra ŋᴐ wia pɛɛpɛɛ la bá ŋᴐ ii wichᴐgaa ɛɛi wia huhzi.
60002016	Ií ra ɛɛ alugᴐ nɛra la n dᴐᴐ ba hinaa. Ka ií gilɛɛ kpa ii hinaa dᴐᴐi la di birgi wɛjɛ di tᴐ wijagazi ni. Ií kpa ii hinaa di birgi Kᴐraawiizi yoma.
60002017	Ií ra tᴐgzi nɛra maa di nᴐŋŋi ii dᴐŋa Yeesu hiŋra di ra ᴐm Kᴐraawiizi di ra tᴐgzi ii hɛri koori.
60002018	Balaa, ií ra sɛɛ ii dᴐᴐra dᴐᴐra di ra tᴐgzi baa. Di ba ɛɛ nɛnanaa di pɛssi, gɛɛ di ba ɛɛ nɛchunzi, ka ií ra sɛɛ ba dᴐᴐra.
60002019	Di bɛl tᴐᴐrii dikuu wichᴐgaa bɛl hiŋ waa ɛɛwɛ wia ka ii kuu Kᴐraawiizi wia di di a tᴐᴐrᴐᴐ ni kanyitti, u gunna par Kᴐraawiizii.
60002020	Di i ɛɛ wichᴐgaa ba ra tᴐᴐrii dikuu u wia ka i haa vɛɛ ra di kanyitti, bɛɛ sᴐnnɛ i kanyitti dᴐᴐi la dᴐᴐ naanɛi? Ka di i ɛɛ winanaa ba ra tᴐᴐrii i di kanyitti, a guŋwaa ra par Kᴐraawiizii.
60002021	Gunnɛ Kᴐraawiizi yir ia ií ra ɛɛ la. Kristo di tᴐᴐrᴐᴐrɛ dikuu ii wia. Guŋ bagli ia gunla iin niŋ hiŋ di wer ɛɛ gunla uŋ ɛɛwɛ la.
60002022	Kristo la faa waa wichᴐgaa maa ɛɛwɛ. U wiŋᴐzi ge faa waa daraa maa dᴐᴐwɛ.
60002023	Ba faa chagzuubuu, ka waa sɛɛwɛ u ŋᴐ wii maa, di tɛu tᴐᴐrᴐᴐ, ka waa baa ᴐnzɛɛ. U kpa a maa tɛɛ Kᴐraawiizi la n na di nɛr maa seriya ani wibii la.
60002024	U himmaa lɛɛ yaa wichᴐgaarɛ di du u hiŋ ni, ka siu daakaŋlii la ni. U ɛɛ gunnɛ ya wer di siu wichᴐgaa be ka wer di ra nyiŋ winanaa be. Ba faa lᴐᴐzuubuu ya wer na alaanfia di lii u lᴐᴐzaa la biini.
60002025	Ii faa ɛɛwᴐᴐ lugᴐ peeza di di fᴐᴐra kaali. Ka filaŋkeŋ ii bittᴐᴐ ba ii binni la n na du ii dunzi tau la be.
60003001	Haana, gunnɛ a dɛg lugᴐ ií ra sɛɛ ii janna dᴐᴐra. Denii di ba waa Kᴐraawiizi wiŋᴐzi sɛɛwɛ, ka di ba wa na ii wiɛɛlaa, bá sɛɛ. Ii wàá ŋᴐ wii maa
60003002	ka di ba ra na ii wiɛɛlaa gunla an deŋlee ii ra tᴐgzi baa, bá bir sɛɛ.
60003003	Di ii ŋᴐ ií du wer, ii gilɛɛ ra nyiŋŋi kuna la siwee n na na ií wer du wer. Nyuhuna vᴐᴐzaa ni kunsalima kuna dui ni kunnanaa laalaa lɛi niŋ gil ii du wer.
60003004	Ií gil wia la n du ii biine siwee n waa na la kuari ia ii du wer. Di ii dᴐᴐ sisᴐna manni di ra ɛɛ wia bᴐᴐih, annii waa siwaa dᴐᴐwɛ ka ɛɛ kunnanaa werge maa Kᴐraawiizi be.
60003005	Aabuu hahpazi la n faa du de di dᴐᴐ Kᴐraawiizi tamii la faa ra nyiŋŋi bá wer du wer di faa ra sɛɛ dᴐᴐra ba janna be la.
60003006	Gunnɛ Saara la faa sɛɛ u jaari Abraham dᴐᴐra di ra yiruu u dᴐᴐri. Di ii ra ɛɛ wia la n deŋlee, ii waa wii maa ni ra fᴐŋ, ii birgi a Saara biizii.
60003007	Gunnɛ baala, ií du ii haana be ani nunzuma di ra kpa baa girme, dikuu bɛɛwiai, baabuu ɛɛ gɛrga, ii maa kaa kpau di dᴐᴐ miibᴐᴐ la Kᴐraawiizi n sunzi ia la. Di ii wetto di ra ɛɛ guŋ, ii wàá suŋŋi Kᴐraawiizi di ra huhzi.
60003008	Too. A wesso ii maa n dᴐᴐ nuukpaŋ dᴐŋa ni, ií chal ra nyiiri dᴐŋa ni. A kaa du wer lugᴐ iin nᴐŋŋi ii dᴐŋa Yeesu hiŋra di ᴐᴐ ra suŋ dᴐŋa ni di ra kpa ii hinaa fugzi.
60003009	Di nɛr ɛɛi wichᴐgaa, gilɛɛ bir ɛɛu wichᴐgaa. Di nɛr gbɛllii, gilɛɛ bir gbɛlluu. Suŋŋi Kᴐraawiizi tɛu. Kᴐraawiizii yir ia ií wer ɛɛ guŋ di wer na hiinaa u be.
60003010	Ba faa sɛbᴐᴐrɛ, dí, Nɛr la maa n na nyiŋŋi miibᴐᴐjaŋ di ra nyiŋŋi ú wer nuu suma, ú ra dazi u nua ni ú gilɛɛ ra ŋᴐ wichᴐgaa di gilɛɛ ra dar nɛra.
60003011	ú ra vɛɛ wichᴐgaa ɛɛi ka ra ɛɛ winanaa, di aah siwii di ra nyiŋŋi nuukpaŋ dᴐᴐi.
60003012	Kᴐraawiizi ra du nɛra la wia n deŋlee taurɛ di nuu ra tɛɛ baa baŋ ᴐᴐ ra suŋŋuu la. Ka wichᴐg ɛɛra ra fuuh u baannɛ.
60003013	Di ii aah siwii di ra nyiŋŋi winanaa ɛɛi, anɛɛ n niŋ kaa ɛɛ ia wii maanɛi?
60003014	Ama di ba tᴐᴐri ia dikuu ii winanaa wia, bᴐsᴐna hinaa ia. Ií gilɛɛ ra ᴐm baa di gilɛɛ gil a tir ia.
60003015	Ka ií ra kpa Kristo girme ii biine di gil u ɛɛ ii Dᴐᴐri. A wesso iiŋ ᴐᴐ ɛɛ sirya di dau, di nɛr maa wa pɛɛzi ia wia ani tamii la iin dᴐᴐwɛ la, ií wer ŋᴐa nɛnnɛ.
60003016	Ka ií ra ɛɛ guŋ ani sisᴐna di ra ᴐm. A wesso iiŋ ᴐᴐ dᴐᴐ biinihuŋŋu wíchᴐgaa maa gilɛɛ wa du de di ra tir ia. Denii di baŋhina waa gbɛlli ii winanaa la iinna ɛɛ di ra hiŋ Kristo la, a daŋ bir ɛɛ baa hiihzi.
60003017	Di ba tᴐᴐri ia dikuu winanaa wia, di Kᴐraawiizi kipattɛ guŋ, a guŋ bᴐ ban tᴐᴐri ia dikuu ii wichᴐgaa wia,
60003018	dikuu bɛɛwiai, Kristo gba kuu nɛra wichᴐgaa wiarɛ di siu. U ɛɛ nɛpaa ka lɛɛ nɛchᴐgaa siu bᴐr di siu ú wer kpa yaa di ba Kᴐraawiizi be. Un siuwɛ la, wàá ka siu. U bᴐrahᴐŋ siuwᴐᴐ ka u dumawaa na miibᴐᴐ.
60003019	U duma la lalaa la Kᴐraawiizi n vᴐᴐ baa bᴐr la benii di ga ŋᴐ Kᴐraawiizi wia di tɛɛ baa.
60003020	Faalaa hina la n waa Kᴐraawiizi wia sɛɛwɛ di du de saŋa la Noowa n faa ra kuari u muugberzeŋ labuu u ŋᴐ Kᴐraawiizi wia di tɛɛ la. Kᴐraawiizi faa di baabuu kanyitti guŋŋ, Noowa wa kuari a muugberzeŋ la di tuŋ, nii la ba. Nɛra ŋmantannaazi bɛnnɛ wette di na ba hinaa nii la biini.
60003021	Ii daŋ wer kpa nii la di mɛgzi yaa ge Kᴐraawiizi nii sᴐi la n ᴐᴐ lɛɛ yaa la. Nii sᴐi la, bᴐrahᴐŋ doŋa lizaa wia lɛi. Suŋŋaarɛ yaa ra suŋŋi Kᴐraawiizi a guŋ ú gil ya wer dᴐᴐ biinihuŋŋu wíchᴐgaa maa gilɛɛ kaa du de di ra tir yaa. Nii sᴐi la wettoo lɛɛ yaa dikuu Yeesu Kristo n izi siu biini la wia.
60003022	U izoore di la Kᴐraawiizi be di ga so u nabᴐmbᴐr de, mɛlikazi ni fᴐŋŋa dᴐᴐra lugᴐ tinanni ni vugazi maa ra sɛɛ u dᴐᴐra.
60004001	Kristo di tᴐᴐrᴐᴐrɛ u bᴐrahᴐŋ ni. Awia ií ge hargi ii bᴐra ani guŋ nfɛrɛ. Nɛr la maa n di tᴐᴐrᴐᴐ u bᴐrahᴐŋ ni wàá kaa ra ɛɛ wichᴐgaa manaŋ manaŋ.
60004002	Saŋa la maa un niŋ haa du de ni u bᴐrahᴐŋ la, ka wàá ka sɛɛ ra tɛɛ u bᴐrahᴐŋ kunnyiŋŋichᴐgaa la. U daŋ jaa ra sɛɛ Kᴐraawiizi kipar.
60004003	Faalaa la iiŋ faa ra ɛɛ wia la banla n waa Kᴐraawiizi zummɛ n na nyiŋŋi a ɛɛi la, a waa ia kukkɛɛa? Ii faa ra ɛɛ wikunaa di ra hiŋ ii kunnyiŋŋichᴐgaa di ra ɛɛ sinnyᴐᴐdɛɛza di ra ɛɛ basabasa di ra kpau sinnyᴐᴐra be ii maa ra dɛɛzi, di ra tᴐgzi vuga la n na kii la.
60004004	A tir baa lugᴐ filaŋkeŋ ii waa kaa ra hiŋ baa di ra ɛɛ wijagajagazi la. Ba jaa ra gbɛlli ia.
60004005	Ka Kᴐraawiizi la n ɛɛ sirya ú di lalaa ni nyinee maa seriya la, u daŋ ŋmɛnɛ pɛɛzi baa nuuzi.
60004006	Awiarɛ Kᴐraawiizi gil lalaa gba wer nuu amaniyesuma la. U faa di ba bᴐrahᴐna seriyaa a siuzi lugᴐ newee n ᴐᴐ siu la, ka ra nyiŋŋi bá dunzi ge wer na miibᴐᴐ lugᴐ u ge n dᴐᴐ miibᴐᴐ la.
60004007	Wii maa tunaa jaa ra dugluu. Awia ií lizi zumaa di lau ii hinaa wii maa ni ií wer ra suŋŋi Kᴐraawiizi nɛnnɛ.
60004008	Wii la n ɛɛ wizeŋ werge genii lugᴐ iin dᴐᴐ dᴐŋa bila, dikuu bɛɛwiai, dᴐŋa bila dᴐᴐi daŋ tᴐ wichᴐgaa damta maa.
60004009	Ií ᴐᴐ lɛɛ ii dᴐŋa hina di ra du ii diini di gilɛɛ ra nuumi ba wia.
60004010	Gunla maa Kᴐraawiizi n suŋ ii ni di hiini ia ií wer hiini nɛra, ií ra hiini dᴐŋa guŋ. Kᴐraawiizi n gillɛ ii dᴐᴐ u hiinaazi kpilakpila la, a wesso iiŋ kpaa di ra humuu alugᴐ balpa n ninna hum u dᴐᴐri la.
60004011	Nɛr la maa Kᴐraawiizi n hiinee u wer ra ŋᴐ u wiŋᴐzi, ú ra ŋᴐa di ra liizi lugᴐ Kᴐraawiizi wiŋᴐzii u ra ŋᴐ la. Nɛr la maa uŋ hiinee u wer ra hum u dᴐŋhiŋ, ú ra humuu ni fᴐŋŋa la Kᴐraawiizi n tɛu la, ka K'ᴐraawiizi wer na sᴐŋ wii maa biini dikuu Yeesu Kristo wia. Waabuu dᴐᴐ sᴐŋ ani fᴐŋŋa maa saŋaa saŋa maa. Aamin.
60004012	N nɛnᴐŋŋaa, ií gilɛɛ gil tᴐᴐrᴐᴐ la iinna di la ra tir ia. A tᴐᴐrᴐᴐ ɛɛ iabuu di ra na alugᴐ niŋ n ᴐᴐ ɛɛ kuna di ra na gunla. Awia ií gilɛɛ ra yiruu witittii,
60004013	ka gil ii bᴐra sᴐᴐni ia. Gunla Kristo n di tᴐᴐrᴐᴐ la, gunnɛ ii ge gba nuu ɛɛ kpaŋ di ra di tᴐᴐrᴐᴐ la. Awia ií gil ii bᴐra sᴐᴐni ia ka á kaa wa sᴐᴐni ia saŋa la un niŋ wa ba ii na u girme la.
60004014	Di nɛra ra gbɛlli ia dikuu Kristo wia, bᴐsᴐna hinaa ia, dikuu bɛɛwiai, Kᴐraawiizi Dumnanii la n dᴐᴐ girme werge la du ii ninɛɛ.
60004015	Ka a waa dɛkkɛ ii bɛl maa n ɛɛ nɛkpuuri gɛɛ ŋmɛɛŋ gɛɛ wichᴐg ɛɛri gɛɛ wigbaalii hiŋ ba ra tᴐᴐruu dikuu a wia.
60004016	Ama di ba tᴐᴐrii dikuu hiŋ ɛɛ Yeesu hiŋri wia, gilɛɛ gil guŋ ra ɛɛi hiihzi. A tɛɛ Kᴐraawiizi jaaŋ dikuu baŋ kpa Yeesu sᴐŋ di yirii la wia.
60004017	Saŋa la Kᴐraawiizi n niŋ faari nɛra seriya dii la helloo. U dia hina seriyaa ú feli di. Di u daŋ feli di yaawaa seriya, bɛɛ n niŋ wa ɛɛ banla n waa u amaniyesuma wia ra sɛɛ lai?
60004018	Di a daŋ du kpol ka nɛnanii wer lii Kᴐraawiizi seriya dii la biini, unla n na gbɛlli Kᴐraawiizi di ra ɛɛ wichᴐgaa, u wia wàá nyaŋŋia?
60004019	Awia ii banla n na di tᴐᴐrᴐᴐ dikuu Kᴐraawiizi kipar wia, ií kpa ii dunzi di du unla n ma chiŋ ni hɛri di dᴐᴐ wibii la nonee biini, ka haa vɛɛ di ra ɛɛ winanaa.
60005001	Awia n na nyiŋŋuu n ŋᴐ wia aŋhina ii banla n ɛɛ nabᴐnzi hiŋaa naa biini be. N ge gba ɛɛ nabᴐma bɛllɛ yaa hiŋaa naa biini di faa du de di na Kristo tᴐᴐrᴐᴐ la un diwee la. N gba daŋ ŋmɛnɛ na girme la saŋa la un niŋ wa bir ba ya nau la.
60005002	Awia n na ŋᴐ ii benii. Ií ra binni Kᴐraawiizi peeza la n du ii be la ni nɛnnɛ, di gilɛɛ ra ɛɛ guŋ dikuu firaa wia, ka ra ɛɛ guŋ dikuu iinna nyiŋŋi guŋ wia di ra ɛɛ guŋ ani siaahmu. Ka á gilɛɛ ɛɛ lugᴐ tᴐna la iin niŋ na a huma biini wiarɛ ii siwii aah la.
60005003	Ií gilɛɛ kaa ra bagli banla iiŋ ɛɛ nabᴐnzi ba ni la fᴐŋŋa, ka gil ii wiɛɛlaa ᴐᴐ du wer lugᴐ ba ge n niŋ hiŋ guŋ.
60005004	Denii di pebinna maa nabᴐma wa ballᴐ ú wa tɛɛ ia ii huma tᴐna ií na girme la n waa tunaa dᴐᴐwɛ.
60005005	Ii banla n ɛɛ biipᴐllaa ge, ií ra sɛɛ nabᴐnzi la dᴐᴐra. Ií maa maa ra kpa ii hinaa fugzi di sɛɛ ra tɛɛ dᴐŋa, dikuu bɛɛwiai Kᴐraawiizi ni banla n na yir ba hinaa nɛzenaa ra naau. Ka u ra suŋ banla n na kpa ba hinaa fugzi ni waarɛ di ra hiini baa.
60005006	Awia ií ra kpa ii hinaa fugzi di ra sɛɛ Kᴐraawiizi ni u fᴐŋŋa wia, ka ú ŋmɛnɛ wa tɛɛ ia sᴐŋ saŋa bɛl n na ba.
60005007	Wia la maa n na tir ia, ií kpaa ra bagli Kᴐraawiizi, dikuu bɛɛwiai, ii wii maa du u bampiriire.
60005008	Ií ra lau ii hinaa wii maa ni di ra du tau, dikuu bɛɛwiai, ii dᴐm Sitaani du denii. Gunla nyuzeŋhiŋ n ᴐᴐ ra pogzi di vol ra nyiŋŋi ola ú hee la, gunnɛ u ge vol di ra nyiŋŋi nɛra ú lau.
60005009	Awia ií yardi Kᴐraawiizi nɛnnɛ di ra yoo Sitaani la, di zum lugᴐ tᴐᴐrᴐᴐ naa iinna di naa, ii dᴐŋa hina n du yemmaa ge gba ra di a tᴐᴐrᴐᴐrɛ.
60005010	Di ii wa di tᴐᴐrᴐᴐ a wa ɛɛ tama, Kᴐraawiizi la n dᴐᴐ nɛsunaa di ra hiini nɛra werge maa di faa yir ia ii wer ba u be ií ni Kristo wer kpau di wa na girme la n waa tuŋ la, u himmaa daŋ gil ií siwee wer ba hɛri di gil ií wer lau nɛnnɛ di dᴐᴐ ii hiŋaa fᴐŋŋa.
60005011	Waabuu dᴐᴐ fᴐŋŋa saŋaa saŋa maa. Aamin.
60005012	N gillᴐᴐ yaa dᴐŋhiŋ Silvanus la wia n dᴐᴐ wibii n be la sɛbi hᴐŋkpurii naa di tɛɛ ia ń wer bagli ia gunla iin ninna hiŋ di ɛɛ daansɛɛ lugᴐ miŋ faa bagli ia Kᴐraawiizi nɛsunaa dᴐᴐi ni u hiinaa wia la, u himmaanii n bagli ia gunla. Awia ií lau guŋ kiŋkiŋ.
60005013	Banla n du Babilᴐn di ɛɛ ii dᴐŋa Yeesu hiŋra la Kᴐraawiizi n lizɛɛ tɛɛ u hiŋ la, ba ra jaami ia. N bie Maak gba ra jaami ia.
60005014	Ií ra jaami dᴐŋa nɛnnɛ. Ii banla maa ni Kristo n kpauwɛ la, K'ᴐraawiizi tɛɛ ia bampirsᴐna.
61001001	Mìŋ́ Saimᴐn Pitta la n ɛɛ Yeesu Kristo balii di kaa ɛɛ u huŋhunni labuu sɛbi hᴐŋ naa ń tɛɛ ii banla n yardi Kᴐraawiizi di ra hiŋuu la. Yeesu Kristo la n ɛɛ Kᴐraawiizi ni yaa Lɛɛri la wia deŋloore. Awiarɛ u gil ii wer yarduu ii Kᴐraawiizi yarda la du wer u be alugᴐ yaa hor n wesse la.
61001002	K'ᴐraawiizi hiini ia di gil ii dᴐᴐ bampirsᴐna werge maa di ra jaa dikuu iin zum u ni yaa Dᴐᴐri Yeesu wia nɛnnɛ la wia.
61001003	Yaa na wii maa yaa n niŋ dᴐᴐu di lii waabuu Kᴐraawiizi fᴐŋŋa biini ya wer du de di ra ɛɛ winanaa. U gillᴐᴐ yaa wer zum unla n yir yaa ya wer dᴐᴐ u himmaa girme ni u winanaa la.
61001004	U ŋᴐ nuuzii di tɛɛ yaa ani annii wia. U nuuŋᴐᴐlaa la ɛɛ wizenaare di ɛɛ wisuma werge maa yaa be. U ŋᴐ gunnɛ tɛɛ ia ií wer du Kᴐraawiizi ge duula la di wer lii chᴐgaa la n du durnya dikuu kunnyiŋŋichᴐgaa wia la biini.
61001005	Ama uŋ ɛɛ wia naa maa tɛɛ ia naa, a wesso ii ge n aah siwii werge maa ií wer dᴐᴐ wipazi di jaa ii Kᴐraawiizi yarda ni di wer dᴐᴐ zumaa di jaa wipazi la ni
61001006	di wer dᴐᴐ hinlawaa di jaa zumaa la ni di wer dᴐᴐ kanyitti di jaa hinlawaa la ni, di wer dᴐᴐ Kᴐraawiizi ᴐmaa di jaa kanyitti la ni,
61001007	di wer dᴐᴐ dᴐŋa bila di jaa Kᴐraawiizi ᴐmaa la ni, di wer dᴐᴐ dᴐnnᴐŋŋaa himmaa di jaa dᴐŋa bila dᴐᴐi la ni.
61001008	Di ii wetto dᴐᴐ manni naa nɛnnɛ di ᴐᴐ ra jaa, ii wàá nyaa yaa Dᴐᴐri Yeesu Kristo wia zumaa. Ii wàá zum u wia huhzi.
61001009	Nɛr la n waa manni naa dᴐᴐwɛ ɛɛ nyuŋŋii. Waa wette di ra na bᴐr. U ra suuh gunla Kᴐraawiizi n lizi wichᴐgaa la uŋ faa ra ɛɛ la doŋa u ni di ha labuu.
61001010	Yaabalaa, Kᴐraawiizi yir iabuu di lizi ia tɛɛ u hiŋ ií wer na lɛɛi. Awia ií aah siwii ií wer na guŋ u be. Di ii ra ɛɛ gunla miŋ baglɛɛ la, ii wàá hiŋ gbulli maa.
61001011	Kᴐraawiizi daŋ pilli yaa Dᴐᴐri ni yaa Lɛɛri Yeesu Kristo kora la n waa tunaa dᴐᴐwɛ maa la zuui di tɛɛ yaa ya zuu ani zuunanii himmaa.
61001012	Ii zum wibiire di dᴐᴐ bᴐkpega ii hiŋaa ni. Ka n daŋ ᴐᴐ ra liizi ia wia naa wia.
61001013	Miŋwaa be, di n haa du de ni miibᴐᴐ, a dɛkkᴐ min niŋ ᴐᴐ ra liizi ia di gil ii ra du tau,
61001014	dikuu bɛɛwiai, n zummᴐ lugᴐ a wàá birgi ka ń wir n bᴐrahᴐŋ naa ha. Yaa Dᴐᴐri Yeesu Kristoo ŋᴐ guŋ tɛŋ a chaani nɛnnɛ.
61001015	N daŋ aah siwii lugᴐ, di n ŋmɛnɛ wa kaalᴐᴐ gba, ka ii daŋ haa ra liizi wia naa.
61001016	Yaa n bagli ia yaa Dᴐᴐri Yeesu Kristo fᴐŋŋa ni u balaa wia la, yaa waa sɛɛwɛ ya lizi zumaa di kanni karazi di tɛɛ ia. Yaa himmaa siwee na u ni u zennii.
61001017	Yaa mɛɛ Kᴐraawiizi faa kpaubuu girme saŋa la Yeesu n nuu loobii bɛl chiŋ Girme maa Hiŋ la be n ŋᴐwɛɛ, N biinᴐŋŋiirɛ keŋ. U wia ra parimbuu werge.
61001018	Yaa himmaanii faa du de di nuu loobii la saŋa la yaa nuu n du giŋgimii nyuu la.
61001019	Awia guŋ gillᴐᴐ wia la dᴐgtɛɛzi n faa sɛbɛɛ la wer dᴐᴐ wibii di jaa. A dɛkkᴐ iiŋ keŋŋi digna nɛnnɛ di ra nuu a wia, dikuu bɛɛwiai a ɛɛwᴐᴐ lugᴐ fintinazi baŋ kpawɛɛ chiŋŋi bᴐbiri á ra chaani ka hᴐ'ᴐ wa pizi. A dᴐgtɛɛzi hᴐna daŋ chaani ii siwee ka K'ᴐraawiizi hᴐpizaa la wa pizi ia.
61001020	Ka ií zum wii naa nɛnnɛ lugᴐ wia la baŋ faa sɛbɛɛ Kᴐraawiizi dᴐgtɛɛzi hᴐna biini la, a wii bɛl maa faa waa nɛbɛl nfɛrɛ be liwɛɛ.
61001021	Akai. Ban sɛbaa la, ba waa sɛbɛɛ di lii ba himmaa kipar biini. Kᴐraawiizi Dumnaniirɛ faa wa izi nɛnanaa baŋhina ni ba jaa ŋᴐ wiŋᴐzi la uŋ kpawɛɛ di du ba nuuzi la.
61002001	Dᴐgtɛɛchᴐgaa ge gba faa du nɛra la benii. Gunnɛ nɛ́ra baŋhina n wàá waa bagli wibii ŋmɛnɛɛ wa izi ii gba be di suahzi di bagli ia wia la n waa deŋlee, di ra hᴐᴐ ba Dᴐᴐri n turgi ba wichᴐgaa kim di lɛɛ baa ha la wia. Ba daŋ ba Kᴐraawiizi baaŋ fuuih ni ba hinaa ni ú chᴐgi baa manaŋ.
61002002	Nɛkpila daŋ hiŋ baa di ra ɛɛ wikuna la banna ɛɛ la, nɛra jaa ra ŋᴐ lugᴐ yaa hiŋaa naa n dᴐᴐ wibii naa waa wer dikuu ba wia.
61002003	Ba kuna kɛkɛluu dᴐᴐi wiarɛ bá kanni kara di di ia. Ka unla n niŋ wa turgi baa ba wichᴐgaa kim la ra duŋŋi ba lugee di lii saŋa maa. Waa dᴐᴐ ra chᴐᴐ. U daŋ lau baa di chᴐgi baa.
61002004	Kᴐraawiizi waa mɛlikazi la n ɛɛ wichᴐgaa la gillɛ, ka dua Sitaani bᴐr la n ɛɛ bᴐluŋ ni bᴐbiri á du de di ra kpaŋ seriya la un niŋ wa dia la.
61002005	Waa faalaa hina gillɛ ka gil nii wa su di tᴐ durnya ni u nɛchᴐgaa maanii ba siuzi. Noowa ni u nɛra baniidibanɛɛ bɛnnɛ u lɛɛ. A Noowa faa ra bagli wideŋlaa wiarɛ.
61002006	Sᴐdᴐm ni Gamᴐra hina la ge, Kᴐraawiizi ŋᴐ ba daŋ tuŋ kᴐrai di gil niŋ fuuh baa ba tuŋ. U gillᴐᴐ ba wia ra bagli nɛra gunla un niŋ ɛɛ banla maa n niŋ ɛɛ wichᴐgaa la.
61002007	Lᴐt lawaa faa ɛɛ nɛnaniirɛ. Awia Kᴐraawiizi lɛɛu ba biini. Wikuna la dignikpega hina la n faa ra ɛɛ la faa ᴐᴐ ra tiruubuu werge.
61002008	U faa ɛɛ nɛnaniirɛ di du ba be di ra na ba wichᴐgaa hiŋ. Hᴐpizibii maa ge u ra nuu ba wichᴐgaa. A wichᴐgaa ᴐᴐ faa ra tᴐᴐruubuu.
61002009	Yaa Dᴐᴐri zum gunla un niŋ lɛɛ nɛnanaa ba tᴐᴐrᴐᴐ biini di kaa zum gunla un niŋ vᴐᴐ nɛra la wia n waa deŋlee di dau di wa di ba seriya di tᴐᴐri baa labuu.
61002010	Banla n na hiŋ ba bᴐrahᴐna kunnyiŋŋichᴐgaa di ra gbɛlli nabᴐnzi labuu ú tᴐᴐri werge. Ba siwee hillᴐᴐ paa. Ba ra na ba hinaarɛ werge. Ba waa mɛlikazi ni aliizinazi gba ra ᴐm ka ra gbɛllaa.
61002011	A mɛlikazi dᴐᴐ fᴐŋŋa ni zennii di kaali baa. Ka a wàá sɛɛ di ra hau dᴐŋa ni di ra chagzi dᴐŋa a Dᴐᴐri be.
61002012	Nɛra naawaa, ba ra ɛɛ wiarɛ gunla maa. Ba ɛɛwᴐᴐ lugᴐ pir sela n du de nɛ́ra wer lawaa kpu la. Ba ra gbɛlli wia la baŋ waa zummɛɛ. Ba daŋ siuzi alugᴐ sela n na siuzi gunla.
61002013	Ba wichᴐgaa daŋ bir wa di baa di tᴐᴐri baa. Ba ra ɛɛ ba wikuna labuu bᴐchaaŋ. Guŋ ᴐᴐ ra par baa. Ii ni baa n ᴐᴐ kpau di ra di naa, ba ɛɛwᴐᴐ lugᴐ doŋa ii baambaaŋ. Ba nɛdaraa ra zuu baabuu suma.
61002014	Hahsɛnsɛŋ su ba nfɛssii. Ba waa wichᴐgaa ɛɛwɛ ra piŋ, di ra da banla n waa lauwɛ nɛnnɛ la zɛɛ ba ra leuzi. Ba zum kuna kɛkɛluurɛ di birgi. Kᴐraawiizi see baabuu nua.
61002015	Ba vɛɛ ŋmɛnideŋliire ka leuzi di ra hiŋ Bɛᴐr bie Belem ŋmɛnɛɛ la uŋ faa ra hiŋ la. A Belem faa nyiŋŋi wichᴐgaa kebeere.
61002016	Kᴐraawiizi faa jugmuubuu dikuu u wichᴐgaa wia. Kawee n waa wia ra ŋᴐ naa, ka u faa kpa newee loobiire di ŋᴐ wia ra tɛɛ a baal lugᴐ ú gil chugla wia la uŋ faa ra nyiŋŋi ɛɛi la.
61002017	Nɛra naa ɛɛwᴐᴐ lugᴐ gᴐŋa la n hillɛ di kaa ɛɛ lugᴐ baama la peu n duŋŋɛɛ di kaali labuu. Bᴐbiri duirɛ Kᴐraawiizi lizi dau baa.
61002018	Ba ra ŋᴐ wizenaare, ka a maa ɛɛ wipɛɛrii. Ba ŋᴐ wikuna wiarɛ banla n haa ra lɛɛ ba hinaa nɛchᴐgaa be dui la be di wer ra dar baa ba ra leuzi dikuu ba kunnyiŋŋichᴐgaa wia.
61002019	Ba ᴐᴐ ŋᴐ lugᴐ a nɛra daŋ wer dᴐᴐ ba hinaa. Ka ba himmaa ɛɛ yomaa. Ba wichᴐgaarɛ kpa baa birgi a yoma, dikuu bɛɛwiai, wii la maa n wette di kpegli nɛr, a wii kpaubuu birgi u yom.
61002020	Banla n zum yaa Dᴐᴐri ni yaa Lɛɛri Yeesu Kristo di wer lɛɛ ba hinaa doŋa la n du durnya biini la, ka di ba kaa bir gil wia la kaa vᴐᴐzi baa di kpegli baa, ba tuna wia daŋ nyaŋŋi ba lugli wia la.
61002021	Di ba faa waa wideŋlaa ŋmɛnɛɛ la zummɛ, u guŋ faa bᴐ ban zumuu ka bir vɛɛ widaulinanaa la Kᴐraawiizi n dauwɛ bá ra hiŋ la.
61002022	Sɛɛlii naa ɛɛ wibiire. Nuahiŋ ᴐᴐ uguu ka bir dia. Di ba sᴐ pereku nii, ka u daŋ bir billi kpɛchɛgaa. Ba wia zɛɛrɛ la.
61003001	N nɛnᴐŋŋaa, hᴐŋ naa min sɛbɛɛ naa ɛɛ n hᴐŋ nɛɛhinnɛ. N sɛbi a maanii di liizi ii banla n dᴐᴐ biinihuŋŋu wia la ií wer ra du tau,
61003002	di ra liizi gunla Kᴐraawiizi dᴐgtɛɛnanaa la n faa ŋᴐwɛɛ ani yaa Dᴐᴐri ni yaa Lɛɛri Yeesu Kristo widaulaa la u huŋhunna n bagli ia la.
61003003	Ií feli zum lugᴐ nɛra baŋhina daŋ lii durnya tunaa saŋa di ra hiŋ ba kunnyiŋŋichᴐgaa di ra ɛɛ ia chɛɛtɛ
61003004	di ra ŋᴐ, Uŋ ŋᴐwɛɛ lugᴐ u daŋ bir ba la, u du lee? Yaa mɛɛwaa maa wa siuzᴐᴐrɛ ka u haa waa ballɛ. Gunla durnya n duwɛɛ u faaraa la, gunnɛ u haa du haali zinaa.
61003005	Nɛra naa kuttᴐᴐrɛ tᴐ ba siwee. Di guŋ lɛi, ba daŋ vii liizi lugᴐ Kᴐraawiizi n faa ŋᴐ wia saŋa maa chiŋ ni hɛri maa lii la, nii biinii a hɛri lii di kaa du de dikuu nii wia.
61003006	Ama niirɛ Kᴐraawiizi kaa kpa di chᴐgi durnya saŋa la nii n faa suwee la.
61003007	Filaŋkennaa ge ninne Kᴐraawiizi ŋᴐ ú kpa fuuh chiŋ ni hɛri. U dawaabuu guŋ ka gil a du de mᴐᴐ ka h'ᴐpizii la un niŋ di durnya seriya di chᴐgi nɛchᴐgaa la wa hel.
61003008	Ama ií gilɛɛ waa suuh wia naa, n nɛnᴐŋŋaa. Hᴐpizikpaŋkpaŋ ɛɛwᴐᴐ lugᴐ binni kagboŋ Kᴐraawiizi be, binni kagboŋ ge ɛɛ lugᴐ hᴐpizikpaŋkpaŋ u be.
61003009	Yaa Dᴐᴐri wàá gil u nua la uŋ ŋᴐwɛɛ tɛɛ yaa la lizaa birgi alugᴐ nɛra baŋhina n na ŋᴐ u wia la. Akai. Kanyittii u haa vɛɛ di ra di ia la. Waa nyiŋŋi u chᴐgi nɛr maa ka u ra nyiŋŋuu ba maa biine chᴐgi dikuu ba wichᴐgaa wia ba gilaa ha.
61003010	Ama yaa Dᴐᴐri hᴐpizii daŋ ba alugᴐ ŋmɛɛŋ n ᴐᴐ suahzi ba la. A saŋa chiŋ maa daŋ gbᴐgzi hibibibibi di tuŋ kᴐrai. Kummaa daŋ ŋmɛɛri dikuu wenzaa la wia, hɛri ni u kummaa fuuh di tuŋ.
61003011	Kummaa n niŋ wa tuŋ kennaa, ii danna dazi nɛra la dizi iiŋ ɛɛwɛ. Ii daŋ aah siwiire di ra ɛɛ wipazi di ra ᴐm Kᴐraawiizi
61003012	di ra kpaŋ Kᴐraawiizi hᴐpizizeŋ la chiŋ n niŋ fuuh di tuŋ, hɛri ge kummaa fuuh di ŋmɛɛri tuŋ la ani tamii ni bᴐsᴐna di ra hum ú wer hel manaŋ.
61003013	Chiŋfalii ni hɛrfaliirɛ yaa ra kpaŋ dikuu nua la Kᴐraawiizi n ŋᴐwɛɛ tɛɛ yaa la wia. Winanaa bɛnnɛ niŋ wa du de.
61003014	Awia, n nɛnᴐŋŋaa, iinna kpaŋ wia naa, ií ra ɛɛ ania ií gilɛɛ waa dᴐᴐ doŋa ni gardama maa ka ií nuu wer dᴐᴐ nuukpaŋ.
61003015	Ií zum lugᴐ yaa Dᴐᴐri ra di kanyittii ka ií wer na lɛɛi. Gunnɛ yaa nɛnᴐŋŋii Pᴐᴐl la ᴐᴐ ra bagli ia di lii nunzuma la Kᴐraawiizi n tɛu u dᴐᴐ la biini.
61003016	U ra ŋᴐ wia naa wiarɛ u hᴐna maa biini. U wiŋᴐzizi aŋhina kpolloo werge. Banla n waa wia zummɛ ba waa kaa lau nɛnnɛ la, baabuu ᴐᴐ ra birgi a wia ni Kᴐraawiizi hᴐŋ wiŋᴐzi aŋhina di ra jaa. Ba ra ba Kᴐraawiizi baaŋ fuuih ninɛɛ ba hinaa ni ú chᴐgi baa.
61003017	Awia n nɛnᴐŋŋaa, iiŋ felee di zum wia naa, ií ra dazi nɛ́chᴐgaa gilɛɛ wa wer bagli ia wia la n waa deŋlee di dar ia ii leu. Ii lauwᴐᴐ nɛnnɛ filaŋkeŋ. Awia ií gilɛɛ gil ba dar ia ii chol.
61003018	Ií ᴐᴐ ra nyiŋŋi hiinaa ni zumaa yaa Dᴐᴐri ni yaa Lɛɛri Yeesu Kristo be di ra jaa. Waabuu niŋ dᴐᴐ sᴐŋ filaŋkeŋ ani saŋa maa. Aamin.
62001001	Wiŋᴐᴐlii bɛllɛ du de di lii lugli la di dᴐᴐ miibᴐᴐ. Yaa faa wettoo di nuu u loobii di kaa wer nau di faa ra binnuu di wer kpa nonee gba di faa ra gbᴐgzuu.
62001002	Kᴐraawiizi kpa u Wiŋᴐᴐlii la n dᴐᴐ miibᴐᴐ labuu di bagli yaa, yaa nau di ɛɛ u daansɛɛ ra tɛɛ ia di ra ŋᴐ u wia ii be lugᴐ Kᴐraawiizi Miibᴐᴐ la n waa tuŋ di du u be saŋa maa la jaa ba yaa benii yaa nau.
62001003	Yaa ŋᴐ ya bagli iabuu u wiɛɛlaa la maa yaa n nawɛɛ ani gunla maa yaa n nuuwɛ ge yáa ni ii maa wer ɛɛ kpaŋ wia naa biini. Yaa ni Kᴐraawiizi ni u bie Yeesu Kristo maanii ɛɛ kpaŋ.
62001004	Yaa ra nyiŋŋuu yaa maa bᴐra sᴐᴐni werge maa di ga tuŋ. Awiarɛ yaa sɛbi wia naa di ra tɛɛ ia.
62001005	Kᴐraawiizi wia la um bagli yaa yaa ge ra bagli ia la, aabuu keŋ. Kᴐraawiizi maa ɛɛ bᴐchaannɛ. Bᴐbiri maa waa hore u be.
62001006	Di yaa ŋᴐ yaa nuu dᴐᴐ nuukpannɛ, ka ᴐᴐ ra hum bᴐbiri huma, karaa yaa ra kanni. Yaa waa wibii dᴐᴐwɛ.
62001007	Ama di yaa ᴐᴐ huuhzi biini di ra la alugᴐ kennaa Kᴐraawiizi n ᴐᴐ chaani naa, yaa ni yaa dᴐŋa hina daŋ wer dᴐᴐ nuukpaŋ, Kᴐraawiizi bie Yeesu chal wer chag yaa wichᴐgaa maa yaa ni di ha.
62001008	Di yaa ŋᴐ yaa waa wichᴐgaa maa dᴐᴐwɛ yaa ni, yaa hinaarɛ yaa ra dar. Yaa waa wibii dᴐᴐwɛ.
62001009	Ka di yaa ra sɛɛ chᴐgri, Kᴐraawiizi daŋ gil yaa wichᴐgaa tɛɛ yaa di lizi a doŋa maa yaa ni di ha. Yaa zummᴐ lugᴐ u daŋ ɛɛ guŋ tɛɛ yaa, dikuu bɛɛwiai, u wia dᴐᴐ wibiire. U wia maa ge kaa deŋli.
62001010	Di yaa ŋᴐ yaa waa wichᴐgaa maa ra ɛɛ, amᴐ yaa ra yir Kᴐraawiizii kara hiŋ. U wiŋᴐzi waa hore yaa bampiree.
62002001	N biizi, n na sɛbi wia naabuu n tɛɛ ia ií ra ᴐm wichᴐgaa ɛɛi. Ama di ii wa foroo ɛɛ wichᴐgaa, yaa dᴐᴐ nɛr la n niŋ fᴐrgi yaa mɛɛ Kᴐraawiizii di tɛɛ yaa. Waabuu u biinanii Yeesu Kristo la.
62002002	Waabuu siuwɛ dikuu yaa wichᴐgaa wia ú lizi Kᴐraawiizi baaŋ yaa ni. Yaa bɛŋ wichᴐgaa wia lɛi u kuu siu. Durnya maa wichᴐgaa wiarɛ u kuu siu.
62002003	Kenne ya wer zum nɛnnɛ lugᴐ yaa zum Kᴐraawiizii. Di yaa wetto di ra hiŋ u nuuzi la, yaa zumuubuu.
62002004	Hinla maa n niŋ ŋᴐ lugᴐ i zum Kᴐraawiizii, ka haa u nuuzi la ra hiŋ, karaa i ra kanni. Haa wibii dᴐᴐwɛ.
62002005	Ka hinla n wette di ra hiŋ u nuuzi la, hinuu zum Kᴐraawiizi di nᴐŋŋuu nɛnnɛ di ga tuŋ. Di yaa ra hiŋ guŋ, yaa daŋ zum lugᴐ yaa nuu ɛɛ kpannɛ wibii maa.
62002006	Di hinla maa ŋᴐ i ni Kᴐraawiizi ɛɛ kpannɛ, í ra hiŋ gunla u bie Yeesu n faa ra hiŋ la.
62002007	N biinᴐŋŋaa, widaulifalii lɛi n sɛbi di ra tɛɛ ia filaŋkeŋ naa. Ubinii la iiŋ faa nuuwɛ lugli labuu haa.
62002008	Ka a kaa ɛɛu lugᴐ widaulifaliirɛ, dikuu bɛɛwiai, Yeesu gillᴐᴐ ii zum u wibii, ii ge zum. Bᴐbiri saŋa jaa ra tunuu, ka bᴐchaaŋ himmaa jaa ra lii.
62002009	Hinla maa n ŋᴐ i du bᴐchaannɛ ka hah i dᴐŋhiŋ, bᴐbirii i haa du.
62002010	Ka hinla maa n nᴐŋŋi i dᴐŋhiŋ, bᴐchaannɛ i du. Hiŋwaa waa cholaa maa dᴐᴐwɛ.
62002011	Ka hinla maa n hah i dᴐŋhiŋ, hiŋwaa ra vol bᴐbirii. Haa bᴐr zummɛ. Bᴐbiri la tᴐ i siweere, i ɛɛ nyuŋŋi.
62002012	Bichalli, n sɛbi wia naabuu di ra tɛɛ ia, dikuu bɛɛwiai, Kᴐraawiizi kuu Yeesu wiarɛ di gil ii wichᴐgaa tɛɛ ia.
62002013	Nabᴐnzi, n sɛbi wia naabuu di ra tɛɛ ii ge, dikuu bɛɛwiai, ii zum unla n du de saŋa maa labuu. Biipᴐllaa, n sɛbi wia naabuu di ra tɛɛ ia, dikuu bɛɛwiai, ii kpegli Sitaanii. Bichalli, ii zum yaa mɛɛ Kᴐraawiizii. Awiarɛ n sɛbaa tɛɛ ia.
62002014	Nabᴐnzi, ii zum unla n du de saŋa maa labuu. Awiarɛ n sɛbaa tɛɛ ia. Biipᴐllaa, ii dᴐᴐ kpegzii di kaa dᴐᴐ Kᴐraawiizi wiŋᴐzi ii bampiree di wer kpegli Sitaani. Awiarɛ n sɛbaa tɛɛ ii ge.
62002015	Ií gilɛɛ kpa durnya ni u kuna nyiŋŋaa wia di du ii bampiree biini. Hinla maa n na ɛɛ guŋ, yaa mɛɛ Kᴐraawiizi nyiŋŋaa waa hore i bampirii biini,
62002016	dikuu bɛɛwiai, kunnyiŋŋichᴐgaa la bᴐrahᴐŋ ni siwee n na nyiŋŋi ani kuna la newee n na nyiŋŋi di ra nyiŋŋi zenni la, aabuu waa yaa mɛɛ Kᴐraawiizi wia ɛɛwɛ. Durnya wiarɛ aabuu.
62002017	Durnya ni ba kunnyiŋŋichᴐgaa naa maa daŋ wa tuŋ. Ka nɛr la maa n na ɛɛ Kᴐraawiizi kipar lawaa daŋ du de di hanna la.
62002018	N biizi, durnya tunaa saŋa helloo. Ii faa nuuwᴐ lugᴐ Kristo haahri bɛl daŋ wa ba. Too. Bakpila maanii teŋ ballɛ filaŋkeŋ. Awiarɛ yaa wer zum lugᴐ durnya tunaa saŋa jaa heluu la.
62002019	Baŋhina faa du yaa benii ka ba faa waa yaa be hina ɛɛwɛ. Di ba faa ɛɛ yaa be hinaa, ba daŋ vii haa du yaa be. Ka ba chᴐwᴐᴐrɛ yaa zum lugᴐ ba faa waa yaa be hina ɛɛwɛ.
62002020	Ka iawaa, Kᴐraawiizi kpa u Dumnaniirɛ di du ii ni ii maa dᴐᴐ nunzuma.
62002021	Maa wia naa sɛbɛɛ di ra tɛɛ ia alugᴐ ii waa wibii la zummɛ. Ii zum a wibiire nɛnnɛ. Awia ii daŋ wer zum lugᴐ kara wia waabuu waa wibii ɛɛwɛ.
62002022	Nɛr la maa n na hᴐᴐ lugᴐ Yeesu waa Kristo la n niŋ faa ba la ɛɛwɛ, kara hiŋ lɛiyaa? Nɛr la n na hᴐᴐ yaa mɛɛ Kᴐraawiizi ni u bie Yeesu wia, Kristo haahrii.
62002023	Nɛr la maa n na hᴐᴐ Kᴐraawiizi bie wia waa Kᴐraawiizi gba zummɛ. Nɛr la maa ge n na sɛɛ u bie wia, waabuu zum u mɛɛ Kᴐraawiizi gba.
62002024	Ií gilɛɛ ra suuh wia la iin nuuwɛ lugli la. Di ii ᴐᴐ gil a wia du ii bampiree, ii daŋ du ii mɛɛ Kᴐraawiizi ni u bie Yeesu ni.
62002025	Nuarɛ u ŋᴐ tɛɛ yaa, dí u daŋ tɛɛ yaa u miibᴐᴐ la n waa tunaa dᴐᴐwɛ la.
62002026	N sɛbi banla n na nyiŋŋi ba dar ia ii leu la wiarɛ tɛɛ ia.
62002027	Ka iawaa waa kaa ɛɛ lugᴐ nɛ́r maa ra bagli ia, dikuu bɛɛwiai, Kᴐraawiizi Dumnanii la uŋ kpawɛɛ du ii ni la haa du ii ninɛɛ. Waabuu niŋ bagli ia wii maa ŋmɛnɛɛ. U baglaa la maa ɛɛ wibiire. Kara waa hore a biini. Awia ií gil ii du Yeesu ni nɛnnɛ gunla u Dumnanii n na bagli ia la.
62002028	N biizi, ií du u ni. Denii di u wa ballᴐ, yaa nau, wii maa wàá ka tir yaa ya ra ᴐm. Hiihzi wàá lau yaa a saŋa.
62002029	U wia maa ɛɛ winanaarɛ. Di ii zum guŋ, ií zum lugᴐ nɛr la maa n na ɛɛ winanaa ɛɛ u biilulliirɛ.
62003001	Ií na gunla yaa mɛɛ Kᴐraawiizi n nᴐŋŋi yaa werge di ra yir yaa u biizi. Yaa n ɛɛ u biizi la wiarɛ durnya waa yaa zummɛ nɛnnɛ, dikuu bɛɛwiai, ba waa u gba zummɛ.
62003002	N biinᴐŋŋaa, yaa ɛɛ Kᴐraawiizi biizii filaŋkeŋ. Ka gunla yaa n niŋ haa wa du, Kᴐraawiizi haa waa yaa baglɛɛ guŋwaa. Ka di u wa bagli yaa, yaa daŋ zum lugᴐ yaa daŋ wa du alugᴐ gunla u ge n duwɛɛ la, dikuu bɛɛwiai, yaa siwee daŋ ŋmɛnɛ wa nau gunla un duwɛɛ.
62003003	Awia nɛr la maa n dᴐᴐ guŋ tamii u ᴐᴐ lizi u wichᴐgaa doŋa u ni di ra ha ka ú wa wer du wer gunla u ge n duwɛɛ la.
62003004	Nɛr la n ᴐᴐ ra ɛɛ wichᴐgaa ra chᴐgi Kᴐraawiizi kiizii. Wichᴐgaa maa ɛɛ Kᴐraawiizi kiizii.
62003005	Ii zummᴐ lugᴐ Kᴐraawiizi gillᴐ Yeesu ba ú wa lizi wichᴐgaa ha. Waabuu waa wichᴐgaa maa dᴐᴐwɛ.
62003006	Nɛr la u nuu n kpauwɛ la waa wichᴐgaa ra ɛɛ. Nɛr la n na ɛɛ wichᴐgaa, waabuu haa wᴐᴐ zummɛ. U siwee gba waa u ni chaanɛɛ.
62003007	N biizi, ií gilɛɛ gil nɛr maa dar ia. Nɛr la n ᴐᴐ ra ɛɛ winanaa ɛɛ nɛnaniirɛ lugᴐ gunla Yeesu n ɛɛ nɛnanii la.
62003008	Nɛr la n ᴐᴐ ra ɛɛ wichᴐgaa ge ɛɛ Sitaani biere. Sitaani zum wichᴐgaarɛ di ra ɛɛa saŋa maa haali di wa lii ni zinaa. Awiarɛ Kᴐraawiizi gil u bie ba durnya u wa chᴐgi Sitaani huma.
62003009	Nɛr la maa n ɛɛ Kᴐraawiizi biilullii waabuu waa ᴐᴐ ra ɛɛ wichᴐgaa. Un dᴐᴐ Kᴐraawiizi miibᴐᴐ di ɛɛ u biilullii wiarɛ waa wette ra ɛɛ wichᴐgaa.
62003010	Kennaabuu ií wer zum banla n ɛɛ Kᴐraawiizi biizi ani banla n ɛɛ Sitaani ge biizi. Nɛr la maa n waa winanaa ra ɛɛ ani nɛr la maa n waa u dᴐŋa hina nᴐŋŋɛɛ waa Kᴐraawiizi bie ɛɛwɛ.
62003011	Widaulii naa, ii feloore nuu guŋ lugli la alugᴐ ií nᴐŋŋi ii dᴐŋa hina.
62003012	Ií gilɛɛ ɛɛ lugᴐ Keen la n faa ɛɛ Sitaani kuŋ di kpu u niwee la. Ii zum wii la n baani u kpuuwaa? U himmaa n na hum hunchᴐgaa ka u niwee ra hum hunnanaa wiarɛ u kuu kpuu.
62003013	Awia, yaabalaa, ií gilɛɛ gil a tir ia dikuu durnya n hah ia wia.
62003014	Ka yaa ge n nᴐŋŋi dᴐŋa wiarɛ yaa wer zum lugᴐ yaa lii siu ninɛɛ di zuu miibᴐᴐfalii biini. Hinla maa n waa nɛra nᴐŋŋɛɛ, i haa siuwᴐᴐ.
62003015	Hinla maa n hah i dᴐŋhiŋ, i ɛɛ nɛkpuurii. Ii zummᴐ lugᴐ nɛkpuuri waa Kᴐraawiizi miibᴐᴐ la n waa tuna dᴐᴐwɛ la dᴐᴐwɛ.
62003016	Yeesu n kuu yaa wia di siu la, u gunnɛ a bagli nᴐŋŋaa himmaa. A wesso yaa ge n nᴐŋŋi yaa dᴐŋa hina alugᴐ yaa daŋ wer kuu ba wia di siu.
62003017	Hinla n dᴐᴐwɛ ka na i dᴐŋhiŋ bɛl ge n na di dᴐgnya ka i dᴐᴐ sikpegii u ni, amᴐ Kᴐraawiizi nᴐŋŋaa du i benii naa?
62003018	N biizi, ya gilɛɛ nᴐŋŋi dᴐŋa ani nuuzi. Ya nᴐŋŋi dᴐŋa ani winanaa ani wibii.
62003019	Di yaa ra ɛɛ guŋ, yaa daŋ wer zum lugᴐ yaa ra hiŋ wibiire di wer dᴐᴐ bampiree Kᴐraawiizi be. Yaa wàá ra fᴐŋ.
62003020	Gunla maa yaa biine n na tᴐᴐri yaa alugᴐ wichᴐgaa du yaa ni la, ka Kᴐraawiizi kaali a maa di zum wii maa.
62003021	N biinᴐŋŋaa, di yaa biine waa yaa ra tᴐᴐri ani wichᴐgaa maa, yaa daŋ wer dᴐᴐ bampirii di hel Kᴐraawiizi. Yaa wàá fᴐŋ.
62003022	Di yaa suŋŋuu kunla maa, u daŋ tɛɛ yaa dikuu yaa n ᴐᴐ ra hiŋ u widaulaa di ra ɛɛ wia la n paruu la wia.
62003023	U widauliirɛ keŋ. Dí ya yardi u bie Yeesu Kristo ka kaa nᴐŋŋi dᴐŋa alugᴐ gunla uŋ ŋᴐ ya ra ɛɛ la.
62003024	Nɛr la n na hiŋ Kᴐraawiizi nuuzi, Kᴐraawiizi du u ninɛɛ, u ge du Kᴐraawiizi ni. U Dumnanii la uŋ kpawɛɛ tɛɛ yaa la wiarɛ yaa wer zum lugᴐ u du yaa ninɛɛ.
62004001	N biinᴐŋŋaa, di nɛra ŋᴐ ba ɛɛ Kᴐraawiizi dᴐgtɛɛzii di ra ŋᴐ wia u Dumnanii fᴐŋŋa biini, ií gilɛɛ ra yardi ba maa manaŋ. Dᴐgtɛɛchᴐgaa kpila gba liwᴐᴐrɛ filaŋkeŋ. Awia ií ᴐᴐ ɛɛ baa di na.
62004002	Kenne ií zum dᴐgtɛɛ la n dᴐᴐ Kᴐraawiizi Dumnanii. Nɛr la n yardi Yeesu di ra sɛɛ lugᴐ u ɛɛ Kristo la Kᴐraawiizi n faa ŋᴐ lugᴐ u daŋ ŋmɛnɛ ba la di sɛɛ lugᴐ u ba durnyaa lugᴐ newee, a hiŋ dᴐᴐ Kᴐraawiizi Dumnaniirɛ.
62004003	Nɛr la maa ge n na hᴐᴐ Yeesu wia guŋ, Kᴐraawiizi Dumnanii waa u ni duwɛɛ. Kristo haahrii. Ii faa nuuwᴐᴐ lugᴐ Kristo haahri bɛl daŋ ba durnya. Too. U teŋ ballᴐᴐ.
62004004	N biizi, ii ɛɛ Kᴐraawiizi horaa di kpegli a dᴐgtɛɛchᴐgaa, dikuu bɛɛwiai, Kᴐraawiizi Dumnanii la n du ii ni la kpekko kaali Sitaani la n du ba ge ni labuu.
62004005	Dᴐgtɛɛchᴐgaa la ɛɛ durnya naa horaa. Awiarɛ ba ra ŋᴐ durnya wiŋᴐzi a durnya nuu ra tɛɛ baa.
62004006	Yaawaa ɛɛ Kᴐraawiizi horaa. Nɛr la ge n zum Kᴐraawiizi nuu ra tɛɛ yaa. Nɛr la ge n waa Kᴐraawiizi zummɛ waa nuu. Gunnɛ ya zum banla n ɛɛ wibii hina ani banla n ɛɛ kara hina.
62004007	N biinᴐŋŋaa, ií gil ya nᴐŋŋi dᴐŋa. Nᴐŋŋaa lii Kᴐraawiizi benii. Nɛr la maa n nᴐŋŋi u dᴐŋhiŋ ɛɛ Kᴐraawiizi biilulliirɛ di zumuu.
62004008	Kᴐraawiizi ɛɛ nᴐŋŋaa hinnɛ. Awia nɛr la maa n waa u dᴐŋhiŋ nᴐŋŋɛɛ waa Kᴐraawiizi zummɛ.
62004009	Kᴐraawiizi hum u biikpaŋkpannɛ durnya ya wer na miibᴐᴐ dikuu u wia. U gunnɛ ra bagli nᴐŋŋaa la dee Kᴐraawiizi n nᴐŋŋi yaa.
62004010	Yaawaa nᴐŋŋaa naa yaa n nᴐŋŋi Kᴐraawiizi naa ɛɛ pɛɛrɛ. Ka Kᴐraawiizi nᴐŋŋaa naa un nᴐŋŋi yaa naa, waabuu nᴐŋŋaa himmaa. U hum u biere durnya u ba di wa siu ú wer lizi u baaŋ yaa ni.
62004011	N biinᴐŋŋaa, Kᴐraawiizi n nᴐŋŋi yaa kennaa, a wesso yaa ge n nᴐŋŋi dᴐŋa guŋ.
62004012	Nɛr maa haa waa Kᴐraawiizi nawɛɛ. Ka di yaa nᴐŋŋi dᴐŋa, Kᴐraawiizi du yaa ninɛɛ di ra hiini yaa ya wer nᴐŋŋuu nɛnnɛ di wa tuŋ.
62004013	Yaa zummᴐ lugᴐ u du yaa ninɛɛ yaa ge du u ni dikuu u Dumnanii la un tɛɛ yaa la n ᴐᴐ du yaa biine di ra bagli yaa gunla wia.
62004014	Yaa ɛɛ Kᴐraawiizi daansɛɛ hinaa, dikuu bɛɛwiai, yaa na u bie la uŋ hummɛ durnya ú wer lɛɛ yaa labuu.
62004015	Nɛr la n yardi Yeesu di sɛɛ lugᴐ u ɛɛ Kᴐraawiizi biere, Kᴐraawiizi du a hiŋ ninɛɛ, u ge du Kᴐraawiizi ni.
62004016	Awia yaa wettoo di zum nɛnnɛ di yardi Kᴐraawiizi nɛnnɛ lugᴐ u nᴐŋŋi yaabuu. Kᴐraawiizi ɛɛ nᴐŋŋaa hinnɛ. Nɛr la n nᴐŋŋi nɛra du Kᴐraawiizi ninɛɛ Kᴐraawiizi ge du u ni.
62004017	Un du yaa ni la, yaa wettoo di helli u nɛnᴐŋŋaa la nɛnnɛ di ga tuŋ. Yaa waa kaa ra fᴐŋ hᴐpizii la un niŋ wa di durnya seriya la, dikuu bɛɛwiai, gunla Yeesu n duwɛɛ la, gunnɛ yaa ge du durnya naa biini.
62004018	Di i nᴐŋŋi nɛr, u wia wàá dᴐᴐi ᴐnsii. Di yaa nᴐŋŋi Kᴐraawiizi nɛnnɛ di ga tuŋ, u gunnɛ niŋ lizi yaa ᴐnsii maa. Ka di yaa ra ᴐm alugᴐ Kᴐraawiizi daŋ haa tᴐᴐri yaa dikuu yaa wichᴐgaa wia, amᴐ yaa haa waa Kᴐraawiizi nᴐŋŋɛɛ nɛnnɛ di ga tuŋ.
62004019	Kᴐraawiizi n felee nᴐŋŋi yaa di bagli yaa dᴐnnᴐŋŋaa wiarɛ yaa wer nᴐŋŋuu.
62004020	Nɛr la maa n niŋ ŋᴐ lugᴐ u nᴐŋŋi Kᴐraawiizii ka hah u dᴐŋhiŋ, karaa u ra kanni. Di waa wette u nᴐŋŋi u dᴐŋhiŋ la u siwee n na na la, ɛrɛɛ ú ɛɛ nᴐŋŋi Kᴐraawiizi la u siwee n waa na lai?
62004021	Kᴐraawiizi widauliirɛ keŋ. Dí nɛr la maa n nᴐŋŋi Kᴐraawiizi, ú nᴐŋŋi u dᴐŋa hina jaa.
62005001	Hinla maa n yardɛɛ lugᴐ Yeesu ɛɛ Kristoo, i ɛɛ Kᴐraawiizi biere. Di i nᴐŋŋi nɛr, i daŋ nᴐŋŋi u bie gba jaa.
62005002	Di yaa nᴐŋŋi Kᴐraawiizi di ra hiŋ u nua, yaa zummᴐ lugᴐ yaa nᴐŋŋi u biizi gbaa.
62005003	Hinla maa n nᴐŋŋi Kᴐraawiizi, i danna hiŋ u nua. U nuuzi la ge waa kpol alugᴐ á ɛɛ yaa tᴐᴐrᴐᴐ,
62005004	dikuu bɛɛwiai, Kᴐraawiizi biilullii bɛl maa wettoo di kpegli wii maa n du durnya di ra fir yaa. Yarda la yaa n yardi Kᴐraawiizi labuu gillɛ yaa wer kpegli durnya wii maa.
62005005	Anɛɛ n niŋ wer kpegli durnya wia naanɛi? Nɛr la n yardɛɛ lugᴐ Yeesu ɛɛ Kᴐraawiizi biere la, waabuu niŋ wer kpegli a durnya wia.
62005006	A Yeesu Kristo ni nii ni challɛ ballɛ. U ni nii bɛŋ lɛi ballɛ. Ba wᴐᴐ sᴐwɛɛ nii bɛŋ. Ba kpuubuu jaa. Kᴐraawiizi Dumnanii ra ɛɛ gunnɛ daansɛɛ, dikuu bɛɛwiai, u ɛɛ wibii hinnɛ.
62005007	Kuna ahorobuu ɛɛ u daansɛɛ.
62005008	Kᴐraawiizi Dumnanii ani Yeesu nii sᴐi ani u chal. A maa daansɛɛ ɛɛ kpannɛ.
62005009	Yaa ᴐᴐ ra nuu newea daansɛɛrɛ. Ka Kᴐraawiizi daansɛɛ labuu ɛɛ wizeŋ kaali a maa. U daansɛɛ la uŋ ɛɛwɛ tɛɛ u bie labuu keŋ.
62005010	Hinla maa n sɛɛ Kᴐraawiizi bie wia, Kᴐraawiizi daansɛɛ du i biinii i wer zum Kᴐraawiizi wia nɛnnɛ. Hinla maa n waa Kᴐraawiizi daansɛɛ ra nuu, i ra yiruubuu kara hiŋ, dikuu bɛɛwiai, haa u daansɛɛ la uŋ ɛɛwɛ tɛɛ u bie la sɛɛwɛ.
62005011	A daansɛɛrɛ keŋ. Kᴐraawiizi tɛɛ yaabuu u miibᴐᴐ la n waa tunaa dᴐᴐwɛ la. A miibᴐᴐ du u bie la benii.
62005012	Hinla maa Kᴐraawiizi bie n du i ni dᴐᴐ a miibᴐᴐrɛ. Ka hinla maa Kᴐraawiizi bie n waa i ni duwɛɛ, hiŋwaa waa u miibᴐᴐ dᴐᴐwɛ.
62005013	N sɛbi wia naabuu di tɛɛ ii banla n yardi Kᴐraawiizi bie ií zum lugᴐ iabuu dᴐᴐ Kᴐraawiizi miibᴐᴐ la n waa tunaa dᴐᴐwɛ labuu.
62005014	Yaa yarduubuu lugᴐ di yaa suŋŋuu kunla maa n paruu, ᴐᴐ nuu tɛɛ yaa.
62005015	Di yaa zummᴐ lugᴐ ᴐᴐ nuu tɛɛ yaa, yaa daŋ zum lugᴐ kunla yaa n suŋŋɛɛ la, u daŋ tɛɛ yaa.
62005016	Di ii wa na ii dᴐŋhiŋ bɛl n na ɛɛ wichᴐgii bɛl, ii daŋ suŋŋi Kᴐraawiizi tɛu ú na miibᴐᴐ. Di waa wichᴐgaa la ban niŋ siu dikuu a ɛɛi wia la ra ɛɛ, ii daŋ suŋŋi tɛu. Wichᴐgii bɛl dee du de, di nɛr ɛɛu, u daŋ siu dikuu u wia. Maa ŋᴐ lugᴐ ií suŋŋi Kᴐraawiizi wichᴐgii naa dᴐŋ bᴐr.
62005017	Wii la maa n waa deŋlee, u ɛɛ wichᴐgiirɛ, ka aŋhina ge waa ɛɛwɛ lugᴐ iin niŋ siu dikuu a wia.
62005018	Yaa zummᴐ lugᴐ nɛr la maa n ɛɛ Kᴐraawiizi biilullii waa ᴐᴐ ra ɛɛ wichᴐgaa. Kᴐraawiizi bie la ᴐᴐ ra du u taurɛ Sítaani gilɛɛ wer ɛɛu wii maa.
62005019	Yaa kaa zum lugᴐ yaa ɛɛ Kᴐraawiizi biilullaarɛ. Ka banla n waa Kᴐraawiizi biilullaa ɛɛwɛ la ge maa du Sitaani nonee biini.
62005020	Yaa zummᴐ lugᴐ Kᴐraawiizi bie ba durnyaa di wa pilli yaa siwee ya wer zum unla n ɛɛ Kᴐraawiizi himmaa. Yaa du a Kᴐraawiizi ninɛɛ di kaa du u bie Yeesu Kristo ni. Kᴐraawiizi himmaanii la. U ra tɛɛ yaabuu miibᴐᴐ la n waa tunaa dᴐᴐwɛ.
62005021	N biizi, ií ra dazi ii gilɛɛ ra hiŋ kundumazi la n waa Kᴐraawiizi himmaa ɛɛwɛ.
63001001	Mìŋ́ nabᴐma labuu sɛbi hᴐŋ naa ń tɛɛ haaŋ la Kᴐraawiizi n lizɛɛ di tɛɛ u hiŋ la ani u biizi la miŋ nᴐŋŋɛɛ dikuu n ni baa maa n ɛɛ kpaŋ Kᴐraawiizi wibii biini wia. N bɛŋ lɛi nᴐŋŋi baa guŋ. Ka banla n zum Kᴐraawiizi wibii maanii nᴐŋŋi baa guŋ,
63001002	dikuu a wibii n du yaa maa bampiree wia. A wibii daŋ haa du de di ra la saŋaa saŋa maa.
63001003	N na jaami ia. Yáa mɛɛ Kᴐraawiizi ani u bie Yeesu Kristo hiini ii maa di suŋ ii ni di tɛɛ ia bampirsᴐna di gil ii dᴐᴐ wibii ani nɛnᴐŋŋaa.
63001004	N bᴐra sᴐᴐnᴐᴐrɛ werge ani miŋ wa zum ii biizi baŋhina wia lugᴐ ba ra hiŋ wibiire gunla yaa mɛɛ Kᴐraawiizi n ŋᴐ ya ra hiŋ la.
63001005	Ka filaŋkeŋ n na suŋŋiibuu, í ra hiŋ u widaulii naa. Widaulifalii lɛi. U faa dawuubuu saŋa maa ya ra hiŋ. Waabuu keŋ dí, Ií nᴐŋŋi dᴐŋa.
63001006	Di yaa ra hiŋ u widaulaa, yaa daŋ nᴐŋŋi dᴐŋa. U widauliirɛ lugᴐ dᴐnnᴐŋŋaa, gunla iin nuuwɛ lugli la. Awia ií ra ɛɛ ii wii maa ani nᴐŋŋaa biini.
63001007	Nɛfugze kpilakpila maa liwᴐᴐrɛ filaŋkeŋ. Baabuu waa sɛɛwɛ lugᴐ Yeesu Kristo ba durnyaa lugᴐ newee. Nɛr la maa n na hᴐᴐ guŋ, u ɛɛ a nɛfugze bɛllɛ di ɛɛ Kristo haahri.
63001008	Ií ra du tau nɛnnɛ yáa huma la gilɛɛ waa birgi pɛɛ ka ií wer na a tᴐna maa di wa tuŋ.
63001009	Nɛr la maa n na bagli Kristo wia ka kaa ra bagli di lii u himmaa nfɛrɛ biini di ra jaa, Kᴐraawiizi waa hoo a hiŋ ni. Nɛr la maa n zum Kristo baglaa la di ᴐᴐ ra bagli guŋ maga bɛŋ, Kᴐraawiizi ni u bie Yeesu du a hiŋ ninɛɛ.
63001010	Di nɛr la maa wa ba ii be di ŋᴐ ú bagli ia, ka waa Kristo wia ra bagli guŋ, ií gilɛɛ lɛɛ a hiŋ di dau ii be di gilɛɛ waa jaamuu.
63001011	Nɛr la maa n na maŋkuri a hiŋ guŋ, u ge gba du u wichᴐgaa hiŋ biinii.
63001012	N dᴐᴐ wikpilaa miŋ niŋ ŋᴐ ii be, ka màá sɛbaa dau hᴐŋ ni. N na nyiŋŋuu n ba ii be ya wer na dᴐŋa n ŋᴐ a wia tɛɛ ia. Denii yáa bᴐra sᴐᴐni yaa werge di tuŋ,
63001013	Ii niwee la Kᴐraawiizi n lizɛɛ di tɛɛ u hiŋ la, u biizi ra jaami ia werge.
64001001	Mìŋ́ nabᴐma labuu sɛbi hᴐŋ naa ń tɛɛ n dammunanii Gayus la miŋ nᴐŋŋɛɛ dikuu yaa maa n ɛɛ kpaŋ Kᴐraawiizi wibii naa biini wia.
64001002	N nɛnᴐŋŋii, n na suŋŋi Kᴐraawiizii ú hiinii i wer dᴐᴐ alaanfia nɛnnɛ, í wii maa ge wer lii siwee alugᴐ i ni Kᴐraawiizi baambaaŋ wia n lii siwee gunla.
64001003	Yaabalaa baŋhina ballᴐᴐ di wa ŋᴐ i wia di tɛŋ, dí i ra hiŋ wibiire. I wii maa ra bagli gunnɛ. Awia n bᴐra sᴐᴐnᴐᴐrɛ werge.
64001004	Saŋa la maa miŋ ᴐᴐ ra nuu n biizi wia lugᴐ ba ra hiŋ wibiire la, a gunnɛ a sᴐᴐni n bᴐra di kaali wii maa.
64001005	N nɛnᴐŋŋii, gunla hiŋ ᴐᴐ lɛɛ yaabalaa Yeesu hiŋra di gaa dau i be la, haa ᴐᴐ zum baa ka wer lɛɛ baa di ra hiini baa la, i ra hiŋ ŋmɛnɛɛrɛ nɛnnɛ.
64001006	Ba ŋᴐ i wiarɛ di tɛɛ Yeesu hiŋra bᴐnnaa di tɛi sᴐŋ ani gunla hiŋ nᴐŋŋi baa la. Awia di ba waa nyiŋŋi ba kpa ba ŋmɛnɛɛ di kaali, i daŋ kaa hiini baa gunla maa hiŋ niŋ ɛɛ á par Kᴐraawiizi,
64001007	dikuu bɛɛwiai, Yeesu wiarɛ ba kuu lii di ra vol guŋ. Ba waa kebee ra lɛɛ nɛra la n waa Kᴐraawiizi zummɛ la be.
64001008	Awia a wesso yaa n niŋ ᴐᴐ ra hiini nɛra naa dᴐŋa. Di yaa wetto di ra hiini dᴐŋa guŋ, yaa maa kpauwᴐᴐ Kᴐraawiizi wibii la huma biini.
64001009	N faa sɛbi wia aŋhinaa di tɛɛ Yeesu hiŋra de, ka Dayᴐtɛrfis la waa yaa wia ra sɛɛ. U ra nyiŋŋi nabᴐnzii.
64001010	Awia di n wa ballᴐ, n daŋ kpa u wia di ŋᴐ gunla unna ŋᴐ wia pɛɛpɛɛ di kpa wichᴐgaa di ra chugiŋ. A bɛŋ wichᴐgaa lɛi u ra ɛɛ. Waa ᴐᴐ sɛɛ ú lɛɛ yaabalaa di ra dau. Di baŋhina ge du de di ra nyiŋŋi ba lɛɛ baa di dau ka waa ᴐᴐ gil ba lɛɛ baa dau ka ᴐᴐ ra duŋŋi baabuu Yeesu hiŋra wiijaami bᴐr la biini.
64001011	N nɛnᴐŋŋii, gilɛɛ ra hiŋ banla n na ɛɛ wichᴐgaa. A ɛɛ winanaa bɛŋ. Nɛr la n na ɛɛ winanaa, u ɛɛ Kᴐraawiizi biilulliirɛ. Nɛr la ge n na ɛɛ wichᴐgaa haa waa Kᴐraawiizi zummɛ.
64001012	Dimitirus lawaa ɛɛ nɛnaniirɛ. Nɛra maa ra ŋᴐ u wia guŋ. Wibii la unna hiŋ la ge ra ɛɛ u daansɛɛrɛ guŋ. Yaa ge gba ra ɛɛ u daansɛɛ guŋ. I zummᴐ lugᴐ yaa wiŋᴐzi ɛɛ wibiire.
64001013	N faa dᴐᴐ wikpilakpila maanii di faa ra nyiŋŋi n ŋᴐ i be. Ka maa nyiŋŋi n sɛbaa di dau hᴐŋ ni.
64001014	N na nyiŋŋuu lugᴐ n ba i be di wa nai filaŋkeŋ ka ya wer na dᴐŋa di ŋᴐ a wia.
64001015	K'ᴐraawiizi tɛi bampirsᴐna. I dammuzi la n du bᴐnnaa la ra jaamii. Jaami yaa ge dammuzi bɛllɛ bɛl maa tɛɛ yaa.
65001001	Mìŋ́ Juud la n ɛɛ Yeesu Kristo balii di kaa ɛɛ Jems niwee labuu ra sɛbi hᴐŋ naa di ra jaami ii banla yaa mɛɛ Kᴐraawiizi n yittɛ ii ba u be di wa ɛɛ u nɛnᴐŋŋaa Yeesu Kristo ge ra binni ii ni la.
65001002	K'ᴐraawiizi suŋ ii ni di tɛɛ ia bampirsᴐna di nᴐŋŋi ia werge di ra jaa.
65001003	N nɛnᴐŋŋaa, n faa ra nyiŋŋuu werge maa lugᴐ n sɛbi hᴐŋ bɛl tɛɛ ia á hᴐŋ bagli ia yaa lɛɛi wia maa ani gunla yaa maa n ninna hiŋ la. Denii n bir binni lugᴐ a dɛkkᴐᴐ miŋ niŋ sɛbi hᴐŋ naa di ŋᴐ ii be lugᴐ ií maa ra naa ii hiŋaa naa naari. Kᴐraawiizi faa bagli u biinanaarɛ gunla ban niŋ hiŋ. Gunla uŋ faa ŋᴐwɛɛ la waa birgaa dᴐᴐwɛ.
65001004	N na fᴐrgi iabuu, dikuu bɛɛwiai, nɛra baŋhina suahzᴐᴐrɛ di zuu ii biini. Ba waa Kᴐraawiizi ra hiŋ ka ra ŋᴐ lugᴐ nɛra daŋ wer ra ɛɛ wikuna dikuu Kᴐraawiizi n na suŋ nɛra ni wia. Ba kaa ra hᴐᴐ yaa Nabᴐma Yeesu Kristo wia. U bɛnnɛ ɛɛ yaa Dᴐᴐri. Ba sɛbi nɛra naa wiarɛ Kᴐraawiizi Hᴐŋ biini saŋa maa di ŋᴐ lugᴐ Kᴐraawiizi daŋ di baa seriya ba chol.
65001005	Ii teŋ zum wia naa miŋ niŋ ŋᴐ naabuu, ka n ŋᴐ ń liizi iabuu lugᴐ Kᴐraawiizi faa lɛɛ Jus hina la maanii di kpa baa lii Ijip hɛri. Ka baŋhina waa u wia sɛɛwɛ, u bir kpu baa.
65001006	U mɛlikazi aŋhina gba du denii un vᴐᴐzi yᴐlᴐzi di tᴐ bᴐbiri á du de ú hᴐpizizeŋ la wa hel. Denii ú dia seriya a chol. Aŋ vɛɛ huma la uŋ kpawɛɛ tɛa di kaa gil a duuri bᴐr la wiarɛ u vᴐᴐzaa yᴐlᴐzi la.
65001007	Nɛra la n faa du Sᴐdᴐm ni Gamᴐra ni boljigzi la n du kɛraa la faa ra sɛmuu di ra ɛɛ wikuna dizi n chummɛ werge. Awiarɛ Kᴐraawiizi faa kpa niŋ la di du ba ni á tᴐᴐri baa hanna la nɛ́ra zum lugᴐ Kᴐraawiizi ra tᴐᴐri nɛchᴐgaarɛ dikuu ba wichᴐgaa wia.
65001008	Ka gunla faalaa hina la n faa ɛɛwɛ Kᴐraawiizi faa tᴐᴐri baa la, gunnɛ nɛchᴐgaa la n du ii biini haa vɛɛ di ra ɛɛ la. Ba waa nfɛrɛ dᴐᴐwɛ di kpa ba bᴐrahᴐŋ di ra ɛɛ wikuna di kaa ra vɛɛ nabᴐnzi nuuzi di ra gbɛlli mɛlikazi.
65001009	Kᴐraawiizi mɛlikazi maa nabᴐma Maikil la ni Sitaani n faa ra di hᴐᴐzi alugᴐ unla n niŋ kpa Moosis bᴐrahᴐŋ la, a Maikil faa waa bampirii dᴐᴐwɛ ú wer hau u ni di chagzuu, ka ŋᴐ, Yaa Dᴐᴐrii niŋ jugmii.
65001010	Ka nɛra naa ᴐᴐ ra gbɛlli wia la baŋ waa a biini zummɛɛ. Ba waa nfɛrɛ dᴐᴐwɛ di ɛɛ lugᴐ sela. Wia la ba ni sela maa n zummɛ labuu ba ra ɛɛ manaŋ, a ra chᴐgi baa.
65001011	Wia daŋ wa huuzi baa. Ŋmɛnɛɛ la Keen n faa hiŋŋɛ labuu ba ge ra hiŋ la. Gunla Belem la ge n faa aah siwii dikuu kebee wia di ɛɛ wichᴐgaa la, gunnɛ ba ge kuu kebee wia di ra ɛɛ wichᴐgaa la. Gunla Kᴐra la n faa dᴐᴐ sikpegii di vɛɛ nabᴐnzi la, gunnɛ ba ge gba dᴐᴐ sikpegii di ra ɛɛ la K'ᴐraawiizi wa kpu baa gunla uŋ faa kpu Kᴐra la.
65001012	Iiŋ ᴐᴐ chaali di ŋᴐ ií di ii Dᴐᴐri diwee la, nɛra la du ii biinii lugᴐ doŋa di ra chᴐgi ia. Ba waa hiihzi ka ra di, di ra binni ba bɛŋ wia. Ba ɛɛwᴐᴐ lugᴐ baama n waa dooŋ dᴐᴐwɛ, peu ra taa a ra la, di kaa ɛɛ kumpɛɛri ni kunsiwaa lugᴐ daazi aŋhina nᴐnaa saŋa n ᴐᴐ wa hel ka a waa nᴐŋ ka du de pɛɛ ba wigzaa a siuzi jaa,
65001013	di kaa ɛɛ lugᴐ muuzeŋ nii peu n ta u ni u izi di ra chiiri di ra lii fufuudoŋa la. Ba wichᴐgaa ᴐᴐ ra liiu guŋ di ra du baa hiihzi. Ba kaa ɛɛ lugᴐ chinchiŋwilaa n kpuzee di ra la á ga chol di zuu bᴐbiri á du de di ra la la.
65001014	Andama naanatɛɛ ge naanatɛɛ bie Ɛnᴐk la faa ŋᴐ ba wiarɛ Kᴐraawiizi fᴐŋŋa biini saŋa maa, dí, Ií nuu ɛŋ, Yaa Dᴐᴐri daŋ ba ni u mɛlikananaa damta maa
65001015	di wa di nɛra maa seriya. Banla n ɛɛ wichᴐg ɛɛra di vɛɛ Kᴐraawiizi nua labuu ú di seriya bá chol ú tᴐᴐri baa dikuu ba wichᴐgaa la baŋ vɛɛu ka ɛɛ la ni ba wiŋᴐzi la maa baŋ ŋᴐwɛɛ di gbɛlluu la wia.
65001016	Nɛra naa ᴐᴐ ra nuumuu di ra wii dᴐŋa di ra ɛɛ wii la maa ba kunnyiŋŋichᴐgaa n tɛɛ baa bá ra ɛɛ la di ᴐᴐ ra chᴐli ba hinaa di kaa ra du nɛra ge nyuuni bá wer na ba kipar ba be.
65001017	Ka n biinᴐŋŋaa, ií ra liizi wia la yaa Dᴐᴐri Yeesu Kristo huŋhunna la n faa ŋᴐwɛɛ u fᴐŋŋa biini la.
65001018	Ba faa ŋᴐ ii benii lugᴐ di durnya tuna wa hello, baŋhina daŋ lii di ɛɛ ia chɛɛtɛ di ra ɛɛ wia la ba kunnyiŋŋichᴐgaa n tɛɛ baa bá ra ɛɛ la.
65001019	Nɛra naa dizi ra chᴐgi nuukpaŋ dᴐᴐirɛ di ra bargi ia dᴐŋa ni. Durnya wiarɛ ba ra hiŋ. Kᴐraawiizi Dumnanii waa hoo ba ni.
65001020	Ka, n nɛnᴐŋŋaa, iáwaa aah siwii di du ii hinaa bᴐkpega Kᴐraawiizi hinnanii naa biini. Ií ᴐᴐ ra suŋŋuu u Dumnanii fᴐŋŋa biini,
65001021	di gilɛɛ waa ɛɛ wii maa di ra lizi ii hina Kᴐraawiizi nᴐŋŋaa la biini, ka ᴐᴐ ra hiŋuu ani tamii la yaa n na ɛɛ yaa Dᴐᴐri Yeesu Kristo la lugᴐ u daŋ wa suŋ yaa ni ya wer na u miibᴐᴐ la n waa tunaa dᴐᴐwɛ la.
65001022	Ií ra binni banla n na aani la sinyɛna di ra hiini baa
65001023	di kaa lɛɛ baŋhina lugᴐ baŋ ᴐᴐ too kuŋ niŋ biini á niŋ gilɛɛ waa diu la. Baŋhina ge, ii danna binni ba sinyɛna di ra hiini baa ka ra dazi bá wichᴐgaa la gilɛɛ waa buu ia.
65001024	Too. Ií ra kpa Kᴐraawiizi girme. Waabuu dᴐᴐ fᴐŋŋa un niŋ wer hiini ia ií gil wichᴐgaa ɛɛi di wer kpa ia ba u be ií wer na u girme di chi u be wichᴐgaa maa wàá pɛli ia ií bᴐra sᴐᴐni ia werge maa.
65001025	U bɛnnɛ ɛɛ Kᴐraawiizi. Waabuu lɛɛ yaa ha dikuu yaa Dᴐᴐri Yeesu Kristo wia. Ií ra kpau girme di ra tɛu sᴐŋ di ra sɛɛ u fᴐŋŋa ni u dᴐᴐra. A maanii u dᴐᴐ saŋa maa la. U daŋ haa dᴐᴐa saŋa maa di ra la. Aamin.
66001001	Wia naa n du hᴐŋ naa biini naa, Kᴐraawiizi pillaabuu di bagli Yeesu Kristo ú bagli u balaa bá wer zum wia la n niŋ wa ɛɛ filaŋkeŋ. A Yeesu Kristo gillᴐᴐ mɛlika bɛl ba u balii Jᴐn be di wa bagluu a wia.
66001002	A Jᴐn bagli wia la maa un nawɛɛ. Kᴐraawiizi wiŋᴐzi ni Yeesu Kristo ge baglaa daansɛɛrɛ u ɛɛ di sɛbi a wia dau keŋ.
66001003	Nɛr la n niŋ karmi hᴐŋ naa nɛra nuu, bᴐsᴐna hinnɛ. Banla ge n niŋ nuu banna karmuu di ra sɛɛ wia la a hᴐŋ n baglɛɛ la, ba ge gba ɛɛ bᴐsᴐna hinaa. Saŋa la a wia n niŋ wa ɛɛ la ra dugluu.
66001004	Mìŋ́ Jᴐnnɛ sɛbi wia naa di tɛɛ Yeesu hiŋra la n ᴐᴐ chaali dᴐŋa bola aniidaanɛɛ Eesia hɛri la. Kᴐraawiizi la n du de filaŋkeŋ di faa du de saŋa maa la, unla n niŋ haa wa ba la, ú hiini ia di tɛɛ ia bampirsᴐna. Dunzi aniidaanɛɛ la n ᴐᴐ du u be u sogni bᴐr
66001005	ani Yeesu Kristo n faa ɛɛ Kᴐraawiizi daansɛɛ hiŋ ani wibii di kaa ɛɛ unla n felee izi lii lalaa biini di kaa ɛɛ durnya koora maa nabᴐma la, bá maa hiini ia di tɛɛ ia bampirsᴐna. Ií ra tɛɛ unla n nᴐŋŋi yaa di wa siu ú chal wer lɛɛ yaa ha ya wer lii yaa wichᴐgaa biini la sᴐŋ.
66001006	U gillᴐᴐ yaa kpau ɛɛ u kora hina di ɛɛ u kizee hina di ra hum u mɛɛ Kᴐraawiizi. Awia ií ra tɛu sᴐŋ. Waabuu niŋ dᴐᴐ fᴐŋŋa saŋaa saŋa maa di ra la. Aamin.
66001007	Ií ra nuu ɛŋ. U daŋ ba. Baama ninɛɛ ú ga ba. Nɛruu nɛr maa daŋ nau unna ba. Banla n faa kpa kandaa di yag u loŋŋi la, ba gba daŋ nau. Durnya dee maa daŋ nau di ra lᴐᴐgi wile. Too. ú ra ba. Aamin.
66001008	Yaa Dᴐᴐri Kᴐraawiizi la n ᴐᴐ du de filaŋkeŋ di faa du de saŋa maa la, unla n niŋ haa wa ba di ɛɛ fᴐŋŋa maa hiŋ la, u ŋᴐwᴐᴐrɛ, Minuu lugli, minuu tuna.
66001009	Mìŋ́ ii dᴐŋhiŋ Jᴐn n na sɛbi hᴐŋ naa, n ni ii maa ɛɛ kpannɛ di ra di tᴐᴐrᴐᴐ di ra hum Kᴐraawiizi kora wia di ra di kanyitti dikuu yaa ni Yeesu n kpauwɛ wia. Ba faa dumbuu hɛrjiga la n du nii baambaaŋ ba ra yir de Patmᴐs la dikuu miŋ faa bagli Kᴐraawiizi wia di kaa ɛɛ Yeesu daansɛɛ la wia.
66001010	Yaa Dᴐᴐri hᴐpizii Alaadi bɛl hᴐllɛ n faa du de. Kᴐraawiizi Dumnanii izi n ni, u nuu loobii bɛl n har lugᴐ bensuno.
66001011	U ŋᴐ, Wia naa hin niŋ na naa, sɛbaa du hᴐŋ biini di tili Yeesu hiŋra la n chaalɛɛ di du bola aniidaanɛɛ la, banla n du Ɛfɛsus ni Simirna ni Pɛrgamum ni Tayataira ni Sardis ni Filadɛlfia ni Layodisia la.
66001012	N bir ń na nɛr la n ŋᴐ wia n be la. Mim bittɛ, n na salim fintinajaŋra aniidaanɛɛ,
66001013	di na nɛbɛl lugᴐ Nɛhalala Hiŋ n chigɛ a fintinazi baambaaŋ. Wɛjɛ la un tᴐwɛɛ hel u naazi. Salim belenti ge vᴐᴐ u bampirii.
66001014	U nyuhuna huuhzi parparpar alugᴐ gonni. U siwee ge chaani lugᴐ ninlau.
66001015	U naazi ge aah lugᴐ baŋ kpa danyɛ du niŋ u aah la. U loobii ge lugᴐ nii n kannɛ di ra pal werge.
66001016	Chinchiŋwilaa aniidaanɛɛ du u nodig nonii. Kandaa bɛl n dᴐᴐ nuuzi anɛɛ di ra di werge ra lii u nua. U siwee paga ge chaani werge alugᴐ wiizi n na lᴐ fᴐŋŋa ni.
66001017	Miŋ wa nau la, n chol u see lugᴐ min siuwɛ. U kpa u nodig nonii di sag n ni ka ŋᴐ, Gilɛɛ ra ᴐm. Minuu tᴐ see di kaa tᴐ har.
66001018	Minuu unla n na nyiŋ la. N faa siuwᴐᴐ ka filaŋkeŋ n kaa dᴐᴐ miibᴐᴐrɛ di ra nyiŋ saŋa maa di dᴐᴐ siu ni lalaa bᴐr saafiibee.
66001019	Awia i daŋ sɛbi wia la hiŋ nawɛɛ ani wia la n du de filaŋkeŋ ani wia la n niŋ wa ɛɛ wia naa harbᴐᴐ la.
66001020	Chinchiŋwilaa aniidaanɛɛ naa n du n nodig nonii ni salim fintinajaŋra aniidaanɛɛ naa, n daŋ pilli a zɛɛ di tɛi. Chinchiŋwilaa aniidaanɛɛ naa ɛɛ mɛlikazi la n na binni Yeesu hiŋra la n chaalɛɛ bola aniidaanɛɛ biini labuu. Fintinazi naa ge ɛɛ Yeesu hiŋra la.
66002001	Jaa sɛbi wia naa di tɛɛ mɛlika la n na binni Yeesu hiŋra n chaalɛɛ Ɛfɛsus la di ŋᴐ, Unla n kpogli chinchiŋwilaa aniidaanɛɛ u nodig nonii di ra vol salim fintinajaŋra aniidaanɛɛ biini la, waabuu ra ŋᴐ wia naa.
66002002	N zum ii huma ni ii kuuhni ni ii kanyitti dii wiarɛ di zum lugᴐ ii waa nɛchᴐgaa wia ra sɛɛ. Ii faa ɛɛ banla n faa ra yir ba hinaa Kᴐraawiizi huŋhunna ka ba waa u huŋhunna ɛɛwɛ labuu di na di zum lugᴐ ba ɛɛ kara hinaa.
66002003	Ii kaa dᴐᴐ kanyitti di di tᴐᴐrᴐᴐ guŋŋ dikuu n wia. Ii waa vɛɛwɛ.
66002004	Ama ka wii naabuu du de wanna par. Gunla iiŋ felee nᴐŋŋiŋ la, ii waa kaa nᴐŋŋiŋ guŋ.
66002005	Awia ií ra liizi gunla aŋ faa duwɛɛ la di gil ii biine chᴐgi dikuu ii wichᴐgaa wia ka jaa kpa ii lugli wiɛɛlaa la. Di guŋ lɛi, di ii waa sɛɛwɛ ii biine chᴐgi dikuu ii wichᴐgaa wia, n daŋ ba ii be di wa lizi ii fintina la di lii u duuri bᴐr la.
66002006	Ama, iiŋ hah banla banna yir Nikolayitan hina huma la, u guŋ wesso. N gba hah ba huma labuu.
66002007	Nɛr la maa n dᴐᴐ digna di ra nuu wia, ú ra nuu wia la Kᴐraawiizi Dumnanii n na ŋᴐ Yeesu hiŋra be la. Nɛr la n wette di kpegli Sitaani, n daŋ gil u di miibᴐᴐ daa la n du Kᴐraawiizi bolnanii biini la nᴐna.
66002008	Kaa sɛbi wia naa di tɛɛ mɛlika la n na binni Yeesu hiŋra la n du Simirna ge ni la. Unla n tᴐ see di kaa tᴐ har, unla n faa siuwɛ ka bir wa na miibᴐᴐ la, waabuu ra ŋᴐ wia naa.
66002009	N zum ii tᴐᴐrᴐᴐ dii ani ii nyaari wiarɛ, ka ii ɛɛ dᴐᴐnaa paa. N kaa zum gunla banla n na yir ba hinaa Jus hina ka ɛɛ Sitaani hiŋra la n na gbɛlli ia.
66002010	Ií gilɛɛ ra ᴐm tᴐᴐrᴐᴐ la iin niŋ wa di la. Ií ra nuu ɛŋ. Sitaani daŋ gil ba lauri ii baŋhina di tᴐ dia bá wer ɛɛ ia di na. Ba daŋ tᴐᴐri ia guŋŋ hᴐpizaa fi. Di siurɛ gba ka ií haa vɛɛ di ra hiŋiŋ ka ń wa tɛɛ ia tᴐna ii wa na miibᴐᴐ.
66002011	Nɛr la n dᴐᴐ digna di ra nuu wia, ú ra nuu wia la Kᴐraawiizi Dumnanii n na ŋᴐ Yeesu hiŋra be la. Nɛr la n wette di kpegli Sitaani, siu bunɛɛ hiŋ la wàá dᴐᴐ fᴐŋŋa u ni.
66002012	Kaa sɛbi wia naa di tɛɛ mɛlika la n na binni Yeesu hiŋra la n du Pɛrgamum ge ni la. Unla n dᴐᴐ kandaazeŋ la n dᴐᴐ nuuzi anɛɛ di ra di werge la, waabuu ra sɛbi wia naa.
66002013	N zum ii duuri bᴐttɛ. Sitaani sogni bᴐttɛ ii du la, ka ii haa vɛɛ di ra hiŋiŋ. Saŋa la baŋ faa kpu Antipas la n ɛɛ n daansɛɛ hiŋ ni wibii ii be Sitaani sogni bᴐr la, ka ii waa hᴐᴐwɛ lugᴐ ii wanna hiŋ ka haa vɛɛ di ra hiŋiŋ.
66002014	Ama wia aŋhinaa du de a wanna par. Baŋhina du ii biinii di ra hi,ia la Kᴐraawiizi Dumnanii n na n Belem baglaa. Waabuu faa gillɛ Balak dar Izrɛl hina ba hee ola la baŋ kpuwɛɛ di tɛɛ vuga di kaa ra sɛm la.
66002015	Banla n na a hiŋ Nikolayitan hina baglaa gba du ii benii.
66002016	Awia ií gil ii biine chᴐgi dikuu ii wichᴐgaa wia. Di guŋ lɛi, n daŋ ba ii be manaŋ di wa kpa kandaa la n du n nua la di yoo ia.
66002017	Nɛr la maa n dᴐᴐ digna di ra nuu wia, ú ra nuu wia la Kᴐraawiizi Dumnanii n na ŋᴐ Yeesu hiŋra be la. Nɛr la n niŋ wer kpegli Sitaani, n daŋ tɛu paanuu dee bɛl nɛra n waa u wia zummɛ ú hee di kaa tɛu bihuŋŋu bɛl miŋ sɛbi sᴐŋfalii bɛl di du u ni. Nɛr maa waa a sᴐŋ zummɛ di unla min niŋ kpau tɛɛ la lɛi.
66002018	Kaa sɛbi wia naa di tɛɛ mɛlika la n na binni Yeesu hiŋra la n du Tayataira ge ni la. Unla n ɛɛ Kᴐraawiizi bie di kaa dᴐᴐ siwee alugᴐ ninlau di dᴐᴐ naazi a ra nyɛgzi lugᴐ danyɛ la, waabuu ra ŋᴐ wia naa.
66002019	N zum ii wiɛɛlaazi ni ii nɛnᴐŋŋaa ni ii Kᴐraawiizi yarda ni ii huma iinna hum ni ii kanyitti diire. Ii filaŋkeŋ wiɛɛlaa wesso kaali ii lugli wiɛɛlaa gba.
66002020	Ama wii naabuu du de wanna par. Haaŋ la n na yir u hiŋ n dᴐgtɛɛ bɛl u sᴐŋ di Jɛzɛbɛl la, ii giluubuu u du ii be di ra bagli ia di ra dar n balaa ba ra sɛm di ra hee ola la baŋ kpuwɛɛ tɛɛ vuga.
66002021	N tɛubuu hᴐpizaa ú gil u biini chᴐgi dikuu u wichᴐgaa wia, ka waa sɛɛwɛ. U biini waa chᴐkkɛ dikuu u wichᴐgaa la wia.
66002022	Ií ra nuu ɛŋ. N daŋ duu wiila ú ni banla u ni baa n na sɛm la chᴐᴐ di ra wii. Di ba waa sɛɛwɛ bá biine chᴐgi dikuu ba wichᴐgaa wia di gil u huma la, ba maa daŋ na tᴐᴐrᴐᴐ werge maa.
66002023	N daŋ kpu u biizi. Denii Yeésu hiŋra maa zum lugᴐ minuu ra pigzi newea biine la. N daŋ turgi ii bɛl maa ani gunla uŋ hummɛ.
66002024	Ka ii banla n kawɛɛ ii waa baglaa la sɛɛwɛ, ii waa wia la banna yir Sitaani wolo wia la zummɛ la, màá ka chug ia bunni maa.
66002025	Ama wia la iin lauwɛ nɛnnɛ di ra hiŋ la, ií haa lawaa guŋ ń ba.
66002026	Nɛr la n wette di kpegli Sitaani di wer hum n huma guŋŋ di wa hel a tuna la, n daŋ tɛu fᴐŋŋa durnya nɛra ni.
66002027	U daŋ kpa lugbii daŋkpala di ra binni ba ni di chᴐgi baa alugᴐ baŋ ᴐᴐ purgi chuuri vii gunla.
66002028	N mɛɛ tɛmbuu a fᴐŋŋa. N ge daŋ tɛu a fᴐŋŋa di kaa tɛu chᴐᴐzi chinchiŋwilii la.
66002029	Nɛr la maa n dᴐᴐ digna di ra nuu wia, ú ra nuu wia la Kᴐraawiizi Dumnanii n na ŋᴐ Yeesu hiŋra be la.
66003001	Kaa sɛbi wia naa di tɛɛ mɛlika la n na binni Yeesu hiŋra la n du Sardis ge ni la. Unla n dᴐᴐ Kᴐraawiizi dunzi aniidaanɛɛ ni chinchiŋwilaa aniidaanɛɛ la, waabuu ra ŋᴐ wia naa. N zum ii wiɛɛlaarɛ. Nɛra zumᴐᴐ lugᴐ ii dᴐᴐ miibᴐᴐrɛ ka ii siuwᴐᴐ. Ii hiŋaa la fᴐŋŋa la iin dᴐᴐwɛ la ra tunuu. Ií ra duu bᴐkpega ú gilɛɛ waa tuŋ kᴐrai.
66003002	Ií ra du tau di ra kuari wia la n haa kawɛɛ di ra nyiŋŋi a siuzi la á wer chi nɛnnɛ, dikuu bɛɛwiai, maa ii wiɛɛlii bɛl maa nawɛɛ uŋ wesse werge di wa tuŋ n mɛɛ Kᴐraawiizi be.
66003003	Awia ií ra liizi gunla baŋ faa bagli ia ani wia la iin nuuwɛ la di ra hiŋ ba nuuzi guŋ di gil ii biine chᴐgi dikuu ii wichᴐgaa wia. Di ii waa sɛɛwɛ ii du tau, n daŋ ba alugᴐ ŋmɛɛŋ n ᴐᴐ ba di wa pirgi ia. Ii waa zum saŋa la min niŋ wa ba ii be.
66003004	Ama ii dᴐᴐ nɛra tamaa de baŋ waa gillɛ wichᴐgaa doŋ ba wɛjɛzi. N daŋ tᴐ baa wɛjɛhuŋŋa, n ni baa ra vol. Ba dɛg gunnɛ.
66003005	Nɛr la n wette di kpegli Sitaani, n daŋ tᴐu wɛjɛhuŋŋu. Màá dinzi u sᴐŋ miibᴐᴐ hᴐŋ la biini maa. N daŋ ŋᴐ u wia lugᴐ n nuubuu n mɛɛ ni u mɛlikananaa la be.
66003006	Nɛr la maa n dᴐᴐ digna di ra nuu wia, ú ra nuu wia la Kᴐraawiizi Dumnanii n na ŋᴐ Yeesu hiŋra be la.
66003007	Kaa sɛbi wia naa tɛɛ mɛlika la n na binni Yeesu hiŋra la n du Filadɛlfia ge ni la. Unla n ɛɛ nɛnanii di wa tuŋ di ɛɛ wibii hiŋ di wa tuŋ di dᴐᴐ Deevid saafiibii, di u pillᴐᴐ, nɛr maa wàá wer tᴐu, di u kaa tᴐ, nɛr maa wàá wer pilluu labuu ra ŋᴐ wia naa.
66003008	N zum ii wiɛɛlaarɛ. Ií ra nuu ɛŋ. N pilli ŋmɛnɛɛrɛ di tɛɛ ia. Nɛr maa wàá wer tᴐu, dikuu bɛɛwiai, ii fᴐŋŋa waa kaŋ, ka ii wer di ra hiŋ n nua. Ii waa n wia hᴐᴐwɛ di gil n hiŋaa.
66003009	Ií ra nuu ɛŋ. Sitaani hiŋra la n na kanni kara di ra yir ba hinaa Jus hina ka ba waa Jus hina ɛɛwɛ la, n daŋ gil ba wa giŋŋi ii see di ra jaami ia. Denii bá zum lugᴐ n nᴐŋŋi iabuu.
66003010	Iin nuuwɛ tɛŋ di di kanyitti la, n ge daŋ lɛɛ ia tᴐᴐrᴐᴐ la n niŋ jaa ba durnya maa nɛra be di wa ɛɛ baa na la be.
66003011	N daŋ ba manaŋ. Ií lau wia la iin zummɛ la kiŋkiŋ nɛ́r maa gilɛɛ wa wer dar ia di lɛɛ ii tᴐna ii be.
66003012	Nɛr la n wette di kpegli Sitaani, n daŋ gil u ɛɛ ligii bɛl n mɛɛ Kᴐraawiizi dia biini. Wàá ka lii de maa. N daŋ sɛbi n mɛɛ Kᴐraawiizi sᴐŋ di du u ni di kaa sɛbi n mɛɛ Kᴐraawiizi bol sᴐŋ di du u ni. Jɛrusalɛmfalii la n niŋ wa lii n mɛɛ Kᴐraawiizi be di tuu ii be la sᴐnnɛ ń sɛbi di du u ni, di kaa sɛbi n sᴐŋfalii di du u ni.
66003013	Nɛr la n dᴐᴐ digna di ra nuu wia, ú ra nuu wia la Kᴐraawiizi Dumnanii n na ŋᴐ Yeesu hiŋra be la.
66003014	Kaa sɛbi wia naa di tɛɛ mɛlika la n na binni Yeesu hiŋra la n du Layodisia ge ni la. Unla n ɛɛ Aamin di ɛɛ daansɛɛ hiŋ la wia n dᴐᴐ wibii, kummaa ge Kᴐraawiizi n faa tawɛɛ lii u fᴐŋŋa biini la, waabuu ra ŋᴐ wia naa.
66003015	N zum ii wiɛɛlaarɛ. Ii waa sɛɛwɛ ií hiŋ nɛnnɛ. Ii waa kaa vɛɛ ge, ka ɛɛ lugᴐ nii n waa wenzee, waa kaa sᴐᴐni ge, ka ɛɛ hᴐlᴐhᴐlᴐ. Di ii daŋ hiŋ, ií hiŋ. Di ii daŋ vɛɛ ge, ií vɛɛ.
66003016	Ka iiŋ waa hiŋ, ii waa kaa vɛɛ ge ka ɛɛ lugᴐ nii la n ɛɛ hᴐlᴐhᴐlᴐ naa, n daŋ puuzi ia ha.
66003017	Ii ŋᴐwᴐᴐrɛ lugᴐ ii jaa nau di birgi dᴐᴐna. Ii waa kummaa nyaawɛ. Ka ii waa zummɛ lugᴐ ii ɛɛ nyaaraa, ii wia dᴐᴐ sinyɛna werge. Ii waa kummaa dᴐᴐwɛ. Ii nyuŋŋᴐᴐrɛ. Ii waa kunlaalaa gba dᴐᴐwɛ ií laali.
66003018	Ií gil n ŋᴐ ii be. A wesso iin nyiŋŋi salim la miŋ du niŋ di lizi u doŋa maa ha la di yau n be di kaa yau wɛjɛhuŋŋa ií wer tᴐ ii hinaa hiíhzi gilɛɛ waa di ia dikuu iiŋ waa kummaa tᴐwɛɛ wia, di kaa nyiŋŋi tagzi n be di yau di du ii siwee ií wer di ra na.
66003019	Banla min nᴐŋŋɛɛ, baabuu n ᴐᴐ jugmi di tɛrgi ba digna. Awia ií aah siwii di gil ii biine chᴐgi dikuu ii wichᴐgaa wia.
66003020	Ií ra nuu ɛŋ. Mìŋ́ chigɛ ii dominua di ra lᴐ kᴐkᴐ. Di nɛr la maa wa nuu n loobii di wa pilliŋ, n daŋ zuu u be n nuu di.
66003021	Nɛr la maa n wette di kpegli Sitaani, n daŋ gil u so n be n sogni bᴐr la. Gunnɛ n ge faa kpegli Sitaani di wa so n mɛɛ be u sogni bᴐr la.
66003022	Nɛr la maa n dᴐᴐ digna di ra nuu wia, ú ra nuu wia la Kᴐraawiizi Dumnanii n na ŋᴐ Yeesu hiŋra be la.
66004001	Denii n binni di ga na dominua bɛl n pillɛɛ ha Kᴐraawiizi bol di nuu unla n felee ŋᴐ wia la loobii lugᴐ bensuno la. U ŋᴐ, Tinni ra ba ɛŋ ń baglii wia la n niŋ wa ɛɛ wia naa harbᴐᴐ.
66004002	Denii Kᴐraawiizi Dumnanii izi n ni n binni di koori kara bɛl chigᴐ Kᴐraawiizi bol, nɛbɛl ge so u ni.
66004003	Nɛr la n soge de la ra nyɛgzi pilpilpil lugᴐ binanaa la banna yir jaspɛr ni karnɛliᴐn la. Kᴐraawiizi kizee bɛl bar u kara la, u ge lugᴐ binanii la banna yir ɛmɛrald n na nyɛgzi gunla.
66004004	N kaa na koori kassi tokko ni anaazu n bar u kara la di wa kaali. Nabᴐnzi tokko ni banaazu tᴐ wɛjɛhuŋŋa di hi salim kahurozi di so kassi la ni.
66004005	Kara la n du a baambaaŋ la ra lizi kumbɛla lugᴐ dooŋ n na nyɛgzi pilap pilap di kaa ra gbᴐgzi gbigbigbi lugᴐ dooŋ. Nine aniidaanɛɛ ge du kara la see di ra chaani. Kᴐraawiizi dunzi aniidaanɛɛ labuu.
66004006	A kara see paga ɛɛwᴐᴐ lugᴐ muuzeŋ n ɛɛ yelem di chᴐᴐ lugᴐ digii. Kunnyinee anaazu du u sogni bᴐr la be di baruu. A dᴐᴐ siweere a sezi ni a harbᴐᴐni maa.
66004007	A kunnyinee bɛl ɛɛwᴐᴐ lugᴐ nyuzeŋhiŋ, bɛl ɛɛ lugᴐ nabii, bɛl siwee lii newee siwee, bɛl ge ɛɛ lugᴐ laawaa n na zaah.
66004008	Bɛl maa dᴐᴐ keeri anumbɛl di dᴐᴐ siwee di tᴐ a bᴐra maa ni a biine gba. A ᴐᴐ du u be saŋa maa di yir yira di ra ŋᴐ, Kunnaniinaniirɛ yaa Dᴐᴐri Kᴐraawiizi la. Waa doŋa maa dᴐᴐwɛ. Fᴐŋŋa maanii u dᴐᴐ di faa du de di haa du de filaŋkeŋ. U daŋ haa wa ba.
66004009	Gunnɛ kunnyinee la ᴐᴐ ra ɛɛ di ra jaami unla n soge koori kara la ni di ɛɛ unla n niŋ ᴐᴐ ra nyiŋ di ra la la. Saŋa la maa aŋ ᴐᴐ ŋᴐ á jaamuu di kpau girme di tᴐgzuu gunla,
66004010	nabᴐnzi tokko ni banaazu la ᴐᴐ chᴐᴐ unla n soge koori kara la ni di ra nyiŋ saŋa maa la seere di ra jaamuu di ᴐᴐ pilli ba salim kahurozi di ra dauraa u see di yir yira di ra ŋᴐ,
66004011	Yaa Dᴐᴐri Kᴐraawiizi, i dɛkkᴐᴐ nɛr maa n na kpa girme ni tᴐgzaa ni fᴐŋŋa maa di ra tɛi, dikuu bɛɛwiai, hinuu ta kummaa. I kipar wiarɛ i maa ta a du de.
66005001	Denii n binni di na lugᴐ unla n soge koori kara ni la kpogli hᴐŋ bɛl u nodig nonii. A hᴐŋ keŋkerezi anɛɛ hiŋ maa ninɛɛ ba sɛbi. U bᴐrazi la bam pɛglɛɛzi ge du aniidaanɛɛ.
66005002	N kaa na mɛlikakpeg bɛl n na ŋᴐ wia fᴐŋŋa ni, Anɛɛ n dɛg hᴐŋ naa bᴐpɛglaa bᴐra aniidaanɛɛ la lallaa á hᴐŋ pilli di tɛɛ yaai?
66005003	Nɛr maa waa hore chiŋ ni hɛri ni hɛri harbᴐᴐ gba maa biini un niŋ wer pilli a hᴐŋ di binni u biini.
66005004	Denii n jaa ra wii werge maa, dikuu bɛɛwiai, ba waa nɛr maa nawɛɛ u dɛg hᴐŋ la pillaa ú wer binni u biini.
66005005	Denii nabᴐma la bɛl ŋᴐ n be, Gilɛɛ ra wii. Na! Unla n lii Juda dee biini ba ra yiruu ba nyuzeŋhiŋ di kaa ra yiruu Deevid naana la, u wettoo kpegli u dᴐma. Awia waabuu dɛg hᴐŋ la bᴐpɛglaa la lallaa.
66005006	Denii n kaa binni, di pebii bɛl chigᴐ koori kara la bᴐr baambaaŋ, kunnyinee ni nabᴐnzi la baruu. U li lugᴐ peezi baŋ kpuwɛɛ. Nyigzi aniidaanɛɛ lii u nyuu. U dᴐᴐ siwee ge aniidaanɛɛ. A siwee ɛɛ Kᴐraawiizi dunzi aniidaanɛɛ la uŋ hummɛ a la durnya maa be labuu.
66005007	A pebii ga lɛɛ hᴐŋ la koori la hiŋ nodig nonii.
66005008	Uŋ wa lɛɛ hᴐŋ la, kunnyinee anaazu la ni nabᴐnzi tokko ni banaazu la chᴐᴐ u see di ra jaamuu. Ba maa ni ba janjalanzi ni ba salim hɛnnii. Kunsᴐᴐhraa la baŋ ᴐᴐ fuuh a ra sᴐᴐhri sumai la du a hɛnni biini. Kᴐraawiizi biinanaa suŋŋaa la baŋ ᴐᴐ suŋŋuu labuu ᴐᴐ kunsᴐᴐhraa la.
66005009	Ba yir yirfalii bɛl keŋ, dí, I dɛg hᴐŋ la bᴐpɛglaa la lallaarɛ, dikuu bɛɛwiai, ba faa kpuibuu. I chal la wiarɛ i wer turgi nɛra wichᴐgaa kim di lɛɛ baa ha di lii nɛdeere dee maa n du hɛri naa yenne yemmaa
66005010	di gil ba ɛɛ yaa mɛɛ Kᴐraawiizi kora hina ni u kizee hina. Ba daŋ dᴐᴐ durnya maa.
66005011	N kaa ŋᴐ n binni di bᴐr maa ra gbᴐgzi werge maa, dikuu bɛɛwiai, mɛlikazi kpilakpila maa ballᴐᴐ di wa bar koori kara la ni kunnyinee ni nabᴐnzi la maa di chem. A du kagboŋ bᴐra kagboŋ damta maa,
66005012	di ra ŋᴐ bᴐkpega ni, dí, Pebii la baŋ faa kpuwɛɛ la dɛkkᴐ nɛr maa n na kpa fᴐŋŋa ni daama ni nunzuma ni kpegzi ni girme ni sᴐŋ ni chᴐlaa maa di ra tɛu.
66005013	N kaa nuu kummaa Kᴐraawiizi n tawɛɛ chiŋ ni kuna la maa n du hɛri ni hɛri harbᴐᴐ ni muu biini maa n na ŋᴐ, Ií ra chᴐli unla n soge koori kara la ni ni Pebii la di ra tɛɛ baa sᴐŋ ni girme ani fᴐŋŋa maa di hanna la saŋaa saŋa maa.
66005014	Kunnyinee anaazu la ŋᴐ, Aamin. Nabᴐnzi la ge chᴐᴐ di ra jaami.
66006001	Denii n na Pebii la n lalli bᴐpɛglaa bᴐra aniidaanɛɛ la bɛl. Uŋ wa lalluu la, n nuu kunnyinee la bɛl loobii alugᴐ dooŋ n na gbᴐgzi. U ŋᴐ, A ba.
66006002	N binni di zaghuŋŋu bɛl liwᴐᴐ. Nɛr la n tinnuu la kpogli hoo. Ba kpa koori kahuro di tɛu, u kaali di dᴐᴐ fᴐŋŋa di kpegli nɛra di haŋ kpegli baa di ra la.
66006003	Denii Pebii la kaa pilli bᴐpɛglaa nɛɛhiŋ la. Uŋ wa pillɛɛ, n nuu kunnyinii nɛɛhiŋ n ŋᴐwɛɛ, A ba.
66006004	Zagu bɛl kaa lii, u maa aah yorotototo. Ba tɛɛ nɛr la n tinnuu la fᴐŋŋa ú chᴐg nuukpaŋ dᴐᴐi durnya maa biini nɛ́ra ra kpuuzi dᴐŋa. Kandaazeŋ bɛllɛ ba kpa di tɛu u la.
66006005	Pebii la lalli bᴐpɛglaa horohiŋ la. Uŋ wa lalluu, n nuu kunnyinii horohiŋ la n ŋᴐwɛɛ, A ba. N binni di zagdoŋ bɛl liwᴐᴐ. Nɛr la n tinnuu la kpogli kunla baŋ kpawɛɛ di ra zum tᴐgzi la bɛl.
66006006	N nuu gbᴐga bɛl lugᴐ loobii di lii kunnyinee anaazu la baambaaŋ uŋ ŋᴐwɛɛ, Hᴐpizibir kinturgaa maanii bá kpa yau mia libikpaŋ. Sᴐgmia libizi ahoro ge guŋ. Ka nuu ni siŋ lawaa, gilɛɛ chᴐgi aawaa.
66006007	Denii Pebii la kaa lalli bᴐpɛglaa naazuhiŋ la. Uŋ wa lalluu, n nuu kunnyinii naazuhiŋ la n ŋᴐwɛɛ, A ba.
66006008	N binni di zaghulahula bɛl liwᴐᴐ. Nɛr la n tinnuu la ge sᴐnnɛ Siu. Bɛl ge hiŋ u ni. U ge sᴐnnɛ Lalaa Bᴐr. Ba gil bá bargi hɛri bᴐra anaazu. Baŋ bargɛɛ bᴐra anaazu la, ba tɛɛ baa fᴐŋŋa bá kpa kandaazi ani lᴐzizi ni wiilazi ni selchᴐgaa di kpu a bᴐra anaazu la bᴐkpaŋ hina.
66006009	Denii Pebii la kaa lalli bᴐpɛglaa nuehiŋ la. Uŋ wa lalluu, n binni Kᴐraawiizi sarga bᴐr zɛɛ di na lalaa la baŋ faa kpuwɛɛ dikuu bam bagli Kᴐraawiizi wiŋᴐzi di ɛɛ u daansɛɛ tɛu la wia.
66006010	Ba lᴐᴐgi wile werge maa di ŋᴐ, Yaa Dᴐᴐrinanii la n dᴐᴐ wibii la, saŋa bɛɛ í di banla n du durnya biini naa seriya di turgi yaa kpui la kimɛi?
66006011	Denii ba tɛɛ bɛl maa wɛjɛhuŋŋu ú tᴐ, di ŋᴐ bá haa heezi tama mᴐᴐ ka bá dᴐŋa Kᴐraawiizi yoma ni babalaa la ban niŋ haa kpu alugᴐ baŋ faa kpuuzi baa la wa jaa ba ni bá maga su.
66006012	Denii n na Pebii la n kaa lalli bᴐpɛglaa numbɛlhiŋ la. Un lalluu la hɛri ra zigli werge werge maa, wiizi bir biri alugᴐ wɛjɛdoŋ, baagu bir aah lugᴐ chal,
66006013	chinchiŋwilaa ge lii chiŋ di chogli hɛri alugᴐ nᴐŋhuuri la peuzeŋ n zigli daa a chogli hɛri la,
66006014	chiŋ maa kaali lugᴐ bam piŋŋi kalaŋ, bizena maa tuzi a bᴐra, hɛrjigzi la n du nii baambaaŋ ge tuzi.
66006015	Durnya koora ni nɛzenaa, soojazi nabᴐnzi, dᴐᴐna, fᴐŋŋa dᴐᴐra, nɛdee maa, banla n ɛɛ yomaa, banla n dᴐᴐ ba hinaa, ba maa maa chᴐ ga suah bia bᴐᴐni ni giŋgimee bᴐra,
66006016	di ra ŋᴐ giŋgimee ni bia la be, dí, Ií ra chogli yaa ni di tᴐ yaa ni, únla n soge koori kara la ni la gilɛɛ wa wer na yaa Pébii la gilɛɛ wer tᴐᴐri yaa dikuu u baaŋ fuuih la wia,
66006017	dikuu bɛɛwiai, ba hᴐpizizeŋ la ban niŋ zum Kᴐraawiizi baaŋ n niŋ fuuh ba ni la helloo. Anɛɛ n niŋ wer lɛɛ u hiŋ u baaŋ hiŋ biinei?
66007001	Denii n na mɛlikazi anaazu n chigɛ hɛri tunazi di lau peu liiri bᴐrazi anaazu la á gilɛɛ kaa ta hɛri ni muu ni daa maa ni.
66007002	N kaa na mɛlika bɛl n lii wiifurii di tinni ra ba di kpogli unla n ɛɛ Kᴐraawiizi himmaa la pii la un niŋ kpa di pii u kuna la. U ŋᴐ mɛlikazi anaazu la ban tɛɛ fᴐŋŋa lugᴐ á chᴐgi hɛri ni muuni la be bᴐkpega ni,
66007003	dí, Ií gilɛɛ chᴐgi hɛri ni muuni ni daazi la mᴐᴐ ka ya wer pii Kᴐraawiizi pii la di du u balaa la hilli ni.
66007004	U ra pii baŋhina di lii Izrɛl hina dee maa biini. Banla um piiwɛ maga ɛɛ kagbonzi bᴐra kalfa ni tokko anɛɛ ni anaazu.
66007005	Banla um piiwɛ di lii Juda dee biini ɛɛ kagboŋ bufidaanɛɛ. Banla uŋ kaa pii di lii Rubɛn dee biini ge nɛra ɛɛ kagboŋ bufidaanɛɛ. Banla ge um piiwɛ di kaa lii Gad ge nɛra du kagboŋ bufidaanɛɛ,
66007006	di kaa pii Asɛr ge nɛra kagboŋ bufidaanɛɛ. Gunnɛ u kaa pii Naftali nɛra kagboŋ bufidaanɛɛ, di kaa kuari pii Manasi ge nɛra kagboŋ bufidaanɛɛ.
66007007	Guŋ himmaanii u kaa pii Simɛᴐn nɛra kagboŋ bufidaanɛɛ, di kaa pii Liivai ge nɛra kagboŋ bufidaanɛɛ, di kaa pii Isakar hina ge nɛra kagboŋ bufidaanɛɛ.
66007008	Zɛbulun ge biini nɛra kagboŋ bufidaanɛɛrɛ u pii, di kaa pii Joosɛf ge nɛra kagboŋ bufidaanɛɛ. Bɛnjamin gba nɛra kagboŋ bufidaanɛɛrɛ u pii.
66007009	Denii n binni di nɛdamta werge maa du de di lii nɛdeere dee maa n du durnya yenne yemmaa. Ba waa maga dᴐᴐwɛ gba. Nɛr maa wàá wer kur baa dikuu baŋ kpillɛ werge la wia. Ba maa tᴐ wɛjɛhuŋŋa di kpogli daa paŋwoozenaa di chi koori kara la ni Pebii la see,
66007010	di ra ŋᴐ fᴐŋŋa ni, dí, Yaa Dᴐᴐri Kᴐraawiizi la n soge koori kara la ni ni Pebii la benii yaa na lɛɛi.
66007011	Mɛlikazi la maa ni nabᴐnzi la ni kunnyinee anaazu la chi di bar koori kara la. Denii ba chᴐᴐ hɛri di ra jaami Kᴐraawiizi.
66007012	di ra ŋᴐ, Aamin. Yaa Dᴐᴐri Kᴐraawiizi dɛkkᴐᴐ nɛr maa n na kpa chᴐlaa ni sᴐŋ ni nunzuma ni jaamaa ni girme ni fᴐŋŋa ni kpegzi maa di ra tɛu saŋa maa di ra la. Aamin.
66007013	Denii nabᴐma la bɛl pɛɛziŋ, dí, Nɛra naa n tᴐ wɛjɛhuŋŋa naa, anɛɛwaarɛi? Lee ba liiyɛi?
66007014	N ŋᴐ, N Dᴐᴐri, bagliŋ ń zum. U ŋᴐ, Ba ɛɛ banla n di tᴐᴐrᴐᴐzenzeŋ ka lii labuu. Ba chag ba wɛjɛzii Pebii la chal biini a lii di huuhzi guŋ.
66007015	Awiarɛ ba du Kᴐraawiizi kara be di ra humuu saŋa maa, unla n soge koori kara la ni la tᴐ ba ni la.
66007016	Ba wàá ka zum lᴐzi ni ninyᴐgzi wia. Wiizi wàá ka lᴐ ba ni. Weŋ maa wàá ka kpu baa,
66007017	dikuu bɛɛwiai, Pebii la n du koori kara la baambaaŋ la daŋ binni ba ni alugᴐ pebinni n na binni u peeza ni la di tᴐ ba see di bagli baa niibulli la n dᴐᴐ miibᴐᴐ la. Kᴐraawiizi daŋ fiizi ba sinii maa di ha.
66008001	Pebii la n wa lalli bᴐpɛglaa aniidaanɛɛhiŋ la, Kᴐraawiizi bᴐr maa ɛɛ guŋ surummm di birgi tama.
66008002	Denii n na baŋ kpa bensunozi aniidaanɛɛ di tɛɛ mɛlikazi aniidaanɛɛ la n chigɛ Kᴐraawiizi be la.
66008003	Mɛlika bɛl kaa ba. Salim kunla baŋ ᴐᴐ kpa di ra fuuh kunsᴐᴐhraa labuu u kpogli chi Kᴐraawiizi sarga bᴐr la be. Ba kpa kunsᴐᴐhraa la werge maa tɛu ú kpa jaa Kᴐraawiizi biinanaa jaamaa la ni di fuuh salim sarga lizi bᴐr la n du koori kara la be la.
66008004	Kunsᴐᴐhraa la n na fuuh, a nyᴐᴐzi lii mɛlika la nonii di tinni di ra koozi Kᴐraawiizi biinanaa jaamaa la ni Kᴐraawiizi be.
66008005	Denii mɛlika la paagi niŋ la n du a bᴐr di du kunsᴐᴐhraa kunla ni di kpaa ha hɛri. Uŋ wa kpaa ha hɛri la, dooŋ ra gbᴐgzi gbigbigbi di ra nyɛgzi bᴐr maa malmalmal, bᴐr maa ra kᴐᴐ basabasa hɛri ge ra zigli.
66008006	Mɛlikazi aniidaanɛɛ la n kpogli bensunozi aniidaanɛɛ la ɛɛ sirya á huuh.
66008007	Lugli mɛlika huuh. Uŋ huuhwɛ la, dobee ni niŋ n koozi chal ni lii chiŋ alugᴐ baŋ kpaa ha hɛri, hɛri yeŋa ni a daazi ni a kooree maa fuuh. Di ba bargi hɛri maa bᴐra ahoro, u bᴐkpannɛ fuuhwe la ka ka u bᴐra anɛɛ la.
66008008	Mɛlika nɛɛhiŋ huuh. Uŋ huuhwɛ, bizenzeŋ bɛl lii chiŋ alugᴐ baŋ hau, u maa ra fuuh di wa zuu muuzeŋ biini. A muuzeŋ nii yeŋ birgi chal,
66008009	a muu biini kunnyinee aŋhina siuzi, muugbessi ge n du u biini aŋhina chᴐgi. Di ba bargi muuzeŋ maa bᴐra ahoro, u bᴐkpaŋ niirɛ birgi chal, u kunnyinee siuzi, u muugbessi ge chᴐgi ka u bᴐra anɛɛwaa ka.
66008010	Mɛlika horohiŋ la ge huuh. Uŋ huuhwɛ, chinchiŋwiliizenzeŋ bɛl lii chiŋ di wa chol hɛri, u maa ra chaani lugᴐ niŋ. Un cholle la, u chol gᴐŋa ni polli ni. Di ba bargi hɛri ni gᴐŋa ni polli maa bᴐra ahoro, a ɛɛwᴐᴐ lugᴐ a bᴐkpaŋ ninɛɛ u chol ka ka bᴐra anɛɛ la.
66008011	A chinchiŋwilii sᴐnnɛ Kunnyɛg. Un chol polli ni gᴐŋa ni la, a bir du kpol, nɛkpila n nyᴐᴐ a nii siuzi dikuu am birgi niinyɛg la wia.
66008012	Denii mɛlika naazuhiŋ ge huuh. Uŋ huuhwɛ, wiizi ɛɛ lugᴐ ban lᴐu u yeŋ biri. Baagu ni chinchiŋwilaa gba guŋ. Di ba bargi a maa fᴐŋŋazi bᴐra ahoro, a ɛɛwᴐᴐ lugᴐ a maa fᴐŋŋa bᴐkpannɛ ba lᴐ a biri la. Hᴐpizaa ni hamuŋa maa kaa dim guŋ.
66008013	Denii n na laawaa bɛl n na zaah chiŋ baambaaŋ di ra ŋᴐ fᴐŋŋa ni, Wiarɛ, wiarɛ, wia daŋ huuzi banla n du durnya naa biini. Mɛlikazi ahoro la n kawɛɛ di ra nyiŋŋi a huuh naa, wia daŋ huuzi durnya.
66009001	Denii mɛlika nuehiŋ huuh. Uŋ huuhwɛ n na chinchiŋwilii bɛl n chiiri hɛri. Kᴐraawiizi tɛubuu Sitaani bᴐᴐluŋ la saafiibii.
66009002	Uŋ wa pilluu, nyᴐᴐzi lii guŋ kuull alugᴐ ninzenzeŋ nyᴐᴐzi n na lii la, wiizi bir biri, bᴐr maa ɛɛ guŋ zuuu.
66009003	Huuhni lii nyᴐᴐzi la biini di zuu durnya. Kᴐraawiizi tɛa fᴐŋŋa alugᴐ nuunzi n dᴐᴐ fᴐŋŋa gunla.
66009004	Ka Kᴐraawiizi ŋᴐ á gilɛɛ waa ɛɛ kooree ni paŋwoori ni daazi wii maa, ka ra tᴐᴐri nɛra la n waa Kᴐraawiizi pii la dᴐᴐwɛ ba hilli la.
66009005	U ŋᴐ á gilɛɛ kpuuzi baa ka tᴐᴐri baa baaguzi anue biini. A daŋ wii baa alugᴐ nuuma n ᴐᴐ dum nɛr di ra wii gunla.
66009006	A saŋa nɛra danna nyiŋŋi siu ba siuzi ka nyiŋŋuu huhzi. Ba danna kɛlli siu ni werge maa, ka ú chᴐ ba be.
66009007	A huuhni lii zagra la bam bᴐkkɛ á ga yoo laal di chig kuna aŋhina n na lii salim kahurozii. A huuhni siwee paga ge li newee siwee paga.
66009008	A kaa dᴐᴐ nyuhuna lugᴐ haana nyuhuna di dᴐᴐ nyina alugᴐ nyuzeŋhiŋ nyina la,
66009009	di dᴐᴐ lugbi pɛrɛtuzi di ra guu a hinaa. Di a ra nyiŋŋi a zaah, a keeri ᴐᴐ ra gbᴐgzi alugᴐ zagkpila n na chᴐ di ra la laal gunla.
66009010	A kaa dᴐᴐ diŋre lugᴐ nuunzi diŋre di ra dunzi. A diŋre biinii a dᴐᴐ fᴐŋŋa á wer tᴐᴐri nɛra baaguzi anue la biini.
66009011	A koori ɛɛ mɛlika la n ɛɛ Sitaani bᴐᴐluŋ hiŋ labuu. Hibru hina ra yiruubuu Abadᴐn, Girik hina ge ra yiruu Apᴐliᴐn. U sᴐŋ hiŋ zɛɛrɛ Chᴐgri.
66009012	Lugli wii la bɛrᴐᴐrɛ. Ka anɛɛ haa du u harbᴐᴐ di ra ba.
66009013	Mɛlika numbɛlhiŋ ge huuh. Uŋ huuhwɛ la, n nuu loobii bɛl n lii salim sarga bᴐr la n du Kᴐraawiizi be la. Sarga lizi bᴐr la n dᴐᴐ toma anaazu la baambaannɛ loobii la lii
66009014	di ŋᴐ mɛlika numbɛlhiŋ la n dᴐᴐ bensuno la be, Pur mɛlikazi anaazu la ban vᴐᴐwɛ muuzenzeŋ Yufretis be la.
66009015	U puraa. Kᴐraawiizi faa vᴐᴐzaabuu di dau sáŋa naa wa hel. U faa dau bina ni baagu ni hᴐpizii ni saŋa la himmaa un niŋ puraa á kpu nɛra labuu. Di ba bargi durnya maa nɛra bᴐra ahoro, a bᴐkpannɛ á kpu la.
66009016	A mɛlikazi dᴐᴐ soojazii ba tinni zagra. Ba ŋᴐ ba magaa n nuu. Ba du kagbonzi bᴐra kagboŋ a ge bᴐra kalfa bunɛɛ.
66009017	Min na zagra la ni a hina n nai hiŋ biini la, zagra hina la kpogli ba laal pɛrɛtuzii, aŋhina aah lugᴐ ninlau, aŋhina ɛɛ burgu, aŋhina ge kaa aah lugᴐ susau. A zagra nyuuni li nyuzeŋhina nyuuni, niŋ ni nyᴐᴐzi ni jilbi sᴐᴐh ga a nuuzi ra lii
66009018	di kpuuzi durnya nɛra werge maa. Di ba bargi durnya maa nɛra bᴐra ahoro, ba bᴐkpannɛ niŋ ni nyᴐᴐzi ni jilbi n ga a zagra nuuzi di lii kpuuzi la.
66009019	A zagra fᴐŋŋa du a nuuzi ni a diŋre maa ninɛɛ. A diŋre ɛɛwᴐᴐ lugᴐ hɛrikuna di dᴐᴐ nyuuni di ra dunzi.
66009020	Too. Durnya bᴐr la n kawɛɛ kuna naa n waa kpuwɛɛ la, ba haa vɛɛwᴐᴐ di ra hum ba hunchᴐgaa di ra tᴐgzi aliizinachᴐgaa ni vuga. Salima ni lugbia ni bia ni daazi kunaa a vuga. A waa na, a waa nuu ge, a waa kaa wer izi di ra vol, ka ba ra tᴐgzaa gunla.
66009021	Ba haa vɛɛwᴐᴐ di ra kpu di ra di hiri di ra sɛm di ra ŋmɛɛ.
66010001	Denii n kaa na mɛlikakpeg bɛl n lii chiŋ di ra tuu. U kpa baama di tᴐ u hiŋ ni alugᴐ wɛjɛ. Kᴐraawiizi dooŋ kizee bɛl ge chig u nyuu. U siwee ra chaani lugᴐ wiizi, u naazi ge lugᴐ nine.
66010002	Hᴐnjiga du u nonii di pilli. U kpa u nodig naa di du muuzeŋ ni di kaa kpa u nomɛɛl naa di du hɛri ni
66010003	di pozi fᴐŋŋa ni alugᴐ nyuzeŋhiŋ n na pogzi la. Um pozee la, nazaazi aniidaanɛɛ la sɛɛ di ge ra pogzi di ra ŋᴐ wia.
66010004	A nazaazi n na ŋᴐ wia la, n faa ra nyiŋŋi n sɛbi a wia di dau, ka nuu loobii bɛl n lii chiŋ uŋ ŋᴐwɛɛ, Gil wia la nazaazi aniidaanɛɛ la n ŋᴐwɛɛ la du i bɛŋ biini. Gilɛɛ waa sɛbaa di ra dau.
66010005	Denii mɛlika la min nawɛɛ un chigɛ muuzeŋ ni hɛri ni la lalli u nodig nonii chiŋ
66010006	di hɛɛhzi Kᴐraawiizi la n ᴐᴐ ra nyiŋ di ra la saŋa maa la, unla n ta chiŋ ni hɛri ani kuna la maa n du a biine di ta muuzeŋ ni kuna la maa n du u ge biini la di ŋᴐ, A saŋa wàá ka birgi.
66010007	Di mɛlika niidaanɛɛhiŋ la wa huuhwᴐ, a hᴐpizaa biini Kᴐraawiizi wisuahlaa maa u balaa dᴐgtɛɛzi n faa baglɛɛ la, a maa daŋ wa ɛɛ di tuŋ.
66010008	Denii n kaa nuu loobii la n faa ŋᴐ wia tɛŋ di lii chiŋ la. U ŋᴐ, La ga lɛɛ hᴐŋ la n pillɛɛ di du mɛlika la n chigɛ muuzeŋ ni hɛri maa ni la nonee biini.
66010009	N la ga hel mɛlika la di ŋᴐ ú kpa hᴐnjiga la tɛŋ. U ŋᴐ, Lɛɛ hee. U daŋ du sum lugᴐ huuhnuu i nua ka bir du kpol i hia.
66010010	N lɛɛ a hᴐnjiga u nonii biini di kpa hee. U du sum n nua lugᴐ huuhnuu. Ka miŋ wa diu tuŋ u ga du kpol n hia.
66010011	Denii ba ŋᴐ n be, I daŋ kaa bagli wia la n niŋ wa ɛɛ nɛdee kpila ni koora kpila wia.
66011001	Denii ba kpa daa bɛl baŋ kpawɛɛ ra mɛgzi tɛŋ u lugᴐ daŋkpala. Kᴐraawiizi ŋᴐ, Izi kpa a daa di ga mɛgzi n dia la ni sarga lizibᴐr la di kur banla n na jaami de la.
66011002	U diŋŋee lawaa waa hoo de. Gilɛɛ waa mɛgzi dewaa, dikuu bɛɛwiai, ba giluubuu tɛɛ banla n waa Kᴐraawiizi zummɛ la. Ba daŋ vol di ra fɛrgi Kᴐraawiizi bolnanii la basabasa guŋŋ baaguzi tokko anɛɛ ni anɛɛ.
66011003	N daansɛɛ hina banɛɛ du denii. N daŋ tɛɛ baa fᴐŋŋa bá bagli n wiŋᴐzi hᴐpizaa kalfazi bufidaanɛɛ ni tokko ahoro biini. Ba daŋ tᴐ wɛjɛkᴐssi alugᴐ anla baŋ ᴐᴐ tᴐ di ra wii lee la ka ra bagli wiŋᴐzi la.
66011004	Nɛra banɛɛ naa ɛɛ ᴐlivi daazi anɛɛ la ni fintinajaŋra anɛɛ la n chigɛ hɛri maa Dᴐᴐri la be labuu.
66011005	Di ba dᴐma bɛl maa wa ŋᴐ ú ɛɛ baa wichᴐgaa, niŋ daŋ lii u daansɛɛ hina la nuuzii di kpuu. Awia di nɛr la maa ŋᴐ ú ɛɛ baa wichᴐgaa, gunnɛ á ɛɛu ú siu.
66011006	Nɛra banɛɛ naa daŋ dᴐᴐ fᴐŋŋaa bá lau dooŋ ú gilɛɛ ba saŋa la maa banna ŋᴐ u wia la di kaa dᴐᴐ fᴐŋŋa bá lau niiri birgi chal di dᴐᴐ fᴐŋŋa bá kpa hɛhchᴐg dee maa di du nɛra saŋa la maa n par baa.
66011007	Di ba wa ɛɛ u daansɛɛ la di tuŋ, kumbɛl daŋ tinni di lii Sitaani bᴐᴐluŋ la di wa yoo baa di kpegli baa di kpu.
66011008	Ba daŋ chᴐᴐ ŋmɛnɛɛ bɛl n du bolzeŋ la biini. Ba daŋ wer yir a bol Sᴐdᴐm di kaa wer yiruu Ijip. Denii ba faa kpu ba Dᴐᴐri daakaŋlii la ni la.
66011009	Nɛra baŋhina n lii nɛdeere dee maa n du hɛri yenne yemmaa daŋ na lalaa la de di ra binni baa hᴐpizaa ahoro ni keza biini. Ba wàá sɛɛ bá hug baa.
66011010	Durnya hina bᴐra daŋ sᴐᴐni dikuu ba wia, ba ra di ba hinaa di ra sunzi dᴐŋa kuna dikuu Kᴐraawiizi dᴐgtɛɛzi banɛɛ la n faa ra tᴐᴐri baa werge la wia.
66011011	Kenne n kaa na baala la wia. Hᴐpizaa ahoro ni keza la n wa bɛrɛɛ, heeza lii Kᴐraawiizi be di wa zuu ba ni ba na miibᴐᴐ di izi chiŋ. Ɔnsii lau banla n chigɛ di ra binni baa la werge.
66011012	Denii ba nuu loobizeŋ bɛl n lii chiŋ di ra ŋᴐ ba be, Ií tinni ra ba ɛŋ. Ba tinni la chiŋ baama biini, ba dᴐma ra binni baa.
66011013	Banna binni baa la, hɛri zigli werge maa a bol yeŋ chol. Di i faa bargi bol la bᴐra fi, u bᴐkpannɛ cholle gunla. Nɛra kagboŋ bᴐra aniidaanɛɛrɛ u kpu. Kafᴐŋ lau banla n kawɛɛ la ba ra tɛɛ Kᴐraawiizi la n dᴐᴐ chiŋ la sᴐŋ.
66011014	Wii nɛɛhiŋ la bɛrᴐᴐrɛ di kaali, ka horohiŋ la ra ba manaŋ manaŋ.
66011015	Mɛlika niidaanɛɛhiŋ la huuh. Uŋ huuhwɛ la, baŋhina n du Kᴐraawiizi bol ra ŋᴐ fᴐŋŋa ni, Durnya kossizi jaa birgi yaa Dᴐᴐri ni u Kristo la kossii. U daŋ dᴐᴐ baa saŋa maa di ra la.
66011016	Nabᴐnzi tokko ni banaazu n soge ba koori kassi ni Kᴐraawiizi be la izi chᴐᴐ Kᴐraawiizi see di ra jaamuu
66011017	di ra ŋᴐ, Yaa Dᴐᴐri Kᴐraawiizi, fᴐŋŋa maa hiŋ, hinla n du de filaŋkeŋ di faa du de saŋa maa la, yaa ra jaamii, dikuu bɛɛwiai, i kpa fᴐŋŋazenne di jaa dᴐᴐ kummaa.
66011018	Durnya ni u dee maa baana fuuhwoo. Ka i ge saŋa la í baaŋ n niŋ fuuh ba ni la ballᴐᴐ. I daŋ jaa di lalaa seriya di turgi winanaa la i balaa dᴐgtɛɛzi la ni i biinanaa la ni banla maa n faa ᴐmii la, nɛdumazi ni nɛzenaa maa n ɛɛwɛ di kaa chᴐgi banla n na chᴐgi durnya la.
66011019	Denii Kᴐraawiizi dia la n du u be la pilli, ba na dakka la n bagli Kᴐraawiizi ni u nɛra nuukpaŋ dᴐᴐi la. Denii dooŋ ra nyɛgzi pilpilpil, loobee ra kᴐᴐ, nazaa ra pozi pababababa, hɛri ra zigli, dobizenaa ra chogli hɛri katikati.
66012001	Denii n na wizenzeŋ bɛl Kᴐraawiizi bol. Haaŋ bɛllɛ du de di laali wiizi, ka baagu ge du u naazi zɛɛ. U kpa chinchiŋwilaa fidaanɛɛ di gurgi di chig u nyuu.
66012002	A haaŋ kpogli hiarɛ di jaa ra nyiŋŋi ú lul, a ra ɛɛu tᴐᴐrᴐᴐ werge u ra chɛɛhgi.
66012003	Denii n kaa na wii bɛl Kᴐraawiizi bol. Nyugaa bɛl dee lii. U du kaŋ werge maa di aah di dᴐᴐ nyuuni aniidaanɛɛ ni nyigzi fi. Koori kahurozi chig u nyuuni la maa ninɛɛ.
66012004	U diŋ ge gbaari chinchiŋwilaa lugᴐ di i bargaa bᴐra ahoro, u bᴐkpannɛ u gbaari la di ta hɛri. Nyugzenzeŋ la chi haaŋ la n na nyiŋŋi u lul la be di ra nyiŋŋi lugᴐ di u wa lullᴐ ú kpa u bie la hee.
66012005	U lul biibaal. U bie hinnɛ niŋ wa dᴐᴐ nɛra maa di kpa lugbii daŋkpala di ra duŋŋi baa lugᴐ pebinni n na duŋŋi u peeza la. Uŋ wa luluu la, ba toou kaali Kᴐraawiizi be u du u koori kara la be.
66012006	Haaŋ la ge chᴐ zuu bᴐduma. Kᴐraawiizi faa ɛɛ bᴐr siryaa tɛu bá wer kpogluu hᴐpizaa kalfazi bufidaanɛɛ ni tokko ahoro maa biini.
66012007	Denii laal izi Kᴐraawiizi bol. Maikil ni u mɛlikazi kpa laal di ra yoo nyugzenzeŋ la ni u ge mɛlikazi,
66012008	ka a waa wette kpegli Maikil ni u hora la. A waa kaa wer á du Kᴐraawiizi bol la.
66012009	Kᴐraawiizi kpa nyugzenzeŋ la n faa ɛɛ hɛrikuŋ saŋa la, unla n na gbɛlli nɛra ba ra yiruu Sitaani u ᴐᴐ ra dar durnya maa la ni u mɛlikazi maa di ha hɛri.
66012010	Denii n nuu loobizeŋ bɛl de n na ŋᴐ, Filaŋkeŋ yaa mɛɛ Kᴐraawiizi durnya lɛɛi helloo. U fᴐŋŋa ni u kora saŋa helloo. U Kristo daŋ jaa lɛɛ fᴐŋŋa di ra di, dikuu bɛɛwiai, unla n faa ᴐᴐ ra zᴐᴐzi yaabalaa saŋa maa yaa mɛɛ Kᴐraawiizi be la, Kᴐraawiizi kpaubuu ha.
66012011	Ba kpegluubuu dikuu Pebii chal la ni daansɛɛ la baŋ ɛɛwɛ tɛɛ Kᴐraawiizi la wia. Ba waa ba miibᴐᴐ wia kpawɛɛ su siwii ka sɛɛ lugᴐ bá kpu baa gba.
66012012	Awia chiŋ ni banla maa n du de la, ií gil ii bᴐra sᴐᴐni ia. Ii banla n du hɛri ni muuzeŋ la ge la, wiarɛ huuzi ia, dikuu bɛɛwiai, unla n na zᴐᴐzi nɛra labuu tuu ii be. U baaŋ na fuuh werge maa, dikuu bɛɛwiai, u zummᴐ lugᴐ wàá na bᴐr di birgi.
66012013	Kᴐraawiizi n kpa nyugzenzeŋ la ha hɛri la, a nyugzenzeŋ izi di ra duŋŋi haaŋ la n lul biibaal la.
66012014	Ba tɛu laawaazeŋ keeri anɛɛ ú kpa di zaah kaali bᴐduma, bᴐr la baŋ ɛɛ sirya tɛu ú du de bá ra binni u ni saŋa deekpaŋ ni anɛɛ ni keza la, ú wer suah nyugzenzeŋ la be.
66012015	Nyugzenzeŋ la n na duŋŋi haaŋ la luge la, u pilli u nua di ta nii lugᴐ muu ú vii ɛɛ guŋ á nii kpa haaŋ la kaali.
66012016	Ka hɛri hiini haaŋ la di pilli u nua di lil nii la maa a nyugzenzeŋ n tawɛɛ di lii u nua biini la.
66012017	Denii nyugzenzeŋ la baaŋ fuuh werge maa dikuu haaŋ la wia. U kpa kaali ú ga yoo u nɛra la n ᴐᴐ ra hiŋ Kᴐraawiizi widaulaa di sɛɛ Yeesu wia nɛnnɛ la di ga chi muuzeŋ la baŋgia.
66013001	Denii n na selchᴐgii bɛl n tinnɛɛ di ra lii muuzeŋ la biini. U dᴐᴐ nyigzi fi di dᴐᴐ nyuuni aniidaanɛɛ. Koori kahurozi chig u nyigzi fi la bɛl maa ni, sᴐnchᴐgaa ge du u nyuuni la maa ni a bɛl maa ra gbɛlli Kᴐraawiizi.
66013002	A selchᴐgii li amanii, ka u naaziwaa li sel bɛl banna yir bɛa naazi, u nua ge li nyuzeŋhiŋ nua. Nyugzenzeŋ la kpa u fᴐŋŋa ni u kora ni u nabᴐmuu la maa un dᴐᴐwɛ werge la di tɛɛ a kuŋ.
66013003	A kuŋ nyuu bɛl ɛɛwᴐᴐ lugᴐ baŋ faa lᴐu di kpu. Ba faa kpuubuu ka u wer izi di nyaagi di ra nyiŋ, u wia tir durnya nɛra maa ba ra hiŋuu
66013004	di ra tᴐgzi nyugzenzeŋ la alugᴐ Kᴐraawiizi dikuu un tɛɛ kuŋ la fᴐŋŋa wia di kaa ra jaami a kuŋ di ra ŋᴐ, Kunnaa, u dᴐŋ waa hoo. Anɛɛwaarɛ n niŋ wer yoou laal naanɛi?
66013005	Kᴐraawiizi gillᴐᴐ u dᴐᴐ nua di ra ŋᴐ wizenaa di ra gbɛlluu di gil u dᴐᴐ fᴐŋŋa di wer ɛɛ a wia baaguzi tokko anɛɛ ni anɛɛ biini.
66013006	U pilli u nua di ra gbɛlli Kᴐraawiizi ni u sᴐŋ ni u bᴐnanii ni banla n du u be la.
66013007	Kᴐraawiizi gillᴐᴐ u yoo u biinanaa di kpegli baa di gil u dᴐᴐ fᴐŋŋa nɛdeere dee maa n du hɛri naa yenne yemmaa ni.
66013008	Durnya hina la ba sᴐna n waa hoo Pebii la baŋ kpuwɛɛ di lii durnya faaraa la miibᴐᴐ hᴐŋ la biini la, ba maa danna jaamuu alugᴐ Kᴐraawiizi.
66013009	Nɛr la maa n dᴐᴐ digna di ra nuu wia ú ra nuu.
66013010	Di Kᴐraawiizi dau nɛr maa alugᴐ bá lawuu, ba daŋ lawuu. Di nɛr maa kpa kandaa di kpu nɛr, kandaarɛ bá kpa di kpu u ge. Denii bá chi zum kanyitti ni yarda la dee Kᴐraawiizi biinanaa la n dᴐᴐwɛ gunla un duwɛɛ.
66013011	Denii n kaa na selchᴐgii bɛl n tinnɛɛ di ra lii hɛri biini. U dᴐᴐ nyigzi anɛɛ lugᴐ Pebii nyigzi di dᴐᴐ loobii lugᴐ nyugzenzeŋ loobii.
66013012	Lugli selchᴐgii la kpa u fᴐŋŋa la maa di du u ni u ra ɛɛ wizenaa u sᴐŋ ni di gil banla maa n du durnya ra jaami lugli selchᴐgii la baŋ faa lᴐwɛɛ di kpu ka u kaa nyaagi la.
66013013	U wettoo di ɛɛ wizenaa haali di gil niŋ lii chiŋ di chogli hɛri nɛra na.
66013014	Uŋ wette di ra ɛɛ wizenaa la selchᴐgii la fᴐŋŋa biini gunla, nɛra sɛɛ u wia u wer dar baa di ŋᴐ bá ma kumbɛl ú li selchᴐgii la baŋ faa kpa kandaa di lᴐ ka u kaa bir di ra nyiŋ la.
66013015	Baŋ wa mau tuŋ, Kᴐraawiizi kaa tɛu fᴐŋŋa u wer du kunla bam mawɛɛ la heeza u wer ra ŋᴐ wia. A kuŋ ŋᴐ dí banla maa n wàá sɛɛ di ra jaami kunla bam mawɛɛ la, bá kpu baa.
66013016	U gillᴐᴐ nɛr maa, nɛdumazi, nɛzenaa, dᴐᴐna, nyaara, banla n dᴐᴐ ba hinaa, yoma, ba piizi ba nodig nonee gɛɛ ba hilli.
66013017	Nɛr la maa n waa guŋ piizɛɛ wàá wer yau kuna, wàá wer yoo kuna ge, see banla bam piizɛɛ la bɛŋ. A selchᴐgii sᴐŋ gɛɛ u nambaa ba piizi la.
66013018	Di i dᴐᴐ nunzuma, í nuu ɛŋ. Nɛr la n dᴐᴐ zumaa daŋ wer zum selchᴐgii la namba la zɛɛ, dikuu bɛɛwiai, u ɛɛ newee sᴐŋ bɛllɛ. Waabuu keŋ, 666 (kalfazi anumbɛl ni tokko ahoro ni anumbɛl).
66014001	Denii n binni di Pebii la chigᴐ bizeŋ Ziᴐn la nyuu. Nɛra kagbonzi bᴐra bukalfa ni tokko anɛɛ ni anaazu n dᴐᴐ u ni u mɛɛ sᴐna ba hilli ni du u be.
66014002	N nuu kᴐᴐi bɛl di lii Kᴐraawiizi bol u lugᴐ muu n na pal werge ni nazaa ge n na pogzi werge. A kaa ɛɛ lugᴐ janjalaŋ lᴐᴐra n na lᴐ ba janjalanzi.
66014003	Nɛra la chi Kᴐraawiizi koori kara la ni kunnyinee anaazu ni nabᴐnzi la be di ra yir yirfalii bɛl. Nɛr maa waa wette u zum yir la, di nɛra kagbonzi bᴐra bukalfa ni tokko anɛɛ ni anaazu la Kᴐraawiizi n turgi ba wichᴐgaa kim di lɛɛ baa ha di lii durnya nɛra la maa biini la bɛŋ lɛi.
66014004	Ba ɛɛwᴐᴐ lugᴐ baala la n waa haana zummɛ dikuu baŋ faa gil hahwia la wia. Ba ᴐᴐ ra hiŋ Pebii la bᴐr la maa un niŋ la. Baabuu ɛɛ banla baŋ felee yau ha newea biini di kpa tɛɛ Kᴐraawiizi ni Pebii la.
66014005	Daraa maa waa hoo ba nuuzi. Ba waa wichᴐgaa maa dᴐᴐwɛ.
66014006	Denii n kaa na mɛlika bɛl n na zaah chiŋ. U kpogli amaniyesuma la n waa tunaa dᴐᴐwɛ la ú lizi tɛɛ nɛdeere dee maa n du hɛri naa yenne yemmaa,
66014007	di ra ŋᴐ fᴐŋŋa ni, Ií ra ᴐm Kᴐraawiizi di ra tɛu sᴐŋ, dikuu bɛɛwiai, saŋa la un niŋ di nɛra seriya la helloo. Ií ra jaami unla n ta chiŋ ni hɛri ni muuzeŋ ni niibulli maa la.
66014008	Mɛlika bɛl hiŋ unla ni di ra ŋᴐ, U cholloo, u cholloo. Babilᴐn, bolzenzeŋ la n faa gillɛ durnya nɛra maa ra nyᴐᴐ u siŋ di kaa gil nɛra ra ɛɛ wikuna la uŋ faa nᴐŋŋɛɛ werge la cholloo.
66014009	Mɛlika horohiŋ kaa hiŋ anɛɛ la ni di ra ŋᴐ fᴐŋŋa ni, Di unla maa sɛɛwᴐ di ra jaami selchᴐgii la ni kunla bam mawɛɛ u liu la, di kaa gil ba piizi u hile gɛɛ u nonii,
66014010	u daŋ nyᴐᴐ Kᴐraawiizi siŋ. U baaŋ la n ɛɛwɛ lugᴐ siŋ la baŋ waa hulle ka fug guŋ di du libee biini labuu bá tɛu ú nyᴐᴐ la. U daŋ di tᴐᴐrᴐᴐ werge maa niŋ ni jilbi biini mɛlikananaa ni Pebii la see.
66014011	Nyᴐᴐzi daŋ tinni di lii bᴐr la banna di tᴐᴐrᴐᴐ la saŋa maa di ra la. Banla n jaami selchᴐgii la ni kunla bam mawɛɛ ani banla baŋ kpa u sᴐŋ di piizi la, ba wàá lii tᴐᴐrᴐᴐ la biini maa ka ᴐᴐ ra di a tᴐᴐrᴐᴐ hᴐpizaa ni hamuŋa maa hanna la.
66014012	Denii bá zum kanyitti la de Kᴐraawiizi biinanaa la n na hiŋ u widaulaa di yardi Yeesu la n dᴐᴐwɛ.
66014013	N nuu loobii bɛl n lii Kᴐraawiizi bol uŋ ŋᴐwɛɛ, Sɛbi wia naa ra dau. Dí, Bᴐsᴐna hinaa banla n yardi yaa Dᴐᴐri ka siu filaŋkeŋ di hanna la. U Dumnanii la ŋᴐ, Wibii maa. Ba daŋ gil ba huma di heezi. Ba winanaa sᴐŋ ge daŋ hiŋ ba ni.
66014014	Denii n binni di na baamahuŋŋu bɛl, nɛbɛl so u ni, u lugᴐ Nɛhalala Hiŋ, di chig salim kahuro. Kizidiilii ge du u nonii biini.
66014015	Mɛlika bɛl kaa lii Kᴐraawiizi bᴐr di ŋᴐ fᴐŋŋa ni di ra tɛɛ unla n soge baama ni la, Kpa i kizee di ra kum. Kumaa saŋa helloo. Durnya diwee biiwᴐᴐ alugᴐ í kumaa.
66014016	Unla n soge baama la ni la kpa u kizee di ra kum durnya diwee la.
66014017	Mɛlika bɛl kaa lii Kᴐraawiizi dia la n du u bol biini la. U gba dᴐᴐ kizidiiliire.
66014018	Bɛl ge lii sarga lizi bᴐr. Unla n dᴐᴐ niŋ fᴐŋŋa ge lii sarga lizi bᴐr di pogzi di ŋᴐ kizidiilii hiŋ la be, Kpa i kizidiilii la di ŋmɛnni laaliŋla nᴐna la di chaalaa. A biiwᴐᴐ.
66014019	U lalli u kizee hɛri ni di chaali durnya laaliŋla nᴐna la di dua kunla baŋ ᴐᴐ kpa nᴐna di du di ra fɛrgi a nii ra lii la biini. Kᴐraawiizi baannɛ a kuŋ.
66014020	Ba fɛrgi nᴐna la bol baŋgia, chal pal lii kunla biini di su di wa hel zaguzi kabargazi guŋŋ maayilzi kalfa anɛɛ.
66015001	N kaa na wizeŋ bɛl Kᴐraawiizi bol, a tirim paa. N na mɛlikazi aniidaanɛɛ n dᴐᴐ tᴐᴐrᴐᴐzi aniidaanɛɛ. Di annii wa ɛɛwᴐ, Kᴐraawiizi baaŋ maanii tunnɛ la.
66015002	N na yembɛl n chᴐᴐwɛ kpaŋgalaŋ alugᴐ digii, niŋ koozi u ni. Banla n kpegli selchᴐgii ni kunla bam mawɛɛ ni u namba la n ɛɛ u sᴐŋ la, ba kpogli Kᴐraawiizi janjalanzi di chi nii la n chᴐᴐwɛ lugᴐ digii la zɛɛ
66015003	di ra yir Kᴐraawiizi balii Moosis ani Pebii la yir la di ra ŋᴐ, Oo, yaa Dᴐᴐri Kᴐraawiizi, Fᴐŋŋa Hiŋ, i wiɛɛlaazi ɛɛ wizenaare werge maa di ra tir yaa. Durnya maa koori, i ŋmɛnizi maa deŋloore di ɛɛ wibii.
66015004	Oo, yaa Dᴐᴐri, anɛɛ n du de wɛɛ ra ᴐmɛi? Anɛɛ n wɛɛ ra tɛɛ sᴐnɛi? I bɛnnɛ ɛɛ nɛnanii di wa tuŋ la. Durnya hɛssi hina maa daŋ ba i be di wa jaamii. Seriya la hiŋ diwee la dᴐᴐ wibiire nɛr maa zum.
66015005	Denii n binni di na dia bɛl Kᴐraawiizi bol u li Kᴐraawiizi tanti dia la baŋ faa baŋŋɛ u faa ra bagli lugᴐ Kᴐraawiizi du u nɛra benii la. Ba pilli Kᴐraawiizi bᴐnaniinanii himmaa la n du a dia biini labuu.
66015006	Mɛlikazi aniidaanɛɛ la n dᴐᴐ tᴐᴐrᴐᴐ tuna aniidaanɛɛ la lii Kᴐraawiizi bᴐnaniinanii himmaa la biini. A wɛjɛzi du wer werge di ra nyɛgzi. Salim belentizii ba kpa di vᴐᴐzi a bampiree.
66015007	Kunnyinee anaazu la bɛl kpa salim hɛnni aniidaanɛɛ di tɛa. Kᴐraawiizi la n na nyiŋ saŋa maa di ra la la baannɛ su a hɛnni maa la.
66015008	Nyᴐᴐzi jaa su Kᴐraawiizi dia la dikuu u girme ni u fᴐŋŋa wia. Nɛr maa waa wette zuu de ka tᴐ'ᴐrᴐᴐ tuna aniidaanɛɛ mɛlikazi aniidaanɛɛ la n dᴐᴐwɛ la wa ɛɛ tuŋ mᴐᴐ.
66016001	Denii n nuu loobizeŋ bɛl n lii Kᴐraawiizi bᴐr la biini di ŋᴐ mɛlikazi aniidaanɛɛ la be, Ií la di ga fugzi Kᴐraawiizi baaŋ la n du hɛnni aniidaanɛɛ la biini ha hɛri.
66016002	Lugli mɛlika kaali di ga fug u hɛna la ha hɛri. Zallaazi lii banla n dᴐᴐ selchᴐgii piiza la di ra jaami kunla bam mawɛɛ la ni.
66016003	Nɛɛhiŋ kaali ga fug u hor di du muuzeŋ ni. U bir ɛɛ lugᴐ lalii chal, kunnyinee la maa n du a muuzeŋ biini siuzi.
66016004	Horohiŋ kaali ga fug u hor di du gᴐŋa ni niibulli ni. A birgi chal.
66016005	Denii n nuu mɛlika la n ɛɛ niiri nabᴐma la n ŋᴐwɛɛ, Hinla n du de filaŋkeŋ di faa du de saŋa maa di ɛɛ nɛnanii di wa tuŋ la, kennaa seriya hiŋ di durnya naa, i hor la deŋloore,
66016006	dikuu bɛɛwiai, ba faa kpu i biinanaa ni i dᴐgtɛɛzii ba challi lii. I jaa tɛɛ banla n kpu baa la challi ba nyᴐᴐ. Ba dɛg gunnɛ.
66016007	N kaa nuu sarga lizi bᴐr la n na ŋᴐ wia, dí, Wibiire, n Dᴐᴐri Kᴐraawiizi, Fᴐŋŋa Hiŋ. Gunla seriya hiŋ di baa la, guŋ ɛɛ wibiire di deŋli.
66016008	Naazuhiŋ kaali ga fug u hor di du wiizi ni. Wiizi jaa ra baari alugᴐ niŋ
66016009	di ra baari nɛra dikuu uŋ wenzee werge wia. A nɛra ra gbɛlli Kᴐraawiizi la n dᴐᴐ tᴐᴐrᴐᴐzi naa fᴐŋŋa la. Ba waa sɛɛwɛ ba bir ba bampiree di tɛu sᴐŋ.
66016010	Nuehiŋ kaali di ga fug u hor di du selchᴐgii la koori kara la ni, bᴐr biri u kora hina maa ni. Nɛra ra dunzi ba nuuzuŋŋa dikuu anna wii ba ni werge la wia.
66016011	Ka ba biine waa chᴐgɛɛ dikuu ba hunchᴐgaa wia.
66016012	Numbɛl hiŋ kaali ga fug u hor di du muuzeŋ la banna yir Yufretis la ni. U nii maa hiihzi. Gunnɛ u ɛɛ ka ú wer dau ŋmɛnɛɛ di tɛɛ koora la n niŋ lii wiifurii di ba la.
66016013	Denii n na aliizinachᴐgaa ahoro lugᴐ sampussi n lii nyugzenzeŋ la ni selchᴐgii la ni dᴐgtɛɛchᴐgii la nuuzi biini.
66016014	Sampussi naa ɛɛ Sitaani kunaa di wer ra ɛɛ wizenaa. A lii di la durnya maa koora be di ga chaali baa bá yoo Kᴐraawiizi la n ɛɛ Fᴐŋŋa Hiŋ la laal u hᴐpizizeŋ la biini.
66016015	Ií ra nuu ɛŋ. N daŋ ba alugᴐ ŋmɛɛŋ n ᴐᴐ ba la. Bᴐsᴐna hinnɛ unla maa n na binni n ŋmɛnɛɛ di laali u tagtazi, ú gilɛɛ wa kpa chakpal di ra vol, nɛra nau a ɛɛu hiihzi.
66016016	Sitaani kuna la chaali koora la bᴐr la Hibru hina n na yir Armagɛdᴐn la.
66016017	Niidaanɛɛhiŋ la fug u hor di du peu ni. N nuu loobii bɛl n lii koori kara la ni Kᴐraawiizi bᴐr la unna la bᴐᴐnɛɛ werge di ra ŋᴐ, Wii maa jaa tunuu.
66016018	Dooŋ na nyɛgzi, loobee ra kᴐᴐ, nazaa ra pogzi, hɛri zigli ziglichᴐgii bɛl. Kᴐraawiizi n ha ɛŋ. N daŋ ba alugᴐ ŋmɛɛŋ n ᴐᴐ ba la. Bᴐsᴐna hinnɛ unla maa n na binni n ŋmɛnɛɛ di laali u tagtazi, ú gilɛɛ wa kpa chakpal di ra vol, nɛra nau a ɛŋ ta newea maa, hɛri haa waa ziglee guŋ. U chummᴐᴐ werge maa.
66016019	Bolzeŋ la bargi bᴐra ahoro. Durnya bola maa chogli. Kᴐraawiizi liizi Babilᴐnzeŋ la wichᴐgaa wia di gil u nyᴐᴐ u siŋ la n ɛɛ u baaŋ la.
66016020	Hɛrjigzi la n du nii baambaaŋ la izi chᴐ. Bizenaa tuzi ba nyiŋŋaa huhzi.
66016021	Dobeezenzenaa lii chiŋ di chogli nɛra ni di du tᴐgzi lugᴐ yabᴐᴐtizi. Nɛra ra chagzi Kᴐraawiizi dikuu dobee la n ɛɛ baa hɛhchᴐg himmaa wia.
66017001	Denii mɛlikazi aniidaanɛɛ la n dᴐᴐ hɛnni aniidaanɛɛ la bɛl ŋᴐ n be, A ba ń baglii gunla Kᴐraawiizi n turgi hahsɛnsɛnni wichᴐgaa la. Bolzeŋ la n du muukpila kɛrii labuu ɛɛ hahsɛnsɛnni la.
66017002	Durnya koora sɛmuubuu, durnya nɛra ge nyᴐᴐ u siŋ di dɛɛzi. U wikuna la ɛɛ u sinnɛ ba nyᴐᴐ.
66017003	Denii Kᴐraawiizi Dumnanii izi n ni. Kᴐraawiizi mɛlika la kpaŋ kaali bᴐduma. N na haaŋ bɛl n soge selchᴐgii la ni. A selchᴐgii aahwᴐᴐ di dᴐᴐ sᴐnchᴐgaa u maa ni. U nyuuni ge du aniidaanɛɛ, u nyigzi ge du fi.
66017004	A haaŋ kunlaala aŋhina du jimejime ninɛɛ. Aŋhina ge aah yorototo. U du salim kuna ni binanaa di kpogli salim libee. Doŋa ni wikuna du libee la biini.
66017005	Ba sɛbi sᴐŋ bɛl di du haaŋ la hile. A sᴐŋ zɛɛ suahwᴐᴐ. A sᴐnnɛ keŋ, Babilᴐnzenzeŋ. Hahsɛnsɛnna maa ni durnya wikuna maa maarɛ.
66017006	N na a haaŋ n na dɛɛzi. Kᴐraawiizi biinanaa n ɛɛ Yeesu daansɛɛ la challii u nyᴐᴐ di ra dɛɛzi. Miŋ wa nau la, a haŋ tiriŋ werge maa.
66017007	Mɛlika la pɛɛziŋ, Ɛrɛɛ a tirii gunnɛi? N daŋ pilli haaŋ naa ni selchᴐgii la n dᴐᴐ nyuuni aniidaanɛɛ ni nyigzi fi la un tinnɛɛ la zɛɛ tɛi.
66017008	Selchᴐgii la hiŋ nawɛɛ la faa ra nyinuu. Waa kaa ra nyiŋ. Ka u daŋ haa tinni di lii Sitaani bᴐᴐluŋ la di ra la K'ᴐraawiizi jaa chᴐguu tuŋ. Banla n du durnya Kᴐraawiizi waa ba sᴐna sɛbɛɛ du miibᴐᴐ hᴐŋ la biini di lii chiŋ ni hɛri faaraa la, saŋa bɛl ba daŋ na selchᴐgii la á tir baa dikuu uŋ faa du de ka waa kaa hoo, ka ú kaa lii la wia.
66017009	Di haa nunzuma dᴐᴐwɛ, hàá wer zum bᴐnnaa. Nyuuni aniidaanɛɛ la ɛɛ bizenaa ge aniidaanɛɛrɛ. Denii ɛɛ haaŋ la sognibᴐr.
66017010	A kaa ɛɛ koora baniidaanɛɛ. Ba wir banuere ba kossi biini. Ka bɛl ge haa ra di u kora. Bɛl ge haa waa diwee mᴐᴐ. Di u wa diwoo, wàá di u kora la birgi.
66017011	Selchᴐgii la n faa du de ka waa kaa hoo la, u ge ɛɛ koori ŋmantannaazi hinnɛ ka u du baniidaanɛɛ la biinii. U ra lau K'ᴐraawiizi ga chᴐguu.
66017012	Nyigzi fi la ɛɛ koora fii. A koora haa waa ba kossi diwee mᴐᴐ. Ka ban niŋ wa di a kossi, ba wàá dia birgi. Ba ni selchᴐgii la daŋ kpau na a fᴐŋŋa di di.
66017013	A koora maa daŋ ɛɛ nuukpaŋ di kpa ba fᴐŋŋa maa di tɛɛ selchᴐgii la.
66017014	Denii bá ni Pebii la yoo laal Pebii la kpegli baa, dikuu bɛɛwiai, u ɛɛ dᴐᴐra maa dᴐᴐrii di ɛɛ koora maa koori. U hiŋra ge ɛɛ banla un lizɛɛ tɛɛ u hiŋ di yir baa ba ba u be di waa hiŋuu ni wibii labuu.
66017015	Mɛlika la kaa ŋᴐ n be, Muuni la hiŋ nawɛɛ bᴐr la n ɛɛ hahsɛnsɛnni la sogni bᴐr la, a ɛɛ nɛdeere dee maa n du hɛri naa yenne yemmaa.
66017016	Nyigzi fi la hiŋ nawɛɛ la, ba ni selchᴐgii la daŋ hah hahsɛnsɛnni la di foozi u kummaa di giluu ni u chakpal. Ba daŋ hee u bᴐrahᴐŋ ka kpa niŋ fuuuh,
66017017	dikuu bɛɛwiai, Kᴐraawiizi kpa gunnɛ du ba bampiree bá ɛɛ u kipar di kaa gil ba ni selchᴐgii la dᴐᴐ nuukpaŋ lugᴐ bá kpa ba fᴐŋŋa tɛu ka K'ᴐraawiizi wiŋᴐzi wer ɛɛ wibii.
66017018	Haaŋ la hiŋ nawɛɛ la, u ɛɛ bolzenzeŋ la n dᴐᴐ durnya maa koora labuu.
66018001	Denii n kaa na mɛlika bɛl n lii Kᴐraawiizi bol di ra tuu hɛri. U dᴐᴐ fᴐŋŋaa werge maa. Durnya maa ra chaani dikuu u girme wia.
66018002	U pogzi werge di ŋᴐ, U cholloo, u cholloo. Babilᴐnzenzeŋ la cholloo di birgi Sitaani kuna bᴐr, aliizinachᴐgaa ni zumbichᴐgaa la maa baŋ hahwɛɛ la duuri bᴐr,
66018003	dikuu bɛɛwiai, durnya nɛra maa faa nyᴐᴐ u siŋ ni u wikuna la uŋ faa nᴐŋŋɛɛ werge labuu. Durnya koora sɛmuubuu. Durnya kunyoora birgi dᴐᴐna dikuu u fᴐŋŋa ni u kebee wia.
66018004	N kaa nuu loobii bɛl n lii chiŋ n ŋᴐwɛɛ, N nɛra, ií lii u be. Maa nyiŋŋi ii nuu kpau di ra ɛɛ a wichᴐgaa di kaa wa kpau di ra di tᴐᴐrᴐᴐ la min niŋ wa tᴐᴐruu la.
66018005	U wichᴐgaa haŋ sagzi dᴐŋa ninɛɛ di haŋ kaali di ga hel Kᴐraawiizi bol. Kᴐraawiizi ra liizi a wiarɛ.
66018006	Ií ra ɛɛu gunla uŋ faa ɛɛwɛ la. Ií turguu u hunchᴐgaa la kim bunɛɛ. Siŋ la uŋ ᴐᴐ ɛɛ tɛɛ nɛra bá nyᴐᴐ la, ií gil u du kpeg bunɛɛ di kaali guŋ ú ge nyᴐᴐ.
66018007	Gunla uŋ faa kpa u hiŋ zenni di ra di u hiŋ werge la, ií ra tɛu tᴐᴐrᴐᴐ ni biinichᴐg ge werge guŋ, dikuu bɛɛwiai, ᴐᴐ ra fɛ u biinii di ra ŋᴐ, Minuu ewiche. Maa haŋkii ɛɛwɛ. N biini wàá chᴐgi maa.
66018008	Hᴐpizikpaŋ biini tᴐᴐrᴐᴐ lugᴐ siu ni biinichᴐg ni lᴐzi daŋ lᴐu dau. Niŋ daŋ fuuuh, dikuu bɛɛwiai, yaa Dᴐᴐri Kᴐraawiizi la n di u seriya la dᴐᴐ fᴐŋŋaa.
66018009	Durnya koora la u ni baa n faa ra sɛm di ra di ba hinaa la, di ba wa na unna fuuh nyᴐᴐzi ra lii la, ba danna wii di ra lᴐᴐgi wile.
66018010	Bᴐᴐnɛɛrɛ bá chi dikuu banna ᴐm u tᴐᴐrᴐᴐ la unna di la wia di ra ŋᴐ, Wiarɛ, wiarɛ. Bolzeŋ Babilᴐn la n faa kpekke werge la, wiarɛ huuzii kakpaŋ,
66018011	durnya kunyoora biine chᴐgi ba ra wii, dikuu bɛɛwiai, nɛr maa wàá ka yau ba kuna
66018012	alugᴐ salima ni lugbinanaa ni binanaa yoola n kpolle werge ni wɛjɛnanaa ni a dizi ni daasᴐᴐhraa yoolazi n kpolle werge ge ni a dizi ni kuna la baŋ kpa bala nyina ni daananaa di sɛɛh ni anla baŋ kpa danyɛ ni lugbii di luu ani anla baŋ kpa binanaa di sɛɛh
66018013	ni diwee tagzizi lugᴐ kokodoro dᴐŋ, di kpa kunsᴐᴐhraazi la banna fuuh ni nuusᴐᴐhraa, ni siŋ ni nuu ni sananaa ni minanaa ani nauna ni peeza ni zagra ni kuna la a zagra n na tɛrgi la, di kaa kpa yoma. Newea dunzii ba yoo la.
66018014	Kuna la hiŋ faa ra kɛlli a ni la lii i noneere. I diunanaa ni kunnanaa waa kaa hoo. Hàá ka naa maa.
66018015	Banla n faa yoo a kuna di na kebee werge a biini la, ba chigᴐ bᴐᴐnɛɛrɛ dikuu banna ᴐm tᴐᴐrᴐᴐ la wia di ra wii ba biine chᴐgi,
66018016	di ra ŋᴐ, Wiarɛ, wiarɛ huuzi bolzeŋ la u nɛra n faa kpa wɛjɛnanaa di tᴐ di faa ra laali tagta jimejimezi ni a aahma di du salima ni binanaa,
66018017	dikuu bɛɛwiai, u kuna la un dᴐᴐwɛ werge la, a maa tunnᴐᴐ kakpaŋ. Muugbessi hina ni banla n zuu a muugbessi ni a balaa ni banla maa n na hum a muugbessi biine la chi bᴐᴐnɛɛ
66018018	di na nyᴐᴐzi n na lii dikuu unna fuuh la di lᴐᴐgi wile di ra ŋᴐ, bolzeŋ naa faa waa dᴐŋ dᴐᴐwɛ.
66018019	Ba paa nyᴐᴐ di du ba nyuuni ni di ra lᴐᴐgi wile di ra wii ba biine chᴐgi, ba ra ŋᴐ, Wiarɛ, wiarɛ huuzi bolzeŋ la n gillɛ muugbessi hina maa birgi dᴐᴐna dikuu a bol kebee dᴐᴐi werge wia. Kummaanii u bir nyaa kakpaŋ.
66018020	Ii banla n du chiŋ, Kᴐraawiizi biinanaa ni u huŋhunna ni u dᴐgtɛɛzi, ií gil ii bᴐra sᴐᴐni dikuu u wia. Kᴐraawiizi turguubuu wichᴐgaa la uŋ ɛɛ ia la kim.
66018021	Denii mɛlikakpeg bɛl lalli bikpeg bɛl u lugᴐ namzeŋ di kpau ha muuzeŋ la biini ka ŋᴐ, Gunnɛ bá wa kpa bolzeŋ Babilᴐn la ha kpegzi ni kakpaŋ. Ba wàá ka nau maa.
66018022	Ba wàá ka nuu nɛra n na lᴐ janjalanzi i biini. Ba wàá ka nuu banla n na huuh tiitorizi ni bensunozi ni kummaa. Ba wàá ka na banla n na sɛɛh di ra suah kuna di ra hum a huma dizi i biini. Ba wàá ka nuu manika ge gbᴐga de.
66018023	Fintina bɛl maa wàá ka chaani de. Ba wàá ka nuu baal ni u haŋfalii loobee de maa. Banla n yoo kuna i biini la faa ɛɛ nɛzenaare ba dᴐŋa hina la n du durnya maa be. I wettoo di dar durnya nɛra maa.
66018024	Kᴐraawiizi dᴐgtɛɛzi ni u biinanaa ni banla maa baŋ kpuwɛɛ durnya naa biini la, ba challii bá na a bol biini.
66019001	Denii n nuu kᴐᴐi bɛl Kᴐraawiizi bol u lugᴐ nɛdamta werge maa n na pogzi. Ba ra ŋᴐ, Tibaarikala! Yaa Dᴐᴐri Kᴐraawiizi kpegli u dᴐmaa di dᴐᴐ sᴐŋ ni fᴐŋŋa werge,
66019002	dikuu bɛɛwiai, u wiazi la seriyazi un diwee la ɛɛ wibiire di deŋli. U di hahsɛnsɛnnizeŋ la n faa ɛɛ wikuna di chᴐgi durnya labuu seriya u chol di turguu u balaa kpui la kim.
66019003	Ba kaa ŋᴐ, Tibaarikala! U nyᴐᴐzi ra tinnuu saŋa maa di ra la.
66019004	Nabᴐnzi tokko ni banaazu la ni kunnyinee anaazu la chᴐᴐ hɛri di ra jaami Kᴐraawiizi la n soge u koori kara la ni la di ra ŋᴐ, Aamin. Tibaarikala!
66019005	Loobii bɛl lii koori kara la ni di ŋᴐ, Ii banla n ɛɛ u balaa di ra ᴐmuu la, nɛdumazi ni nɛzenaa maa la, ií ra tɛɛ yaa Dᴐᴐri Kᴐraawiizi sᴐŋ.
66019006	N nuu nɛdamta werge maa n ŋᴐ wia alugᴐ nii n suwee werge di ra pal, nazaa ge ra pogzi werge maa. Ba ŋᴐ, Tibaarikala! Yaa Dᴐᴐri Kᴐraawiizi la n ɛɛ Fᴐŋŋa maa Hiŋ la di koraa.
66019007	Ií gil yaa bᴐra sᴐᴐni yaa werge maa. Yaa daŋ tɛu sᴐŋ, dikuu bɛɛwiai, Pebii la hahkpai helloo. U haaŋ ge ɛɛ u hiŋ siryaa.
66019008	Ba gillᴐᴐ u kpa wɛjɛnanii bɛl n wesse werge di ra nyɛgzi di bᴐg. A wɛjɛnanii ɛɛ winanaa la Kᴐraawiizi biinanaa n ɛɛwɛ labuu.
66019009	Mɛlika la ŋᴐ n be, Sɛbi wia naa ra dau. Bᴐsᴐna hinaa banla baŋ yittɛ bá ba wa di Pebii haŋfalii diwee la. U kaa ŋᴐ, Kᴐraawiizi wiŋᴐzii guŋ, a ɛɛ wibii
66019010	Denii n chᴐᴐ u see di ŋᴐ n jaamuu. U ŋᴐ, Gilɛɛ ɛɛ guŋ. N nii ni i dᴐŋa hina la maa n na ɛɛ Yeesu daansɛɛ la ɛɛ u balaarɛ. Kᴐraawiizii í jaami. Yeesu wia labuu ɛɛ dᴐgtɛɛzi wiŋᴐzizi la maa zɛɛ.
66019011	N na Kᴐraawiizi bol n pillɛɛ, zaghuŋŋu bɛl lii. Nɛr la n tinnuu la, ba ra yiruu Nɛyardii ni Wibii Hiŋ, dikuu bɛɛwiai, u ra di nɛra seriyazii ni wibii di ra yoo laal ani wibii.
66019012	U siwee ɛɛwᴐᴐ lugᴐ ninlau. U chig koori kahurozi kpilakpila u nyuu. U sᴐŋ bɛl ge chᴐᴐ u ni. Nɛr maa waa a sᴐŋ zummɛ di u himmaa lɛi.
66019013	U sᴐŋ bɛllɛ kaa Kᴐraawiizi Wiŋᴐᴐlii. U tᴐ wɛjɛ bɛl baŋ kpawɛɛ lii chal.
66019014	Kᴐraawiizi bol soojazi tᴐ wɛjɛnanaa n liwɛɛ di huuhzi di tinni zaghuŋŋa di hiŋuu kaali.
66019015	Kandaadiilii ra lii u nua ú yagzi durnya nɛra. U daŋ kpogli lugbii daŋkpala di ra binni baa, di ra fɛrgi laaliŋla nᴐna á nii ra lii. Kᴐraawiizi la n ɛɛ Fᴐŋŋa maa Hiŋ la baannɛ a nii.
66019016	Sᴐŋ bɛl chᴐᴐ u wɛjɛ ni u naapᴐg ni. U sᴐnnɛ Koora maa Koori, Dᴐᴐra maa Dᴐᴐri.
66019017	N kaa na mɛlika bɛl n chigɛ wiizi be. U ŋᴐ fᴐŋŋa ni zumbizi la maa n na zaah chiŋ la be, Ií ra ba. Ií chaali wa di Kᴐraawiizi diuzenaa.
66019018	Koora ni soojazi nabᴐnzi ni nɛzenaa, zagra ni a hina, banla n dᴐᴐ ba hinaa ni yoma, nɛdumazi ni nɛzenaa maa daŋ siuzi. Awia ií chaali wa dia.
66019019	Denii n na selchᴐgii la ni durnya koora ni ba laal hina n chaalɛɛ bá yoo unla n tinni zagu la ni u ge laal hina.
66019020	Ba lauri selchᴐgii la ni dᴐgtɛɛchᴐgii la n faa ra ɛɛ wizenaa u be di ra dar banla bam piizɛɛ selchᴐgii piiza ba ra jaami kunla bam mawɛɛ la maanii. Ba waa baa kpuwɛɛ ka kpa baa guŋ di ha bᴐr la niŋ n suwee lugᴐ muu di fuuh ra sᴐᴐhri jilbi la.
66019021	Banla ge n kawɛɛ, kandaa la n na lii unla n tinni zagu la nua la ge kpu baa zumbizi wa di baa di piŋ,
66020001	Denii n na mɛlika bɛl n lii Kᴐraawiizi bol di ra tuu. Unna tuu la, u kpogli Sitaani bᴐᴐluŋ la saafiibii ni yᴐlᴐzeŋ bɛllɛ u nonii.
66020002	U ga lau nyugzenzeŋ la, unla n faa ɛɛ hɛrikuŋ di ra gbɛlli nɛra ba ra yiruu Sitaani la di kpa yᴐlᴐ la vᴐᴐzuu ú du guŋ binni kagboŋ la maa biini,
66020003	ka jaa kpau ga ha Sitaani bᴐᴐluŋ la di tᴐ de di kar de kiŋkiŋ ú gilɛɛ kaa ra dar durnya mᴐᴐ ka bínni kagboŋ la wa bɛri di tuŋ. Di a wa bɛrᴐᴐ, ba daŋ puruu ú lii tama.
66020004	N na koori kassi aŋhina nɛra baŋhina n soge a ni. Kᴐraawiizi gillᴐᴐ ba ra di seriyazi. N kaa na baŋhina dunzi, banla baŋ faa teŋri ba nyuuni dikuu baŋ faa ɛɛ Yeesu daansɛɛ di faa ra ŋᴐ Kᴐraawiizi wiŋᴐzi la wia, ba faa waa sɛɛwɛ ba jaami selchᴐgii la ni kunla bam mawɛɛ la. Ba faa waa kaa sɛɛ ba piizi ba hilli gɛɛ ba nonee selchᴐgii piiza la. Ba izi a nyiŋ. Ba ni Kristo kpau di ra di kora binni kagboŋ la biini.
66020005	Lalaa siu biini izaa luglii guŋ. Banla n kawɛɛ waa izee mᴐᴐ ka bínni kagboŋ la wa tuŋ.
66020006	Unla maa n niŋ izi lalaa lugli izaa la biini, bᴐsᴐna hinnɛ a hiŋ. Nɛnaniirɛ. Siu bunɛɛ hiŋ wàá dᴐᴐ fᴐŋŋa u ni. Ba daŋ ɛɛ Kᴐraawiizi ni u Kristo kizee hina, di kpau di ra di ba kora binni kagboŋ la biini.
66020007	Di binni kagboŋ la wa bɛrᴐᴐ, ba daŋ pur Sitaani di gil u lii bᴐr la ban tᴐu la.
66020008	U daŋ lii di ba ú wa dar nɛra la maa n du hɛri tuna maa, Gᴐg ni Magᴐg la, di chaali baa bá yoo laal. Ba daŋ du kpil werge maa alugᴐ hɛɛhriichaa n du muuzeŋ kɛrii n kpillɛ gunla.
66020009	Kenne n na ba wia. Ba izoore di ba di wa tᴐ hɛri maa di bar bol la Kᴐraawiizi n nᴐŋŋɛɛ u biinanaa sɛr de la. Denii niŋ lii chiŋ di chol ba ni di fuuh ba maa tuŋ.
66020010	Ba lau Sitaani la n faa ra dar baa la ge di ha bᴐr la niŋ ni jilbi n suwee di chᴐᴐ lugᴐ muu la, bᴐr la selchᴐgii ni dᴐgtɛɛchᴐgii la n duwɛɛ la. Ba maa daŋ haŋ di tᴐᴐrᴐᴐrɛ di ra la saŋaa saŋa maa.
66020011	N na koori kara bɛl. U kannᴐᴐ werge di huuhzi. Nɛr la n soge u ni la, chiŋ ni hɛri n wa nau a chᴐ di kaali. A waa wette na bᴐr suah.
66020012	Denii n na lalaa maa, nɛzenaa ni nɛdumazi maa, n chigɛ koori kara la be. Ba pilli hᴐna aŋhina di kaa pilli unla n ɛɛ miibᴐᴐ hᴐŋ la. Denii Kᴐraawiizi di lalaa la ni ba huma la maa n du hᴐna biini la maa seriya.
66020013	Nɛra la nii n faa diwee la lii de, banla n du lalaa bᴐr la ge lii. Kᴐraawiizi di ba maa seriya ani gunla baŋ faa ɛɛwɛ.
66020014	Denii ba kpa siu ni lalaa bᴐr maa di ha bᴐr la niŋ n suwee di chᴐᴐ alugᴐ muu la. Siu bunɛɛ hinnɛ a niŋ.
66020015	Di ba haŋ wa nyiŋŋi nɛr maa sᴐŋ huhzi miibᴐᴐ hᴐŋ la biini, amᴐ ba kpaubuu ha niŋ biini.
66021001	Denii n na chiŋfalii bɛl ni hɛrfalii bɛl. A lugli hora lawaa kaalᴐᴐrɛ di ga tuŋ. Muuzeŋ la ge waa kaa hoo.
66021002	N kaa na Jɛrusalɛmfalii unanii bɛl n lii Kᴐraawiizi be di ra tuu. U kuarᴐᴐrɛ lugᴐ haŋfalii n ᴐᴐ kuari u hiŋ ú ga yuu u jaari la.
66021003	N nuu loobii bɛl n lii koori kara la be di ra la bᴐᴐnɛɛ. U ŋᴐ, Ií ra nuu ɛŋ. Kᴐraawiizi duuri bᴐr jaa du newea benii. U ni baa daŋ jaa du de. Ba daŋ birgi u nɛra, ú ge ɛɛ ba mɛɛ Kᴐraawiizi di du ba be.
66021004	U daŋ fiizi sinii maa ba siwee ni. Siu ge wàá ka du de. Biinichᴐg ni kalu ni bᴐwii wàá ka du de. Lugli wia la tunnᴐᴐ.
66021005	Unla n soge koori kara la ni la ŋᴐ, Ií na. N gillᴐᴐ kummaa birgi afalaa, di kaa ŋᴐ, Sɛbi a wia dau, dikuu bɛɛwiai n wiŋᴐzi naa ɛɛ wibiire. Waa daraa dᴐᴐwɛ.
66021006	Denii u ŋᴐ, A maanii. Minuu lugli, minuu kaa tuna. Minuu ra faari wia, minuu kaa ra tunaa. Di nɛr maa ra wii ninyᴐgzi, n daŋ gil u la bᴐr la miibᴐᴐ nii n na bul di ga nyᴐᴐ a nii pɛɛpɛɛ.
66021007	Nɛr la n wette di kpegli Sitaani, u daŋ na wia naa maa. N daŋ ɛɛ u mɛɛ Kᴐraawiizi, ú ge ɛɛ n bie.
66021008	Ka banla n na ᴐm ani banla n waa yardi, banla n doŋ ba hinaa ani banla n ɛɛ nɛkpuura ni sɛnsɛnna ni tagbizi ɛɛra ni vugkuara ni banla maa n na dar nɛra, baabuu hotte bᴐr la niŋ n suwee lugᴐ muu di fuuh di ra sᴐᴐhri jilbi la. Siu bunɛɛ hinnɛ guŋ.
66021009	Denii mɛlikazi aniidaanɛɛ la n faa kpogli hɛnni ni tᴐᴐrᴐᴐ tuna aniidaanɛɛ la bɛl ba wa ŋᴐ n be, Ba ń baglii Pebii haŋfalii la.
66021010	Kᴐraawiizi Dumnanii izi n ni, u kpaŋ kaali bizenzeŋ bɛl nyuu. A bii jaŋzi la chinne werge. Denii u bagliŋ Jɛrusalɛm la n lii Kᴐraawiizi be di ra tuu di ɛɛ bolnanii la.
66021011	Kᴐraawiizi chaanaa ra chaani u maa u ɛɛ lugᴐ binanii la banna yir jaspɛr la n wesse werge maa di du yelem la.
66021012	Koŋliizeŋ bɛl jaŋzi n la chiŋ werge baruu. U dominuuzi du fidaanɛɛ. Mɛlikazi fidaanɛɛ ge chi dominuuzi la nuuzi. Ba sɛbi Izrɛl hina dizi fidibanɛɛ la sᴐna di dau dominuuzi la ni.
66021013	U wiifurii paga la, dominuuzi ahoroo du de. U wiikakag paga ge, dominuuzi ahoro du de. U wiicholii paga, dominuuzi ahoroo du de ge. U wiikakag nɛɛhiŋ ge, u dominuuzi ahoro du de.
66021014	Bia la ban chiŋŋɛɛ di ma koŋlii hᴐŋ a ni la ge du fidaanɛɛ. Pebii la huŋhunna fidibanɛɛ la sᴐna ge du a bia ni.
66021015	Mɛlika la n nuu n na ŋᴐ wia la kpogli salim daa ú kpa ra mɛgzi bol la ni u dominuuzi ni u koŋlaa la.
66021016	A bol du kᴐŋlᴐŋ ninɛɛ. U wassi ni u jaŋzi maa mɛgzi. U kpa daa la di ra mɛgzi. U jaŋzi ɛɛ maayilzi kalfa bufidaanuere. U jaŋzi ni u wassi ni u chiŋ laŋaa maa ɛɛ kpannɛ.
66021017	U kaa mɛgzi koŋlaa la. U chiŋ laŋaa ge ɛɛ naazi kalfa anɛɛ ni fidaanumbɛl. Newee mɛgzaarɛ guŋ. Aabuu u kpa di ra mɛgzi.
66021018	Jaspɛr labuu ba kpa ma u koŋlaa. A bol himmaa ge, salimnanii n du yelem alugᴐ digiire ba kpa di mau.
66021019	Binanaa la baŋ kpawɛɛ faari a koŋlaa zɛɛ la ge sᴐnaa keŋ. Lugli hiŋ ɛɛ jaspɛr, nɛɛhiŋ ɛɛ saafaya, horohiŋ ɛɛ agat, naazuhiŋ ge ɛɛ ɛmɛrald,
66021020	nuehiŋ ge ɛɛ ᴐnigs, numbɛlhiŋ ɛɛ karnɛliᴐn, niidaanɛɛ hiŋ ɛɛ kuats, ŋmantannaazihiŋ ge ɛɛ bɛril, kabɛlhiŋ ge ɛɛ topas, fihiŋ ge ɛɛ kalsidoni, fidikpaŋhiŋ ɛɛ turkois, fidaanɛɛhiŋ ge ɛɛ amɛtis.
66021021	Dominuuzi fidaanɛɛ la ge, kunnanaa la banna yir pɛɛl la bɛllɛ tᴐ a maa. A bol ŋmɛnizi ge ɛɛ salima dee bɛl n du yelem alugᴐ digii.
66021022	Maa Kᴐraawiizi jaamidia nawɛɛ de, dikuu bɛɛwiai, ba Dᴐᴐri Kᴐraawiizi la n ɛɛ Fᴐŋŋa maa Hiŋ la ni Pebii la ɛɛ jaamidiarɛ.
66021023	Bol la ge, a waa kaa ɛɛ lugᴐ wiizi ni fintina n niŋ chaani de. Gunnɛ a waa kaa ɛɛ lugᴐ baagu ge n niŋ chaani. Kᴐraawiizi chaanaarɛ ninna chaani de. Pebii labuu ɛɛ a bol fintina.
66021024	Durnya nɛra danna vol u chaanaa la biini, dúrnya koora ni ba girme ge maa wa zuu u biini.
66021025	U dominuuzi la wàá tᴐ hᴐpizaa ni. Hamuŋa ge wàá du de.
66021026	Durnya nɛra girme ni ba kunnanaa maanii bá kpa zuu de.
66021027	Ka kunchᴐgaawaa bɛl maa wàá wer zuu de. Nɛra la maa n na ɛɛ wikuna di dᴐᴐ daraa bɛl maa wàá wer zuu de. Banla ban sɛbi ba sᴐna di dau Pebii miibᴐᴐ hᴐŋ la biini la, ba bɛnnɛ niŋ zuu de.
66022001	Denii u bagliŋ muu bɛl n lii Kᴐraawiizi ni Pebii la koori kara la be. A nii dᴐᴐ miibᴐᴐrɛ di du yelem
66022002	di chᴐᴐ a bol ŋmɛnɛɛ baambaaŋ di pal di ra la. Miibᴐᴐ daa bɛl chi u keŋkere bɛl. Bɛl ge chi u keŋkere bɛl hiŋ. A nᴐna nᴐnaa dizi du fidaanɛɛ. Baagu maa a ᴐᴐ nᴐŋ nᴐndee kpaŋ. U paŋwoori ge ra chaa durnya.
66022003	Kunla maa Kᴐraawiizi n see nua wàá du a bol. Kᴐraawiizi ni Pebii koori kara la daŋ du de. U balaa daŋ ᴐᴐ ra jaamuu,
66022004	di ra binni u siwee, ú sᴐŋ ge du ba hilli.
66022005	Hamuŋa wàá du de. Ba wàá ka nyiŋŋi fintina ni wiizi gba, dikuu bɛɛwiai, ba Dᴐᴐri Kᴐraawiizi daŋ ᴐᴐ ra chaani ba ni. Ba danna di kora di hanna la saŋaa saŋa maa.
66022006	Denii mɛlika la ŋᴐ n be, wiŋᴐzi naa ɛɛ wibiire. A waa daraa maa dᴐᴐwɛ. Yaa Dᴐᴐri Kᴐraawiizi la n faa izi dᴐgtɛɛzi la ni la, waabuu hum u mɛlika u balaa be ú bagli baa wia la n niŋ wa ɛɛ filaŋkennaa.
66022007	Ií ra nuu ɛŋ. N daŋ ba manaŋ. Bᴐsᴐna hinnɛ unla n niŋ hiŋ wia naa n sɛbɛɛ hᴐŋ naa biini naa.
66022008	Mìŋ́ Jᴐnnɛ nuu wia naa maa di naa. Miŋ wa nuua di naa la, n chᴐᴐ mɛlika la n bagliŋ a wia see ŋᴐ ń jaamuu.
66022009	Ka u ŋᴐ, Gilɛɛ ɛɛ guŋ. N gba ɛɛ u balii bɛllɛ alugᴐ i ni i dᴐŋa hina dᴐgtɛɛzi la ni banla n na hiŋ wia la n du hᴐŋ naa biini la. Kᴐraawiizii í jaami.
66022010	U kaa ŋᴐ n be, Gilɛɛ wa kpa wia naa n du hᴐŋ naa biini naa di ra suah, ka ra bagli wia la n niŋ wa ɛɛ la, dikuu bɛɛwiai, a wia saŋa ra dugluu.
66022011	Nɛr la n na ɛɛ wichᴐgaa, ú haa ra ɛɛ a wichᴐgaa. Nɛr la n na ɛɛ wikuna, ú haa ra ɛɛ a wikuna. Nɛr la n na ɛɛ winanaa, ú haa ra ɛɛ winanaa la. Nɛr la n waa doŋa maa dᴐᴐwɛ u ni, ú haa du guŋ.
66022012	Ií ra nuu ɛŋ. N daŋ ba manaŋ. Kinturgaa la min niŋ turgi la du n benii. N daŋ turgi nɛr maa ani gunla uŋ hummɛ.
66022013	Minuu lugli. Minuu kaa tuna. Minuu tᴐ see di kaa tᴐ har. Minuu ra faari wia. Minuu kaa ra tunaa.
66022014	Bᴐsᴐna hinaa banla n chag ba wɛjɛzi la ka bá wer di di miibᴐᴐ daa la nᴐna di ᴐᴐ wer ra zuu a bol dominuuzi ba kipar.
66022015	Nɛkuna, tagbi ɛɛra, sɛnsɛnna, nɛkpuura, vugkuara ni banla maa n na nyiŋŋi daraa di ra kanni kara la, ba maa du bosseere.
66022016	Mìŋ́ Yeesuu hum n mɛlika la ú wer baglii wiŋᴐzi naa í bagli n hiŋra la. Minuu Deevid dee faaraa, minuu kaa ɛɛ u naana bɛl. Minuu chᴐᴐzin chinchiŋwilii la n na chaani werge la.
66022017	Kᴐraawiizi Dumnanii ni haŋfalii la ŋᴐ, A ba. Hinla maa n nuuwɛ, í ge ŋᴐ, A ba. Nɛr la maa n na wii ninyᴐgzi, ú ra ba. Nɛr la maa n na nyiŋŋi lugᴐ u ba wa nyᴐᴐ miibᴐᴐ nii la pɛɛpɛɛ, ú ra ba.
66022018	N ŋᴐ ń karfi nɛr la maa n nuu wia naa n du hᴐŋ naa biini di ra bagli wia la n niŋ haa wa ɛɛ labuu lugᴐ, di bɛl maa wa jaa wii maa a ni, Kᴐraawiizi daŋ duu tᴐᴐrᴐᴐzi la miŋ bagli a wia hᴐŋ naa biini la.
66022019	Di bɛl maa kaa wa mᴐŋ wiŋᴐzi naa ni tama maa, Kᴐraawiizi wàá tɛu miibᴐᴐ daa la nᴐna ú di. Wàá tɛu bᴐr u bolnanii la biini. Wàá zum anniizi min bagli a wia hᴐŋ naa biini naa.
66022020	Unla n ɛɛ wia naa maa daansɛɛ ŋᴐwᴐᴐrɛ, N daŋ ba manaŋ. Aamin. N Dᴐᴐri Yeesu, a ba manaŋ.
66022021	Yáa Dᴐᴐri Yeesu Kristo hiini ii maa. Aamin.
