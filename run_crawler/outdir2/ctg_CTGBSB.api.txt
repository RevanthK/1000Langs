40001001	ইসা মসিহ্ দাউদর বংশর আর দাউদ ইব্রাহিমর বংশর মানুষ। ইসা মসিহ্‌র বংশর তালিকা এই:
40001002	ইব্রাহিমর ফোয়া ইসহাক; ইসহাকর ফোয়া ইয়াকুব; ইয়াকুবর ফোয়া এহুদা আর য়িবার ভাইঅক্যল;
40001003	এহুদার ফোয়া ফেরস আর সেরহ - য়িতারার মা আছিল্ তামর; ফেরসর ফোয়া হিষ্রোন; হিষ্রোনর ফোয়া রাম;
40001004	রামর ফোয়া অম্যিনাদব; অম্যিনাদবর ফোয়া নহশোন; নহশোনর ফোয়া সল্‌মোন;
40001005	সল্‌মোনর ফোয়া বোয়স - য়িবার মা আছিল্ রাহব; বোয়সর ফোয়া ওবেদ - য়িবার মা আছিল্ রুত; ওবেদর ফোয়া ইয়াসি;
40001006	ইয়াসির ফোয়া বাদশা দাউদ। দাউদর ফোয়া সোলায়মান - য়িবার মা আছিল্ উরিয়ার রারি বউ;
40001007	সোলায়মানর ফোয়া রহবিয়াম; রহবিয়ামর ফোয়া অবিয়; অবিয়র ফোয়া আসা;
40001008	আসার ফোয়া যিহোশাফট; যিহোশাফটর ফোয়া যোরাম; যোরামর ফোয়া উষিয়;
40001009	উষিয়র ফোয়া যোথম; যোথমর ফোয়া আহস; আহসর ফোয়া হিষ্কিয়;
40001010	হিষ্কিয়র ফোয়া মানশা; মানশার ফোয়া আমোন; আমোনর ফোয়া যোশিয়;
40001011	যোশিয়র ফোয়া যিকনিয় আর য়িবার ভাইঅক্যল - ইসরাইল জাতিরে বেবিলন দেশত বন্দি ইসাবে লই যাইবার সমত ইতারা আছিল্।
40001012	যিকনিয়র ফোয়া শল্‌টিয়েল - ইসরাইল জাতিরে বেবিলনত বন্দি গরিয়েনে নিই যাইবার ফরদি ইবার জন্ম অইয়্যেল্; শল্‌টিয়েলর ফোয়া সরুব্যাবিল;
40001013	সরুব্যাবিলর ফোয়া অবিহুদ; অবিহুদর ফোয়া ইলিয়াকিম; ইলিয়াকিমর ফোয়া আসোর;
40001014	আসোরর ফোয়া সাদোক; সাদোকর ফোয়া আখিম; আখিমর ফোয়া ইলিহুদ;
40001015	ইলিহুদর ফোয়া ইলিয়াসর; ইলিয়াসরর ফোয়া মত্তন; মত্তনর ফোয়া ইয়াকুব;
40001016	ইয়াকুবর ফোয়া ইউসুফ - ইবা মরিয়ামর জামাই। এই মরিয়ামর গর্ভত ইসা, যিবারে মসিহ্ হোয়া অঅ, য়িবার জন্ম অইয়্যেল্।
40001017	এন্ গরিয়েনে ইব্রাহিমর ত্যুন দাউদ ফইয্যন্ত সৈদ্য ফুরুষ; দাউদর ত্যুন বেবিলনত বন্দি গরি লই যাইবার সময় ফইয্যন্ত সৈদ্য ফুরুষ; বেবিলনত বন্দি অইবার ফরর ত্যুন মসিহ্ ফইয্যন্ত সৈদ্য ফুরুষ।
40001018	ইসা মসিহ্‌র জন্ম এন্ গরিয়েনে অইয়্যেল্। ইউসুফর লগে ইসার মা মরিয়ামর বিয়ার ঠিগ অইয়্যেল্, কিন্তু য়িতারা এক লগে থাকিবার আগদিই ফাক-রুহ্‌র কুদরতিত মরিয়াম গর্ভিতা অইয়্যেল্।
40001019	মরিয়ামর জামাই ইউসুফ সত মানুষ আছিল্, কিন্তু তেঁই মানুষর সাম্‌নদি মরিয়ামরে শরমত ফেইল্‌তো নঅ চাইল্; য়িয়ানর লাই তেঁই গোফনে য়িবারে তালাক দিবো বুলিয়েনে ঠিগ গরিল্।
40001020	ইউসুফ যহন এগিন লইয়েনে ভাইব্‌‌তো আছিল্ তহন মাবুদর এক ফেরেস্‌তা হ্যোয়াবত দেহ্যা দিয়েনে য়িবারে হইল্, “দাউদর বংশধর ইউসুফ, মরিয়ামরে বিয়া গইত্যে নঅ ডরাইয়ো, হারন য়িবার গর্ভত যিয়ান অইয়্যে য়িয়ান ফাক-রুহ্‌র কুদরতিতই অইয়্যে। য়িবার উগ্যুয়া ফোয়া অইবো।
40001021	তুঁই য়িবার নাম ইসা রাকিবা, হারন য়িবা য়িবার মানুষঅক্যলরে য়িতারার গুনাহ্‌র ত্যুন নাজাত দিবো।”
40001022	এগিন অইয়্যেল্ যেন্ নবির মইধ্য দিয়েনে মাবুদ এই দে হতা হইয়্যেল্ য়িয়ান ফুরন অঅ:
40001023	“একজন আবিয়াতা সতি মাইয়্যা গর্ভিতা অইবো, আর য়িবার উগ্যুয়া ফোয়া অইবো; য়িবার নাম রাকা অইবো ইম্যানুয়েল।” এই নামর মানি অইল্, আঁরার লগে আল্লাহ্।
40001024	মাবুদর ফেরেস্‌তা ইউসুফরে যেইল্যা উকুম দিয়্যেল্, ঘুমর ত্যুন উঢিয়েনে য়িবা য়েইল্যাই গরিল্। য়িবা মরিয়ামরে বিয়া গরিল্,
40001025	কিন্তু ফোয়ার জন্ম নঅ অঅন ফইয্যন্ত য়িবার লগে একত্রে নঅ থাকিল্। ফরদি ইউসুফ ফোয়াউয়ার নাম ইসা রাকিল্।
40002001	এহুদিয়া ফদেশর বেথেলহেম গেরামত ইসার জন্ম অইয়্যেল্। তহন বাদশা আছিল্ হেরোদ। ফুক্‌দেশর ত্যুন হয়েকজন ফন্ডিত জেরুজালেমত আইয়েনে হইল্,
40002002	“ইহুদিঅক্যলর যে বাদশার জন্ম অইয়্যে য়িবা হডে? ফুকমিক্যাদির আসমানত আঁরা য়িবার তারা দেকিয়েনে মেডিত উইত অই তেঁইরে সম্যান দেহ্যাইতাম আস্যি।”
40002003	এই হতা উনিয়েনে বাদশা হেরোদ আর য়িবার লগে জেরুজালেমর অইন্য বেক্যিনে ওস্তির অই উঢিল্।
40002004	হেরোদ বেক মেইন ইমাম আর আলেমঅক্যলরে ডাকিয়েনে ফুছার গরিল্‌ মসিহ্‌র জন্ম হডে অইবো।
40002005	য়িতারা য়িবারে হইল্, “এহুদিয়ার বেথেলহেম গেরামত তেঁইর জন্ম অইবো, হারন নবি এই হতা লেইক্যে:
40002006	এহুদিয়া ফদেশর বেথেলহেম, এহুদিয়ার মইধ্যে তুঁই হনঅ মতেই ছোড নঅ, হারন তোঁয়ার মইধ্যর ত্যুনই এন্ একজন শাসনহত্যা আইবো যিবা আঁর ইসরাইল জাতিরে ফরিচালানা গরিবো।”
40002007	তহন হেরোদ য়েই ফন্ডিতঅক্যলরে গোফনে ডাকাইল্ আর জানি লইল্ ঠিগ হন্ সমত তারাউয়া দেহ্যা গেইয়্যেল্।
40002008	তেঁই ফন্ডিতঅক্যলরে এই হতা হইয়েনে বেথেলহেমত ফাটাই দিল্, “অনরা যাইয়েনে ভালা গরি য়েই লেদাফোয়াউয়ার তালাইশ গরন। য়িবারে তালাইল গরিয়েনে ফাইলে ফর আঁরে জানাইবান যেন্ আঁইঅ যাইয়েনে মেডিত উইত অই য়িবারে সম্যান দেহ্যাইত্ ফারি।”
40002009	বাদশার হতা উনিয়েনে ফন্ডিতঅক্যলে গেল‌্ গই। য়িতারা ফুকমিক্যাদি যে তারাউয়া দেইক্যেল্ য়েই তারাউয়া য়িতারার আগদি আগদি চলিল্। লেদাফোয়াউয়া যেডে আছিল্ য়েই ঘরর উঅরদি আইয়েনে নঅ থামন ফইয্যন্ত তারাউয়া চইল্‌তোই থাকিল্।
40002010	তারাউয়া দেকিয়েনে ফন্ডিতঅক্যলে বউত খুশি অইয়েনে ঘরর মইধ্যে ঢুকিল্ আর য়েই লেদাফোয়াউয়ারে তেঁইর মা মরিয়ামর হাছে দেকিত্ ফাইল্। তহন য়িতারা মেডিত উইত অইয়েনে য়েই লেদাফোয়াউয়ারে সম্যান দেহ্যাইল্ আর য়িতারার বক্‌স খুলিয়েনে তেঁইরে সোনা, লোবান আর গন্দরস উফহ্যার দিল্।
40002012	ফরদি আল্লাহ্ হ্যোয়াবত য়িতারারে সাবধান গরি দিল্ যেন্ য়িতারা হেরোদর হাছে ফিরি নঅ যাআ। তহন য়িতারা অইন্য ফথদি নিজরার দেশত ফিরি গেল্।
40002013	ফন্ডিতঅক্যলে যাইবা গইর ফর মাবুদর এক ফেরেস্‌তা হ্যোয়াবত ইউসুফরে দেহ্যা দিয়েনে হইল্, “উঢ, ফোয়াউয়া আর য়িবার মারে নিয়েনে মিসর দেশত ধাই যঅ আর আঁই যেতদিন নঅ হই য়েতদিন ফইয্যন্ত য়েডেই থাক, হারন ফোয়াউয়ারে মারি ফেলিবার লাই হেরোদ য়িবার তালাইশ গরিবো।”
40002014	তহন ইউসুফ উঢিয়েনে য়েই ফোয়া আর য়িবার মারে নিয়েনে য়েই রাতিয়াই মিসরত রঅনা অইল্ আর হেরোদর মরন ফইয্যন্ত য়েডেই রইল্। ইয়ান ঘটিল্ যেন্ নবির মইধ্য দিয়েনে মাবুদ এই দে হতা হইয়্যেল্ য়িয়ান ফুরন অঅ: আঁই মিসরর ত্যুন আঁর ফোয়ারে ডাকি আন্যিলাম।
40002016	ফন্ডিতঅক্যলে য়িবারে ঠগাইয়ে দেকিয়েনে হেরোদ বউত গোস্যা অই গেল্। য়েই ফন্ডিতঅক্যলর হাছর ত্যুন য়িবা যে সময়র হতা জানি নিয়্যেল্ য়েই সময়র ইসাব মতন দুই বছর আর য়িয়ানর হম বয়সর যেত মরতফোয়া বেথেলহেম আর য়িয়ানর আশফাশর জাগাগিনত আছিল্ বেক্যিনরে মারি ফেলিবার উকুম দিল্।
40002017	য়িয়ানত নবি ইয়ারমিয়ার মইধ্য দিয়েনে এই দে হতা হোয়া অইয়্যেল্ য়িয়ান ফুরন অইল্:
40002018	রামাত বউত হাঁদাহাঁদির আবাজ উনা যাআর; রাহেলা য়িবার ফোয়াছার লাই হাঁদের, কিছুতই আন্তা নঅ অঅর, হারন য়িতারা আর নাই।
40002019	হেরোদ মরি যাইবার ফরদি মাবুদর এক ফেরেস্‌তা মিসর দেশত ইউসুফরে হ্যোয়াবত দেহ্যা দিয়েনে হইল্,
40002020	“উঢ, ফোয়াউয়া আর য়িবার মারে লইয়েনে ইসরাইল দেশত ফিরি যঅ। ফোয়াউয়ারে যারা মারি ফেইল্‌তো চাইয়্যেল্ য়িতারা মরি গেইয়্যে।”
40002021	তহন ইউসুফ উঢিয়েনে য়েই ফোয়াউয়া আর য়িবার মারে লইয়েনে ইসরাইল দেশত গেল্।
40002022	এহুদিয়া ফদেশত য়েই সমত হেরোদর ফরদি য়িবার ফোয়া আর্খিলায় বাদশা অইয়্যেল্। এই হতা উনিয়েনে ইউসুফ য়েডে যাইতো ডরাইল্। ফরদি হ্যোয়াবত উকুম ফাইয়েনে তেঁই গালিল ফ্রদেশত গেল্ গই,
40002023	আর নাসরত নামর উগ্যুয়া গেরামত যাইয়েনে থাইক্‌তো লাগিল্। ইয়ান ঘটিল্ যেন্ নবিঅক্যলর মইধ্য দিয়েনে এই দে হতা হোয়া অইয়্যেল্ য়িয়ান ফুরন অঅ: “য়িবারে নাসরতিয় বুলি ডাকা অইবো।”
40003001	ফরদি তরিকাবন্দিদাতা ইয়াহিয়া এহুদিয়ার মরুভুমিত আইয়েনে এই বুলি তবলিগ গইত্যো লাগিল্,
40003002	“তঅবা গর, হারন বেহেস্‌তি রাইজ্য হাছে আই গেইয়্যে।”
40003003	এই ইয়াহিয়ার বিষয়েই নবি ইশাইয়া হইয়্যেল্, মরুভুমিত একজনর গলার আবাজ চিল্যাইয়েনে জানার, “তোঁয়ারা মাবুদর ফথ ঠিগ গর; তেঁইর রাস্তা সুজা গর।”
40003004	ইয়াহিয়া উঢর কেঁশর হঅর ফিন্‌তো আর য়িবার হোঁঅরত চামরার হোঁঅর-বাঁধনি আছিল্। য়িবা খেরগুয়া ফরিং আর বনর মধু হ্যাইতো।
40003005	জেরুজালেম, গোডা এহুদিয়া আর জদ্যান দইজ্যার চাইরোফাশর মানুষঅক্যলে য়েই সমত য়িবার হাছে আইস্‌তো লাগিল্।
40003006	এই মানুষঅক্যলে যহন নিজরার গুনাহ্ সিকার গরিল্ তহন ইয়াহিয়া জদ্যান দইজ্যাত য়িতারারে তরিকাবন্দি দিল্।
40003007	ফরদি ইয়াহিয়া দেকিল্ বউত ফরিশি আর সদ্যুকি তরিকাবন্দি নিবার লাই য়িবার হাছে আইয়্যের। য়িবা য়িতারারে হইল্, “আঁফর বংশধরঅক্যল! আল্লাহ্‌র যে গজব লামি আইয়্যের য়িয়ানর ত্যুন ধাই যাইবার এই বুদ্যি তোঁয়ারারে হনে দিল্?”
40003008	ভালা, তোঁয়ারা দে তঅবা গইজ্যো য়িয়ানর উফযুক্ত ফল তোঁয়ারার জিবনত্ দেহ্যঅ।
40003009	তোঁয়ারা ইব্রাহিমর বংশর মানুষ, ইয়ান নিজরার মনত হইত্ ফারিবার হতা চিন্তাঅ নঅ গইজ্যো। আঁই তোঁয়ারারে হইর, আল্লাহ্ এই ফাত্যোরগিনর ত্যুন ইব্রাহিমর বংশধর বানাইত্ ফারে।
40003010	গাছর গোড়াত্‌ কুরুইল লাগাইন্যাই আছে। যে গাছত ভালা ফল নঅ ধরে য়িয়ান হাডিয়েনে আগুনত ফেলাই দেয়া অইবো।
40003011	তঅবা গইজ্যো বুলিয়েনে আঁই তোঁয়ারারে ফানিত তরিকাবন্দি দিইর, কিন্তু আঁর ফরদি যিবা আইয়ের য়িবা আঁর ত্যুন বউত শক্তিশালি। আঁই তেঁইর জুতা বইবারঅ যৈগ্য নঅঅ। তেঁই ফাক - রুহ্ আর আগুনত তোঁয়ারারে তরিকাবন্দি দিবো।
40003012	কুলা তেঁইর আততই আছে আর তেঁইর ফসল মাড়াইবার জাগা তেঁই ভালা গরিয়েনেই সাফ গরিবো। তেঁই তেঁইর ফসল গোলাত জমাইবো, কিন্তু যে আগুন হনঅ দিনঅ নঅ নিফে য়েই আগুনত তুইষ ফোড়াই ফেলিবো।
40003013	য়েই সমত ইসা তরিকাবন্দি লইবার লাই গালিলর ত্যুন জদ্যান দইজ্যার ফারত ইয়াহিয়ার হাছে আইল্।
40003014	ইয়াহিয়া কিন্তু তেঁইরে এই হতা হইয়েনে বাধা দিতো চেষ্টা গরিল্, “আঁরই বরং অনর হাছর ত্যুন তরিকাবন্দি লঅন দরহার; আর অনে কিনা আইস্‌তা লাইগ্যোন আঁর হাছে।”
40003015	তহন ইসা তেঁইরে হইল্, “কিন্তু এবার এইল্যাই অক, হারন আল্লাহ্‌র ইছ্যা এন্ গরিয়েনেই আঁরার ত্যুন ফুরন গরন উচিত।” তহন ইয়াহিয়া রাজি অইল্।
40003016	তরিকাবন্দি নিবার ফর ইসা ফানির ত্যুন উঢি আইবার লগে লগেই তেঁইর সাম্‌নদি আসমান খুলি গেল্। তেঁই আল্লাহ্‌র রুহ্‌রে হইতোরর মতন অইয়েনে তেঁইর উঅরদি লামি আইস্‌তো দেকিল্।
40003017	তহন বেহেস্‌তর ত্যুন হোয়া অইল্, “ইবাই আঁর মহব্যতর ফোয়া, ইবার উঅর আঁই বউত খুশি।”
40004001	ইয়ার ফরদি ফাক-রুহ্ ইসারে মরুভুমিত লই গেল্ যেন্ ইবিলিস ইসারে লোভ দেহ্যাইয়েনে গুনাহ্‌ত ফেলিবার চেষ্টা গরিত্ ফারে।
40004002	য়েডে চল্যিশ দিন আর চল্যিশ রাইত রোজা রাকিবার ফরদি ইসার ভুগ লাগিল্।
40004003	তহন ইবিলিস আইয়েনে তেঁইরে হইল্, “তুঁই যুদি ইব্‌নুল্লাহ্ অঅ তইলে এই ফাত্যোরগিনরে রুটি অই যাইতো হঅ।”
40004004	ইসা জোয়াবে হইল্, “ফাক্-কিতাবত লেহ্যা আছে, মানুষ হ্যালি রুটিতই নঅ বাঁচে, কিন্তু আল্লাহ্‌র মুকর ফত্যিউয়া কালামেই বাঁচে।”
40004005	তহন ইবিলিস ইসারে ফবিত্র শঅর জেরুজালেমত লই গেল্ আর বায়তুল মোকাদ্যসর এক্যবারে উঅরে য়িবারে থিয়া গরাইয়েনে হইল্,
40004006	“তুঁই যুদি ইব্‌নুল্লাহ্ অঅ তইলে ফাল দিয়েনে নিচদি ফর, হারন ফাক-কিতাবত লেহ্যা আছে, আল্লাহ্ তেঁইর ফেরেস্‌তাঅক্যলরে তোঁয়ার বিষয়ে উকুম দিবো; য়িতারা তোঁয়ারে আত দিয়েনে ধরি ফেলিবো যেন্ তোঁয়ার ঠেংগত ফাত্যোরর আঘাত নঅ লাগে।”
40004007	ইসা ইবিলিসরে হইল্, “আবার এই হতাঅ লেহা আছে, তোঁয়ার মাবুদ আল্লাহ্‌রে তুঁই ফরিক্যা গইত্যা নঅ যাইয়্যো।”
40004008	তহন ইবিলিস আবার তেঁইরে বউত উচুল উগ্যুয়া ফাআরত লই গেল্ আর দুনিয়ার বেক রাইজ্য আর য়েগিনর জাকজমক দেহ্যাইয়েনে হইল্,
40004009	“তুঁই যুদি মেডিত ফরিয়েনে আঁরে সইদা গর তইলে এগিন বেক্যিনই আঁই তোঁয়ারে দিয়োম।”
40004010	তহন ইসা তারে হইল্, “দুর অঅ, ইবিলিস। ফাক্-কিতাবত লেহ্যা আছে, তুঁই তোঁয়ার মাবুদ আল্লাহ্‌রেই ডরাইবা, হ্যালি তেঁইরই এবাদত গরিবা।”
40004011	তহন ইবিলিস তেঁইরে ছাড়িয়েনে গেল্ গই, আর ফেরেস্‌তাঅক্যলে আইয়েনে তেঁইর সেবা গইত্যো লাগিল্।
40004012	ফরদি ইসা উনিল্ ইয়াহিয়ারে জেলহ্যানাত বাঁধি রাকা অইয়্যে। তহন তেঁই গালিলত্ গেল্ গই আর নাসরত গেরাম ছাড়িয়েনে সবুলুন ও নফ্‌তালি এলাহার মইধ্যে সাগর ফারর কফরনাহুম শঅরত যাইয়েনে রইল্।
40004014	ইয়ান অইল্ যেন্ নবি ইশাইয়ার মইধ্য দিয়েনে এই দে হতা হোয়া অইয়্যেল্ য়িয়ান ফুরন অঅ:
40004015	সবুলুন আর নফ্‌তালি এলাহার, সমুদ্রর মিক্যাদির, জদ্যানর অইন্য ফারর আর অ-ইহুদিঅক্যলর গালিলর
40004016	যে মানুষঅক্যলে আঁধারত থাকে, য়িতারা বিরাট নুর দেকিত্ ফাইবো। যারা ঘন আঁধারর দেশত থাকে, য়িতারার হাছে ফঅর দেহ্যন অইবো।
40004017	য়েই সময়র ত্যুন ইসা এই হইয়েনে তবলিগ গইত্যো লাগিল্, “তঅবা গর, হারন বেহেস্‌তি রাইজ্য হাছে আই গেইয়্যে।”
40004018	ইসা গালিল সাগরর ফার দিয়েনে যাইবার সমত শিমোন, যিবারে ফিতর হোয়া অঅ আর য়িবার ভাই আন্দ্রিয়রে দেকিত্ ফাইল্। য়িতারা সাগরত জাল মাইত্যো আছিল্, হারন য়িতারা আছিল্ জাইল্যা।
40004019	ইসা য়িতারারে হইল্, “আঁর লগে আইয়্যো, আঁই তোঁয়ারারে মানুষ ধরার জাইল্যা বানাইয়োম।”
40004020	তহনই য়িতারা জাল ফেলি রাকিয়েনে ইসার লগে গেল্।
40004021	য়েডের ত্যুন আগাই যাইয়েনে তেঁই ইয়াকুব আর ইউহোন্যা নামর অইন্য দুই ভাইঅরে দেকিত্ ফাইল্। য়িতারা আছিল্ সিবদিয়র ফোয়া। য়িতারার বাবা সিবদিয়র লগে নোকাত বইয়েনে য়িতারা জাল ঠিগ গইত্যো আছিল্। ইসা য়েই দুই ভাইঅরেঅ ডাকিল্।
40004022	য়িতারা তহনই য়িতারার নোকা আর বাবারে ছারিয়েনে ইসার লগে গেল্।
40004023	গালিল ফদেশর বেক জাগা ঘুরি ঘুরি ইহুদিঅক্যলর বিন্য বিন্য মজলিস-হ্যানাত ইসা শিক্যা দিতো লাগিল্। এগিন বাদে তেঁই বেহেস্‌তি রাইজ্যর সুহ্যবর তবলিগ গইত্যো আর মানুষঅক্যলর বেক ডইল্যা বেরাম ভালা গইত্যো লাগিল্।
40004024	গোডা সিরিয়া দেশত্ তেঁইর হতা ছরাই ফরিল্। যে মানুষগিন নানান ডইল্যা বেরামে আর বউত যন্ত্রনায় হষ্ট ফাইতো আছিল্, যারারে ভুতে ধইজ্যেল্ আর যারা মির্‌গি ও অবশ-বেরামে ভুইগ্‌তো আছিল্, মানুষঅক্যলে য়িতারারে ইসার হাছে আনিল্। তেঁই য়িতারা বেক্যিনরে বেরামর ত্যুন ভালা গরিল্।
40004025	গালিল, দেকাফলি, জেরুজালেম, এহুদিয়া আর জদ্যানর অইন্য ফারর ত্যুন বউত মানুষ ইসার ফিছদি ফিছদি চলিল্।
40005001	ইসা বউত মানুষ দেকিয়েনে ফাআরর উঅর উঢিল্। তেঁই বইবার ফর তেঁইর উম্যতঅক্যলে তেঁইর হাছে আইল্।
40005002	তহন তেঁই উম্যতঅক্যলরে এই হইয়েনে শিক্যা দিতো লাগিল্:
40005003	“মোবারক য়িতারা, যারা দিলত্ নিজরারে গরিব মনে গরে, হারন বেহেস্‌তি রাইজ্য য়িতারারই।
40005004	মোবারক য়িতারা, যারা দুক্য গরে, হারন য়িতারা সান্তনা ফাইবো।
40005005	মোবারক য়িতারা, যারার সভাব নরম, হারন দুনিয়া য়িতারারই অইবো।
40005006	মোবারক য়িতারা, যারা জান-ফরান দিয়েনে আল্লাহ্‌র ইছ্যামতন সইল্‌তো চাআ। হারন য়িতারার য়েই ইছ্যা ফুরন অইবো।
40005007	মোবারক য়িতারা, যারা দয়ালু, হারন য়িতারা দয়া ফাইবো।
40005008	মোবারক য়িতারা, যারার দিল্ হ্যাঁটি, হারন য়িতারা আল্লাহ্‌রে দেকিত্ ফাইবো।
40005009	মোবারক য়িতারা, যারা মানুষঅক্যলর জিবনত শান্তি আনিবার লাই মিন্যোত গরে, হারন আল্লাহ্ য়িতারারে নিজর ফোয়াছা বুলি ডাকিবো।
40005010	মোবারক য়িতারা, যারা আল্লাহ্‌র ইছ্যামতন সইল্‌তো যাইয়েনে জুলুম সইজ্য গরে, হারন বেহেস্‌তি রাইজ্য য়িতারারই।
40005011	“মোবারক তোঁয়ারা, যহন মাইন্‌ষ্যে আঁর লাই তোঁয়ারারে অফমান গরে আর জুলুম গরে ও মিছা হতা হইয়েনে তোঁয়ারার নামে অক্যল সমত হ্যারাফ হতা হঅ।
40005012	তোঁয়ারা আনন্দ গইজ্যো আর খুশি অইয়্যো, হারন বেহেস্‌তত তোঁয়ারার লাই বিরাট ফুরস্কার আছে। তোঁয়ারার আগদি যে নবিঅক্যল আছিল্ মাইন্‌ষ্যে য়িতারারেঅ এন্ গরি জুলুম গইত্যো।
40005013	তোঁয়ারা দুনিয়ার নুন, কিন্তু যুদি নুনর টেস নষ্ট অই যাআ তইলে কেন্ গরিয়েনে য়েগিন আবার নুন্‌সা গরা যাইবো? য়েই নুন আর হনঅ হামত নঅ লাগে। য়েগিন হ্যালি বাইরে ফেলি দিবার আর মানুষর ঠেংগে মারাইবার উফযুক্ত অঅ।
40005014	“তোঁয়ারা দুনিয়ার ফঅর। ফাআরর উঅরর শঅর লুকাইন্যা থাকিত্‌ নঅ ফারে।
40005015	কেউ বাত্যি জলাইয়েনে ঝুরির নিচে নঅ রাকে কিন্তু বাত্যিদানির উঅরদিই রাকে। ইয়ানত ঘরর বেক মানুষই ফঅর ফাআ।
40005016	য়েন্ গরিয়েনে তোঁয়ারার ফঅর মানুষঅক্যলর সাম্‌নদি জলক, যেন্ য়িতারা তোঁয়ারার ভালা হাম দেকিয়েনে তোঁয়ারার বেহেস্‌তি বাবার ফশংসা গরে।
40005017	“এই হতা মনত নঅ গইজ্যো, আঁই তোরাত কিতাব আর নবিঅক্যলর কিতাব বাতিল গইত্যাম আস্যি। আঁই য়েগিন বাতিল গইত্যাম নঅ আয়্যি বরং ফুরন গইত্যাম আস্যি।
40005018	আঁই তোঁয়ারারে আঁসাই হইর, আসমান আর জবিন শেষ নঅ অঅন ফইয্যন্ত যেতদিন না তোরাত কিতাবর বেক হতা সফল অঅ য়েত দিন য়েই তোরাতর এক বিন্দু কি এক মাত্রা ফুছি যাইতো নঅ।
40005019	য়িয়ানর লাই মুসার শরিয়তর মইধ্যে ছোড উগ্যুয়া উকুমঅ যে কেউ অমাইন্য গরে আর মানুষঅক্যলরে য়েগিন অমাইন্য গরিবার লাই শিকাই দেএ য়িবারে বেহেস্‌তি রাইজ্যত বেক্যিনর ত্যুন ছোড হোয়া অইবো। কিন্তু যে কেউ শরিয়তর উকুমগিন ফালন গরে আর শিক্যা দেএ য়িবারে বেহেস্‌তি রাইজ্যত ডঁর হোয়া অইবো।
40005020	আঁই তোঁয়ারারে হইর, আলেম আর ফরিশিঅক্যলর ধার্মিকতার ত্যুন তোঁয়ারার যুদি বেশি কিছু নঅ থাকে তইলে তোঁয়ারা হনঅ মতেই বেহেস্‌তি রাইজ্যত ঢুকিত্ ফাইত্যা নঅ।
40005021	“তোঁয়ারা উইন্যো, আগর দিনর মানুষঅক্যলর হাছে এই হতা হোয়া অইয়্যে, ‘খুন নঅ গইজ্যো; যিবা খুন গরে য়িবা বিচারর দায়ত ফরিবো।’
40005022	কিন্তু আঁই তোঁয়ারারে হইর, যে কেউ য়িবার ভাইঅর উঅর গোস্যা গরে য়িবা বিচারর দায়ত ফরিবো। যে কেউ য়িবার ভাইঅরে হঅ, ‘তুঁই অফদাত্য,’ য়িবা ডঁর মিটিংগর বিচারর দায়ত ফরিবো। আর যিবা য়িবার ভাইঅরে হঅ, ‘তুঁই বিবেকছারা,’ য়িবা জাহান্যামর আগুনর দায়ত ফরিবো।
40005023	“য়িয়ানর লাই আল্লাহ্‌র উদ্যেশ্যে হোরবানগাহ্‌র উঅরদি তোঁয়ার দান হোরবানি দিবার সমত যুদি মনত ফরে দে, তোঁয়ার বিরুদ্যে তোঁয়ার ভাইঅর কিছু হইবার আছে,
40005024	তইলে তোঁয়ার দান য়েই হোরবানগাহ্‌র সাম্‌নদি রাকিয়েনে যঅ গই। আগদি তোঁয়ার ভাইঅর লগে আবার মিলিত অঅ আর ফরদি আইয়েনে তোঁয়ার দান হোরবানি দঅ।
40005025	“কেউ তোঁয়ার বিরুদ্যে মামলা-মোকাদ্যমা গরিলে আদালতত যাইবার আগদিই য়িবার লগে তরাতরি মিমাংসা গরি ফেল। য়েইল্যা নঅ অইলে য়িবা তোঁয়ারে বিচারকর আতত দিবো, আর বিচারক তোঁয়ারে ফুলিশর আতত দিবো, আর ফুলিশ তোঁয়ারে জেলত দিবো।
40005026	আঁই তোঁয়ারে আঁসা হইর, শেষ ফুইসাউয়া নঅ দঅন ফইয্যন্ত তুঁই য়েই জাগার ত্যুন হনঅ মতেই ছারা ফাইতা নঅ।
40005027	“তোঁয়ারা উইন্যো, এই হতা হোয়া অইয়্যে, ‘জেনা নঅ গইজ্যো।’
40005028	কিন্তু আঁই তোঁয়ারারে হইর, যে কেউ হনঅ মাইয়্যাফোয়ার মিক্যা লালসার চোগে চাআ য়িবা তহনই মনে মনে য়িবার লগে জেনা গরিল্।”
40005029	“তোঁয়ার ডাইন চোগ যুদি তোঁয়ারে গুনাহ্‌র ফথদি টানে তইলে য়িয়ান তুলিয়েনে দুরে ফেলি দঅ। তোঁয়ার গোডা শরিল জাহান্যামত যাইবার ত্যুন বরং য়িয়ানর উগ্যুয়া অংশ নষ্ট অঅন তোঁয়ার ফক্যে ভালা।
40005030	যুদি তোঁয়ার ডাইন আত তোঁয়ারে গুনাহ্‌র ফথদি টানে তইলে য়িয়ান হাডিয়েনে ফেলি দঅ। তোঁয়ার গোডা শরিল জাহান্যামত যাইবার ত্যুন বরং উগ্যুয়া অংশ নষ্ট অঅন তোঁয়ার ফক্যে ভালা।
40005031	“আবার হোয়া অইয়্যে, ‘যে কেউ য়িবার বউঅরে তালাক দেএ য়িবা য়িবারে তালাক-নামা দঅক।’
40005032	কিন্তু আঁই তোঁয়ারারে হইর, যে কেউ জেনার দোষ বাদে অইন্য হনঅ হারনে বউঅরে তালাক দেএ য়িবা য়িবারে জেনাহারিনি গরি তুলে। আবার যিবারে তালাক দেয়া অইয়্যে য়েই বউঅরে যিবা বিয়া গরে য়িবাঅ জেনা গরে।
40005033	“আবার তোঁয়ারা উইন্যো, আগর দিনর মানুষঅক্যলর হাছে হোয়া অইয়্যে, ‘মিছা সোঅন নঅ হ্যাইয়্যো, বরং মাবুদর উদ্যেশ্যে তোঁয়ার বেক সোঅন ফালন গইজ্যো।’
40005034	কিন্তু আঁই তোঁয়ারারে হইর, এক্যবারেই সোঅন নঅ হ্যাইয়ো। বেহেস্‌তর নামে নঅ হ্যাইয়ো, হারন য়িয়ান আল্লাহ্‌র সিংহাসন।
40005035	দুনিয়ার নামে নঅ হ্যাইয়ো, হারন য়িয়ান তেঁইর ঠেং রাকিবার জাগা। জেরুজালেমর নামে নঅ হ্যাইয়ো, হারন য়িয়ান মআন বাদশার শঅর।
40005036	তোঁয়ার মাথার নামে নঅ হ্যাইয়ো, হারন য়িয়ানর এক্যান চুল সাদা কি হালা গরিবার হ্যমতা তোঁয়ার নাই।
40005037	তোঁয়ারার হতার ‘জি’ যেন্ ‘জি’ আর ‘না’ যেন্ ‘না’অঅ; ইয়ার বেশি যেগিন, য়েগিন ইবিলিসর হাছর ত্যুন আইয়্যে।
40005038	“তোঁয়ারা উইন্যো, হোয়া অইয়্যে, ‘চোগর বদলে চোগ আর দাঁতর বদলে দাঁত।’
40005039	কিন্তু আঁই তোঁয়ারারে হইর, তোঁয়ারার লগে যে কেউ হ্যারাফ বেবার গরে য়িবার বিরুদ্যে কিছ্যুই নঅ গইজ্য্যে; বরং যে কেউ তোঁয়ার ডাইন গালত্ চোয়ার মারে য়িবারে অইন্য গালত্‌অ চোয়ার মাইত্যো দিয়ো।
40005040	যে কেউ তোঁয়ার হোত্যা নিবার লাই মামলা গইত্যো চাআ য়িবারে তোঁয়ার চাদ্যরঅ নিতো দিয়ো।
40005041	যে কেউ তোঁয়ারে য়িবার ফোজা লইয়েনে এক মাইল যাইতো বাইধ্য গরে য়িবার লগে দুই মাইল যাইয়ো।
40005042	যিবা তোঁয়ার হাছে কিছু চাআ য়িবারে দিয়ো, আর যিবা তোঁয়ার হাছে উদার চাআ য়িবারে দিতো অসিকার নঅ গইজ্যো।
40005043	“তোঁয়ারা উইন্যো, হোয়া অইয়্যে, ‘তোঁয়ার ফতিবাসিরে মহব্যত গইজ্যো আর শত্রুরে ঘিনা গইজ্যো।’
40005044	কিন্তু আঁই তোঁয়ারারে হইর, তোঁয়ারার শত্রুঅক্যলরেঅ মহব্যত গইজ্যো। যারা তোঁয়ারারে জুলুম গরে য়িতারার লাই মুনাজাত গইজ্যো,
40005045	যেন্ মাইন্‌ষে দেকিত্ ফাআ তোঁয়ারা আঁসাই তোঁয়ারার বেহেস্‌তি বাবার ফোয়াছা। তেঁই তঅ ভালা-হ্যারাফ বেক্যিনর উঅরদি তেঁইর সুয্য উঢাআ আর সত্ ও অসত্ মানুষঅক্যলর উঅরদি ঝর অইতো দেএ।
40005046	যারা তোঁয়ারারে মহব্যত গরে হ্যালি য়িতারারেই যুদি তোঁয়ারা মহব্যত গর তইলে তোঁয়ারা কি ফুরস্কার ফাইবা? হ্যাজানা তুলইন্যাঅক্যলেঅ কি য়েইল্যাই নঅ গরে না?
40005047	আর যুদি তোঁয়ারা হ্যালি তোঁয়ারার নিজরার মানুষঅক্যলরেই সালাম জানঅ তইলে অইন্য মানুষঅক্যলর ত্যুন বেশি আর কি গইত্যা লাইগ্যো? অ-ইহুদিঅক্যলেঅ কি য়েইল্যাই নঅ গরে না?
40005048	ইয়ানর লাই হই, তোঁয়ারার বেহেস্‌তি বাবা যেইল্যা হ্যাঁটি তোঁয়ারাঅ য়েইল্যা হ্যাঁটি অঅ।
40006001	“হ্যবদ্যার, মানুষরে দেহ্যাইবার লাই ধর্মহর্ম নঅ গইজ্যো; যুদি গর তইলে তোঁয়ারার বেহেস্‌তি বাবার হাছর ত্যুন হনঅ ফুরস্কার নঅ ফাইবা।
40006002	“ইতার লাই যহন তুঁই গরিবঅক্যলরে কিছু দঅ তহন ভন্ডঅক্যলর মতন নঅ গইজ্যো। য়িতারা তঅ মানুষর ফশংসা ফাইবার লাই মজলিস-হ্যানাত আর ফথে ফথে ঢাক-ঢোল বাজাইয়েনে হ্যরাত দেএ। আঁই তোঁয়ারারে আঁসাই হইর, য়িতারা য়িতারার ফুরস্কার ফাই গেইয়্যে।
40006003	কিন্তু তুঁই যহন গরিবঅক্যলরে কিছু দঅ তহন তোঁয়ার ডাইন আত কি গরের য়িয়ান তোঁয়ার বাঁ আতরে জাইন্‌তো নঅ দিয়ো,
40006004	যেন্ তোঁয়ার দান গরা গোফনত অঅ। তইলে তোঁয়ার বাবা, যিবা গোফনত বেক কিছু দেকে, য়িবাই তোঁয়ারে ফুরস্কার দিবো।
40006005	“তোঁয়ারা যহন মুনাজাত গর তহন ভন্ডঅক্যলর মতন নঅ গইজ্যো, হারন য়িতারা মানুষঅক্যলর হাছে নিজরারে দেহ্যাইবার লাই মজলিস-হ্যানাত আর রাস্তার মোরত থিয়াইয়েনে মুনাজাত গইত্যো ফছন্দ গরে। আঁই তোঁয়ারারে আঁসাই হইর, য়িতারা য়িতারার ফুরস্কার ফাই গেইয়্যে।
40006006	কিন্তু তুঁই যহন মুনাজাত গর তহন ভিতরর ঘরত যাইয়েনে দরজা বন্ধ গইজ্যো আর তোঁয়ার বাবা, যিবারে দেহ্যা নঅ গেলেঅ আজির আছে, তেঁইর হাছে মুনাজাত গইজ্যো। তোঁয়ার বাবা, যিবা গোফনত বেক কিছু দেকে, য়িবাই তোঁয়ারে ফুরস্কার দিবো।
40006007	“যহন তোঁয়ারা মুনাজাত গর তহন অ-ইহুদিঅক্যলর মতন অত্যহিন হতা বার বার নঅ হইয়্যো। অ-ইহুদিঅক্যলে মনত গরে, বেশি হতা হইলেই আল্লাহ্ য়িতারার মুনাজাত উনিবো।
40006008	য়িতারার মতন নঅ গইজ্যো, হারন তোঁয়ারার বাবার হাছে চাইবার আগদিই তেঁই জানে তোঁয়ারার কি দরহার।
40006009	ইয়ানর লাই তোঁয়ারা এন্ গরিয়েনে মুনাজাত গইজ্যো: অঅ আঁরার বেহেস্‌তি বাবা, তোঁয়ার নাম ফবিত্র বুলি মাইন্য অক
40006010	তোঁয়ার রাইজ্য আইয়োক। তোঁয়ার ইছ্যা যেন্ বেহেস্‌তত য়েন্ দুনিয়াতঅ ফুরন অক।
40006011	যে হ্যানা আঁরার দরহার য়েগিন আজিয়া আঁরারে দঅ।
40006012	যারা আঁরার উঅর অন্যায় গরে, আঁরা যেইল্যা য়িতারারে মাফ গজ্যি য়েইল্যা তুঁইঅ আঁরার বেক অন্যায় মাফ গর।
40006013	আঁরারে তুঁই ফরিক্যাত ফইত্যো নঅ দিয়ো, বরং ইবিলিসর আতর ত্যুন রক্যা গর।
40006014	তোঁয়ারা যুদি অইন্য অইন্যতারার দোষ মাফ গর তইলে তোঁয়ারার বেহেস্‌তি বাবা তোঁয়ারারেঅ মাফ গরিবো।
40006015	কিন্তু তোঁয়ারা যুদি অইন্যতারার দোষ মাফ নঅ গর তইলে তোঁয়ারার বাবা তোঁয়ারারেঅ মাফ গইত্যো নঅ।
40006016	“তোঁয়ারা যহন রোজা রাক তহন ভন্ডঅক্যলর মতন মুক হালা গরি নঅ রাইক্যো। য়িতারা দে রোজা রাকের য়িয়ান মানুষঅক্যলরে দেহ্যাইবার লাই য়িতারা মাথাত আর মুকত ছাই মাকিয়েনে বেড়াআ। আঁই তোঁয়ারারে আঁসাই হইর, য়িতারা য়িতারার ফুরস্কার ফাই গেইয়্যে।
40006017	কিন্তু তুঁই যহন রোজা রাক তহন মাথাত্ তেল দিয়ো আর মুক ধুইয়ো,
40006018	যেন্ অইন্য মানুষঅক্যলে জানিত্ নঅ ফারে দে, তুঁই রোজা রাইক্যো। তইলে তোঁয়ার বাবা, যিবা দেহ্যা নঅ গেলেঅ আজির আছে, হ্যালি য়িবাই য়েগিন দেকিত্ ফাইবো। তোঁয়ার বাবা, যিবা গোফন বেক কিছু দেকে, য়িবাই তোঁয়ারে ফুরস্কার দিবো।
40006019	“এই দুনিয়াত তোঁয়ারা নিজরার লাই ধন-সম্ফদ জমা নঅ গইজ্যো। এডে জংগে ধরে ও ফোগে নষ্ট গরে আর চোর সিং হাডিয়েনে চুরি গরে।
40006020	কিন্তু বেহেস্‌তত জংগেঅ নঅ ধরে, ফোগেঅ নষ্ট নঅ গরে আর চোরে সিং হাডিয়েনে চুরিঅ নঅ গরে। য়িয়ানর লাই বেহেস্‌তত নিজরার লাই ধন জমা গর,
40006021	হারন তোঁয়ার ধন যেডে থাকিবো তোঁয়ার মনঅ য়েডে থাকিবো।
40006022	“চোগ শরিলর বাত্যি। য়িয়ানর লাই তোঁয়ার চোগ যুদি ভালা অঅ তইলে তোঁয়ার গোডা শরিলই ফঅরে ফুরন অইবো।
40006023	কিন্তু তোঁয়ার চোগ যুদি হ্যারাফ অঅ তইলে তোঁয়ার গোডা শরিল আঁধারে ফুরন অইবো। তোঁয়ার মাঝে যে ফঅর আছে য়িয়ান যুদি আসলে আঁধারই অঅ তইলে য়েই আঁধার কি জঘইন্য!
40006024	“কেউই দুই মালিকর সেবা গরিত্ নঅ ফারে, হারন য়িবা একজনরে ঘিনা গরিবো আর অইন্য জনরে মহব্যত গরিবো। য়িবা একজনর উঅর মনোযোগ দিবো আর অইন্য জনরে তুচ্য গরিবো। আল্লাহ্ আর ধন-সম্‌বত্যি এই দুইঅর সেবা তোঁয়ারা একলগে গরিত্ নঅ ফার।
40006025	“ইয়ানর লাই আঁই তোঁয়ারারে হইর, কি হ্যাইবা বুলি বাঁচি থাকিবার বিষয়ে বা কি ফিঁদিবা বুলি শরিলর বিষয়ে চিন্তা নঅ গইজ্যো। ফরানগান হ্যালি হ্যানা-দানার বেফার নঅ, আর শরিলগান হ্যালি হঅর-সোরর বেফার নঅ।
40006026	“আকাশর ফাকিগিনর মিক্যাদি চঅ; য়িতারা বিজ নঅ রুকে, নঅ হাডেঅ, গোলাঘরত জমাঅ নঅ গরে, আর তঅ তোঁয়ারার বেহেস্‌তি বাবা য়েগিনরে হ্যাবাই থাকে। তোঁয়ারা কি য়েগিনর ত্যুন আরো মুইল্যবান নঅঅ?
40006027	তোঁয়ারার মইধ্যে হনে চিন্তা-ভাবনা গরিয়েনে নিজর অয়াত এক ঘন্টা বারাইত্ ফারে?
40006028	“হঅর-সোরর লাই চিন্তা গর কিঅর লাই? মাঢর ফুলগিনর হতা ভাবি চঅ য়েগিন কেন্ বারি উঢে। য়েগিনে মিন্যোত নঅ গরে, সুতাঅ নঅ হাডে।
40006029	কিন্তু আঁই তোঁয়ারারে হইর, বাদশা সোলায়মান এত জাকজমকর মইধ্যে থাকিয়েনেঅ এগিনর উগ্যুয়ারঅ মতন য়িবা নিজরে সাজাইত্ নঅঅ ফারে।
40006030	মাঢর যে খের আজিয়া আছে আর হালিয়া চুলাত ফেলি দেয়া অইবো, য়েগিনরে যহন আল্লাহ্ এই ডইল্যা সাজাআ তহন অঅ অল্ফ বিশ্বাসিঅক্যল, তেঁই দে তোঁয়ারারে নিচ্যয়ই সাজাইবো য়িয়ানত হনঅ সন্দঅ নাই।
40006031	ইয়ানর লাই ‘কি হ্যাইয়োম’ বা ‘কি ফিঁন্দোম’ বুলি চিন্তা নঅ গইজ্যো।
40006032	অ-ইহুদিঅক্যলেই এই বিষয়গিনর লাই বেস্ত অঅ; য়েগিন বাদে তোঁয়ারার বেহেস্‌তি বাবা তঅ জানে দে, এই জিনিসগিন তোঁয়ারার দরহার আছে।
40006033	কিন্তু তোঁয়ারা ফইল্যা আল্লাহ্‌র রাইজ্যর বিষয়ে আর তেঁইর ইছ্যামতন চলিবার লাই বেস্ত অঅ। তইলে য়েই জিনিসগিনঅ তোঁয়ারা ফাইবা। হালিয়ার বিষয় চিন্তা নঅ গইজ্যো;
40006034	হালিয়ার চিন্তা হালিয়ার উঅর ছারি দঅ। দিনর হষ্ট দিনর লাই বউত।
40007001	“তোঁয়ারা অইন্য মানুষর দোষ ধরি নঅ বেরাইয়ো যেন্ তোঁয়ারারঅ দোষ ধরা নঅ অঅ,
40007002	হারন যেন্ গরিয়েনে তোঁয়ারা অইন্য মানুষর দোষ ধর য়েন্ গরিয়েনে তোঁয়ারারঅ দোষ ধরা অইবো, আর যেন্ গরিয়েনে তোঁয়ারা মাফি দঅ য়েন্ গরিয়েনে তোঁয়ারার লাইঅ মাফা অইবো।
40007003	“তোঁয়ার ভাইঅর চোগত যে কুডা আছে হ্যালি য়িয়ানই দেইক্‌তা লাইগ্যো, অথচ তোঁয়ার নিজর চোগর মইধ্যে যে বিম আছে য়িয়ান খিয়াল নঅ গইত্যা লাইগ্যো কিঅর লাই?
40007004	যহন তোঁয়ার নিজর চোগতই অঁলা রইয়্যে তহন কেন্ গরিয়েনে তোঁয়ার ভাইঅরে এই হতা হইতা লাইগ্যো, ‘আইয়্যো, তোঁয়ার চোগর ত্যুন কুডা বাইর গরি দিই’?
40007005	ভন্ড! ফইল্যা তোঁয়ার নিজর চোগর ত্যুন অঁলাগান বাইর গরি ফেল, তইলে তোঁয়ার ভাইঅর চোগর ত্যুন কুডাগান বাইর গরিবার লাই এস্‌ফষ্ট দেকিত্ ফাইবা।
40007006	“যেগিন ফবিত্র য়েগিন কুত্যারে নঅ দিয়ো। শুয়োরর সাম্‌নদি তোঁয়ারার মুক্তা নঅ ছিঁডাইয়ো। অঅত য়েগিনে মুক্তাগিন য়েগিনর ঠেংগর তলাত মাড়াইবো আর ফিরি তোঁয়ারারে টুঁরা টুঁরা গরিয়েনে ছিরি ফেলিবো।
40007007	“চঅ, তোঁয়ারারে দেয়া অইবো; তালাইশ গর, ফাইবা; দরজাত ধাক্যা দঅ, তোঁয়ারার লাই খোলা অইবো।
40007008	যারা চাআ য়িতারা বেক্যিনে ফাআ; যিবা তালাইশ গরে য়িবা ফাআ; আর যিবা দরজাত ধাক্যা দেএ য়িবার লাই দরজা খোলা অঅ।
40007009	তোঁয়ারার মইধ্যে কি এন্ কেউ আছে দে, য়িবার ফোয়া রুটি চাইলে য়িবারে ফাত্যোর দিবো?
40007010	অথবা মাছ চাইলে আঁফ দিবো?
40007011	তোঁয়ারা হ্যারাফ অইয়েনেঅ যুদি নিজরার ফোয়ামাইয়্যাঅক্যলরে ভালা ভালা জিনিস দিত্ জান, তইলে যারা তোঁয়ারার বেহেস্‌তি বাবার হাছে চাআ তেঁই দে য়িতারারে ভালা ভালা জিনিস দিবো য়িয়ান হত না নিচ্যিত!
40007012	তোঁয়ারা অইন্য মানুষঅক্যলর হাছর ত্যুন যে ডইল্যা বেবার ফাইতা চঅ তোঁয়ারাঅ য়িতারার লগে য়েই ডইল্যা বেবার গইজ্যো। ইয়ানই অইল্ তোরাত কিতাব আর নবিঅক্যলর কিতাবর শিক্যার মুল হতা।
40007013	“চিয়ন দরজা দিয়েনে ঢুইক্যো, হারন যে ফথ তচনচর মিক্যাদি লই যাআ য়িয়ানর দরজাঅ ডঁর আর রাস্তাঅ চওরা। বউত কেউই ‌য়িয়ানর মইধ্যদি ঢুকে।
40007014	কিন্তু যে ফথ জিবনর মিক্যাদি লই যাআ য়িয়ানর দরজাঅ চিয়ন, ফথঅ চিয়ন। বউত হম মানুষই য়িয়ান টোয়াই ফাআ।
40007015	“ভন্ড নবিঅক্যলর বিষয়ে সাবধান অঅ। য়িতারা তোঁয়ারার হাছে ভেরার চেয়ারা লইয়েনে আইয়্যে, অথচ ভিতরে য়িতারা রাক্যইস্যা নেগ্‌রে বাঘর মতন।
40007016	য়িতারার জিবনত যে ফল দেহ্যা যাআ য়িয়ান দিয়েনেই তোঁয়ারা য়িতারারে চিনিত ফারিবা। কেঁডাঝোফত কি আংগুর ফল বা কেঁডামারিসত কি ডোংগুলা ফল ধরে না?
40007017	ঠিগ য়েন গরিয়েনে ফত্যি ভালা গাছত ভালা ফলই ধরে আর হ্যারাফ গাছত হ্যারাফ ফলই ধরে।
40007018	ভালা গাছত হ্যারাফ ফল আর হ্যারাফ গাছত ভালা ফল ধরিত্ নঅ ফারে।
40007019	যে গাছত ভালা ফল নঅ ধরে য়িয়ান হাডিয়েনে আগুনত ফেলি দেয়া অঅ।
40007020	ইয়ানর লাই হই, ভন্ড নবিঅক্যলর জিবনত যে ফল দেহ্যা যাআ য়িয়ান দিয়েনেই তোঁয়ারা য়িতারারে চিনিত ফারিবা।
40007021	“যারা আঁরে ‘ফভু, ফভু’ হঅ য়িতারা বেক্যিনে দে বেহেস্‌তি রাইজ্যত ঢুকিত্ ফারিবো য়িয়ান নঅঅ, কিন্তু আঁর বেহেস্‌তি বাবার ইছ্যা যিবা ফালন গরে য়িবাই ঢুকিত্ ফারিবো।
40007022	য়েই দিন বউত কেউ আঁরে হইবো, ‘ফভু, ফভু, তোঁয়ার নামে আঁরা নবি ইসাবে হতা হইয়্যি দে নঅ না? তোঁয়ার নামে আঁরা ভুত ছারাইয়্যি দে নঅ না? তোঁয়ার নামে বউত কেরামতি হাম গজ্যি দে নঅ না?’
40007023	তহন আঁই সুজাসুজিই য়িতারারে হইয়্যোম, ‘আঁই তোঁয়ারারে নঅ চিনি। দুষ্টর দল! আঁর হাছর ত্যুন তোঁয়ারা দুর অঅ।’
40007024	“য়িয়ানর লাই হই, যে কেউ আঁর এই বেক হতা উনিয়েনে য়েগিন ফালন গরে য়িবা এন্ একজন বুদ্যিমান মানুষর মতন, যিবা ফাত্যোরর উঅরদি য়িবার ঘর বাঁধিল্।
40007025	ফরদি ঝর ফরিল্, বইন্যা অইল্, তুয়ান অইল্ আর য়েই ঘরর উঅরদি আঘাত গরিল্; কিন্তু য়েই ঘরগান নঅ ফরিল্ হারন য়িয়ান ফাত্যোরর উঅরদি বানাআ অইয়্যেল্।
40007026	যে কেউ আঁর এই হতাগিন উনিয়েনে য়েগিন ফালন নঅ গরে য়িবা এন্ একজন মুরুক্য মানুষর মতন, যিবা বালুর উঅরদি য়িবার ঘর বানাইল্।
40007027	ফরদি ঝর ফরিল্, বইন্যা অইল্, তুয়ান অইল্ আর য়েই ঘরর উঅরদি আঘাত গরিল্; য়িয়ানত ঘরগান ফরি গেল্। কি বিকট ভাবেই না য়েই ঘরগান ফরি গেল্!”
40007028	ইসা যহন হতা হোয়া শেষ গরিল্ তহন মানুষঅক্যলে য়িবার শিক্যাত তাইজ্যব অই গেল্,
40007029	হারন তেঁই আলেমঅক্যলর মতন শিক্যা দিতো নঅ আছিল্, বরং যিবার অধিকার আছে য়েই ডইল্যা মানুষর মতনই শিক্যা দিতো আছিল্।
40008001	ইসা যহন ফাআরর ত্যুন লামি আইল্ তহন বউত মানুষ য়িবার ফিছদি ফিছদি চলিল্।
40008002	য়েই সমত একজন চামরা বেরাইম্যা আইয়েনে তেঁইর সাম্‌নদি উইত অইয়েনে হইল্, “উজুর, অনে ইছ্যা গরিলেই আঁরে ভালা গরিত্ ফারন।”
40008003	ইসা আত বারাইয়েনে য়িবারে ধরি হইল্, “আঁই য়িয়ানই চাই, তুঁই ফাক-সাফ অঅ।” তহনই মানুষ্যার চামরা বেরাম ভালা অই গেল্।
40008004	ইসা য়িবারে হইল্, “চঅ, কেউঅরে এই হতা নঅ হইয়্যো, বরং ইমামর হাছে যাইয়েনে নিজরে দেহ্যঅ, আর নবি মুসা যে উকুম দিয়্যে য়েই মতন দান হোরবানি দঅ। ইয়ানত মানুষঅক্যলর হাছে ফরমান অইবো তুঁই ভালা অইয়্যো।”
40008005	ফরদি ইসা কফরনাহুম শঅরত ঢুকিল্। তহন একজন রোমিয় শত-সেনাফতি তেঁইর হাছে আইয়েনে অনুরোধ গরিল্,
40008006	“উজুর, আঁর গোলাম ঘরত বিছানাত ফরি আছে। য়িবা অবশ বেরামে বউত হষ্ট ফাআর।”
40008007	ইসা য়িবারে হইল্, “আঁই যাইয়েনে য়িবারে ভালা গইজ্যোম।”
40008008	য়েই সেনাফতি তেঁইরে হইল্, “উজুর, অনে দে আঁর বাড়িত্ ঢুকিবান ইয়ানর যৈগ্য আঁই নঅঅ। হ্যালি মুকে হঅন, য়িয়ানতই আঁর গোলাম ভালা অই যাইবো।
40008009	আঁই এই হতা জানি হারন আঁর ত্যুনঅ অইন্যর হতা মতন চলন ফরে আর সৈন্যঅক্যলে আঁর হতা মতন চলে। আঁই একজনরে ‘যঅ’ হইলে য়িবা যাআ, অইন্যজনরে ‘আইয়্যো’ হইলে য়িবা আইয়্যে। আঁর গোলামরে ‘ইয়ান গর’ হইলে য়িবা য়িয়ান গরে।”
40008010	ইসা এই হতা উনিয়েনে তাইজ্যব অইল্ আর যারা তেঁইর ফিছদি ফিছদি যাইতো আছিল্ য়িতারারে হইল্, “আঁই অনরারে আঁসাই হইর, বনি-ইসরাইলঅক্যলর মইধ্যেঅ এত ডঁর ইমান কেউঅর মইধ্যে আঁই নঅঅ দেকি।
40008011	আঁই অনরারে হইর দে, ফুক আর ফছ্যিমর ত্যুন বউত কেউ আইবো আর ইব্রাহিম, ইসহাক ও ইয়াকুবর লগে বেহেস্‌তি রাইজ্যত হ্যাইতো বইবো।
40008012	কিন্তু যারার ত্যুন বেহেস্‌তি রাইজ্যত থাকিবার হতা য়িতারারে বাইরর আঁধারত ফেলি দেয়া অইবো। য়েডে মাইন্‌ষ্যে হাঁদাহাঁদি গরিবো আর যন্ত্রনাত দাঁতে দাঁত ঘইষ্‌তো থাকিবো।”
40008013	ফরদি ইসা য়েই সেনাফতিরে হইল্, “অনে যঅন। অনে যেইল্যা বিশ্যাস গইজ্যোন য়েইল্যাই অক”। ঠিগ তহনই য়িবার গোলাম ভালা অই গেল্।
40008014	ইয়ার ফরদি ইসা ফিতরর বাড়িত যাইয়েনে দেকিল্, ফিতরর ওওরির জর্ অইয়্যে আর য়িবা উউতি আছে।
40008015	ইসা য়িবার আত ধরিল্ আর য়িয়ানত য়িবার জর্ ছারি গেল্। তহন য়িবা উঢিয়েনে ইসার হ্যানা-দানার বেবস্তা গইত্যো লাগিল্।
40008016	আঁজুইন্যা অইলে ফর মানুষে ভুতে ফঅইন্যা বউত কেউঅরে ইসার হাছে লই আইল্। তেঁই মুকর হতাতই য়েই ভুতগিনরে ছারাইল্ আর যারা অসুইক্যা আছিল্ য়িতারা বেক্যিনরে ভালা গরিল্।
40008017	এগিন ঘটিল্ যেন্ নবি ইশাইয়ার মইধ্য দিয়েনে এই দে হতা হোয়া অইয়্যেল্ য়েগিন ফুরন অঅ: তেঁই আঁরার বেক দুর্বলতা তুলি নিল্, আর আঁরার বেরাম দুর গরিল্।
40008018	ইসা নিজর চাইরোমিক্যাদি বউত মানুষর জাম দেকিয়েনে উম্যতঅক্যলরে সাগরর অইন্য ফারত যাইবার উকুম দিল্।
40008019	একজন আলেম তহন ইসার হাছে আইয়েনে হইল্, “উজুর অনে যেডে যাইবান আঁইঅ অনর লগে য়েডে যাইয়োম।”
40008020	ইসা য়িবারে হইল্, “য়িয়ালর গাঁতা আছে আর ফাকির বাসা আছে, কিন্তু ইব্‌নে আদমর মাথা রাকিবার জাগা হনঅ মিক্যা নাই।”
40008021	উম্যতঅক্যলর মইধ্যে আর একজন আইয়েনে য়িবারে হইল্, “উজুর, আগদি আঁর বাবারে দাফন গরি আইস্‌তো দঅন।”
40008022	ইসা য়িবারে হইল্, “মরাগিনেই য়িতারার মরা দাফন গরক, কিন্তু তুঁই আঁর লগে আইয়্যো।”
40008023	ফরদি ইসা উগ্যুয়া নোকাত উঢিল্ আর তেঁইর উম্যতঅক্যলে তেঁইর লগে গেল্।
40008024	আতিক্যা সাগরত বিরাট তুয়ান উঢিল্, আর য়িয়ানত নোকার উঅর ঢেউ আছারি ফইত্যো লাগিল্। ইসা কিন্তু ঘুম যাইতো আছিল্।
40008025	তহন উম্যতঅক্যলে তেঁইর হাছে যাইয়েনে তেঁইরে ঘুমর ত্যুন অজাগ গরিয়েনে হইল্, “উজুর, বাঁচন; আঁরা দে মইল্যাম।”
40008026	তহন তেঁই য়িতারারে হইল্, “অল্ফ বিশ্বাসিঅক্যল, তোঁয়ারা ডরাইতা লাইগ্যো কিঅর লাই?” ইয়ার ফরদি তেঁই উঢিয়েনে বাতাস আর সাগররে ধমক দিল্। তহন বেক কিছু আন্তা অই গেল্।
40008027	ইয়ানত উম্যতঅক্যলে তাইজ্যব অইয়েনে হইল্, “ইবা কি রহম মানুষ দে, বাতাস ও সাগরঅ তেঁইর হতা উনে?”
40008028	ফরদি ইসা সাগরর অইন্য ফারত গাদারিয়অক্যলর এলাহাত গেল্। তহন ভুতে ফঅইন্যা দুইজন মানুষ গোরস্তানর ত্যুন বাইর অইয়েনে তেঁইর হাছে আইল্।
40008029	য়িতারা এন্ ভয়ংকর আছিল্ দে, কেউই য়েই ফথদি যাইত্ নঅ ফাইত্যো। য়িতারা চিল্যাইয়েনে হইল্, “অঅ ইব্‌নুল্লাহ্, আঁরার লগে অনর কি দরহার?” সময় নঅ অইতেই কি অনে আঁরারে যন্ত্রনা দিবার লাই এডে আইস্যোন না?”
40008030	য়িতারার হাছর ত্যুন বউত দুরে বিরাট এক ঝাঁক শুয়োর চইত্যো আছিল্।
40008031	ভুতগিনে ইসারে অনুরোধ গরিয়েনে হইল্, “অনে যুদি আঁরারে দুর গরিই দিতা সঅন তইলে উই শুয়োরর ঝাঁকর মইধ্যেই ফাটাই দঅন।”
40008032	ইসা য়েগিনরে হইল্, “য়েইল্যাই যঅ।” তহন য়েগিনে বাইর অইয়েনে শুয়োরগিনর মইধ্যে গেল্। য়িয়ানত য়েই শুয়োরর ঝাঁক হ্যারা ফার দিয়েনে জোরে দুঁরি গেল্ আর সাগরর ফানিত ডুফি মরিল্।
40008033	যারা য়েই ঝাঁক চরাইতো আছিল্ য়িতারা তহন দুঁরিয়েনে গেরামত্ যাইয়েনে বেক হ্যবর জানাইল্। বিশেষ গরিয়েনে য়েই ভুতে ফঅইন্যা মানুষঅক্যলর বিষয়ে য়িতারা বেক্যিনরে হইল্।
40008034	তহন গেরামর বেক মানুষ বাইর অইয়েনে ইসার লগে দেহ্যা গইত্যো গেল্। তেঁইর লগে দেহ্যা অইলে ফর য়িতারা তেঁইরে অনুরোধ গরিল্ যেন্ তেঁই য়িতারার এলাহা ছারিয়েনে যাআ গই।
40009001	ফরদি ইসা নোকাত উঢি সাগর ফার অইয়েনে নিজর শঅরত আইল্।
40009002	মানুষঅক্যলে তহন বিছানাত ফরি থাকা একজন অবশ বেরাইম্যারে তেঁইর হাছে আনিল্। য়েই মানুষঅক্যলর বিশ্যাস দেকিয়েনে ইসা য়েই বেরাইম্যারে হইল্, “সঅস গর। তোঁয়ার গুনাহ্ মাফ গরা অইল্।”
40009003	ইয়ানত হয়েকজন আলেম মনে মনে হইতো লাগিল্, “এই মানুষ্যুয়া কুফরি গরের।”
40009004	ইসা য়িতারার মনর চিন্তা জানিয়েনে হইল্, “অনরা মনে মনে হ্যারাফ চিন্তা গইত্যা লাইগ্যোন কিঅর লাই?
40009005	হন্যান হঅন সুজা, ‘তোঁয়ার গুনাহ্ মাফ গরা অইল্,’ না ‘তুঁই উঢিয়েনে আঁঢি বেরঅ’?
40009006	অনরা যেন্ জানিত্ ফারন এই দুনিয়াত গুনাহ্ মাফ গরিবার হ্যমতা ইব্‌নে আদমর আছে” - এই ফইয্যন্ত হইয়েনে তেঁই য়েই অবশ বেরাইম্যারে হইল্, “উঢ, তোঁয়ার বিছানা তুলি নিয়েনে বাড়িত যঅ।”
40009007	তহন য়িবা উঢিয়েনে য়িবার বাড়িত্ গেল্ গই।
40009008	মাইন্‌ষ্যে এই ঘটনা দেকিয়েনে ডরাইল্, আর আল্লাহ্ মানুষরে এন্ হ্যমতা দিয়্যে বুলি আল্লাহ্‌র ফশংসা গইত্যো লাগিল্।
40009009	ইসা যেঁত্যে য়েডের ত্যুন যাইতো গই আছিল্ তহন ফথদি মতি নামর একজন মানুষরে হাজনা আদায় গরিবার ঘরত বই থাইক্‌তো দেকিল্। ইসা য়িবারে হইল্, “আইয়্যো, আঁর উম্যত অঅ।” মতি লগে লগে উঢিয়েনে তেঁইর লগে গেল্।
40009010	ইয়ার ফরদি ইসা মতির বাড়িত্ হ্যাইতো বইল্। তহন বউত হাজনা-আদায়হারি আর হ্যারাফ মানুষ আইয়েনে ইসা আর তেঁইর উম্যতঅক্যলর লগে হ্যাইতো বইল্।
40009011	য়িয়ান দেকিয়েনে ফরিশিঅক্যলে ইসার উম্যতঅক্যলরে হইল্, “তোঁয়ারার ওস্তাদ হ্যাজানা-আদায়হারি আর হ্যারাফ মানুষঅক্যলর লগে হ্যানা-দানা গরে কিল্যাই?”
40009012	এই হতা উনিয়েনে ইসা হইল্, “যারা ভালা আছে য়িতারার লাই ডাক্‌তোরর দরহার নাই, বরং বেরাইম্যাঅক্যলর লাইই দরহার আছে।
40009013	‘আঁই দয়া দেইক্‌তাম চাই, ফশু-হোরবানি নঅঅ’ - ফাক-কিতাবর এই হতার মানি কি, য়িয়ান যাইয়েনে টোয়াই বাইর গরন। যারা ধার্মিক য়িতারারে আঁই ডাইক্‌তাম নঅঅ আয়্যি, কিন্তু গুনাহ্‌গারঅক্যলরেই ডাইক্‌তাম আস্যি।”
40009014	ফরদি ইয়াহিয়ার উম্যতঅক্যলে ইসার হাছে আইয়েনে হইল্, “আঁরা আর ফরিশিঅক্যলে এত রোজা রাকি, কিন্তু অনর উম্যতঅক্যলে রোজা নঅ রাকে কিঅর লাই?”
40009015	ইসা য়িতারারে হইল্, “দুলা লগে থাইক্‌তে কি দুলার লগের মানুষঅক্যলে দুক্য দেহ্যাইত্ ফারে না?” কিন্তু সময় আইয়ের যহন দুলারে য়িতারার হাছর ত্যুন লই যাআ অইবো। য়েই সমত য়িতারা রোজা রাকিবো।
40009016	“কেউ ফুরান হোত্যাত্ নয়া হঅরর তালি নঅ দেএ, হারন ফরদি য়েই ফুরান হঅরর ত্যুন নয়া তালিগান ছিরি আইয়ে আর য়িয়ানত য়েই ছিরাগান আরো ডঁর অঅ।
40009017	ফুরান চামরার থইলাত্ কেউ টাট্‌কা আংগুর রস নঅ রাকে। রাকিলে থইলাগিন ফাডি যাইয়েনে য়েই রস ফরি যাআ আর থইলাগিনঅ নষ্ট অঅ। মাইন্‌ষ্যে নয়া চামরার থইলাত্ই টাট্‌কা আংগুর রস রাকে; য়িয়ানত দুইয়ানই রক্যা ফাআ।”
40009018	ইসা মানুষঅক্যলরে যহন এই হতাগিন হইতো আছিল্ তহন একজন ইহুদি নেতা তেঁইর হাছে আইল্ আর তেঁইর সাম্‌নদি উইত অইয়েনে হইল্, “আঁর মাইয়্যাউয়া এইমাত্র মারা গেইয়্যে। কিন্তু অনে আইয়েনে য়িবার উঅর আত রাকন, য়িয়ানত য়িবা বাঁচি উঢিবো।”
40009019	তহন ইসা আর তেঁইর উম্যতঅক্যলে উঢিয়েনে য়িবার লগে গেল্।
40009020	য়েইসমত একজন মাইয়্যাফোয়া ফিছদির ত্যুন ইসার হাছে আইয়েনে তেঁইর চাদ্যরর কিনারা ধরিল্। মাইয়্যাফোয়াউয়া বার বছর ধরিয়েনে রক্তস্রাব বেরামে ভুইগ্‌দো আছিল্।
40009021	য়িবা মনে মনে ভাইব্‌‌তো আছিল্, যুদি য়িবা হ্যালি তেঁইর চাদ্যরগান ধরিত্ ফারে তইলেই ভালা অই যাইবো।
40009022	ইসা ফিরি য়িবারে দেকিত্ ফারিয়েনে হইল্, “সঅস গর। তুঁই বিশ্যাস গইজ্যো বুলিয়েনে ভালা অইয়্যো।” য়েই সময়র ত্যুনই মাইয়্যাফোয়াউয়া ভালা অইল্।
40009023	ইয়ার ফরদি ইসা য়েই ইহুদি নেতার বাড়িত গেল্। য়েডে তেঁই দেকিল্, যারা বাঁশি বাজাআ য়িতারা রইয়্যে আর মাইন্‌ষ্যে অইসই গরের।
40009024	ইয়ানত ইসা হইল্, “তোঁয়ারা বাইরে যঅ। মাইয়্যাউয়া মরি নঅঅ যাআ, ঘুম যাআর।” এই হতা উনিয়েনে য়িতারা আঁসাআঁসি গইত্যো লাগিল্।
40009025	মানুষঅক্যলরে বাইর গরি দেয়া অইলে ফর তেঁই ভিতরে যাইয়েনে মাইয়্যাউয়ার আত ধরিল্। য়িয়ানত য়িবা উঢিয়েনে বইল্।
40009026	এই ঘটনার হতা য়েই এলাহার বেক জাগাত ছরাই ফরিল্।
40009027	ইসা য়েই জাগা ছারিয়েনে যাইবা গইর সমত দুইজন আঁধা মানুষ তেঁইর ফিছদি ফিছদি চলিল্। য়িতারা চিল্যাইয়েনে হইতো লাগিল্, “দাউদর বংশধর, আঁরারে দয়া গরন।”
40009028	ইসা ঘরত ঢুকিবার ফর য়েই আঁধা মানুষগিনে তেঁইর হাছে আইল্। তহন তেঁই য়িতারারে হইল্, “তোঁয়ারা কি বিশ্যাস গর দে, আঁই এই হাম গরিত্ ফারি?” য়িতারা হইল্, “জি উজুর, গরি।”
40009029	তেঁই য়িতারার চোগ ধরিয়েনে হইল্, “তোঁয়ারা যেইল্যা বিশ্যাস গইজ্যো তোঁয়ারার লাই য়েইল্যাই অক।”
40009030	আর লগে লগে য়িতারার চোগ খুলি গেল্। ইসা বউত হরা গরিয়েনে য়িতারারে হইল্, “চাইয়্যো, কেউ যেন্ জানিত্ নঅ ফারে।”
40009031	কিন্তু য়িতারা বাইরে যাইয়েনে য়েই এলাহার বেক জাগাত ইসার হ্যবর ছরাই দিল্।
40009032	য়েই দুইজন মানুষ যহন যাইতো গই আছিল্ তহন মানুষঅক্যলে ভুতে ফঅইন্যা একজন বোবা মানুষরে ইসার হাছে আনিল্।
40009033	ইসা য়েই ভুতরে ছারাইবার ফর মানুষ্যুয়া হতা হইতো লাগিল্। য়িয়ানত বেক্যিনে তাইজ্যব অইয়েনে হইল্, “ইসরাইল দেশত আর হনঅ দিনঅ এই রহম দেহ্যা নঅঅ যাআ।”
40009034	তহন ফরিশিঅক্যলে হইল্, “য়িবা ভুতঅক্যলর বাদশার সাইয্যে ভুত ছারাআ।”
40009035	ইসা শঅরে শঅরে আর গেরামে গেরামে যাইয়েনে ইহুদিঅক্যলর মজলিস-হ্যানাত শিক্যা দিতো আর বেহেস্‌তি রাইজ্যর সুহ্যবর তবলিগ গইত্যো লাগিল্। এগিন বাদে তেঁই মানুষঅক্যলর বেক রহম বেরামঅ ভালা গরিল্।
40009036	মানুষঅক্যলর ভির দেকিয়েনে য়িতারার লাই ইসার মমতা অইল্, হারন য়িতারা ভেরাচরাইন্যাছারা ভেরার মতন অঅরান আর অসহায় আছিল্।
40009037	তহন ইসা তেঁইর উম্যতঅক্যলরে হইল্, “ফসল আঁসাই বউত কিন্তু হাম গরিবার মানুষ হম।
40009038	য়িয়ানর লাই ফসলর মালিকর হাছে অনুরোধ গর যেন্ তেঁই তেঁইর ফসল হাডিবার লাই মানুষ ফাটাই দেএ।”
40010001	ইসা তেঁইর বারজন উম্যতরে ডাকিল্ আর ভুত ছারাইবার ও বেক রহম বেরাম ভালা গরিবার হ্যমতা দিয়েনে য়িতারারে ফাটাই দিল্।
40010002	য়েই বারজন সাআবির নাম এই: ফইল্যা, শিমোন যিবারে ফিতর হোয়া অঅ, তার বাদে য়িবার ভাই আন্দ্রিয়; সিবদিয়র ফোয়া ইয়াকুব আর য়িবার ভাই ইউহোন্যা; ফিলিফ আর বর্‌থলময়;
40010003	থোমা আর হ্যাজানা-আদায়হারি মতি; আল্‌ফেয়র ফোয়া ইয়াকুব আর থদ্যেয়;
40010004	মোলবাদি শিমোন আর ইসারে যিবা শত্রুঅক্যলর আতত ধরাই দিয়্যেল্ য়েই এহুদা ইষ্কারিয়োত।
40010005	ইসা য়েই বারজন সাআবিরে এই উকুমগিন দিয়েনে ফাটাইল্, “তোঁয়ারা অ-ইহুদিঅক্যলর হাছে বা সামেরিয়অক্যলর হনঅ গেরামত নঅ যাইয়্যো,
40010006	বরং ইসরাইল জাতির আরাইন্যা ভেরাগিনর হাছে যাইয়ো।
40010007	তোঁয়ারা যাইতে যাইতে এই হতা তবলিগ গইজ্যো দে, বেহেস্‌তি রাইজ্য হাছে আই গেইয়্যে।
40010008	এগিনবাদে তোঁয়ারা বেরাইম্যারে ভালা গইজ্যো, মরারে জিবন দিয়ো, চামরা বেরাইম্যারে ভালা গইজ্যো আর ভুতগিনরে ছারাইয়্যো। তোঁয়ারা বিনামুইল্যে ফাইয়্যো, বিনামুইল্যেই দিয়ো।
40010009	তোঁয়ারার হোঁঅর-বাঁধনিত তোঁয়ারা সোনা, রুফা বা তামার ফুইসাঅ নঅ নিয়ো।
40010010	ফথর লাই হনঅ রহম থইলা, দুয়া হোত্যা, জুতা বা লাঢিঅ নঅ নিয়ো, হারন যে হাম গরে য়িবা হ্যানা-ফরা ফাইবার যৈগ্য।
40010011	“তোঁয়ারা যে শঅর বা গেরামত যাইবা য়েডে একজন উফযুক্ত মানুষ টোয়াই বাইর গরি লইবা আর অইন্য হনঅ মিক্যা নঅ যঅন গই ফইয্যন্ত য়িবার বাড়িত থাইক্যো।
40010012	য়েই বাড়ির ভিতর ঢুকিবার সমত য়িতারারে সালাম জানাইয়ো।
40010013	যুদি য়েই বাড়ি উফযুক্ত অঅ তইলে তোঁয়ারার শান্তি য়েই বাড়ির উঅরই লামি আইয়োক। কিন্তু যুদি য়েই বাড়ি উফযুক্ত নঅ অঅ তইলে তোঁয়ারার শান্তি তোঁয়ারার হাছেই ফিরি আইয়োক।
40010014	যুদি কেউ তোঁয়ারারে হবুল নঅ গরে বা তোঁয়ারার হতা নঅ উনে তইলে য়েই বাড়ি বা গেরামর ত্যুন যাইবা গইর সমত তোঁয়ারার ঠ্যংগর ধুলা ঝারি ফেইল্যো।
40010015	আঁই তোঁয়ারারে আঁসাই হইর, রোজ আঁশরত য়েই গেরামর ত্যুন বরং সাদুম আর আমুরা শঅরর অবস্তা বউত সইয্য গরিবার মতন অইবো।
40010016	“চঅ, আঁই নেগ্‌রে বাঘর মাঝে ভেরার মতন তোঁয়ারারে ফাটাইর। ইয়ানর লাই আঁফর মতন সতর্ক আর হইতোরর মতন সরল অঅ।
40010017	সাবধান থাইক্যো, হারন মানুষ বিচারর মিটিংগর মানুষঅক্যলর আতত তোঁয়ারারে ধরাই দিবো আর য়িতারার মজলিস-হ্যানাত তোঁয়ারারে বেত মারিবো।
40010018	আঁর লাইই শাসনহত্যা আর বাদশাঅক্যলর সাম্‌নদি তোঁয়ারারে লই যাআ অইবো যেন্ য়িতারার হাছে আর অ-ইহুদিঅক্যলর হাছে তোঁয়ারা সাক্যি দিত্ ফার।
40010019	মাইন্‌ষ্যে যহন তোঁয়ারারে ধরাই দিবো তহন কেন্ গরিয়েনে আর কি হঅন ফরিবো য়িয়ান নঅ ভাইব্যো। কি হঅন ফরিবো য়িয়ান তোঁয়ারারে য়েই সমতই হই দেয়া অইবো।
40010020	তোঁয়ারাই দে হইবা য়িয়ান নঅ, বরং তোঁয়ারার বাবার রুহ্ তোঁয়ারার মইধ্য দিয়েনে হতা হইবো।
40010021	“ভাই ভাইঅরে আর বাবা ফোয়ারে মারি ফেলিবার লাই ধরাই দিবো। ফোয়ামাইয়্যাঅক্যলে মা-বাবার বিরুদ্যে থিয়াইয়েনে য়িতারারে খুন গরাইবো।
40010022	আঁর লাই বেক্যিনে তোঁয়ারারে ঘিনা গরিবো, কিন্তু যিবা শেষ ফইয্যন্ত ইস্তির থাকিবো য়িবা উদ্যার ফাইবো।
40010023	হনঅ গেরামর মানুষঅক্যলে যহন তোঁয়ারার উঅর জুলুম গরিবো তহন অইন্য গেরামত ধাই যাইয়ো। আঁই তোঁয়ারারে আঁসাই হইর, ইসরাইল দেশর বেক শঅর আর গেরামত তোঁয়ারার হাম শেষ অইবার আগদিই ইব্‌নে আদম আইবো।
40010024	“মাস্টোরর ত্যুন ছাত্র ডঁর নঅঅ আর মালিকর ত্যুন গোলাম ডঁর নঅঅ।
40010025	ছাত্রর ফক্যে মাস্টোরর মতন অঅন আর গোলামর ফক্যে মালিকর মতন অঅনই যথস্ট। ঘরর হত্যারেই যহন য়িতারা বেল্‌সবুল হঅর তহন ঘরর অইন্য বেক্যিনরে আরো হত বেশি গরিয়েনেই না বেল্‌সবুল হইবো।
40010026	“তঅ তোঁয়ারা য়িতারারে নঅ ডরাইয়ো, হারন লুকাইন্যা বেক কিছুই দেহ্যা যাইবো আর গোফন বেক কিছুই জানানো অইবো।
40010027	আঁই তোঁয়ারার হাছে যেগিন আঁধারত হইর য়েগিন তোঁয়ারা ফঅরত হইয়্যো। তোঁয়ারা যেগিন হানে হানে উইন্‌তা লাইগ্যো য়েগিন ছাদর উঅরর ত্যুন ফচার গইজ্যো।
40010028	যারা হ্যালি শরিলগান মারি ফেলিত ফারে কিন্তু রুহ্‌রে মারিত নঅ ফারে য়িতারারে নঅ ডরাইয়ো। যিবা শরিল আর রুহ্ দুইয়ানই জাহান্যামত তচনচ গরিত্ ফারে বরং তেঁইরেই ডরঅ।
40010029	দুয়া বাইল্যা ফাকি কি সামাইন্য দামে বেচা নঅ অঅ না? তঅঅ তোঁয়ারার বাবার অনুমতি ছারা য়েগিনর উগ্যুয়াঅ মেডিত নঅ ফরে;
40010030	এন্ কি, তোঁয়ারার মাথার চুলগিনঅ গনা আছে।
40010031	হাজেই তোঁয়ারা নঅ ডরাইয়ো। বউত বউত বাইল্যা ফাকির ত্যুনঅ তোঁয়ারার দাম বউত বেশি।
40010032	“যে কেউ মানুষর সাম্‌নদি আঁরে সিকার গরে আঁইঅ আঁর বেহেস্‌তি বাবার সাম্‌নদি য়িবারে সিকার গইজ্যোম।
40010033	কিন্তু যে কেউ মানুষর সাম্‌নদি আঁরে অসিকার গরে আঁইঅ আঁর বেহেস্তি বাবার সাম্‌নদি য়িবারে অসিকার গইজ্যোম।
40010034	“আঁই দুনিয়াত শান্তি দিতাম আস্যি এই হতা মনত নঅ গইজ্যো। আঁই শান্তি দিতাম নঅ আয়্যি বরং মানুষরে মানুষর বিরুদ্যে থিয়া গরাইতাম আস্যি;
40010035	ফোয়ারে বাবার বিরুদ্যে, মাইয়্যারে মার বিরুদ্যে, বউঅরে ওওরির বিরুদ্যে থিয়া গরাইতাম আস্যি।
40010036	একজন মানুষর নিজর ফরিবারর মানুষগিনেই য়িবার শত্রু অইবো।
40010037	“যে কেউ আঁর ত্যুন বাবা-মারে বেশি মহব্যত গরে য়িবা আঁর উফযুক্ত নঅ।। আর যে কেউ ফোয়া বা মাইয়্যারে আঁর ত্যুন বেশি মহব্যত গরে য়িবা আঁর উফযুক্ত নঅ।।
40010038	যে নিজর কুরুশ নিয়েনে আঁর ফথদি নঅ চলে য়িবাঅ আঁর উফযুক্ত নঅ।
40010039	যে কেউ নিজর জিবন রক্যা গইত্যো চাআ য়িবা য়িবার সত্যিহারর জিবন আরাইবো; কিন্তু যে কেউ আঁর লাই য়িবার ফরান আরাআ য়িবা য়িবার সত্যিহারর জিবন রক্যা গরিবো।
40010040	“যিবা তোঁয়ারারে গ্রঅন গরে য়িবা আঁরেই হবুল গরে; আর যিবা আঁরে হবুল গরে আঁরে যিবা ফাটাইয়্যে য়িবা তেঁইরেই হবুল গরে।
40010041	হনঅ নবিরে যুদি কেউ নবি বুলিয়েনে হবুল গরে তইলে নবি যে ফুরষ্কার ফাইবো য়িবাঅ য়েই ফুরষ্কার ফাইবো। একজন আল্লাহ্‌ভক্ত মানুষরে যুদি কেউ আল্লাহ্‌ভক্ত মানুষ বুলিয়েনে হবুল গরে তইলে আল্লাহ্‌ভক্ত মানুষ যে ফুরষ্কার ফাইবো য়িবাঅ য়েই ফুরষ্কার ফাইবো।
40010042	যে কেউ এই সামাইন্য মানুষঅক্যলর মইধ্য একজনরে আঁর উম্যত হইয়েনে এক ফেঁলা ঠান্ডা ফানি দেএ, আঁই তোঁয়ারারে আঁসাই হইর, য়িবা হনমতেই য়িবার ফুরষ্কার আরাইতো নঅ।”
40011001	ইসা তেঁইর বারজন উম্যতরে উকুম দেয়া শেষ গরিল্। তারফর তেঁই গেরামে গেরামে শিক্যা দিবার লাই আর তবলিগ গরিবার লাই য়েডের ত্যুন গেল্ গই।
40011002	ইয়াহিয়া জেলহ্যানার ত্যুন যহন মসিহ্‌র হামর হতা উনিল্ তহন তেঁইর উম্যতঅক্যলরে দিয়েনে ইসারে ফুছার গরি ফাটাইল্,
40011003	“যিবার আইবার হতা আছে অনে কি তেঁই, নাকি আঁরা আর কেউঅর লাই অফেক্যা গইজ্যোম?”
40011004	জোয়াবে ইসা য়িতারারে হইল্, “তোঁয়ারা যেগিন উইন্‌তা লাইগ্যো আর দেইক্‌তা লাইগ্যো য়েগিন যাইয়েনে ইয়াহিয়ারে হঅ।
40011005	য়িবারে জানঅ দে, আঁধাঅক্যলে দেকের, লেংগাঅক্যলে আঁঢের, চামরা বেরাইম্যাঅক্যলে ফাক-সাফ অঅর, বঅরা মানুষঅক্যলে উনের, মরাঅক্যলে বাঁচি উঢের আর গরিব মানুষঅক্যলর হাছে সুহ্যবর তবলিগ গরা অঅর।
40011006	আর মোবারক য়িবাই যিবা আঁরে নিয়েনে মনত হনঅ বাধা নঅ ফাআ।”
40011007	ইয়াহিয়ার উম্যতঅক্যলে যাআর গই, এন্ সমত ইসা মানুষঅক্যলর হাছে ইয়াহিয়ার বিষয়ে হইতো শুরু গরিল্, “অনরা মরুভুমিত কি চাইতা গেইলান? বাতাসত দুলইন্যা নল-হ্যাগ্‌রা?
40011008	য়িয়ান নঅ অইলে কি চাইতা গেইলান? সুন্দর হঅর ফিঁদা হনঅ মানুষরে চাইতা নাকি? আসলে যারা সুন্দর হঅর ফিঁদে য়িতারা বাদশার বাড়িত থাকে।
40011009	য়িয়ান নঅ অইলে কি চাইতা গেইলান? হনঅ নবিরে নাকি? জি, আঁই অনরারে হইর, তেঁই নবির ত্যুনঅ ডঁর।
40011010	ইয়াহিয়াই য়েই মানুষ যিবার বিষয়ে কিতাবত লেহ্যা আছে: চঅ, আঁই তোঁয়ার আগদি আঁর সংবাদদাতারে ফাটাইর। য়িবা তোঁয়ার আগদি যাইয়েনে তোঁয়ার ফথ রেডি গরিবো।
40011011	আঁই অনরারে আঁসাই হইর, মানুষর মইধ্যে তরিকাবন্দিদাতা ইয়াহিয়ার ত্যুন ডঁর আর কেউ নাই। কিন্তু বেহেস্‌তি রাইজ্যর মইধ্যে যিবা বেক্যিনর ত্যুন ছোড য়িবাঅ ইয়াহিয়ার ত্যুন ডঁর।
40011012	ইয়াহিয়ার সময়র ত্যুন এহন ফইয্যন্ত বেহেস্‌তি রাইজ্য বউত জোরর লগে আগাই আইয়্যের, আর যারা শক্তিশালি য়িতারা য়িয়ান জাফ্‌টাই ধরের।
40011013	ইয়াহিয়ার সময় ফইয্যন্ত নবিঅক্যলর বেক কিতাব, এন্ কি, তোরাত কিতাবঅ ভবিষ্যতর হতা হইয়্যে।
40011014	যুদি অনরা এই হতা বিশ্যাস গইত্যে রাজি থাকন তইলে উনন - যিবার আইবার হতা আছিল্ এই ইয়াহিয়াই য়েই নবি ইলিয়াস।
40011015	যিবার উনিবার হান আছে য়িবা উনক।”
40011016	“এই হালর মানুষঅক্যলরে আঁই হারার লগে তুলনা গইজ্যোম? ইতারা এন্ ফোয়ামাইয়্যাঅক্যলর মতন যারা বাজারত বইয়েনে অইন্য ফোয়ামাইয়্যাঅক্যলরে ডাকিয়েনে হঅ,
40011017	‘আঁরা তোঁয়ারার লাই বাঁশি বাজাইলাম, তোঁয়ারা নঅ নাচিলা; বিলাদ ধরি হাঁদিবার অঁঅঁলা গাইলাম, তোঁয়ারা বুক নঅ কিলাইলা।’
40011018	ইয়াহিয়া আইয়েনে হ্যানা-দানা নঅ গরিল্ বুলি মানুষে হঅর, ‘য়িবারে ভুতে ফাইয়্যে।’
40011019	আর ইব্‌নে আদম আইয়েনে হ্যানা-দানা গরিল্ বুলি মানুষে হঅর, ‘ঐ চঅ, একজন ফেট্যুয়া আর মদহ্যোর, হ্যাজানা-আদায়হারি আর হ্যারাফ মানুষঅক্যলর বন্ধু।’ কিন্তু গেয়ান দে হ্যাঁটি য়িয়ানর ফরমান য়িবার হামর মইধ্যেই রইয়্যে।”
40011020	ইসা যে গেরামগিনত আর শঅরগিনত বেশির ভাগ কেরামতি হাম গইজ্যেল্ য়েই জাগাগিনর মানুষগিনে তঅবা নঅ গরে। ইয়ানর লাই য়েই জাগাগিনরে তেঁই ধিক্যার দিয়েনে হইতো লাগিল্,
40011021	“আয় হায় কোরাসিন, আয় হায় বৈত্‌সৈদা! তোঁয়ারার মইধ্যে যেতাক্যিন কেরামতি হাম গরা অইয়্যে য়েগিন যুদি টায়ার আর সিডন শঅরত গরা অইতো তইলে বউত দিন আগেই য়িতারা ছালার চট ফিঁদিয়েনে ছাই মাকি তঅবা গইত্যো।
40011022	আঁই তোঁয়ারারে আঁসাই হইর, রোজ আঁশরত টায়ার আর সিডনর অবস্তা বরং তোঁয়ারার ত্যুন বউত সইজ্য গরিবার মতন অইবো।
40011023	আর তুঁই কফরনাহুম! তুঁই নাকি বেহেস্‌ত ফইয্যন্ত উচুলত উঢিবা? হনঅ দিনঅ নঅ, তোঁয়ারে নিচে মরা রুহ্‌গিনর জাগাত ফেলি দেয়া অইবো। যে কেরামতি হামগিন তোঁয়ার মইধ্যে গরা অইয়্যে য়েগিন যুদি সাদুম শঅরত গরা অইতো তইলে সাদুম আইজঅ টিগি থাইক্‌তো।
40011024	আঁই তোঁয়ারারে আঁসাই হইর, রোজ আঁশরত সাদুমর অবস্তা বরং তোঁয়ারার ত্যুন বউত সইজ্য গরিবার মতন অইবো।”
40011025	তারবাদে ইসা হইল্, “অঅ বাবা, তুঁই বেহেস্‌ত আর দুনিয়ার মালিক। আঁই তোঁয়ার ফশংসা গরি, হারন তুঁই এই বিষয়গিন গেয়ানি আর বুদ্যিমানঅক্যলর ত্যুন লুকাই রাইক্যো, কিন্তু লেদাফোয়াঅক্যলর মতন মানুষঅক্যলর হাছে ফকাশ গইজ্যো।
40011026	জি বাবা, তোঁয়ার ইছ্যামতনই ইয়ান অইয়্যে।
40011027	“আঁর বাবা বেক কিছুই আঁর আতত দিয়্যে। বাবা ছারা ফোয়ারে কেউ নঅ জানে আর ফোয়া ছারা বাবারে কেউ নঅ জানে, আর ফোয়া যিবার হাছে বাবারে ফকাশ গইত্যো ইছ্যা গরে য়িবাই তেঁইরে জানে।
40011028	“তোঁয়ারা যারা অঅরান আর ফোজা বইয়েনে বেড়াইতা লাইগ্যো, তোঁয়ারা বেক্যিনে আঁর হাছে আইয়ো; আঁই তোঁয়ারারে জিরানি দিয়োম।
40011029	আঁর জোয়াল তোঁয়ারার উঅর তুলি নঅ আর আঁর হাছর ত্যুন শিক, হারন আঁর সভাব নরম আর নম্র।
40011030	ইয়ানত তোঁয়ারা দিলত জিরানি ফাইবা, হারন আঁর জোয়াল বই লই যঅন সঅজ আর আঁর ফোজা আল্‌হা।”
40012001	একদিন ইসা উগ্যুয়া শইস্যখেতর মইধ্য দিয়েনে যাইতো আছিল্। য়েই দিনগান জিরাইবার দিন আছিল্। তেঁইর উম্যতঅক্যলর ভুগ লাইগ্যেল্ বুলি য়িতারা ছরা ছিরি ছিরি হ্যাইতো লাগিল্।
40012002	য়েগিন দেকিয়েনে ফরিশিঅক্যলে তেঁইরে হইল্, “শরিয়ত মতন জিরাইবার দিনত যেগিন গরন উচিত নঅ, সঅন, অনর উম্যতঅক্যলে য়েগিনই গরের।”
40012003	ইসা য়িতারারে হইল্, “দাউদ আর য়িবার উঁয়াইজ্যাঅক্যলর যহন ভোগ লাইগ্যেল্ তহন তেঁই কি গইজ্যেল্ য়িয়ান অনরা ফইজ্যন দে নঅ না? তেঁই তঅ আল্লাহ্‌র ঘরত ঢুকিয়েনে ফবিত্র রুটি হ্যাইয়্যেল্।
40012004	নবি দাউদ আর য়িবার উঁয়াইজ্যাঅক্যলর নিচ্যয়ই য়েগিন হ্যঅন উচিত নঅ আছিল্‌, হ্যালি ইমামঅক্যলেই য়েগিন হ্যাইত্ ফাইত্যো।
40012005	এগিনবাদে অনরা তোরাত কিতাবত ফইজ্যোন দে নঅ না, জিরাইবার দিনত বায়তুল মোকাদ্যসর ইমামঅক্যলে জিরাইবার দিনর নিয়ম ভাঁগিলেঅ য়িতারার দোষ নঅ অঅ?
40012006	আঁই অনরারে হইর, বায়তুল মোকাদ্যসর ত্যুনঅ ডঁর একজন এডে আছে।
40012007	‘আঁই দয়া দেইক্‌তাম চাই, ফশু-হোরবানি নঅ’ - কিতাবর এই হতার অত্য যুদি অনরা জাইন্‌তান তইলে নির্দুষিঅক্যলরে দুষি নঅ গইত্যান।
40012008	জানি রাকন, ইব্‌নে–আদমই জিরাইবার দিনর মালিক।”
40012009	ফরদি য়েই জাগা ছারিয়েনে ইসা য়েই ফরিশিঅক্যলর মজলিস-হ্যানাত গেল্।
40012010	য়েডে একজন মানুষ আছিল্ যিবার উগ্যুয়া আত উয়াই গেইয়্যেল্‌। ইসারে দুষি গরিবার উদ্যেশ্যে ফরিশিঅক্যলে তেঁইরে ফুছার গরিল্, “শরিয়ত মতন জিরাইবার দিনত কি কেউঅরে ভালা গরন উচিত না?”
40012011	ইসা য়িতারারে হইল্, “ধরন, অনরার মইধ্যে কেউঅর উগ্যুয়া ভেরা আছে। য়েই ভেরাউয়া যুদি জিরাইবার দিনত গাঁতাত ফরি যাআ তইলে কি তেঁই য়িয়ানরে ধরিয়েনে নঅ তুলিবো না?”
40012012	আর ভেরার ত্যুন মানুষর দাম তঅ বউত বেশি। তইলে দেহ্যা যাআ, জিরাইবার দিনত ভালা হাম গরন উচিত।
40012013	তারবাদে তেঁই মানুষ্যারে হইল্, “তোঁয়ার আত বারাই দঅ।” য়িবা য়িবার আতগান বারাই দিলে ফর য়িয়ান ভালা অইয়েনে অইন্য আতগানর মতন অই গেল্।
40012014	তহন ফরিশিঅক্যলে বাইরে গেল্ আর ইসারে মারি ফেলিবার লাই তেঁইর বিরুদ্যে ফরামশ্য গইত্যো লাগিল্।
40012015	য়েই ফরামশ্যর বিষয় জানিত্ ফারিয়েনে ইসা য়েডের ত্যুন গেল্‌গই। তহন বউত মানুষ তেঁইর ফিছদি ফিছদি গেল্।
40012016	য়িতারার মইধ্যে যারা বেরাইম্যা আছিল্ তেঁই য়িতারা বেক্যিনরে ভালা গরিল্ আর সাবধান গরি দিল্ যেন্ তেঁইর বিষয়ে য়িতারা হোয়াহই নঅ গরে।
40012017	ইয়ান অইল্ যেন্ নবি ইশাইয়ার মইধ্য দিয়েনে এই দে হতা হোয়া অইয়্যেল্ য়িয়ান ফুরন অঅ:
40012018	চঅ, আঁর গোলাম যিবারে আঁই বাছি লইয়্যি। ইবাই আঁর মহব্যতর মানুষ যিবার উঅর আঁই খুশি। আঁই তেঁইর উঅরদি আঁর রুহ্ দিয়োম, আর তেঁই অ-ইহুদিঅক্যলর হাছে নিয়াইবিচার ফচার গরিবো।
40012019	তেঁই হইজ্যা বা চিল্যাচিল্যি গইত্যো নঅ; তেঁই রাস্তায় রাস্তায় তেঁইর গলার আবাজ উনাইতো নঅ।
40012020	নিয়াইবিচাররে বিজয়ি নঅ গরন ফইয্যন্ত তেঁই থেত্‌লাই যঅইন্যা নল ভাইংতো নঅ আর মিটমিটাইয়েনে জলইন্যা সইল্‌তা নিফাইতো নঅ।
40012021	তেঁইরই উঅর অ-ইহুদিঅক্যলে আশা রাকিবো।
40012022	ফরদি মানুষঅক্যলে ভুতে ফঅইন্যা একজন মানুষরে ইসার হাছে আনিল্। মানুষ্যুয়া আঁধা আর বোবা আছিল্। ইসা য়িবারে ভালা গরিল্।
40012023	য়িয়ানে মানুষ্যুয়া হতা হইতো লাগিল্ আর দেকিত্ ফাইল্। তহন বেক মানুষঅক্যলে তাইজ্যব অইয়েনে হইল্, “ইবা কি দাউদর য়েই বংশধর না?”
40012024	ফরিশিঅক্যলে এই হতা উনিয়েনে হইল্, “য়িবা তঅ হ্যালি ভুতগিনর বাদশা বেল্‌সবুলর সাইয্যে ভুত ছারাআ।”
40012025	ফরিশিঅক্যলর মনর চিন্তা বুঝিত্ ফারিয়েনে ইসা য়িতারারে হইল্, “যে রাইজ্য নিজর মইধ্যে ভাগ অই যাআ য়েই রাইজ্য তচনচ অঅ। আর যে শঅর বা ফরিবার নিজর মইধ্যে ভাগ অই যাআ য়েই শঅর বা ফরিবার নঅ টিগে।”
40012026	ইবিলিস যুদি ইবিলিসরেই বাইর গরি দেএ তইলে য়িবা তঅ নিজর মইধ্যেই ভাগ অই গেল্। তইলে তার রাইজ্য টিগিবো কেন্ গরিয়েনে?
40012027	আঁই যুদি বেল্‌সবুলর সাইয্যেই ভুত ছারাই তইলে অনরার মানুষঅক্যলে হার সাইয্যে য়েগিনরে ছারাআ? অনরা ঠিগ হতা হইতা লাইগ্যোন কিনা, অনরার মানুষঅক্যলেই য়িয়ান বিচার গরিবো।
40012028	কিন্তু আঁই যুদি আল্লাহ্‌র রুহ্‌র সাইয্যে ভুত ছারাই তইলে আল্লাহ্‌র রাইজ্য তঅ অনরার হাছে আই গেইয়্যে।
40012029	“যে মানুষর গাআত বল আছে য়িবারে ফইল্যা বাঁধি নঅ রাকিলে কেউ কি য়িবার ঘরত ঢুকিয়েনে জিনিসফত্র লুট গরিত্ ফারে না? বাঁধিলে ফরেই য়িবা য়েইল্যা গরিত্ ফারিবো।
40012030	“যুদি কেউ আঁর ফক্যে নঅ থাকে তইলে য়িবা আঁর বিফক্যে আছে। যিবা আঁর লগে নঅ টোআ য়িবা ছিঁডাআ।
40012031	ইয়ানর লাই আঁই অনরারে হইর,, মানুষর বেক গুনাহ্ আর কুফরি মাফ গরা অইবো, কিন্তু ফাক-রুহ্‌র বিরুদ্যে কুফরি মাফ গরা অইতো নঅ।
40012032	ইব্‌নে আদমর বিরুদ্যে কেউ হনঅ হতা হইলে য়িবারে মাফ গরা অইবো, কিন্তু ফাক-রুহ্‌র বিরুদ্যে হতা হইলে য়িবারে মাফ গরা অইতো নঅ - এই যুগতঅ নঅ, সাম্‌নর যুগতঅ নঅ।
40012033	“এই হতা সিকার গরন দে, গাছ ভালা অইলে য়িয়ানর ফলঅ ভালা অইবো, আবার গাছ হ্যারাফ অইলে য়িয়ানর ফলঅ হ্যারাফ অইবো; হারন ফল দিয়েনেই গাছ চিনা যাআ।
40012034	আঁফর বংশধরঅক্যল! নিজরা হ্যারাফ অইয়েনে কেন্ গরি অনরা ভালা হতা হইত্ ফারন? মানুষর দিল্ যেগিন দিয়েনে ভরা থাকে মুক তঅ য়েই হতাই হঅ।
40012035	ভালা মানুষ য়িবার দিল্ ভরা ভালার ত্যুন ভালা হতা বাইর গরে, আর হ্যারাফ মানুষ য়িবার দিল্ ভরা হ্যারাফির ত্যুন হ্যারাফ হতা বাইর গরে।
40012036	কিন্তু আঁই অনরারে হইর, মানুষে যেতাক্যিন বাজো হতা হঅ, রোজ আঁশরত য়িবার ফত্যিউয়া হতার ইসাব য়িতারার ত্যুন দঅন ফরিবো।
40012037	অনর হতা দিয়েনেই অনরে নিদ্যোষ হোয়া অইবো আর অনর হতা দিয়েনেই অনরে দুষি হোয়া অইবো।”
40012038	ইয়ার ফরদি হয়েকজন আলেম আর ফরিশি ইসারে হইল্, “উজুর, আঁরা অনর হাছর ত্যুন উগ্যুয়া চিন্য দেইক্‌তাম চাই।”
40012039	ইসা য়িতারারে হইল্, “এই হালর দুষ্ট আর বেইমান মানুষঅক্যলে চিন্যর তালাইশ গরে, কিন্তু ইউনুস নবির চিন্য বাদে আর হনঅ চিন্যই য়িতারারে দেহ্যানো অইতো নঅ।
40012040	ইউনুস যেইল্যা য়েই মাছর ফেডত তিন দিন আর তিন রাইত আছিল্ ইব্‌নে আদমঅ য়েইল্যা তিন দিন আর তিন রাইত মেডির নিচে থাকিবো।
40012041	রোজ আঁশরত নিনেভে শঅরর মানুষঅক্যলে উঢিয়েনে এই হালর মানুষঅক্যলর দোষ দেহ্যাই দিবো, হারন নিনেভের মানুষঅক্যলে ইউনুসর তবলিগর হারনে তঅবা গইজ্যেল্। আর সঅন, এডে ইউনুসর ত্যুন আরও বিরাট একজন আছে।
40012042	রোজ আঁশরত সাবা দেশর রানি উঢিয়েনে এই হালর মানুষঅক্যলর দোষ দেহ্যাই দিবো, হারন বাদশা সোলায়মানর গেয়ানর হতাবাত্যা উনিবার লাই তেঁই দুনিয়ার শেষ সিমানার ত্যুন আইস্যেল্। আর সঅন, এডে সোলায়মানর ত্যুন আরও বিরাট একজন আছে।
40012043	“যহন হনঅ ভুত হনঅ মানুষর মইধ্যর ত্যুন বাইর অই যাআ তহন য়িবা জিরাইবার তালাইশে উয়ানা জাগার মইধ্য দিয়েনে ঘুরাফিরা গইত্যো থাকে।
40012044	কিন্তু য়েগিন নঅ ফাইয়েনে য়িবা হঅ, ‘যেডের ত্যুন বাইর অইয়েনে আস্যি আঁর য়েই ঘরতই আঁই ফিরি যাইয়োম।’ য়িবা ফিরি আইয়েনে য়েই ঘর হ্যালি, ফরিষ্কার ও সাজাইন্যা দেকিত্ ফাআ।
40012045	ফরদি য়েই ভুত যাইয়েনে নিজর ত্যুনঅ হ্যারাফ আরো সাত্যুয়া ভুত লগে লই আইয়্যে আর য়েডে ঢুকিয়েনে বসবাস গইত্যো থাকে। য়িয়ানত য়েই মানুষ্যার ফইল্যা দশার ত্যুন শেষ দশা আরো হ্যারাফ অই উঢে। এই হালর দুষ্ট মানুষঅক্যলর অবস্তাঅ য়েইল্যাই অইবো।”
40012046	ইসা যহন মানুষঅক্যলর লগে হতা হইতো আছিল্ তহন তেঁইর মা আর ভাইঅক্যলে তেঁইর লগে হতা হইবার লাই বাইরে থিয়াই আছিল্।
40012047	হনঅ একজন মানুষ য়িবারে হইল্, “সঅন, অনর মা আর ভাইঅক্যলে অনর লগে হতা হইবার লাই বাইরে থিয়াই থাইক্যে।”
40012048	তহন ইসা য়িবারে হইল্, “হঅন আঁর মা, আর আঁর ভাইঅক্যলই বা হারা?”
40012049	ফরদি তেঁই তেঁইর উম্যতঅক্যলরে দেহ্যাইয়েনে হইল্, “এই চঅ, আঁর মা আর আঁর ভাইঅক্যল;
40012050	হারন যারা আঁর বেহেস্‌তি বাবার ইছ্যা ফালন গরে য়িতারাই আঁর ভাই, বোইন আর মা।”
40013001	য়েই দিনই ইসা ঘরর ত্যুন বাইর অইয়েনে সাগরর ধারত যাইয়েনে বইল্।
40013002	তেঁইর হাছে এত মানুষ আইয়েনে জমা অইল্ দে, তেঁই উগ্যুয়া নোকাত উঢিয়েনে বইল্, আর বেক মানুষ সাগরর ধারত থিয়াই রইল্।
40013003	তহন তেঁই গল্ফর মইধ্য দিয়েনে বউত বিষয় য়িতারারে শিক্যা দিতো লাগিল্।
40013004	তেঁই হইল্, “একজন চাষি বিজ রুইক্‌তো গেল্। রুকিবার সমত হতাক্যিন বিজ ফথর ফাশদি ফরিল‌ আর ফাকিগিন আইয়েনে য়েগিন হ্যাই ফেলিল্।
40013005	হতাক্যিন বিজ ফাত্যোইজ্যা জমিত ফরিল্। য়েডে বেশি মেডি নঅ আছিল্। মেডি গভির নঅ আছিল্ বুলি তরাতরি চারা জালাই উঢিল্,
40013006	কিন্তু সুয্য উঢিলে ফর য়েগিন ফুড়ি গেল্ আর য়িঁওর ভালা গরিয়েনে নঅঅ বইয়্যে বুলিয়েনে উয়াই গেল্।
40013007	আবার হতাক্যিন বিজ কেঁডাবনর মইধ্যে ফরিল্। য়িয়ানত কেঁডাগাছ বারি উঢিয়েনে চারাগিন চাবি রাকিল্।
40013008	আর হতাক্যিন বিজ ভালা জমিত ফরিয়েনে হনঅগানত একশ গুন, হনঅগানত ষাইট গুন আর হনঅগানত তিরিশ গুন ফসল জন্মাইল।”
40013009	গল্ফর শেষদি ইসা হইল্, “যিবার উনিবার হান আছে য়িবা উনক।”
40013010	ফরদি উম্যতঅক্যলে ইসার হাছে আইয়েনে তেঁইরে হইল্, “অনে গল্ফর মইধ্য দিয়েনে মানুষঅক্যলরে শিক্যা দিতা লাইগ্যোন কিঅর লাই?”
40013011	জোয়াবে তেঁই উম্যতঅক্যলরে হইল্, “বেহেস্‌তি রাইজ্যর গোফন সইত্যগিন তোঁয়ারারে জাইন্‌তো দেয়া অইয়্যে কিন্তু য়িতারারে জাইন্‌তো দেয়া নঅঅ অঅ,
40013012	হারন যিবার আছে য়িবারে আরো দেয়া অইবো, আর য়িয়ানত য়িবার বউত অইবো। কিন্তু যিবার নাই য়িবার যেগিন আছে য়েগিনঅ য়িবার হাছর ত্যুন নিই নেয়া অইবো।
40013013	য়িয়ানর লাই আঁই গল্ফর মইধ্য দিয়েনে য়িতারারে শিক্যা দিই, হারন য়িতারা দেকিয়েনেঅ নঅ দেকে উনিয়েনেঅ নঅ উনে আর নঅ বুঝে।
40013014	ইতারার মইধ্য দিয়েনে ইশাইয়া নবির এই হতা ফুরন অঅর: তোঁয়ারা উইন্‌তা থাকিবা কিন্তু হনঅমতেই বুইজ্‌তা নঅ; দেইক্‌তা থাকিবা কিন্তু হনঅমতেই জাইন্‌তা নঅ।
40013015	এই মানুষগিনর দিল্ অসার আর হান বন্ধ অই গেইয়্যে, আর য়িতারা য়িতারার চোগঅ বন্ধ গরি রাইক্যে, যেন্ য়িতারা চোগ দিয়েনে নঅ দেকে, হান দিয়েনে নঅ উনে ও দিল্ দিয়েনে নঅ বুঝে, আর ভালা অইবার লাই আঁর হাছে ফিরি নঅ আইয়্যে।
40013016	“কিন্তু মোবারক তোঁয়ারা, হারন তোঁয়ারার চোগ দেকিত্ ফাআ আর তোঁয়ারার হান উনিত্‌ ফাআ।
40013017	আঁই তোঁয়ারারে আঁসাই হইর, তোঁয়ারা যেগিন যেগিন দেইক্‌তা লাইগ্যো য়েগিন বউত নবি আর আল্লাহ্‌ভক্ত মানুষঅক্যলে দেইক্‌তো চাইয়েনেঅ দেকিত্ নঅঅ ফাআ, আর তোঁয়ারা যেগিন যেগিন উইন্‌তা লাইগ্যো য়েগিন য়িতারা উইন্‌তো চাইয়েনেঅ উনিত্ নঅঅ ফাআ।
40013018	“এহন তোঁয়ারা চাষির গল্ফর মানি উন। যহন কেউ বেহেস্‌তি রাইজ্যর হতা উনিয়েনেঅ নঅ বুঝে তহন ইবিলিস আইয়েনে য়িবার দিলত যে হতা রুকি দেয়া অইয়্যেল্ য়েগিন হারি নেএ। য়েই ফথর ফাশদি ফরা বিজর মইধ্য দিয়েনে এই রহম মানুষঅক্যলর সম্যন্দে হতা হোয়া অইয়্যে।
40013020	আর ফাত্যোইজ্যা জমিত রুকা বিজর মইধ্য দিয়েনে য়িতারার সমন্দে হোয়া অইয়্যে যারা বেহেস্‌তি রাইজ্যর হতা উনিয়েনে তহনই আনন্দর লগে য়েগিন গ্রঅন গরে,
40013021	কিন্তু য়িতারার মইধ্যে য়িঁওর ভালা গরিয়েনে নঅ বইয়্যে বুলি য়িতারা অল্ফ সময়র লাই ইস্তির থাকে। যহন য়েই হতার লাই হষ্ট আর জুলুম আইয়্যে তহনই য়িতারা ফিছাই যাআ।
40013022	কেঁডার মইধ্যে রুকা বিজর মইধ্য দিয়েনে য়িতারার সমন্দে হোয়া অইয়্যে যারা য়েই হতা উনে, কিন্তু সংসারর চিন্তা-ভাবনা আর ধন-সম্‌বত্যির মায়া য়েই হতারে চাবি রাকে। য়িয়ানর লাই য়িয়ানত হনঅ ফল নঅ ধরে।
40013023	ভালা জমিত রুকা বিজর মইধ্য দিয়েনে য়িতারার সমন্দে হোয়া অইয়্যে যারা য়েই হতা উনিয়েনে বুঝে আর ফল দেএ। কেউ দেএ একশ গুন, কেউ দেএ ষাইট গুন আর কেউ দেএ তিরিশ গুন।”
40013024	ফরদি ইসা মানুষঅক্যলরে শিক্যা দিবার লাই আর উগ্যুয়া গল্ফ হইল্। গল্ফগান এই: “বেহেস্‌তি রাইজ্য এন্ একজন মানুষর মতন যিবা নিজর জমিত ভালা বিজ রুকিল্।
40013025	ফরদি যহন বেক্যিনে ঘুমাই ফরিল্ তহন য়েই মানুষর শত্রু আইয়েনে গেঁউঅর মইধ্যে ধান্যুয়াখেরর বিজ রুকিয়েনে গেল্ গই।
40013026	শেষদি গেঁউঅর চারা যহন বারি উঢিয়েনে ফল ধরিল্ তহন য়েগিনর মইধ্যে আগাছাঅ দেহ্যা গেল্।
40013027	য়েগিন দেকিয়েনে বাড়ির গোলামঅক্যলে আইয়েনে মালিকরে হইল্, ‘অনে কি জমিত ভালা বিজ নঅ রুকন না? তইলে আগাছা হডের ত্যুন আইল্?’
40013028	“তেঁই য়িতারারে হইল্, ‘হনঅ শত্রু ইয়ান গইজ্যে।’ “গোলামঅক্যলে তেঁইরে হইল্, ‘তইলে আঁরা যাইয়েনে য়েগিন তুলি ফেইল্যোম না?’
40013029	“তেঁই য়িতারারে হইল্, ‘না, আগাছা তুইল্‌তো যাইয়েনে তোঁয়ারা অঅত খেরর লগে গেঁউঅ তুলি ফেলিবা।
40013030	ফসল হাডিবার সময় ফইয্যন্ত য়েগিন একলগে বাইত্যো দঅ। যারা ফসল হাডে, আঁই তহন য়িতারারে হইয়্যোম যেন্ য়িতারা ফইল্যা আগাছাগিন জমা গরিয়েনে ফুরাইবার লাই ফোজা ফোজা গরিয়েনে বাঁধে, আর তার ফরদি গেঁউ আঁর গোলাত জমা গরে।’”
40013031	ইসা য়িতারারে আর উগ্যুয়া গল্ফ হইল্। গল্ফগান এই: “বেহেস্‌তি রাইজ্য এন্ উগ্যুয়া ওউরগ্যুয়া দানার মতন যিয়ান একজন মানুষ নিয়েনে নিজর জমিত লাগাইল্।
40013032	বেক বিজর মইধ্যে য়িয়ান আঁসাই বেক্যিনর ত্যুন ছোড, কিন্তু গাছ অইয়েনে বারি উঢিলে ফর য়িয়ান বেক শাক-সব্জির মইধ্যে বেক্যিনর ত্যুন ডঁর অঅ। য়িয়ান এন্ এক্যান ডঁর গাছ অইয়েনে উঢে দে, ফাকিগিনে আইয়েনে য়িয়ানর ঢেইল ফালাত বাসা বাঁধে।”
40013033	তেঁই য়িতারারে আর উগ্যুয়া গল্ফ হইল্। গল্ফগান এই: “বেহেস্তি রাইজ্য ইষ্টর মতন। একজন মাইয়্যাফোয়া য়েগিন নিয়েনে আঢারো কেজি মোইদার মইধ্যে মিশাইল্। য়িয়ানত বেক মোইদাই ফাঁফি উঢিল্।”
40013034	ইসা গল্ফর মইধ্য দিয়েনে মানুষঅক্যলরে এই শিক্যাগিন দিল্। তেঁই গল্ফ বাদে হনঅ শিক্যাই য়িতারারে নঅ দিতো।
40013035	ইয়ান অইল্ যেন্ নবির মইধ্য দিয়েনে এই দে হতা হোয়া অইয়্যেল্ য়িয়ান ফুরন অঅ: শিক্যাভরা উদাআরনর মইধ্য দিয়েনে আঁই মুক খুইল্যোম; দুনিয়ার শুরুর ত্যুন যেগিন যেগিন লুকাইন্যা আছিল্, য়েগিন হইয়্যোম।
40013036	ফরদি ইসা মানুষঅক্যলরে ছারিয়েনে ঘরত ঢুকিল্। তহন তেঁইর উম্যতঅক্যলে আইয়েনে তেঁইরে হইল্, “জমির য়েই আগাছার গল্ফউয়া আঁরারে বুঝাই দঅন।”
40013037	জোয়াবে ইসা য়িতারারে হইল্, “যিবা ভালা বিজ রুকে তেঁই ইব্‌নে আদম।
40013038	জমি এই দুনিয়া, আর বেহেস্‌তি রাইজ্যর মানুষগিন ভালা বিজ। ইবিলিসর মানুষগিন অইল্ এই আগাছা।
40013039	যে শত্রু য়েগিন রুইক্যেল্ য়িবা অইল্ ইবিলিস, আর ফসল হাডিবার সময় অইল্ এই যুগর শেষ সময়। যারা শইস্য হাডিবো য়িতারা অইল্ ফেরেস্‌তা।
40013040	আগাছা জমা গরিয়েনে যেন্ আগুনত ফুরাই ফেলা অঅ, যুগর শেষর সময়অ ঠিগ য়েইল্যাই অইবো। ইব্‌নে আদম তেঁইর ফেরেস্‌তাঅক্যলরে ফাটাই দিবো।
40013041	যারা অইন্যতারারে গুনাহ্ গরাআ আর যারা নিজরা গুনাহ্ গরে য়িতারা বেক্যিনরে য়েই ফেরেস্‌তাঅক্যলে ইব্‌নে আদমর রাইজ্যর মইধ্যর ত্যুন একলগে জমা গরিবো আর জলন্ত আগুনর মইধ্যে ফেলি দিবো।
40013042	য়েডে মানুষে হাঁদাহাঁদি গরিবো আর যন্ত্রনাত দাঁতে দাঁত ঘইষ্‌তো থাকিবো।
40013043	য়েই সমত আল্লাহ্‌ভক্ত মানুষঅক্যলে য়িতারার বেহেস্‌তি বাবার রাইজ্যত সুয্যর মতন উজ্যল অইয়েনে দেহ্যা দিবো। যিবার উনিবার হান আছে য়িবা উনক।
40013044	“বেহেস্‌তি রাইজ্য জমির মইধ্যে লুকাই রাকা ধনর মতন। একজন মানুষ য়েগিন তালাইশ গরি ফাইয়েনে আবার লুকাই রাকিল্। তার ফর য়িবা খুশি মনে গেল্ গই আর য়িবার যা কিছু আছিল্ বেক বেচিয়েনে য়েই জমিগান কিনিল্।
40013045	“আবার, বেহেস্‌তি রাইজ্য এন্ একজন সঅদরর মতন যিবা ভালা মুক্তার তালাইশ গইত্যো আছিল্।
40013046	উগ্যুয়া দামি মুক্তার তালাইশ ফাইয়েনে য়িবা যাইয়েনে য়িবার যা কিছু আছিল্ বেক্যিন বেচিয়েনে য়েই মুক্তাগান কিনিল্।
40013047	“আবার, বেহেস্‌তি রাইজ্য এন্ উগ্যুয়া ডঁর জালর মতন যিয়ান সাগরত ফেলা অইল্ আর য়িয়ানত বেক ডইল্যা মাছ ধরা ফরিল্।
40013048	জাল ফুরাই গেলে ফর মানুষে য়িয়ান ফারত টানি তুলিল্। ফরদি য়িতারা বইয়েনে ভালা মাছগিন বাছি টুঁরিত্ রাকিল্ আর হ্যারাফগিন ফেলি দিল্।
40013049	যুগর শেষর সমত এই ডইল্যাই অইবো। ফেরেস্‌তাঅক্যলে আইয়েনে আল্লাহ্‌ভক্ত মানুষঅক্যলর মইধ্যর ত্যুন দুষ্টঅক্যলরে আলিদা গরিবো আর জলন্ত আগুনর মইধ্যে য়িতারারে ফেলি দিবো
40013050	য়েডে মানুষে হাঁদাহাঁদি গরিবো আর যন্ত্রনাত দাঁতে দাঁত ঘইষ্‌তো থাকিবো।”
40013051	ইয়ার ফর ইসা তেঁইর উম্যতঅক্যলরে ফুছার গরিল্, “তোঁয়ারা কি এগিন বুঝিত্ ফাইজ্যো না?” য়িতারা তেঁইরে হইল্, “জি, ফাজ্যি।”
40013052	তহন ইসা য়িতারারে হইল্, “বেহেস্‌তি রাইজ্যর বিষয়ে ফত্যিউয়া আলেম শিক্যা ফাইয়্যে য়িতারা বেক্যিনে এন্ একজন গিরস্তর মতন যিবা তেঁইর ভান্ডারর ত্যুন নয়া আর ফুরান জিনিস বাইর গরে।”
40013053	শিক্যা দিবার লাই এই গল্ফগিন হোয়া শেষ গরিয়েনে ইসা য়েডের ত্যুন গেল্ গই।
40013054	তার ফর নিজর গেরামত যাইয়েনে তেঁই মজলিস-হ্যানার মানুষঅক্যলরে শিক্যা দিতো লাগিল্। তেঁইর হতা উনিয়েনে মানুষে তাইজ্যব অইয়েনে হইল্, “এই গেয়ান আর এই কেরামতি হামগিন গরিবার হ্যমতা ইবা হডের ত্যুন ফাইল্?
40013055	ইবা য়েই হাটমিস্‌তিরির ফোয়া নঅ না? য়িবার মার নাম মরিয়াম নঅ না? আর য়িবার ভাইগিন ইয়াকুব, ইউসুফ, শিমোন আর এহুদা নঅ না?
40013056	য়িবার বইনগিন বেক্যিন আঁরার মইধ্যে আছে দে নঅ না? তইলে হডের ত্যুন য়িবা এগিন ফাইল্?”
40013057	এন্ গরিয়েনে ইসারে লইয়েনে মানুষঅক্যলর মনত বাধা আইস্‌তো লাগিল্। তহন ইসা য়িতারারে হইল্, “নিজর গেরাম আর নিজর বাড়ি বাদে আর বেক জাগাতই নবিঅক্যলে সম্যান ফাআ।”
40013058	মানুষঅক্যলর অবিশ্যাসর লাই তেঁই য়েডে বেশি কেরামতি হাম নঅ গরিল্।
40014001	য়েই সমত ইসার বিষয় উনিয়েনে গালিল ফদেশর শাসনহত্যা হেরোদ তেঁইর হর্মচারিঅক্যলরে হইল্,
40014002	“ইবা তরিকাবন্দিদাতা ইয়াহিয়া; মরার ত্যুন বাঁচি উইট্যে। য়িয়ানর লাইই য়িবা এই কেরামতি হামগিন গরের।”
40014003	হেরোদ নিজর ভাই ফিলিফর বউ হেরোদিয়ার হারনে ইয়াহিয়ারে বাঁধি লই যাইয়েনে জেলহ্যানাত রাইক্যেল,
40014004	হারন ইয়াহিয়া য়িবারে হইতো, “হেরোদিয়ারে বউ ইসাবে রাকন অনর উচিত নঅঅ।”
40014005	হেরোদ ইয়াহিয়ারে মারি ফেইল্‌তো চাইয়্যেল্, কিন্তু তেঁই মানুষঅক্যলরে ডরাইতো হারন মানুষে ইয়াহিয়ারে নবি বুলি মাইন্‌তো।
40014006	হেরোদর জন্মদিনর উত্‌সবত্ হেরোদিয়ার মাইয়্যা আজির মানুষঅক্যলর সাম্‌নদি নাচিয়েনে হেরোদরে খুশি গরিল্।
40014007	য়িয়ানর লাই হেরোদ সোঅন হ্যাইয়েনে হইল্ য়িবা যিয়ান চাইবো য়িয়ানই তেঁই য়িবারে দিবো।
40014008	মাইয়্যাউয়া য়িবার মার হাছর ত্যুন ফরামর্শ ফাইয়েনে হইল্, “বাসনত গরিয়েনে তরিকাবন্দিদাতা ইয়াহিয়ার মাথাউয়া এডে আঁর হাছে আনি দঅন।”
40014009	ইয়ানত বাদশা হেরোদ দুক্যিত অইল্, কিন্তু যারা তেঁইর লগে হ্যাইতো বইস্যেল্ য়িতারার সাম্‌নদি সোঅন হ্যাইয়্যেল্ বুলি তেঁই য়িয়ান দিতো উকুম গরিল্।
40014010	তেঁই মানুষ ফাটাইয়েনে জেলহ্যানার মইধ্যেই ইয়াহিয়ার মাথা হাডাইল্।
40014011	ফরদি মাথাউয়া বাসনত গরিয়েনে আনি মাইয়্যাউয়ারে দেয়া অইলে ফর য়িবা য়িবার মার হাছে য়িয়ান লই গেল্।
40014012	ইয়ার ফর ইয়াহিয়ার উম্যতঅক্যলে আইয়েনে য়িবার লাশ্যুয়া লই যাইয়েনে দাফন গরিল্ আর য়েই হ্যবর ইসারে যাইয়েনে দিল্।
40014013	ইয়াহিয়ার মিত্যুর হ্যবর উনিয়েনে ইসা একলাই য়েডের ত্যুন নোকাত গরিয়েনে উগ্যুয়া নিঝাব জাগাত গেল্ গই। মানুষঅক্যলে য়েই হতা উনিয়েনে বিন্য বিন্য গেরামর ত্যুন আঁঢা ফথদি তেঁইর ফিছন ধরিল্।
40014014	তেঁই নোকার ত্যুন নামিয়েনে মানুষঅক্যলর ভির দেকিত্ ফাইল্ আর মমতায় ফুরন অইয়েনে য়িতারার মইধ্যে যারা অসুক আছিল্ য়িতারারে ভালা গরিল্।
40014015	দিনর শেষদি উম্যতঅক্যলে তেঁইর হাছে আইয়েনে হইল্, “জাগাগান নিঝাব, বেইল্‌অ গেইয়্যে। মানুষঅক্যলরে বিদায় গরি দঅন যেন্ য়িতারা গেরামত যাইয়েনে নিজরার লাই হ্যানা কিনিত ফারে।”
40014016	ইসা য়িতারারে হইল্, “য়িতারার ত্যুন যাইবার দরহার নাই, তোঁয়ারাই য়িতারারে হ্যাইতো দঅ।”
40014017	উম্যতঅক্যলে তেঁইরে হইল্, “আঁরার এডে ফাঁচ্যুয়া রুটি আর দুয়া মাছ বাদে আর কিছ্যুই নাই।”
40014018	তেঁই হইল্, “য়েগিন আঁর হাছে আন।” ফরদি তেঁই মানুষঅক্যলরে খেরর উঅর বইস্‌তো উকুম গরিল্, আর য়েই ফাঁচ্যুয়া রুটি ও দুয়া মাছ লইয়েনে আসমানর মিক্যাদি চাইয়েনে আল্লাহ্‌রে শুকরিয়া জানাইল্। ইয়ার ফরদি তেঁই রুটি ভাঁগিয়েনে উম্যতঅক্যলর আতত দিল্ আর উম্যতঅক্যলে য়েগিন মানুষঅক্যলরে দিল্। য়িতারা বেক্যিনে ফেট ভরিয়েনে হ্যাইল্।
40014020	হ্যাইবার ফরদি যে টুঁরাগিন ফরি রইল্ উম্যতঅক্যলে য়েগিন তুলি নিল্, আর য়েগিনত বারউয়া টুঁরি ফুরাইল্।
40014021	যারা হ্যাইয়্যেল্ য়িতারার মইধ্যে মাইয়্যাফোয়া আর ছোড ফোয়ামাইয়্যা বাদে বেশহম ফাঁচ আজার মরতফোয়া আছিল্।
40014022	ইয়ার ফরদি ইসা উম্যতঅক্যলরে তাগাদা দিল্ যেন্ য়িতারা নোকাত উঢিয়েনে তেঁইর আগদি অইন্য ফারত যাআ, আর ইক্যাদি তেঁই মানুষঅক্যলরে বিদায় গরিল্।
40014023	মানুষঅক্যলরে বিদায় গরিয়েনে মুনাজাত গরিবার লাই তেঁই একলা ফাআরত উঢি গেল্। যহন আঁজুইন্যা ঘনাই আইল্ তহনঅ তেঁই য়েডে একলাই রইল্।
40014024	য়েতক্যনে উম্যতঅক্যলর নোকাগান ডাংগার ত্যুন বউত দুরে গেইয়্যেল্ গই আর বাতাস উল্‌টা মিক্যাদির ত্যুন আইয়োনে ঢেউয়ে বউত দুইল্‌তো আছিল্।
40014025	শেষ রাতিয়া ইসা সাগরর উঅর দিয়েনে আঁঢি উম্যতঅক্যলর হাছে আইস্‌তো আছিল্।
40014026	উম্যতঅক্যলে একজনরে সাগরর উঅর আঁইট্যো দেকিয়েনে বউত ডরাইয়েনে হইল্, “ভুত, ভুত,” আর তার ফরদিই চিল্যাই উঢিল্।
40014027	ইসা তহনই য়িতারারে হইল্, “ইবা তঅ আঁই; নঅ ডরাইয়ো, সঅস গর।”
40014028	ফিতর তেঁইরে হইল্, “উজুর, যুদি অনে অঅন তইলে ফানির উঅর দিয়েনে অনর হাছে যাইতো আঁরে উকুম দঅন।”
40014029	ইসা হইল্, “আইয়ো।” তহন ফিতর নোকার ত্যুন লামিয়েনে ফানির উঅর দিয়েনে আঁঢি ইসার হাছে চলিল্।
40014030	কিন্তু জোর বাতাস দেকিয়েনে তেঁই ডরে ডুফি যাইতো লাগিল্ আর চিল্যাইয়েনে হইল্, “উজুর, আঁরে বাঁচন।”
40014031	ইসা তহনই আত বারাইয়েনে য়িবারে ধরিল্ আর হইল্, “অল্ফ বিশ্যাসি, সন্দঅ গইল্যা কিঅর লাই?”
40014032	ইসা আর ফিতর নোকাত উঢিলে ফর বাতাস থামি গেল্। যারা নোকার মইধ্যে আছিল্ য়িতারা ইসারে সইদা গরিয়েনে হইল্, “আঁসাই অনে ইব্‌নুল্লাহ্।”
40014034	ফরদি য়িতারা সাগর ফার অইয়েনে গিনেষরত এলাহাত আইয়েনে লামিল্।
40014035	য়েডিয়ার মানুষঅক্যলে ইসারে চিনিত ফারিয়েনে এলাহার বেক জাগাত হ্যবর ফাটাইল্।
40014036	য়িয়ানে মানুষঅক্যলে বেরাইম্যাঅক্যলরে ইসার হাছে আনিল্ আর তেঁইরে অনুরোধ গরিল্ যেন্ য়েই বেরাইম্যাঅক্যলে তেঁইর চাদ্যরর কিনারাগান হ্যালি ধরিত্ ফারে; আর যেত মানুষ য়িয়ান ধরিল্ য়িতারা বেক্যিনে ভালা অইল্।
40015001	জেরুজালেমর ত্যুন হয়েকজন ফরিশি আর আলেম ইসার হাছে আইয়েনে হইল্,
40015002	“ফুরানা দিনর আলেমঅক্যলর দেয়া যে নিয়ম চলি আইয়ের অনর উম্যতঅক্যলে য়েগিন মানি নঅ চলে কিঅর লাই? হ্যাইবার আগদি য়িতারা আত নঅ ধুউ।”
40015003	জোয়াবে ইসা হইল্, “যে নিয়ম চলি আইয়ের য়িয়ানর লাই অনরাই বা কিঅর লাই আল্লাহ্‌র উকুম অমাইন্য গরন?
40015004	আল্লাহ্ হইয়্যে, ‘মা-বাবারে সম্যান গইজ্যো’ আর ‘যিবার হতাত মা-বাবার লাই অসম্যান থাকে য়িবারে অবইশ্যই মারি ফেলন ফরিবো।’
40015005	কিন্তু অনরা হই থাকন, যুদি কেউ য়িবার মা বা বাবারে হঅ, ‘আঁর যে জিনিস দিয়েনে তোঁয়ার সাইয্য অইত্ ফাইত্যো, য়িয়ান আল্লাহ্‌র হাছে দেয়া অইয়্যে,’
40015006	কিন্তু বাবা-মারে য়িবার আর সম্যান গরার দরহার নাই। অনরার এই চলতি নিয়মগিনর লাই অনরা আল্লাহ্‌র কালাম বাতিল গইজ্যোন।
40015007	ভন্ডঅক্যল! অনরার সম্যন্দে নবি ইশাইয়া ঠিগ হতাই হইয়্যেল্ দে,
40015008	এই মানুষঅক্যলে মুকেই আঁরে সম্যান গরে, কিন্তু য়িতারার দিল্ আঁর হাছর ত্যুন দুরে থাকে।
40015009	য়িতারা মিছাই আঁর এবাদত গরে; য়িতারার দেয়া শিক্যা মানুষর বানাইন্যা হতাক্যিন নিয়ম মাত্র।
40015010	ফরদি ইসা মানুষঅক্যলরে ডাকিয়েনে হইল্, “আঁর হতা উনন আর বুঝন।
40015011	মুকর ভিতরে যেগিন যাআ য়েগিন মানুষরে নাফাক নঅ গরে, কিন্তু মুকর ভিতরর ত্যুন যেগিন বাইর অইয়েনে আইয়্যে য়েগিনই মানুষরে নাফাক গরে।”
40015012	তহন তেঁইর উম্যতঅক্যলে আইয়েনে তেঁইরে হইল্, “ফরিশিঅক্যলে অনর এই হতা উনিয়েনে দে অফমান বোধ গইজ্যে, য়িয়ান কি অনে জানন না?”
40015013	জোয়াবে তেঁই হইল্, “যে চারা আঁর বেহেস্‌তি বাবা নঅ লাগাআ য়েগিনর ফত্যিউয়ারে আঁআঁরি ফেলা অইবো। য়িতারার হতা বাদ দঅ।
40015014	আঁধাঅক্যলরে ফথ দেহ্যাইবার হতা য়িতারারই, কিন্তু য়িতারা নিজরাই আঁধা। আঁধা আঁধারে ফথ দেহ্যাইতো গেলে দুইজনই গাঁতাত ফরে।”
40015015	তহন ফিতর ইসারে হইল্, “অনে যে তুলানা দিলান য়িয়ান আঁরারে বুঝাই দঅন।”
40015016	ইসা হইল্, “তোঁয়ারা কি এহনঅ অবুঝ রইয়্যো না? তোঁয়ারা কি নঅ বুঝ দে, যা কিছু মুকর মইধ্যে যাআ য়েগিন ফেডর মইধ্যে ঢুকে আর শেষদি বাইর অই যাআ?
40015018	কিন্তু যেগিন মুকর ভিতরর ত্যুন বাইর অইয়েনে আইয়্যে য়েগিন দিলর ত্যুন আইয়্যে, আর য়েগিনই মানুষরে নাফাক গরে।
40015019	দিলর ত্যুনই হ্যারাফ চিন্তা, খুন, বেক রহম জেনা, চুরি, মিছা সাক্যি আর নিন্দা বাইর অই আইয়্যে।
40015020	এগিন বেক্যিনই মানুষরে নাফাক গরে, কিন্তু আত নঅ ধুইয়েনে হ্যাইলে মানুষ নাফাক নঅ অঅ।”
40015021	ফরদি ইসা য়েই জাগা ছারিয়েনে টায়ার আর সিডন এলাহাত গেল্ গই।
40015022	য়েডিয়ার একজন কেনানিয় মাইয়্যাফোয়া আইয়েনে চিল্যাই হইতো লাগিল্‌, “অঅ উজুর, দাউদর বংশধর, আঁরে দয়া গরন। ভুতে ধরিবার হারনে আঁর মাইয়্যাউয়া বউত হষ্ট ফার।”
40015023	ইসা কিন্তু য়িবারে উগ্যুয়া হতাঅ নঅ হইল্। তহন তেঁইর উম্যতঅক্যলে আইয়েনে তেঁইরে অনুরোধ গরিয়েনে হইল্, “য়িবারে বিদায় গরি দঅন, হারন য়িবা আঁরার ফিছদি ফিছদি চিল্যার।”
40015024	জোয়াবে ইসা হইল্, “আঁরে হ্যালি বনি-ইসরাইলঅক্যলর আআজি যঅইন্যা ভেরাঅক্যলর হাছেই ফাটাআ অইয়্যে।”
40015025	য়েই মাইয়্যাফোয়াউয়া কিন্তু ইসার হাছে আইয়েনে তেঁইর সাম্‌নদি উইত অই ফরিয়েনে হইল্, “উজুর, আঁর এই উফহারগান গরন।”
40015026	ইসা হইল্, “ফোয়ামাইয়্যাঅক্যলর হ্যানা নিয়েনে কুত্যার সাম্‌নদি ফেলন ভালা নঅ।”
40015027	য়িবা হইল্, “ঠিগ হতা, উজুর; তঅঅ মালিকর টেবিলর ত্যুন হ্যানার যে টুঁরাগিন ফরে য়েগিন কুত্যাই হ্যাআ।”
40015028	তহন ইসা য়িবারে হইল্, “আঁসাই তোঁয়ার বিশ্যাস বউত বেশি। তুঁই যেইল্যা চঅ য়েইল্যাই অক।” আর তহনই য়িবার মাইয়্যাউয়া ভালা অই গেল্।
40015029	ফরদি ইসা য়েই জাগা ছারিয়েনে গালিল সাগরর ফার দিয়েনে চলিল্ আর উগ্যুয়া ফাআরত উঢিয়েনে য়েডে বইল্।
40015030	তহন মানুষঅক্যলে লেংগা, আঁধা, লুলা, বোবা ও আরো বউত কেউঅরে লগে নিয়েনে তেঁইর হাছে আইল্। য়িতারা য়েই মানুষঅক্যল বেক্যিনরে তেঁইর ঠেংগর হাছদি রাকিল্ আর তেঁই য়িতারারে ভালা গরিল্।
40015031	মানুষঅক্যলে যহন দেকিল্ বোবা হতা হঅর, লুলা ভালা অঅর, লেংগা চলাফিরা গরের আর আঁধা দেকিত্ ফার, তহন য়িতারা আচ্যাইয্য অইল্ আর বনি-ইসরাইলঅক্যলর আল্লাহ্‌র ফশংসা গইত্যো লাগিল্।
40015032	ইয়ার ফর ইসা তেঁইর উম্যতঅক্যলরে ডাকিয়েনে হইল্, “এই মানুষঅক্যলর লাই আঁর ত্যুন মমতা অঅর, হারন আইজ তিন দিন অইল্ ইতারা আঁর লগে লগে আছে, আর ইতারার হাছে হনঅ হ্যানা নাই। এই অবস্তাত আঁই ইতারারে বিদায় গরি দিতাম নঅ চাই; অঅত বা য়িতারা ফথত অগ্যেয়ান অই ফরিবো।”
40015033	উম্যতঅক্যলে তেঁইরে হইল্, “এই নিঝাব জাগাত এত মানুষরে হ্যাবাইবার মতন রুটি আঁরা হডে ফাইয়্যোম?”
40015034	ইসা য়িতারারে হইল্, “তোঁয়ারার হাছে হোয়্যা রুটি আছে?” উম্যতঅক্যলে হইল্, “সাত্যুয়া রুটি আর হঅউগ্যুয়া ছোড মাছ আছে।”
40015035	মানুষঅক্যলরে মেডিত বইস্‌তো উকুম দিয়েনে ইসা য়েই সাত্যুয়া রুটি আর মাছগিন লইল্। ফরদি তেঁই আল্লাহ্‌রে শুকরিয়া জানাইয়েনে য়েগিন ভাঁগিল্ আর উম্যতঅক্যলর আতত দিল্, আর উম্যতঅক্যলে য়েগিন মানুষঅক্যলরে দিল্।
40015037	মানুষঅক্যলে বেক্যিনে ফেট ভরিয়েনে হ্যাইল্, আর যে টুঁরাগিন ফরি রইল্ উম্যতঅক্যলে য়েগিন তুলি নিয়েনে সাত্যুয়া টুঁরি ফুরাইল্।
40015038	যারা হ্যাইয়্যেল্ য়িতারার মইধ্যে মাইয়্যাফোয়া আর ছোড ফোয়াছা বাদে চাইর আজার মরতফোয়া আছিল্।
40015039	ইয়ার ফর ইসা মানুষঅক্যলরে বিদায় দিয়েনে নোকাত উঢি মগদন এলাহাত গেল্।
40016001	ফরদি হয়েকজন ফরিশি আর সদ্যুকি ইসারে ফরিক্যা গরিবার লাই তেঁইর হাছে আইল্ আর বেহেস্‌তর ত্যুন হনঅ চিন্য দেহ্যাইতো হইল্।
40016002	ইসা জোয়াবে য়িতারারে হইল্, “আঁজুইন্যা অইলে অনরা হই থাকন, ‘দিনগান ফরিষ্কার অইবো হারন আকাশ লাল অইয়্যে।’
40016003	আর ফজর বেলাত হঅন, ‘আজিয়া তুয়ান অইবো হারন আকাশ লাল আর আঁধার অইয়্যে।’ আকাশর অবস্তা অনরা ঠিগ গরিয়েনেই বিচার গরিত্ জানন, অথচ সময়র চিন্য বুঝিত্ নঅ ফারন।
40016004	এই হালর দুষ্ট আর বেইমান মানুষঅক্যলে চিন্যর তালাইশ গরে, কিন্তু ইউনুস নবির চিন্য বাদে আর হনঅ চিন্যই য়িতারারে দেহ্যানো অইতো নঅ।” ইয়ার ফরদি ইসা য়িতারারে ছারিয়েনে গেল্ গই।
40016005	সাগরর অইন্য ফারত যাইবার সমত উম্যতঅক্যলে রুটি নিতো ফঅরি গেল্
40016006	ইসা য়িতারারে হইল্, “তোঁয়ারা সতর্ক থাক, ফরিশি আর সদ্যুকিঅক্যলর ইষ্টর ত্যুন সাবধান অঅ।”
40016007	ইয়ানত উম্যতঅক্যলে নিজরার মইধ্যে হোয়াহই গইত্যো লাগিল্, “আঁরা রুটি নঅঅ আনি বুলিয়েনে তেঁই এই হতা হঅর।”
40016008	এই হতা বুঝিত্ ফারিয়েনে ইসা হইল্, “অল্ফ বিশ্যাসিঅক্যল, তোঁয়ারা নিজরার মইধ্যে কিঅর লাই হোয়াহই গইত্যা লাইগ্যো দে, তোঁয়ারার রুটি নাই?
40016009	তোঁয়ারা কি এহনও নঅ বুঝ বা মনতঅ কি নঅ ফরে না, য়েই ফাঁচ আজার মানুষর লাই ফাঁচ্যুয়া রুটির হতা, আর তার ফরদি হত টুঁরি তোঁয়ারা তুলি নিয়্যিলা?
40016010	বা য়েই চাইর আজার মানুষর লাই সাত্যুয়া রুটির হতা, আর হত টুঁরি তোঁয়ারা তুলি নিয়্যিলা?
40016011	আঁই দে তোঁয়ারার হাছে রুটির হতা নঅঅ হইয়্যি য়িয়ান কিল্যাই তোঁয়ারা নঅ বুঝ? ফরিশি আর সদ্যুকিঅক্যলর ইষ্টর ত্যুন তোঁয়ারা সাবধান অঅ।”
40016012	তহন উম্যতঅক্যলে বুঝিত্ ফারিল্ দে, তেঁই রুটির ইষ্টর ত্যুন য়িতারারে সাবধান অইতো নঅ হঅঅ, কিন্তু ফরিশি আর সদ্যুকিঅক্যলর শিক্যার ত্যুন সাবধান অইতো হইয়্যে।
40016013	ফরদি ইসা যহন সিজারিয়া-ফিলিফি এলাহাত গেল্ তহন উম্যতঅক্যলরে ফুছার গরিল্, “ইব্‌নে আদম হঅন, এই বিষয়ে মানুষে কি হঅ?”
40016014	য়িতারা হইল্, “কেউ কেউ হঅ অনে তরিকাবন্দিদাতা ইয়াহিয়া; কেউ কেউ হঅ ইলিয়াস নবি; আবার কেউ কেউ হঅ ইয়ারমিয়া নবি বা নবিঅক্যলর মইধ্যে একজন।”
40016015	তহন তেঁই য়িতারারে হইল্, “কিন্তু তোঁয়ারা কি হঅ, আঁই হঅন?”
40016016	শিমোন-ফিতর হইল্, “অনে য়েই মসিহ্, জিন্দা আল্লাহ্‌র ফোয়া।”
40016017	জোয়াবে ইসা য়িতারারে হইল্, “শিমোন ইব্‌নে ইউনুস, মোবারক তুঁই, হারন হনঅ মানুষ তোঁয়ার হাছে ইয়ান নঅঅ জানাআ; আঁর বেহেস্‌তি বাবাই জানাইয়্যে।
40016018	আঁই তোঁয়ারে হইর, তুঁই ফিতর আর এই ফাত্যোরর উঅরদিই আঁই আঁর জামাত বানাই তুইল্যোম। দোজকর হনঅ শক্তিই য়িয়ানর উঅর জয়লাভ গরিত্ ফাইত্যো নঅ।
40016019	আঁই তোঁয়ারে বেহেস্‌তি রাইজ্যর চাবিগিন দিয়োম, আর তুঁই এই দুনিয়াত যেগিন বাঁধিবা য়েগিন বেহেস্‌ততঅ বাঁধি রাকা অইবো আর যেগিন খুলিবা য়েগিন বেহেস্‌ততঅ খুলি দেয়া অইবো।”
40016020	ইয়ার ফরদি তেঁই তেঁইর উম্যতঅক্যলরে সাবধান গরি দিল্ যেন্ য়িতারা কেউঅরে নঅ হঅ দে, তেঁইই মসিহ্।
40016021	য়েই সময়র ত্যুন ইসা তেঁইর উম্যতঅক্যলরে জানাইতো লাগিল্ দে, তেঁইর ত্যুন জেরুজালেমত যঅন ফরিবো আর বুরা নেতাঅক্যলর, মেইন ইমামঅক্যলর আর আলেমঅক্যলর আতত বউত দুক্য ভোগ গরন ফরিবো। ফরদি য়িবারে মারি ফেলা অইবো আর তিন দিনর দিনত মরনর ত্যুন জিন্দা অইয়েনে উঢন ফরিবো।
40016022	তহন ফিতর তেঁইরে একফাশদি নিয়েনে নাহ্যোশ অইয়েনে হইল্, “উজুর, ইয়ান দুর অক। অনর উঅর হনঅ দিনঅ এইল্যা অইতো নঅ।”
40016023	ইসা ফিরিয়েনে ফিতররে হইল্, “আঁর হাছর ত্যুন দুর অঅ, ইবিলিস। তুঁই আঁর ফথর বাধা। যিয়ান আল্লাহ্‌র য়িয়ান তুঁই নঅ ভাইব‌্‌তা লাইগ্যো কিন্তু যিয়ান মানুষর য়িয়ানই ভাইব‌্‌তা লাইগ্যো।”
40016024	ইয়ার ফরদি ইসা তেঁইর উম্যতঅক্যলরে হইল্, “যুদি কেউ আঁর ফথদি আইস্‌তো চাআ তইলে য়িবা নিজর ইছ্যামতন নঅ চলক; নিজর কুরুশ বই নিয়েনে য়িবা আঁর ফিছদি আইয়্যোক।
40016025	যে কেউ য়িবার নিজর লাই বাঁচি থাইক্‌তো চাআ য়িবা য়িবার আসল জিবন আরাইবো; কিন্তু যে কেউ আঁর লাই য়িবার ফরান আরাআ য়িবা য়িবার আসল জিবন রক্যা গরিবো।
40016026	যুদি কেউ গোডা দুনিয়া লাভ গরিয়েনে য়িয়ানর বদলে য়িবার আসল জিবন আরাআ তইলে য়িবার কি লাভ অইল্? আসল জিবন ফিরি ফাইবার লাই য়িবার দিবার মতন কি আছে?
40016027	ইব্‌নে আদম তেঁইর ফেরেস্‌তাঅক্যলরে লগে লইয়েনে তেঁইর বাবার মইমায় আইয়্যের। তহন তেঁই ফত্যিউয়া মানুষরে য়িবার হাম ইসাবে ফল দিবো।
40016028	আঁই তোঁয়ারারে আঁসাই হইর, এডে এন্ হয়েকজন আছে যারার হাছে ইব্‌নে আদম বাদশা ইসাবে দেহ্যা নঅ দঅন ফইয্যন্ত য়িতারা হনঅমতেই মারা যাইতো নঅ।”
40017001	ইয়ার ছঅ দিন বাদে ইসা হ্যালি ফিতর, ইয়াকুব আর ইয়াকুবর ভাই ইউহোন্যারে লগে নিয়েনে উগ্যুয়া উচুল ফাআরত গেল্।
40017002	য়িতারার সাম্‌নদি ইসার চিয়ারা বদ্‌লাই গেল্। তেঁইর মুক সুয্যর মতন উজ্যল আর
40017003	তেঁইর হঅর ফঅরর মতন সাদা অই গেল্। য়িতারা নবি মুসা আর নবি ইলিয়াসরে ইসার লগে হতা হইতো দেকিল্।
40017004	তহন ফিতর ইসারে হইল্, “উজুর, ভালাই অইয়্যে দে, আঁরা এডে আছি। অনে যুদি সঅন তইলে আঁই এডে তিন্যুয়া কুটুরি ঘর বানাইয়োম - উগ্যুয়া অনর, উগ্যুয়া মুসার আর উগ্যুয়া ইলিয়াসর লাই।”
40017005	ফিতর যহন হতা হইতো আছিল্ তহন উগ্যুয়া উজ্যল মেউলা য়িতারারে ঝাফাই ফেলিল্। য়েই মেউলার ত্যুন এই হতা উনা গেল্, “ইবা আঁর মহব্যতর ফোয়া, ইবার উঅর আঁই খুবই খুশি। তোঁয়ারা ইবার হতা উন।”
40017006	এই হতা উনিয়েনে উম্যতঅক্যলে বউত ডরাইয়েনে মেডিত উইত অই ফরিল্।
40017007	তহন ইসা আইয়েনে য়িতারার গাআত আত দিয়েনে হইল্, “উঢ, নঅ ডরাইয়ো।”
40017008	তহন য়িতারা উঅরর মিক্যা চাইয়েনে হ্যালি ইসা বাদে আর কেউঅরে দেকিত্ নঅ ফাইল্।
40017009	যহন য়িতারা য়েই ফাআরর ত্যুন লামি আইস্‌তো আছিল্ তহন ইসা য়িতারারে এই উকুম দিল্, “তোঁয়ারা যেগিন দেকিলা, ইব্‌নে আদম মরনর ত্যুন জিন্দা অইয়েনে নঅ উঢন ফইয্যন্ত য়েগিন কেউঅরে নঅ হইয়্যো।”
40017010	উম্যতঅক্যলে তেঁইরে ফুছার গরিল্, “তইলে আলেমঅক্যলে কিঅর লাই হঅ দে, ফইল্যা ইলিয়াস নবির ত্যুন আইয়োন দরহার?”
40017011	ইসা য়িতারারে জোয়াব দিল্, “আঁসাই ইলিয়াস আইবো আর বেক কিছু আগর অবস্তাত ফিরাই আনিবো।
40017012	কিন্তু আঁই তোঁয়ারারে হইর, ইলিয়াস আইস্যেল্ আর মানুষে য়িবারে চিনিত্ নঅঅ ফারে। মানুষে য়িবার উঅর যেন্ ইছ্যা য়েন্‌ই গইজ্যে। এন্ গরিয়েনে ইব্‌নে আদমর ত্যুনঅ মানুষঅক্যলর আতত হষ্টভোগ গরন ফরিবো।”
40017013	তহন উম্যতঅক্যলে বুঝিত্ ফারিল্ দে, তেঁই য়িতারার হাছে তরিকাবন্দিদাতা ইয়াহিয়ার বিষয় হঅর।
40017014	ইসা আর তেঁইর উম্যতঅক্যলে যহন মানুষঅক্যলর হাছে ফিরি আইল্ তহন একজন মানুষ আইয়েনে ইসার সাম্‌নদি আঁঢু গাঁরি বইয়েনে হইল্,
40017015	“উজুর, অনে আঁর ফোয়াউয়ার উঅর দয়া গরন। য়িবা মির্‌গি বেরামে বউত হষ্ট ফাআর। ফ্রায় সমতই য়িবা আগুন আর ফানিত ফরি যাআ।
40017016	আঁই য়িবারে অনর উম্যতঅক্যলর হাছে আন্যিলাম কিন্তু য়িতারা য়িবারে ভালা গরিত্ নঅ ফারিল্।”
40017017	জোয়াবে ইসা হইল্, “বেইমান আর দুষ্ট মানুষঅক্যল! আর হত হাল আঁই তোঁয়ারার লগে লগে থাইক্যোম? হতদিন তোঁয়ারারে সইজ্য গইজ্যোম? ফোয়াউয়ারে এডে আঁর হাছে আন।”
40017018	ইসা য়েই ভুতরে ধমক দিলে ফর য়িবা ফোয়াউয়ার মইধ্যর ত্যুন বাইর অই গেল্, আর ফোয়াউয়া তহনই ভালা অইল্।
40017019	ইয়ার ফর উম্যতঅক্যলে গোফনে ইসার হাছে আইয়েনে হইল্, “আঁরা য়েই ভুতরে ছারাইত নঅ ফাইল্যাম কিল্যাই?”
40017020	ইসা য়িতারারে হইল্, “তোঁয়ারার অল্ফ বিশ্যাসর লাইই নঅঅ ফার। আঁই তোঁয়ারারে আঁসাই হইর, যুদি উগ্যুয়া ওউরগুয়া দানার মতন বিশ্যাসঅ তোঁয়ারার থাকে তইলে তোঁয়ারা এই ফাআররে হইবা, ‘এডের ত্যুন সরিয়েনে অডে যঅ,’ আর য়িয়ানত য়িয়ান সরি যাইবো। তোঁয়ারার ফক্যে কিছুই অসম্ভব অইতো নঅ।
40017021	মুনাজাত আর রোজা বাদে এইল্যা ভুত আর কিছুতই বাইর অইতো নঅ।
40017022	ফরদি গালিল দেশর মইধ্য দিয়েনে যাইবার সমত ইসা তেঁইর উম্যতঅক্যলরে হইল্, “ইব্‌নে আদমরে মানুষঅক্যলর আতত ধরাই দেয়া অইবো।
40017023	মানুষে তেঁইরে মারি ফেলিবো, আর তিন দিনর দিন তেঁই মরনর ত্যুন জিন্দা অই উঢিবো।” ইয়ানত উম্যতঅক্যলে বউত দুক্যিত অইল্।
40017024	ফরদি ইসা আর তেঁইর উম্যতঅক্যলে যহন কফরনাহুমত গেল্ তহন বায়তুল মোকাদ্যসর হ্যাজানা-আদায়হারিঅক্যলে ফিতরর হাছে আইয়েনে হইল্, “অনরার ওস্তাদ কি বায়তুল মোকাদ্যসর হ্যাজানা নঅ দেএ না?”
40017025	ফিতর হইল্ “জি, দেএ।” ইয়ার ফরদি ফিতর ঘরত আইয়েনে কিছু হইবার আগদিই ইসা য়িবারে হইল্, “শিমোন, তোঁয়ার কি মনে অঅ? এই দুনিয়ার বাদশাঅক্যলে হারার হাছর ত্যুন হর বা হ্যাজানা আদায় গরি থাকে? নিজর দেশর মানুষঅক্যলর হাছর ত্যুন, না বিদেশিঅক্যলর হাছর ত্যুন?”
40017026	ফিতর হইল্, “বিদেশিঅক্যলর হাছর ত্যুন।” তহন ইসা য়িবারে হইল্, “তইলে তঅ নিজর দেশর মানুষঅক্যলে রেহাই ফাই গেইয়্যে।”
40017027	কিন্তু আঁরার বেবারে হ্যাজানা-আদায়হারিঅক্যলে যেন্ অফমান বোধ নঅ গরে ইয়ানর লাই তুঁই সাগরত যাইয়েনে বোর্‌কি ফেল, আর ফইল্যা যে মাছ্যুয়া উঢিবো য়িয়ানর মুক খুলিলে উগ্যুয়া রুফার টিঁয়া ফাইবা। য়িয়ান লই যাইয়েনে তোঁয়ার আর আঁর হ্যাজানা দিই আইয়্যো।
40018001	য়েই সমত উম্যতঅক্যলে ইসার হাছে আইয়েনে হইল্, “বেহেস্‌তি রাইজ্যত বেক্যিনর ত্যুন ডঁর হঅন?”
40018002	তহন ইসা উগ্যুয়া গুরাফোয়ারে ডাকিয়েনে য়িতারার মইধ্যে থিয়া গরাইয়েনে হইল্,
40018003	“আঁই তোঁয়ারারে আঁসাই হইর, যুদি তোঁয়ারা মন ফিরাইয়েনে গুরাফোয়াঅক্যলর মতন নঅ অঅ তইলে হনঅ মতেই বেহেস্‌তি রাইজ্যত ঢুকিত ফাইত্যা নঅ।
40018004	যে কেউ এই গুরাফোয়ার মতন নিজরে নম্র গরে য়িবাই বেহেস্‌তি রাইজ্যর মইধ্যে বেক্যিনর ত্যুন ডঁর।
40018005	আর যে কেউ ইবার মতন হনঅ গুরাফোয়ারে আঁর নামে গ্রঅন গরে য়িবা আঁরেই গ্রঅন গরে।
40018006	আঁর উঅর ইমানদার এই ছোডঅক্যলর মইধ্যে কেউঅরে যুদি কেউ গুনাহ্‌র ফথদি লই যাআ তইলে য়িবার গলাত উগ্যুয়া ডঁর ফাত্যোর বাঁধিয়েনে য়িবারে সাগরর গভির ফানিত ডুফাই দঅন বরং য়িবার ফক্যে ভালা।
40018007	আয় হায় দুনিয়া! গুনাহ্‌র ফথদি লই যাইবার লাই হত উস্‌কানিই না তোঁয়ার মইধ্যে আছে! অবইশ্য য়েই উস্‌কানিগিন আইবোই; তঅঅ আয় হায় য়েই মানুষ, যিবার মইধ্য দিয়েনে য়েই উস্‌কানি আইয়্যে!
40018008	তোঁয়ার আত বা ঠেং যুদি তোঁয়ারে গুনাহ্‌র ফথদি টানে তইলে য়িয়ান হাডি ফেলি দঅ। দুই আত আর দুই ঠেং নিয়েনে চিরহালর আগুনত ফরিবারর ত্যুন বরং লুলা বা লেংগা অইয়েনে জিবনত ঢুকন তোঁয়ার ফক্যে ভালা।
40018009	তোঁয়ার চোগ যুদি তোঁয়ারে গুনাহ্‌র ফথদি টানে তইলে য়িয়ান আঁআঁরি তুলি ফেলি দঅ। দুই চোগ লইয়েনে জাহান্যামর আগুনত ফরিবারর ত্যুন বরং হানা অইয়েনে জিবনত ঢুকন তোঁয়ার ফক্যে ভালা।
40018010	“চাইয়্যো, তোঁয়ারা যেন্ এই ছোডঅক্যলর মইধ্যে একজনরেঅ তুচ্য নঅ গর। আঁই তোঁয়ারারে হইর, বেহেস্‌তত য়িতারার ফেরেস্‌তাঅক্যলে অক্যল সমত আঁর বেহেস্‌তি বাবার মুক দেকের।
40018011	“যেগিন আআজি গেইয়্যে য়েগিন উদ্যার গরিবার লাই ইব্‌নে আদম আইস্যে।
40018012	তোঁয়ারা কি মনে গর? ধর, একজন মানুষর একশউয়া ভেরা আছে। য়েগিনর মইধ্যে যুদি উগ্যুয়া ভুল ফথদি যাআ গই তইলে য়িবা কি নিরানব্যইউয়া ফাআরর ধারত রাকিয়েনে য়েই ভেরাউয়া টোয়াইতো নঅ যাআ না?
40018013	আঁই তোঁয়ারারে আঁসাই হইর, যুদি য়িবা য়িয়ান ফাআ তইলে যে নিরানব্যইউয়া ভুল ফথদি নঅঅ যাআ, য়েগিনর ত্যুন যিবা ভুল ফথদি গেইয়্যেল্ গই য়িয়ানর লাই য়িবা আরো বউত আনন্দ গরে।
40018014	ঠিগ য়েন্ গরিয়েনে, তোঁয়ারার বেহেস্‌তি বাবার ইছ্যা নঅঅ দে, এই ছোডঅক্যলর মইধ্যে একজনঅ নষ্ট অঅ।
40018015	“তোঁয়ার ভাই যুদি তোঁয়ার বিরুদ্যে অন্যায় গরে তইলে য়িবার হাছে যাইয়েনে যহন আর কেউ থাইক্‌তো নঅ তহন য়িবার দোষ দেহ্যাই দিয়ো। যুদি য়িবা তোঁয়ার হতা উনে তইলে তুঁই তঅ তোঁয়ার ভাইঅরে ফিরি ফাইলা।
40018016	কিন্তু যুদি য়িবা নঅ উনে তইলে অইন্য দুইজনরে তোঁয়ার লগে লই যাইয়ো, যেন্ দুই বা তিনজন সাক্যির হতাত এই বিষয়গিন আঁসা বুলি ফরমান অঅ।
40018017	যুদি য়িবা য়িতারার হতা নঅ উনে তইলে জামাতরে হইয়্যো। য়িবা যুদি জামাতর হতাঅ নঅ উনে তইলে য়িবা তোঁয়ার হাছে অ-ইহুদি বা হ্যাজানা-আদায়হারির মতন অক।
40018018	“আঁই তোঁয়ারারে আঁসাই হইর, তোঁয়ারা দুনিয়াত যেগিন বাঁধিবা য়েগিন বেহেস্‌ততঅ বাঁধি রাকা অইবো, আর যেগিন খুলিবা য়েগিন বেহেস্‌ততঅ খুলি দেয়া অইবো।
40018019	“আঁই তোঁয়ারারে আরো হইর, তোঁয়ারার মইধ্যে দুইজন যুদি একমত অইয়েনে হনঅ বিষয়ে মুনাজাত গরে তইলে আঁর বেহেস্‌তি বাবা তোঁয়ারার লাই য়েগিন গরিবো,
40018020	হারন যেডে দুই বা তিনজন আঁর নামে জমায়েত অঅ য়েডে আঁই য়িতারার মইধ্যে আজির থাকি।”
40018021	তহন ফিতর আইয়েনে ইসারে হইল্, “উজুর, আঁর ভাই আঁর বিরুদ্যে অন্যায় গরিলে আঁই হতবার য়িবারে মাফ গইজ্যোম? সাতবার না?”
40018022	ইসা য়িবারে হইল্, “হ্যালি সাতবার নঅঅ, কিন্তু আঁই তোঁয়ারে সোত্যোর গুন সাতবার ফইয্যন্ত মাফ গইত্যাম হই।
40018023	“চঅ, বেহেস্‌তি রাইজ্য এন্ একজন বাদশার মতন যিবা তেঁইর হর্মচারিঅক্যলর হাছে ইসাব চাইল্।
40018024	তেঁই যহন ইসাব নিতো শুরু গরিল্ তহন য়িতারার মইধ্যর ত্যুন এন্ একজন হর্মচারিরে আনা অইল্, বাদশার হাছে যিবার লাক লাক টিঁয়া লোন আছিল্।
40018025	য়িবার লোন ফরিশোধ গরিবার হ্যমতা নঅ আছিল্। তহন য়েই মালিক উকুম গরিল্ যেন্ য়েই মানুষ্যারে আর য়িবার বউ ও ফোয়ামাইয়্যারে আর য়িবার যা কিছু আছে বেক বেচিয়েনে ফাওনা আদায় গরা অঅ।
40018026	য়িয়ানত য়েই হর্মচারি মেডিত ফরিয়েনে মালিকর ঠেং ধরিয়েনে হইল্, ‘উজুর, আঁর উঅর ধৈয্য ধরন, অনরে আঁই বেক্যিনই ফরিশোধ গরি দিয়োম।’
40018027	তহন মালিক মমতা গরিয়েনে য়েই হর্মচারিরে ছারি দিল্ আর য়িবার লোন মাফ গরি দিল্।
40018028	“ফরদি য়েই হর্মচারি বাইরে যাইয়েনে য়িবার একজন উঁয়াইজ্যা হর্মচারিরে দেকিত্ ফাইল্। য়িবার হাছে য়েই উঁয়াইজ্যা-হর্মচারিউয়ার অনুমান একশ টিঁয়া লোন আছিল্। য়েই হর্মচারিউয়া য়িবার উঁয়াইজ্যার গলা চিবি ধরিয়েনে হইল্, ‘তুই যে টিঁয়া উদার গইজ্যোস য়েগিন ফরিশোধ গর্।’
40018029	“উঁয়াইজ্যা হর্মচারিউয়া তহন য়িবার ঠেংগত ফরিয়েনে য়িবারে অনুরোধ গরিয়েনে হইল্, ‘আঁর উঅর ধৈয্য ধর, আঁই বেক ফরিশোধ গরি দিয়োম।’
40018030	কিন্তু য়িবা রাজি নঅ অইল্ বরং লোন ফরিশোধ নঅ অঅন ফইয্যন্ত য়িবারে জেলহ্যানাত আটকাই রাকিল্।
40018031	“এই ঘটনাগিন দেকিয়েনে য়িবার অইন্য উঁয়াইজ্যা হর্মচারিগিনে বউত দুক্যিত অইল্। য়িতারা যাইয়েনে য়িতারার মালিকর হাছে বেক হতা জানাইল্।
40018032	তহন মালিক য়েই হর্মচারিরে ডাকিয়েনে হইল্, ‘দুষ্ট হর্মচারি! তুঁই আঁরে অনুরোধ গজ্যিলা বুলি আঁই তোঁয়ার বেক লোন মাফ গজ্য্যিলাম।
40018033	আঁই যেইল্যা তোঁয়ারে দয়া গজ্যিলাম য়েইল্যা তোঁয়ার উঁয়াইজ্যা হর্মচারিরে দয়া গরন তোঁয়ার উচিত আছিল্ দে নঅ না?’
40018034	ফরদি য়িবার মালিক গোস্যা গরিয়েনে য়িবার বেক লোন ফরিশোধ নঅ গরন ফইয্যন্ত য়িবারে হষ্ট দিবার লাই জেলহ্যানার মানুষঅক্যলর আতত তুলি দিল্।
40018035	“ঠিগ য়েন্ গরিয়েনে, তোঁয়ারা বেক্যিনে যুদি তোঁয়ারার ভাইঅরে দিল্ দিয়েনে মাফ নঅ গর তইলে আঁর বেহেস্‌তি বাবাঅ তোঁয়ারার উঅর এই ডইল্যা গরিবো।”
40019001	এই হতাগিন হোয়া শেষ গরিয়েনে ইসা গালিল ফদেশ ছারি জদ্যান দইজ্যার অইন্য ফারত এহুদিয়া ফদেশত গেল্।
40019002	বউত মানুষ তেঁইর ফিছদি ফিছদি গেল্ আর তেঁই য়েডে য়িতারারে বেরামর ত্যুন ভালা গরিল্।
40019003	তহন হয়েকজন ফরিশি ইসারে ফরিক্যা গরিবার লাই তেঁইর হাছে আইয়েনে হইল্, “মুসার শরিয়ত মতন যে হনঅ হারনে বউঅরে তালাক দঅন কি কেউঅর ফক্যে উচিত না?”
40019004	জোয়াবে ইসা হইল্, “অনরা ফইজ্যোন দে নঅ না, সিষ্টিহত্যা ফইল্যাদি য়িতারারে মরতফোয়া আর মাইয়্যাফোয়া গরিয়েনে সিষ্টি গইজ্যেল্ আর হইয়্যেল্,
40019005	‘ইয়ানর লাইই মানুষ বাবা-মারে ছারিয়েনে য়িবার বউঅর লগে এক অইয়েনে থাকিবো আর য়িতারা দুইজন একশরিল অইবো?’
40019006	ইয়ানর লাই য়িতারা আর দুই নঅঅ, কিন্তু একশরিল। য়িয়ানর লাই আল্লাহ্ যিয়ান এক লগে যোগ গইজ্যে মানুষ য়িয়ান আলিদা নঅ গরক।”
40019007	তহন ফরিশিঅক্যলে তেঁইরে হইল্, “তইলে নবি মুসা তালাক-নামা দিয়েনে বউঅরে তালাক দিতো উকুম দিয়্যে কিঅর লাই?”
40019008	ইসা য়িতারারে হইল্, “অনরার মন হোটিন বুলিয়েনেই বউঅরে তালাক দিতো মুসা অনরারে অনুমতি দিয়্যে। কিন্তু ফইল্যার ত্যুন এইরহম নঅ আছিল্।
40019009	আঁই অনরারে হইর, যে কেউ জেনার দোষ বাদে অইন্য হনঅ হারনে বউঅরে তালাক দিয়েনে অইন্য কেউঅরে বিয়া গরে য়িবা জেনা গরে।”
40019010	তহন তেঁইর উম্যতঅক্যলে তেঁইরে হইল্, “জামাই বউঅর সম্বন্ধ যুদি এই রহমরই অঅ তইলে তঅ বিয়া নঅ গরনই ভালা।”
40019011	ইসা য়িতারারে হইল্, “বেক্যিনে এই হতা মানি লইত্ নঅ ফারে; হ্যালি যারারে য়েই হ্যমতা দেয়া অইয়্যে য়িতারাই য়েগিন মানি লইত্ ফারে।
40019012	কেউ কেউ হ্যোজা অইয়েনে জন্ম গ্রঅন গরে, য়িয়ানর লাই য়িতারা বিয়া নঅ গরে। আবার কেউ কেউঅরে মানুষেই হ্যোজা গরে, য়িয়ানর লাই য়িতারা বিয়া নঅ গরে। আবার এন্ কেউ কেউ আছে যারা বেহেস্‌তি রাইজ্যর লাই বিয়া গইত্যো নঅ বুলি মন ইস্তির গরে। যিবা এই হতা মানি লইত্ ফারে য়িবা মানি লক।”
40019013	ফরদি মানুষঅক্যলে ছোড ছোড ফোয়ামাইয়্যাঅক্যলরে ইসার হাছে লই আইল্ যেন্ তেঁই য়িতারার মাথার উঅর আত রাকিয়েনে মুনাজাত গরে। কিন্তু উম্যতঅক্যলে য়িতারারে বগ্‌বগাইতো লাগিল্।
40019014	তহন ইসা হইল্, “ফোয়ামাইয়্যাঅক্যলরে আঁর হাছে আইস্‌তো দঅ, বাধা নঅ দিয়ো; হারন বেহেস্‌তি রাইজ্য ইতারার মতন মানুষঅক্যলরই।”
40019015	ফোয়ামাইয়্যাঅক্যলর মাথার উঅর আত রাকিয়েনে মুনাজাত গরিবার ফরদি ইসা য়েডের ত্যুন গেল্ গই।
40019016	ফরদি একজন জোয়ান ফোয়া আইয়েনে ইসারে হইল্, “উজুর, আখেরি জিবন ফাইবার লাই আঁর ত্যুন ভালা কি গরন ফরিবো?”
40019017	ইসা য়িবারে হইল্, “ভালার বিষয়ে আঁরে কিঅর লাই ফুছার গইত্যা লাইগ্যো? ভালা হ্যালি একজনই আছে। যুদি তুঁই আখেরি জিবন ফাইতা চঅ তইলে তেঁইর বেক উকুম ফালন গর।”
40019018	য়েই জোয়ান ফোয়াউয়া হইল্, “হন্ হন্ উকুম?” ইসা হইল্, “খুন নঅ গইজ্যো, জেনা নঅ গইজ্যো, চুরি নঅ গইজ্যো, মিছা সাক্যি নঅ দিয়ো,
40019019	বাবা-মারে সম্যান গইজ্যো আর তোঁয়ার ফতিবাসিরে নিজর মতন মহব্যত গইজ্যো।”
40019020	য়েই জোয়ান ফোয়াউয়া ইসারে হইল্, “আঁই এগিনর বেক্যিনই ফালন গরি আস্যি, কিন্তু আঁর ত্যুন আর কি গরন ফরিবো?”
40019021	ইসা য়িবারে হইল্, “যুদি তুঁই ফুরাফুরি হ্যাঁটি অইতা চঅ তইলে যাইয়েনে তোঁয়ার বেক সম্‌বত্যি বেচিয়েনে গরিবঅক্যলরে দান গর। য়িয়ানত তুঁই বেহেস্‌তত ধন ফাইবা। তার ফর আইয়েনে আঁর উম্যত অঅ।”
40019022	এই হতা উনিয়েনে জোয়ান ফোয়াউয়া বউত দুক্যিত অইয়েনে গেল্ গই, হারন য়িবার বউত ধন-সম্‌বত্যি আছিল্।
40019023	তহন ইসা তেঁইর উম্যতঅক্যলরে হইল্, “আঁই তোঁয়ারারে আঁসাই হইর, ফুইসাআলাঅক্যলর ফক্যে বেহেস্‌তি রাইজ্যত ঢুকন হোটিন অইবো।
40019024	আঁই আবার তোঁয়ারারে হইর, ফুইসাআলাঅক্যলর ফক্যে আল্লাহ্‌র রাইজ্যত ঢুকনর ত্যুন বরং উঁইশোর ছেদা দিয়েনে উঁঢর ঢুকন সুজা।”
40019025	এই হতা উনিয়েনে উম্যতঅক্যলে তাইজ্যব অইয়েনে হইল্, “তইলে হনে নাজাত ফাইত্‌ ফারে?”
40019026	ইসা উম্যতঅক্যলর মিক্যা চাইয়েনে হইল্, “মানুষর ফক্যে ইয়ান অসম্ভব অইত ফারে, কিন্তু আল্লাহ্‌র ফক্যে বেক্যিনই সম্ভব।”
40019027	তহন ফিতর তেঁইরে হইল্, “সঅন, আঁরা বেক কিছু ছারিয়েনে অনর উম্যত অইয়্যি; আঁরা কি ফাইয়্যোম?”
40019028	ইসা য়িতারারে হইল্, “আঁই তোঁয়ারারে আঁসাই হইর, তোঁয়ারা যারা আঁর উম্যত অইয়্যো, নয়া সিষ্টিত যহন ইব্‌নে আদম তেঁইর সম্যানর সিংহাসনত বইবো তহন তোঁয়ারাঅ বারউয়া সিংহাসনত বইবা আর ইসরাইলর বার বংশর বিচার গরিবা।
40019029	আর যে কেউ আঁর লাই বাড়ি-ঘর, ভাই-বোইন, মা-বাবা, ফোয়া-মাইয়্যা বা জাগা-জমি ছারি দিয়্যে, য়িবা য়েগিনর একশ গুন বেশি ফাইবো আর আখেরি জিবনঅ ফাইবো।
40019030	যারা ফইল্যা লাইনত আছে য়িতারার মইধ্যে বউত কেউ শেষদি ফরিবো, আর যারা শেষর লাইনত আছে য়িতারার মইধ্যে বউত কেউ ফইল্যা অইবো।
40020001	“বেহেস্‌তি রাইজ্য একজন গিরস্তর মতন। তেঁই একদিন ফজর বেলাত খেতর হামত লেবার লাগাইবার লাই বাইরে গেল্।
40020002	তেঁই লেবারঅক্যলর লগে ঠিগ গরিল্ দে, দিনে এক দিনার গরিয়েনে দিবো। ইয়ার ফর তেঁই য়িতারারে তেঁইর আংগুর খেতত ফাটাই দিল্।
40020003	অনুমান নঅটার সমত আবার তেঁই বাইরে গেল্ আর বাজারত আরও হয়েকজনরে হাম ছারা থিয়াই থাইক্‌তো দেকিল্।
40020004	তেঁই য়িতারারে হইল্, ‘তোঁয়ারাঅ আঁর আংগুর খেতত হাম গইত্যা যঅ। আঁই তোয়ারারে উফযুক্ত মজুরি দিয়োম।
40020005	য়িয়ানত য়েই মানুষঅক্যলেঅ হাম গইত্যো গেল।’ “য়েই গিরস্ত আবার অনুমান বারটার সমত আর তিনটার সমত বাইরে যাইয়েনে য়েই একই রহম গরিল্।
40020006	অনুমান ফাঁচটার সমত বাইরে যাইয়েনে অইন্য হয়েকজনরে থিয়াই থাইক্‌তো দেকিয়েনে তেঁই য়িতারারে হইল্, ‘তোঁয়ারা হাম নঅ গরিয়েনে সারাদিন এডে থিয়াই আছ কিঅর লাই?’
40020007	“য়িতারা তেঁইরে হইল্, ‘কেউ আঁরারে হামত নঅঅ লাগাআ।’ তেঁই য়েই মানুষঅক্যলরে হইল্, ‘তোঁয়ারাঅ আঁর আংগুর খেতর হামত যঅ।’
40020008	“ফরদি আঁজুইন্যা অইলে আংগুর খেতর মালিক তেঁইর হর্মচারিরে হইল্, ‘লেবারঅক্যলরে ডাকিয়েনে শেষর জনর ত্যুন শুরু গরিয়েনে ফইল্যাজন ফইয্যন্ত ফত্যিজনরেই মজুরি দঅ।’
40020009	“বিয়াল ফাঁচটার সমত যে লেবারঅক্যলরে হামত লাগাআ অইয়্যেল্ য়িতারা আইয়েনে ফত্যিজনে এক এক দিনার গরিয়েনে লই গেল্।
40020010	ইয়ানত যারারে ফইল্যা হামত লাগাআ অইয়্যেল্ য়িতারা বেশি ফাইবো বুলি মনে গরিল্, কিন্তু য়িতারাঅ ফত্যিজনে এক এক দিনার গরিয়েনেই ফাইল্।
40020011	য়িয়ানত য়িতারা য়েই মালিকর বিরুদ্যে বিরক্ত ফকাশ গরিয়েনে হইতো লাগিল্,
40020012	‘আঁরা গোডা দিন রোইদত ফুরিয়েনে হাম গজ্যি। কিন্তু যারারে শেষদি হামত লাগাআ অইয়্যেল্ য়িতারা হ্যালি একঘন্টা হাম গইজ্যে, অথচ য়িতারারে অনে আঁরার সমান মজুরি দিলান্।’
40020013	“তহন মালিক য়িতারার মইধ্যে একজনরে হইল্, ‘বন্ধু, আঁই তোঁয়ার উঅর তঅ অন্যায় নঅঅ গরি। তুঁই কি এক দিনারে হাম গইত্যা রাজি নঅঅ অঅ না?
40020014	তোঁয়ার ফাওনা নিয়েনে যঅ গই। তোঁয়ারে য়েইল্যা দিয়্যি, এই শেষর জনরেঅ য়েইল্যাই দিতে আঁর ইছ্যা।
40020015	যেগিন আঁর নিজর, য়েগিন আঁর খুশিমতন বেবার গরিবার অধিকার কি আঁর নাই না? নাকি আঁই দয়ালু বুলিয়েনে তোঁয়ার চোগ ঠাটার?’”
40020016	গল্ফর শেষদি ইসা হইল্, “এন্ গরিয়েনেই শেষদি যারা য়িতারা ফইল্যাদি অইবো, আর ফইল্যাদি যারা য়িতারা শেষদি ফরিবো।”
40020017	ফরদি ইসা জেরুজালেমত যাইবার ফথদি তেঁইর বারজন উম্যতরে এক ফাশদি ডাকি নিয়েনে হইল্,
40020018	“চঅ, আঁরা জেরুজালেমত যাইর। য়েডে ইব্‌নে-আদমরে মেইন ইমামঅক্যলর আর আলেমঅক্যলর আতত ধরাই দেয়া অইবো।
40020019	য়িতারা তেঁইর বিচার গরিয়েনে তেঁইরে মরনর উফযুক্ত বুলি ইস্তির গরিবো। য়িতারা তেঁইরে ঠঅঁশা-বিদ্রুফ গরিবার লাই আর সঁঅক মারিবার ও কুরুশর উঅরদি মারি ফেলিবার লাই অ-ইহুদিঅক্যলর আতত দিবো; ফরদি তিন দিনর দিন তেঁই মরনর ত্যুন জিন্দা অইয়েনে উঢিবো।”
40020020	ফরদি সিবদিয়র দুই ফোয়ারে য়িতারার মা লগে গরি নিয়েনে ইসার হাছে আইল্ আর তেঁইর হাছে কিছু চাইবার উদ্যেশ্যে তেঁইর সাম্‌নদি উইত্ অই ফরিল্।
40020021	ইসা য়িবারে হইল্, “অনে কি সঅন?” য়িবা হইল্, “অনে এই উকুম দঅন যেন্ অনর রাইজ্যত আঁর এই দুই ফোয়ার একজন অনর ডাইন ফাশদি আর একজন বাম ফাশদি বইত্ ফারে।”
40020022	জোয়াবে ইসা হইল্, “তোঁয়ারা কি চাইতা লাইগ্যো য়িয়ান নঅ জান। যে দুক্যর ফেঁলাত আঁই হ্যাইতাম যাইর য়িয়ানত কি তোঁয়ারা হ্যাইত্ ফার না?” য়িতারা তেঁইরে হইল্, “ফারি।”
40020023	তহন ইসা য়িতারারে হইল্, “আঁসাই তোঁয়ারা আঁর ফেঁলাত হ্যাইবা, কিন্তু আঁর ডাইনে বা বাঁয়ে বইস্‌তো দিবার অধিকার আঁর নাই। আঁর বাবা যারার লাই য়েগিন ঠিগ গরি রাইক্যে য়িতারাই য়েগিন ফাইবো।”
40020024	এই হতাগিন উনিয়েনে বাকি দশজন উম্যত য়েই দুইজন ভাইঅর উঅর বিরক্ত অইল্।
40020025	তহন ইসা উম্যতঅক্যলরে ডাকিয়েনে হইল্, “তোঁয়ারা এই হতা জান দে, অ-ইহুদিঅক্যলর মইধ্যে শাসনহত্যাঅক্যলে য়িতারার ফভু অঅ আর নেতাঅক্যলে য়িতারার উঅর উকুম চালাআ।
40020026	কিন্তু তোঁয়ারার মইধ্যে য়েইল্যা অঅন উচিত নঅ। তোঁয়ারার মইধ্যে যিবা ডঁর অইতো চাআ য়িবার ত্যুন তোঁয়ারার সেবাহারি অঅন ফরিবো,
40020027	আর যিবা ফইল্যা অইতো চাআ য়িবার ত্যুন তোঁয়ারার গোলাম অঅন ফরিবো।
40020028	মনত রাইক্যো, ইব্‌নে আদম সেবা ফাইতো নঅঅ আইয়্যে বরং সেবা গইত্যো আইস্যে আর বউত মানুষর মুক্তির মুইল্য ইসাবে য়িতারার ফরানর ফরিবত্যে নিজর ফরান দিতো আইস্যে।”
40020029	ইসা আর তেঁইর উম্যতঅক্যলে জেরিকো শঅর ছারিয়েনে যাইবার সমত বউত মানুষ তেঁইর ফিছদি ফিছদি চলিল্।
40020030	ফথর ধারদি দুই জন আঁধা মানুষ বই আছিল্। ইসা য়েই ফথদি যাআর উনিয়েনে য়িতারা চিল্যাইয়েনে হইল্, “উজুর, দাউদর বংশধর, আঁরারে দয়া গরন।”
40020031	য়িতারা যেন্ চুব গরে য়িয়ানর লাই মানুষঅক্যলে য়িতারারে ধমক দিল্। কিন্তু য়িতারা আরো চিল্যাইয়েনে হইল্, “উজুর, দাউদর বংশধর, আঁরারে দয়া গরন।”
40020032	তহন ইসা থিয়াইল্ আর য়িতারারে ডাকিয়েনে হইল্, “তোঁয়ারা কি চঅ? আঁই তোঁয়ারার লাই কি গইজ্যোম?”
40020033	য়িতারা তেঁইরে হইল্, “উজুর, আঁরার চোগ খুলি দঅন।”
40020034	তহন ইসা মমতায় ফুরন অইয়েনে য়িতারার চোগত আত দিল্, আর তহনই য়িতারা দেকিত্ ফাইল্ ও তেঁইর ফিছদি ফিছদি চলিল্।
40021001	ইসা আর তেঁইর উম্যতঅক্যলে জেরুজালেমর হাছাহাছি ফোঁছিয়েনে জৈতুন ফাআরর উঅরদি বৈত্‌ফগি গেরামর হাছে আইল্। তহন ইসা দুইজন উম্যতরে এই হতা হইয়েনে ফাটাই দিল্,
40021002	“তোঁয়ারা য়েই সাম্‌নর গেরামত যঅ। য়েডে গেলেই দেকিত্ ফাইবা উগ্যুয়া গাধা বাঁধা আছে আর উগ্যুয়া বাইচ্যাঅ য়িয়ানর লগে আছে। য়েই দুয়া খুলিয়েনে আঁর হাছে লই আইয়্যো।
40021003	কেউ যুদি কিছু হঅ তইলে হইয়্যো, ‘উজুরর দরহার আছে।’ য়িয়ানত তহনই য়িবা য়েগিনরে ছারি দিবো।”
40021004	ইয়ান অইল্, যেন্ নবির মইধ্য দিয়েনে এই দে হতা হোয়া অইয়্যেল্ য়িয়ান ফুরন অঅ:
40021005	“তোঁয়ারা সিয়োনর মাইয়্যারে হঅ, তোঁয়ার বাদশা তোঁয়ার হাছে আইয়্যের। তেঁই নম্র। তেঁই গাধার উঅরদি, গাধির বাইচ্যার উঅরদি চরিয়েনে আইয়্যের।”
40021006	ইসা য়েই উম্যতঅক্যলরে যেইল্যা উকুম দিয়্যেল্ য়িতারা যাইয়েনে য়েইল্যাই গরিল্।
40021007	য়িতারা য়েই গাধা আর গাধির বাইচ্যাউয়া আনিয়েনে য়েগিনর উঅর নিজরার গাআর চাদ্যর বিছাই দিবার ফর ইসা বইল্।
40021008	বউত মানুষ ফথর উঅরদি য়িতারার গাআর চাদ্যর বিছাই দিল্। অইন্য মানুষঅক্যলে গাছর ঢেইল হাডি নিয়েনে ফথর উঅরদি বিছাই দিল্।
40021009	যারা ইসার সাম্‌নদি আর ফিছদি যাইতো আছিল্ য়িতারা চিল্যাইয়েনে হইতো লাগিল্, “মারহাবা, দাউদর বংশধর! মাবুদর নামে যিবা আইয়্যের তেঁইর ফশংসা অক। বেহেস্‌ততঅ মারহাবা!”
40021010	ইসা জেরুজালেমত ঢুকিলে ফর শঅরর বেক জাগাত উলুস্‌তুল ফরি গেল্। বেক্যিনে ফুছার গইত্যো লাগিল্, “ইবা হঅন?”
40021011	মানুষঅক্যলে হইল্, “য়িবা গালিলর নাসরত গেরামর ইসা নবি।”
40021012	ফরদি ইসা বায়তুল মোকাদ্যসত ঢুকিল্‌ আর য়েডে যারা বেচা-কিনা গইত্যো আছিল্ য়িতারা বেক্যিনরে দুঁরাই দিল্। তেঁই টিঁয়া বদল গরি দিবার মানুষঅক্যলর টেবিল আর যারা হইতোর বেইচ্‌তো আছিল্ য়িতারার বইবার জাগা উল্টাই দিয়েনে হইল্,
40021013	“ফাক-কিতাবত আল্লাহ্ হইয়্যে, ‘আঁর ঘররে এবাদতর ঘর হোয়া অইবো,’ কিন্তু তোঁয়ারা ইয়ানরে ডাহাইতোর আড্ডাহ্যানা গরি তুইল্যো।”
40021014	ইয়ার ফরদি আঁধা আর লেংগা মানুষঅক্যলে বায়তুল মোকাদ্যসত ইসার হাছে আইল্, আর তেঁই য়িতারারে বেরামর ত্যুন ভালা গরিল্।
40021015	তেঁই যে কেরামতি হামগিন গইত্যো আছিল্ মেইন ইমামঅক্যলে আর আলেমঅক্যলে য়েগিন দেকিল্। য়িতারা বায়তুল মোকাদ্যসর মইধ্যে ফোয়ামাইয়্যাঅক্যলরে চিল্যাইয়েনে হইতো উনিল্, “মারহাবা, দাউদর বংশধর!”
40021016	এগিন দেকি উনি য়িতারা বিরক্ত অইয়েনে ইসারে হইল্, “য়িতারা যেগিন হঅর য়েগিন তুঁই উইন্‌তা লাইগ্যো না?” তেঁই য়িতারারে হইল্, “জি, উনির। ফাক-কিতাবত অনরা কি হনঅ সমত নঅ ফরন না: গুরা ফোয়াছা আর লেদাফোয়াঅক্যলর হতার মইধ্যে তুঁই নিজর লাই ফশংসার বেবস্তা গইজ্যো?”
40021017	ইয়ার ফরদি ইসা য়িতারারে ছারিয়েনে শঅরর বাইরে বেথানিয়া গেরামত গেল্ গই আর য়েডেই রাইতগান হাডাইল্।
40021018	ফরদিন ফজরত শঅরত ফিরি আইবার সমত ইসার ভুগ লাগিল্।
40021019	ফথর ফাশদি উগ্যুয়া ডোংগুলা গাছ দেকিয়েনে তেঁই গাছ্যুয়ার হাছে গেল্, কিন্তু য়িয়ানত ফাতা বাদে আর কিছুই দেকিত্ নঅ ফাইল্। তহন তেঁই গাছ্যুয়ারে হইল্, “আর হনঅ দিনঅ তোঁয়ার মইধ্যে ফল নঅ ধরক।” আর তহনই ডোংগুলা গাছ্যুয়া উয়াই গেল্।
40021020	উম্যতঅক্যলে য়িয়ান দেকিয়েনে আচ্যাইয্য অইয়েনে হইল্, “ডোংগুলা গাছ্যুয়া কেন্ গরিয়েনে এত তরাতরি উয়াই গেল্?”
40021021	জোয়াবে ইসা য়িতারারে হইল্, “আঁই তোঁয়ারারে আঁসাই হইর, তোঁয়ারা সন্দঅ নঅ গরিয়েনে যুদি বিশ্যাস গর তইলে ডোংগুলা গাছর উঅরদি আঁই যেইল্যা গজ্যি তোঁয়ারাঅ য়েইল্যা গরিত্ ফারিবা। হ্যালি য়িয়ান নঅ, কিন্তু যুদি এই ফাআররে হঅ, ‘উঢি সাগরত যাইয়েনে ফর,’ তইলে য়িয়ানঅ অইবো।
40021022	তোঁয়ারা যুদি বিশ্যাস গরিয়েনে মুনাজাত গর তইলে তোঁয়ারা যেগিন চাইবা য়েগিনই ফাইবা।”
40021023	ফরদি ইসা আবার বায়তুল মোকাদ্যসত গেল্। যহন তেঁই য়েডে শিক্যা দিতো আছিল্ তহন মেইন ইমামঅক্যলে আর ইহুদিঅক্যলর বুরা নেতাঅক্যলে তেঁইর হাছে আইয়েনে হইল্, “তুঁই হঅন অধিকারে এগিন গইত্যা লাইগ্যো? এই অধিকার তোঁয়ারে হনে দিয়্যে?”
40021024	ইসা য়িতারারে হইল্, “আঁইঅ অনরারে এক্যান হতা ফুছার গইজ্যোম। অনরা যুদি আঁরে য়িয়ানর জোয়াব দিত্ ফারন তইলে আঁইঅ অনরারে হইয়্যোম আঁই হঅন অধিকারে এগিন গরির্?
40021025	হঅন চাই, তরিকাবন্দি দিবার অধিকার ইয়াহিয়া হডের ত্যুন ফাইয়্যেল্? আল্লাহ্‌র হাছর ত্যুন নাকি মানুষর হাছর ত্যুন?” তহন য়িতারা নিজরার মইধ্যে এই আলোচানা গরিল্, “আঁরা যুদি হই, ‘আল্লাহ্‌র হাছর ত্যুন’, তইলে য়িবা আঁরারে হইবো, ‘তইলে কিঅর লাই অনরা ইয়াহিয়ারে বিশ্যাস নঅঅ গরন?’
40021026	আবার যুদি হই, ‘মানুষর হাছর ত্যুন,’ তইলে মানুষঅক্যলর হাছর ত্যুন আঁরার ডর আছে, হারন ইয়াহিয়ারে বেক্যিনে নবি বুলি মনে গরে।
40021027	ইয়ানর লাই জোয়াবে য়িতারা ইসারে হইল্, “আঁরা নঅ জানি।” তহন ইসা য়িতারারে হইল্, “তইলে আঁইঅ অনরারে নঅ হইয়্যোম আঁই হঅন অধিকারে এগিন গরির্।”
40021028	তার ফর ইসা হইল্, “আইছ্যা, অনরা কি মনে গরন? ধরন, একজন মানুষর দুয়া ফোয়া আছিল্। মানুষ্যুয়া য়িবার ডঁর ফোয়ার হাছে যাইয়েনে হইল্, ‘আজিয়া তুঁই আংগুর খেতত যাইয়েনে হাম গর।’
40021029	জোয়াবে ফোয়াউয়া হইল্, ‘আঁই নঅ যাইয়োম।’ কিন্তু ফরদি য়িবা মন ফিরাইয়েনে হামত গেল্।
40021030	মানুষ্যুয়া ফরদি অইন্য ফোয়াউয়ার হাছে যাইয়েনে য়েই একই হতা হইল্। অইন্য ফোয়াউয়া জোয়াবে হইল্, ‘আঁই যাইর,’ কিন্তু নঅ গেল্।
40021031	এই দুইজনর মইধ্যে হনে বাবার ইছ্যা ফালন গরিল্?” তহন ধর্মিয় নেতাঅক্যলে জোয়াব দিল্, “ফইল্যা জন।” ইসা য়িতারারে হইল্, “আঁই অনরারে আঁসাই হইর, হ্যাজানা-আদায়হারিঅক্যলে আর বেইশ্যাঅক্যলে অনরার আগদি আল্লাহ্‌র রাইজ্যত ঢুকের,
40021032	হারন ইয়াহিয়া আল্লাহ্‌র ইছ্যামতন চলিবার ফথ দেহ্যাইবার লাই অনরার হাছে আইস্যেল্, আর অনরা য়িবার হতাত ইমান নঅঅ আনন্। কিন্তু হ্যাজানা-আদায়হারিঅক্যলে আর বেইশ্যাঅক্যলে য়িবার হতাত ইমান আইন্যেল্। ইয়ান দেকিয়েনেঅ অনরা তঅবা গরিয়েনে য়িবার হতাত ইমান নঅঅ আনন্।
40021033	“আর উগ্যুয়া তুলানা দিই, উনন। একজন গিরস্ত উগ্যুয়া আংগুর খেত গরিয়েনে য়িয়ানর চাইরোমিক্যাদি বেড়া দিল্। ফরদি য়েই খেতর মইধ্যে আংগুর রস গরিবার লাই গাঁতা কুদিল্ আর উগ্যুয়া উচুল ফাআরা-ঘর বানাইল্। ইয়ার ফর তেঁই হয়েকজন চাষির হাছে য়েই আংগুর খেতগান ইজারা দিয়েনে বিদেশত গেল্ গই।
40021034	যহন ফল ফাগিবার সময় অই আইল্ তহন তেঁই য়েই ফলর ভাগ নিই আইবার লাই তেঁইর গোলামঅক্যলরে য়েই চাষিঅক্যলর হাছে ফাটাই দিল্।
40021035	চাষিঅক্যলে তেঁইর গোলামঅক্যলর একজনরে ধরিয়েনে মারিল্, একজনরে খুন গরিল্ আর অইন্য একজনরে ফাত্যোর মারিল্।
40021036	ইয়ার ফর তেঁই ফইল্যা বারর ত্যুন আরো বেশি গোলাম ফাটাই দিল্, কিন্তু চাষিঅক্যলে য়েই গোলামঅক্যলর লগে একই রহম বেবার গরিল্।
40021037	আংগুর খেতর মালিক শেষদি নিজর ফোয়ারেই য়িতারার হাছে ফাটাইল্। তেঁই ভাবিল্, য়িতারা অন্তত তেঁইর ফোয়ারে সম্যান গরিবো।
40021038	কিন্তু য়েই চাষিঅক্যলে ফোয়ারে দেকিয়েনে নিজরার মইধ্যে হোয়াহই গরিল্, ‘ইতাই ফরদি সম্‌বত্যির মালিক অইবো। চল, আঁরা য়িতারে মারি ফেলি,
40021039	য়িয়ানত আঁরাই সম্‌বত্যির মালিক অইয়্যোম।’ এই হতা হইয়েনে য়িতারা য়েই ফোয়ারে ধরি আংগুর খেতর ত্যুন বাইরে নিই যাইয়েনে মারি ফেলিল্।
40021040	তইলে হঅন চাই, আংগুর খেতর মালিক যহন নিজে আইবো তহন তেঁই য়েই চাষিঅক্যলরে নিয়েনে কি গরিবো?”
40021041	য়েই ধমির্য়নেতাঅক্যলে ইসারে হইল্, “তেঁই য়েই হ্যারাফ মানুষঅক্যলরে এক্যবারে তচনচ গরি ফেলিবো আর যে চাষিগিনে তেঁইরে সময়মতন ফলর ভাগ দিবো য়িতারার হাছেই য়েই আংগুর খেতগান ইজারা দিবো।”
40021042	তহন ইসা য়িতারারে হইল্, “অনরা কি ফাক-কিতাবর মইধ্যে হনঅ দিনঅ নঅঅ ফরন, ‘রাজমিস্‌তিরিঅক্যলে যে ফাত্যোরগান বাতিল গরি দিয়্যেল্, য়িয়ানই বেক্যিনর ত্যুন দরহারি ফাত্যোর অই উঢিল্; মাবুদই ইয়ান গরিল্, আর য়িয়ান আঁরার চোগত বউত আচ্যাইয্য লাগে’?
40021043	ইয়ানর লাই অনরারে হইর, আল্লাহ্‌র রাইজ্য অনরার হাছর ত্যুন নিই নেয়া অইবো আর এন্ মানুষঅক্যলরে দেয়া অইবো যারার জিবনত্ য়েই রাইজ্যর উফযুক্ত ফল দেহ্যা যাইবো।
40021044	যিবা য়েই ফাত্যোরর উঅরদি ফরিবো য়িবা ভাঁগিয়েনে টুঁরা টুঁরা অই যাইবো আর য়েই ফাত্যোর যিবার উঅরদি ফরিবো য়িবা চুরমার অই যাইবো।”
40021045	মেইন ইমামঅক্যলে আর ফরিশিঅক্যলে ইসার শিক্যাভরা গল্ফগিন উনিয়েনে বুঝিত্ ফারিল্ তেঁই য়িতারার হতাই হঅর।
40021046	তহন য়িতারা তেঁইরে ধইত্যো চাইল্, কিন্তু মানুষঅক্যলর ডরে য়িয়ান নঅ গরিল্, হারন মানুষে ইসারে নবি বুলি মনত গইত্যো।
40022001	শিক্যা দিবার লাই ইসা আবার য়েই ধর্মিয়নেতাঅক্যলর হাছে এই গল্ফগান হইল্,
40022002	“বেহেস্‌তি রাইজ্য এন্ একজন বাদশার মতন যিবা তেঁইর ফোয়ার বিয়ার হ্যানা তৈয়ার গরিল্।
40022003	যে মানুষগিনে য়েই হ্যানাত দঅত ফাইয়্যেল্, য়িতারারে ডাকিবার লাই তেঁই তেঁইর গোলামঅক্যলরে ফাটাই দিল্, কিন্তু য়িতারা আইস্‌তো নঅ চাইল্।
40022004	তহন তেঁই আবার অইন্য গোলামঅক্যলরে দিয়েনে যে মানুষঅক্যলরে দঅত গরা অইয়্যেল্, য়িতারারে হই ফাটাইল্, ‘সঅন, আঁই আঁর বলদ আর মোটাসোটা গরুর বাইচ্যাগিন জবাই গরিয়েনে হ্যানা তৈয়ার গজ্যি। এহন বেক কিছুই রেডি, অনরা হ্যানা হ্যাইতা আইয়্যোন।’
40022005	“যে মানুষঅক্যলে দঅত ফাইয়্যেল্, য়িতারা কিন্তু য়েই গোলামঅক্যলর হতা নঅ উনিয়েনে একজন য়িবার নিজর খেতত ও আর একজন য়িবার নিজর হামত গেল্ গই।
40022006	বাকি বেক্যিনে বাদশার গোলামঅক্যলরে ধরিয়েনে অফমান গরিল্ আর মারি ফেলিল্।
40022007	তহন বাদশা বউত গোস্যা অই গেল্ আর সৈন্য ফাটাইয়েনে তেঁই য়েই খুনিঅক্যলরে তচনচ গরিল্ আর য়িতারার শঅর ফোরাই দিল্।
40022008	ফরদি তেঁই তেঁইর গোলামঅক্যলরে হইল্, ‘হ্যানা রেডি, কিন্তু যারারে দঅত গরা অইয়্যেল্ য়িতারা ইয়ানর যৈগ্য নঅ।
40022009	তোঁয়ারা বরং রাস্তার মোরে মোরে যঅ, আর যেতজনর দেহ্যা ফঅ বেক্যিনরে বিয়ার হ্যানাত ডাকি আন।’
40022010	তহন য়েই গোলামঅক্যলে বাইরে রাস্তায় রাস্তায় যাইয়েনে ভালা-হ্যারাফ যারারে ফাইল্ বেক্যিনরে ডাকি আনিল্। য়িয়ানত বিয়ার বাড়ি য়েই মেঅমানে ভরি গেল্।
40022011	“ইয়ার ফর বাদশা মেঅমানঅক্যলরে চাইবার লাই ভিতরে আইয়েনে দেকিল্,
40022012	একজন মানুষ বিয়ার হঅর নঅ ফিঁদিয়েনেই য়েডে আইস্যে। বাদশা য়িবারে ফুছার গরিল্, ‘বন্ধু, বিয়ার হঅর ছারা কেন্ গরিয়েনে এডে ঢুকিলা?’ য়িবা ইয়ানর হনঅ জোয়াব দিত্ নঅ ফারিল্।
40022013	তহন বাদশা সঅরঅক্যলরে হইল্, ‘ইবার আত-ঠেং বাঁধিয়েনে বাইরর আঁধারত ফেলি দঅ। য়েই জাগাত মানুষে হাঁদাহাঁদি গরিবো আর যন্ত্রনায় দাঁতে দাঁত ঘইষ্‌তো থাকিবো।’”
40022014	গল্ফর শেষদি ইসা হইল্, “ইয়ানর লাই হই, বউত মানুষরে ডাকা অইয়্যে কিন্তু অল্ফ মানুষরে বাছি নেয়া অইয়্যে।”
40022015	তহন ফরিশিঅক্যলে গেল্ গই আর কেন্ গরিয়েনে ইসারে তেঁইর হতার ফাঁদত্ ফেলন যাআ য়েই ফরামশ্য গইত্যো লাগিল্।
40022016	য়িতারা হেরোদর দলর হয়েকজন মানুষর লগে নিজরার হয়েকজন অনুসারিরে ইসার হাছে ফাটাইল্। য়িতারা তেঁইরে হইল্, “উজুর, আঁরা জানি অনে একজন সত্‌ মানুষ। আল্লাহ্‌র ফথর বিষয়ে অনে সইত্য গরিয়েনে শিক্যা দিই থাকন। মানুষে কি মনে গরিবো নঅ গরিবো য়িয়ানত অনর কিছু নঅ আইয়্যে যাআ, হারন অনে কেউঅর মুক চাইয়েনে কিছু নঅ গরন।
40022017	তইলে অনে হঅন, মুসার শরিয়ত মতন রোম-বাদশারে হ্যাজানা দঅন কি উচিত? অনে কি মনে গরন?”
40022018	য়িতারার হ্যারাফ উদ্যেশ্য বুঝিত্ ফারিয়েনে ইসা হইল্, “ভন্ডঅক্যল, কিঅর লাই আঁরে ফরিক্যা গইত্যা লাইগ্যো?
40022019	যে টিঁয়ায় হ্যাজানা দিবা য়িয়ানর এক্যান আঁরে দেহ্যঅ।” য়িতারা উগ্যুয়া দিনার ইসার হাছে আনিল্।
40022020	তহন ইসা য়িতারারে হইল্, “ইয়ানর উঅরদি এই ছবি আর নাম হার?”
40022021	য়িতারা হইল্, “রোম-বাদশার।” ইসা য়িতারারে হইল্, “তইলে যেগিন বাদশার য়েগিন বাদশারে দঅ, আর যেগিন আল্লাহ্‌র য়েগিন আল্লাহ্‌রে দঅ।”
40022022	এই হতা উনিয়েনে য়িতারা তাইজ্যব অইল্ আর তেঁইরে ছারিয়েনে গেল্ গই।
40022023	য়েই একই দিনত হয়েকজন সদ্যুকি ইসার হাছে আইল্। সদ্যুকিঅক্যলর মতে মরাঅক্যলর জিন্দা অইয়েনে উঢন বুলি কিছু নাই।
40022024	ইয়ানর লাই য়িতারা ইসারে ফুছার গরিল্, “উজুর, মুসা হইয়্যে, যুদি হনঅ মানুষ ফোয়াছা নঅ ওয়া অবস্তাত মরি যাআ তইলে য়িবার ভাই য়িবার বউঅরে বিয়া গরিয়েনে ভাইঅর অইয়েনে য়িবার বংশ রক্যা গরিবো।
40022025	আঁরার এডে সাত ভাই আছিল্। ফইল্যাজন বিয়া গরিয়েনে মরি গেল্ আর ফোয়াছা নঅ থাকনে য়িবা য়িবার ভাইঅর লাই নিজর বউঅরে রাকি গেল্।
40022026	এন্ গরিয়েনে দিতিয়, তিতিয় আর সাত লম্বর ভাই ফইয্যন্ত য়েই বউঅরে বিয়া গরিল্।
40022027	শেষদি য়েই মাইয়্যাফোয়াউয়াঅ মরি গেল্।
40022028	তইলে মরা মানুষঅক্যলে যহন জিন্দা অইয়েনে উঢিবো তহন য়েই সাত ভাইঅর মইধ্যে এই মাইয়্যাফোয়াউয়া হার বউ অইবো? য়িতারা বেক্যিনেই তঅ য়িবারে বিয়া গইজ্যেল্।”
40022029	ইসা য়িতারারে হইল্, “অনরা ভুল গইত্যা লাইগ্যোন, হারন অনরা ফাক-কিতাবঅ নঅ জানন, আল্লাহ্‌র কুদরতির বিষয়অ নঅ জানন।
40022030	মরামানুষঅক্যলে জিন্দা অইয়েনে উঢিবার ফরদি বিয়া গইত্যো নঅ আর য়িতারারে বিয়া দেয়াঅ অইতো নঅ; য়িতারা ফেরেস্‌তাঅক্যলর মতন অইবো।
40022031	মরামানুষঅক্যলর জিন্দা অইয়েনে উঢিবার বিষয়ে আল্লাহ্ যে হতা অনরারে হইয়্যে য়েই হতা কি অনরা ফাক-কিতাবত নঅ ফরন না?
40022032	য়িয়ানত লেহ্যা আছে, ‘আঁই ইব্রাহিমর আল্লাহ্, ইসহাকর আল্লাহ্ আর ইয়াকুবর আল্লাহ্।’ কিন্তু আল্লাহ্ তঅ মরাঅক্যলর আল্লাহ্ নঅঅ, তেঁই জিন্দাঅক্যলরই আল্লাহ্।”
40022033	এই হতা উনিয়েনে মানুষঅক্যলে তেঁইর শিক্যাত তাইজ্যব অইল্।
40022034	ইসা সদ্যুকিঅক্যলর মুক বন্ধ গরি দিয়্যে উনিয়েনে ফরিশিঅক্যলে একত্র অইল্।
40022035	য়িতারার মইধ্যে একজন আলেম ইসারে ফরিক্যা গরিবার লাই ফুছার গরিল্,
40022036	“উজুর, তোরাত শরিফর মইধ্যে বেক্যিনর ত্যুন ডঁর উকুম হন্যান্?”
40022037	ইসা য়িবারে হইল্, “বেক্যিনর ত্যুন ডঁর আর বেক্যিনর ত্যুন দরহারি উকুম অইল্, ‘তোঁয়ারা বেক্যিনে তোঁয়ারার গোডা দিল্, গোডা ফরান আর গোডা মন দিয়েনে তোঁয়ারার মাবুদ আল্লাহ্‌রে মহব্যত গরিবা।’
40022039	তার ফরর দরহারি উকুমগান ফইল্যাগানই মতন – ‘তোঁয়ার ফতিবাসিরে নিজর মতন মহব্যত গরিবা।’
40022040	গোডা তোরাত শরিফ আর নবিঅক্যলর গোডা কিতাব এই দুইয়ান উকুমর উঅরদিই ভরসা গরি আছে।”
40022041	ফরিশিঅক্যলে তহনঅ একলগে আছিল্, এন্ সমত ইসা য়িতারারে ফুছার গরিল্,
40022042	“অনরা মসিহ্‌র বিষয়ে কি মনে গরন? তেঁই হার বংশধর?” য়িতারা ইসারে হইল্, “দাউদর বংশধর।”
40022043	তহন ইসা য়িতারারে হইল্, “তইলে দাউদ কেন্ গরিয়েনে মসিহ্‌রে ফাক-রুহ্‌র ফরিচালানায় ফভু হইয়েনে ডাইক্যেল্? তেঁই হইয়্যেল্,
40022044	‘মাবুদ আঁর ফভুরে হইল্, যেতক্যন না আঁই তোঁয়ার শত্রুঅক্যলরে তোঁয়ার ঠেংগর তলাত রাকি, য়েতক্যন তুঁই আঁর ডাইন ফাশদি বইয়ো।’
40022045	তইলে দাউদ যহন মসিহ্‌রে ফভু হইয়েনে ডাইক্যে তহন মসিহ্ কেন্ গরিয়েনে দাউদর বংশধর অইত্ ফারে?”
40022046	ইয়ানর জোয়াবে কেউ এক হতাঅ তেঁইরে হইত্ নঅ ফারিল্ আর য়েই দিনর ত্যুন কেউ তেঁইরে আর কিছু ফুছার গইত্যেঅ সঅস নঅ গরিল্।
40023001	ফরদি ইসা মানুষঅক্যলর হাছে আর তেঁইর উম্যতঅক্যলর হাছে হইল্,
40023002	“শরিয়ত শিক্যা দিবার বেফারে আলেমঅক্যলে আর ফরিশিঅক্যলে মুসা নবির জাগাত আছে।
40023003	ইয়ানর লাই য়িতারা যেগিন গইত্যো হঅ য়েগিন গইজ্যো আর যেগিন ফালন গইত্যো উকুম দেএ য়েগিন ফালন গইজ্যো। কিন্তু য়িতারা যেগিন গরে তোঁয়ারা য়েগিন নঅ গইজ্যো হারন য়িতারা মুকে যেগিন হঅ হামে য়েগিন নঅ গরে।
40023004	য়িতারা ভারি ভারি ফোজা বাঁধিয়েনে মানুষর হাঁদত চাবাই দেএ, কিন্তু য়েগিন সরাইবার লাই নিজরা উগ্যুয়া অঁলঅ লরাইতো নঅ চাআ।
40023005	মানুষঅক্যলরে দেহ্যাইবার লাইই য়িতারা বেক হাম গরে। ফাক-কিতাবর আয়াত লেহ্যা তাবিজ য়িতারা ডঁর গরিয়েনে বানাআ আর নিজরারে ধার্মিক দেহ্যাইবার লাই চাদ্যরর হোনাত্ হোনাত্ লাম্বা থোফনা লাগাআ।
40023006	হ্যানার সমত সম্যানর জাগাত আর মজলিস-হ্যানাত মেইন মেইন আসনত য়িতারা বইস্‌তো ফছন্দ গরে।
40023007	য়িতারা আঁট-বাজারত সম্যান টোয়াই বেরাআ আর চাআ যেন্ মানুষঅক্যলে য়িতারারে ওস্তাদ বুলি ডাকে।
40023008	“কেউ তোঁয়ারারে ওস্তাদ বুলি ডাকক য়িয়ান নঅ চাইয়্যো, হারন তোঁয়ারার ওস্তাদ হইতে হ্যালি একজনই আছে, আর তোঁয়ারা বেক্যিনে ভাই ভাই।
40023009	এই দুনিয়াত কেউঅরে বাবা বুলি নঅ ডাইক্যো, হারন তোঁয়ারার একজনই বাবা আর তেঁই বেহেস্‌তত আছে।
40023010	কেউ তোঁয়ারারে নেতা বুলি ডাকক য়িয়ান নঅ চাইয়্যো, হারন তোঁয়ারার নেতা হইতে হ্যালি একজনই আছে, তেঁই মসিহ্।
40023011	তোঁয়ারার মইধ্যে যিবা বেক্যিনর ত্যুন ডঁর য়িবা তোঁয়ারার সেবাহারি অক।
40023012	যে কেউ নিজরে উচুল গরে য়িবারে নিচু গরা অইবো আর যে কেউ নিজরে নিচু গরে য়িবারে উচুল গরা অইবো।
40023013	“ভন্ড আলেম আর ফরিশিঅক্যল, আয় হায় অনরা! অনরা মানুষঅক্যলর সাম্‌নদি বেহেস্‌তি রাইজ্যর দরজা বন্ধ গরি রাকন। য়িয়ানত নিজরাঅ নঅ ঢুকন আর যারা ঢুইক্‌তো চেষ্টা গরের য়িতারারেঅ ঢুইক্‌তো নঅ দঅন।
40023014	“ভন্ড আলেম আর ফরিশিঅক্যল, আয় হায় অনরা! এক মিক্যাদি অনরা মানুষঅক্যলরে দেহ্যাইবার লাই লাম্বা লাম্বা মুনাজাত গরন, অইন্য মিক্যাদি রারিঅক্যলর সম্‌বত্যি দহল গরন। ইয়ানর লাই অনরার বউত বেশি শাস্তি অইবো।
40023015	“ভন্ড আলেম আর ফরিশিঅক্যল, আয় হায় অনরা! উগ্যুয়া মাত্র মানুষরে অনরার ধর্ম-মতত আনিবার লাই অনরা দুনিয়ার হডে নঅ যঅন। আর য়িবা যহন অনরার ধর্ম-মতত আইয়্যে তহন অনরা নিজরার ত্যুন য়িবারে বউত বেশি গরিয়েনে জাহান্যামি গরি তুলন।
40023016	“আয় হায় অনরা! অনরা নিজরা আঁধা অথচ অইন্যতারারে ফথ দেহ্যন। অনরা হই থাকন, বায়তুল মোকাদ্যসর নামে কেউ সোঅন হ্যাইলে য়িয়ানত কিছু নঅ অঅ, কিন্তু যুদি কেউ বায়তুল মোকাদ্যসর সোনার নামে সোঅন হ্যাআ তইলে য়িবা য়েই সোঅনত বাঁধা ফরে।
40023017	মুরুক্য আর আঁধার দল, হন্যান ডঁর? সোনা, নাকি য়েই বায়তুল মোকাদ্যস যিয়ান য়েই সোনারে ফবিত্র গরে?
40023018	অনরা আবার এই হতাঅ হই থাকন, হোরবানগাহ্‌র নামে কেউ সোঅন হ্যাইলে কিছ্যুই নঅ অঅ, কিন্তু যুদি কেউ য়েই হোরবানগাহ্‌র উঅরদি যে দান আছে য়িয়ানর নামে সোঅন হ্যাআ তইলে য়িবা য়েই সোঅনত বাঁধা ফরে।
40023019	আঁধার দল, হন্যান ডঁর? য়েই দান নাকি য়েই হোরবানগাহ্ যিয়ান য়েই দানরে ফবিত্র গরে?
40023020	ইয়ানর লাই হোরবানগাহ্‌র নামে যিবা সোঅন হ্যাআ য়িবা য়েই হোরবানগাহ্ আর য়িয়ানর উঅরদির বেক কিছুর নামেই সোঅন হ্যাআ।
40023021	আর বায়তুল মোকাদ্যসর নামে যিবা সোঅন হ্যাআ য়িবা বায়তুল মোকাদ্যস আর য়িয়ানর ভিতরে যিবা থাকে তেঁইরই নামে সোঅন হ্যাআ।
40023022	যিবা বেহেস্‌তর নামে সোঅন হ্যাআ য়িবা আল্লাহ্‌র সিংহাসন আর যিবা য়িয়ানর উঅর বই আছে তেঁইরই নামে সোঅন হ্যাআ।
40023023	“ভন্ড আলেম আর ফরিশিঅক্যল, আয় হায় অনরা! অনরা ফুদিনা, মোরি আর জিরার দশ ভাগর এক ভাগ আল্লাহ্‌রে ঠিগমতনই দিই থাকন; কিন্তু নিয়াই, দয়া আর বিশ্যস্ততা, যেগিন মুসার শরিয়তর আরো দরহারি বিষয় য়েগিন অনরা বাদ দিইয়্যোন। আগরগিন ফালন গরিবার লগে লগে ফররগিনঅ ফালন গরন অনরার উচিত।
40023024	অনরা নিজরা আঁধা অথচ অইন্যতারারে ফথ দেহ্যন। উগ্যুয়া ছোড মাছিঅ অনরা ছাঁকন অথচ উট গিলি ফেলন।
40023025	“ভন্ড আলেম আর ফরিশিঅক্যল, আয় হায় অনরা! অনরা বাসন-ফেঁলার বাইরর মিক্যাগান ফরিষ্কার গরি থাকন, কিন্তু য়েগিন জুলুমর জিনিস আর লোভর ফল দিয়েনে ফুরাইন্যা।
40023026	আঁধা ফরিশিঅক্যল, আগদি য়েগিনর ভিতরর মিক্যাগান ফরিষ্কার গরন, য়িয়ানত য়িয়ানর বাইরর মিক্যাগানঅ ফরিষ্কার অইবো।
40023027	“ভন্ড আলেম আর ফরিশিঅক্যল, আয় হায় অনরা! অনরা চুনহাম গরা হব্যরর মতন, যিয়ানর বাইরর মিক্যাগান সুন্দর কিন্তু ভিতরগান মরা মানুষর আঁড্যিগুড্যি আর বেক রহম হাসারায় ভরা।
40023028	ঠিগ য়েইল্যা গরিয়েনে, বাইরে অনরা মানুষঅক্যলর চোগত ধার্মিক কিন্তু ভিতরে ভন্ডামি আর গুনাহ্‌ত ভরা।
40023029	“ভন্ড আলেম আর ফরিশিঅক্যল, আয় হায় অনরা! অনরা নবিঅক্যলর হব্যর নয়া গরিয়েনে গাঁথন আর আল্লাহ্‌ভক্ত মানুষঅক্যলর হব্যর সাজন।
40023030	অনরা হঅন, ‘আঁরা যুদি আঁরার ফুর্বফুরুষঅক্যলর সমত বাঁচি থাইক্‌তাম তইলে নবিঅক্যলরে খুন গরিবার লাই য়িতারার লগে যোগ নঅ দিতাম।’
40023031	ইয়ানে অনরা নিজরার বিরুদ্যে এই সাক্যি দিতা লাইগ্যোন দে, নবিঅক্যলরে যারা খুন গইজ্যে অনরা য়িতারারই বংশধর।
40023032	তইলে অনরার ফুবর্ফুরুষঅক্যলে যেগিন শুরু গরি গেইয়্যে য়েগিনর বাকি অংশ অনরা শেষ গরন।
40023033	“আঁফর দল আর আঁফর বংশধরঅক্যল! কেন্ গরিয়েনে অনরা জাহান্যামর আজাবর ত্যুন রক্যা ফাইবান?
40023034	ইয়ানর লাইই আঁই অনরার হাছে নবি, গেয়ানি মানুষ আর আলেমঅক্যলরে ফাটাইর্। অনরা য়িতারার মইধ্যে হয়েকজনরে খুন গরিবান আর হয়েকজনরে কুরুশর উঅরদি হত্যা গরিবান। হয়েকজনরে অনরার মজলিস-হ্যানাত সঁঅক মারিবান আর এক গেরামর ত্যুন অইন্য গেরামত দুঁরাইতা থাকিবান।
40023035	ইয়ানর লাই নিদ্যোষ হাবিলর খুনর ত্যুন শুরু গরিয়েনে অনরা যে বরখিয়র ফোয়া জাকারিয়ারে ফবিত্র জাগা আর হোরবানগাহ্‌র মাঝদি খুন গজ্যিলান, য়েই জাকারিয়ার খুন ফইয্যন্ত দুনিয়াত যেত নিদ্যোষ মানুষ খুন অইয়্যে অনরা য়েগিন বেক্যিনর রক্তর দায়ি অইবান।
40023036	আঁই অনরারে আঁসাই হইর, এই হালর মানুষঅক্যলেই য়েই রক্তগিনর দায়ি অইবো।
40023037	“জেরুজালেম! আয় হায় জেরুজালেম! তুঁই নবিঅক্যলরে খুন গরি থাক আর তোঁয়ার হাছে যারারে ফাটাআ অঅ য়িতারারে ফাত্যোর মারি থাক। কুঁরিকুরা যেন্ গরিয়েনে বাইচ্যাঅক্যলরে য়িয়ানর ফাগর নিচদি একত্র গরে য়েইল্যা আঁই তোঁয়ার মানুষঅক্যলরে হতবার আঁর হাছে একত্র গইত্যাম চাইয়্যি, কিন্তু য়িতারা রাজি নঅঅ অঅ।
40023038	অঅ জেরুজালেমর মানুষঅক্যল, তোঁয়ারার বাড়ি তোঁয়ারার সাম্‌নদি হ্যালি অইয়েনে ফরি থাকিবো।
40023039	আঁই তোঁয়ারারে হইর, যে ফইয্যন্ত না তোঁয়ারা হইবা, ‘যিবা মাবুদর নামে আইয়্যের য়িবার ফশংসা অক,’ য়েই ফইয্যন্ত আর তোঁয়ারা আঁরে দেকিত্ ফাইতা নঅ।”
40024001	ইসা বায়তুল মোকাদ্যসর ত্যুন বাইর অইয়েনে যাইতো গই আছিল্, এন্ সমত তেঁইর উম্যতঅক্যলে তেঁইরে বায়তুল মোকাদ্যসর দালানগিন দেহ্যাইবার লাই তেঁইর হাছে আইল্।
40024002	তহন ইসা য়িতারারে হইল্, “তোঁয়ারা তঅ এগিন দেইক্‌তা লাইগ্যো, কিন্তু আঁই তোঁয়ারারে আঁসাই হইর, এডে উগ্যুয়া ফাত্যোরর উঅর আর উগ্যুয়া ফাত্যোর থাইক্‌তো নঅ; গোডাগানই ভাঁগি ফেলা অইবো।”
40024003	ফরদি ইসা যহন জৈতুন ফাআরত বই আছিল্ তহন উম্যতঅক্যলে গোফনে তেঁইর হাছে আইয়েনে হইল্, “আঁরারে হঅন, হঁত্যে এগিন অইবো আর কি রহম চিন্য দিয়েনে বুঝা যাইবো অনর আইবার সময় আর কিয়ামতর সময় অইয়্যে?”
40024004	জোয়াবে ইসা য়িতারারে হইল্, “চাইয়্যো, কেউ যেন্ তোঁয়ারারে নঅ ঠগাআ,
40024005	হারন বউত কেউই আঁর নাম নিই আইয়েনে হইবো, ‘আঁইই মসিহ্,’ আর বউত মানুষরে ঠগাইবো।
40024006	তোঁয়ারার হানত যুদ্যর আবাজ আইবো আর যুদ্যর হ্যবরাহ্যবরঅ তোঁয়ারা উনিত ফাইবা। কিন্তু হ্যবরদার! ইয়ানত নঅ ডরাইয়ো, হারন এগিন অইবোই; কিন্তু তহনঅ শেষ নঅ।
40024007	এক জাতি অইন্য জাতির বিরুদ্যে আর এক রাইজ্য অইন্য রাইজ্যর বিরুদ্যে যুদ্য গরিবো। বউত জাগাত দুর্বিক্য আর ভুসাল অইবো।
40024008	কিন্তু এগিন হ্যালি যন্ত্রনার শুরু।
40024009	“য়েই সমত মানুষে তোঁয়ারারে হষ্ট দিবার লাই ধরাই দিবো আর তোঁয়ারারে খুন গরিবো। আঁর লাই বেক মানুষে তোঁয়ারারে ঘিনা গরিবো।
40024010	য়েই সমত বউত কেউই ফিছাই যাইবো আর একজন অইন্যজনরে ধরাই দিবো ও ঘিনা গরিবো।
40024011	বউত ভন্ড নবি আইয়েনে বউত কেউঅরে ঠগাইবো।
40024012	দুষ্টতা বারি যাইবো বুলি বউত কেউঅর মহব্যত বউত হোমি যাইবো।
40024013	কিন্তু যিবা শেষ ফইয্যন্ত ইস্তির থাকিবো য়িবা উদ্যার ফাইবো।
40024014	বেক জাতির হাছে সাক্যি দিবার লাই বেহেস্‌তি রাইজ্যর সুহ্যবর গোডা দুনিয়াত তবলিগ গরা অইবো আর তার ফরদিই শেষ সময় আজির অইবো।
40024015	“দানিয়াল নবির মইধ্য দিয়েনে যে সবর্নাশা ঘিনার জিনিসর হতা হোয়া অইয়্যেল্ য়িয়ান তোঁয়ারা ফবিত্র জাগাত রাকা অইয়্যে দেকিত্ ফাইবা। (যিবা ফরে য়িবা বুঝক।)
40024016	য়েই সমত যারা এহুদিয়াত থাকিবো য়িতারা ফাআরি জাগাত ধাই যঅক।
40024017	যিবা ছাদর উঅরদি থাকিবো য়িবা ঘরর ত্যুন জিনিসফাতি নিবার লাই নিচে নঅ লামক।
40024018	খেতর মইধ্যে যিবা থাকিবো য়িবা য়িবার গাআর চাদ্যর নিবার লাই নঅ ফিরক।
40024019	তহন যারা গর্ভিতা আর যারা ফোয়াছারে বুগর দুধ হ্যাবাআ য়িতারার অবস্তা কি বিরাটই না অইবো।
40024020	মুনাজাত গর যেন্ শিতহালে বা জিরাইবার দিনত তোঁয়ারার ত্যুন ধঅন নঅ ফরে।
40024021	তহন এন্ বিরাট হষ্ট অইবো যেগিন দুনিয়ার শুরুর ত্যুন এই সময় ফইয্যন্ত হনঅ দিনঅ নঅঅ অঅ আর অইতোঅ নঅ।
40024022	য়েই হষ্টর দিনগিন যুদি আল্লাহ্ হমাই নঅ দিতো তইলে কেউই নঅ বাঁইচ্‌তো। কিন্তু তেঁইর বাছাই গরা বান্দাঅক্যলর লাই আল্লাহ্ য়েই দিনগিন হমাই দিবো।
40024023	“য়েই সমত যুদি কেউ তোঁয়ারারে হঅ, ‘চঅ, মসিহ্ এডে’ বা ‘চঅ, মসিহ্ অডে,’ তইলে য়িয়ান বিশ্যাস নঅ গইজ্যো;
40024024	হারন তহন বউত ভন্ড মসিহ্ আর ভন্ড নবি আইবো আর ডঁর ডঁর আচ্যাইয্য আর চিন্য-হাম গরিবো যেন্ সম্ভব অইলে আল্লাহ্‌র বাছাই গরা বান্দাঅক্যলরেঅ য়িতারা ঠগাইত্ ফারে।
40024025	চঅ, আঁই আগদিই তোঁয়ারারে এগিন হই রাকিলাম।
40024026	“য়িয়ানর লাই মানুষে যুদি তোঁয়ারারে হঅ, ‘তেঁই মরুভুমিত আছে,’ তোঁয়ারা বাইরে নঅ যাইয়ো। যুদি হঅ, ‘তেঁই ভিতরর ঘরত আছে,’ বিশ্যাস নঅ গইজ্যো।
40024027	বিজ্‌লি যেইল্যা ফুক মিক্যা দেহ্যা দিয়েনে ফছিম মিক্যা ফইয্যন্ত চম্‌কাই যাআ ইব্‌নে–আদমর আইয়োন য়েই রহমই অইবো।
40024028	যেডে লাশ থাকিবো য়েডেই উক্যুম আইয়েনে একলগে জমা অইবো।
40024029	“য়েই সময়র হষ্টর ঠিগ ফরদিই সুয্য আঁধার অই যাইবো, চাঁন আর ফঅর দিতো নঅ, তারাগিন আসমানর ত্যুন ঝরি ফরি যাইবো ও চাঁন-সুয্য তারা আর ইস্তির থাইক্‌তো নঅ।
40024030	এন্ সমত আসমানত ইব্‌নে-আদমর চিন্য দেহ্যা দিবো। তহন দুনিয়ার বেক মানুষ দুক্যে বুক কিলাইবো। য়িতারা ইব্‌নে আদমরে শক্তি আর মইমার লগে মেউলাত গরিয়েনে আইস্‌তো দেকিবো।
40024031	জোরে জোরে শিংগা বাজি উঢিবো আর লগে লগে ইব্‌নে-আদম তেঁইর ফেরেস্‌তাঅক্যলরে ফাটাই দিবো। য়েই ফেরেস্‌তাঅক্যলে দুনিয়ার এক মিক্যার ত্যুন অইন্য মিক্যা ফইয্যন্ত চাইরো মিক্যার ত্যুন তেঁইর বাছাই গরা বান্দাঅক্যলরে একলগে জমা গরিবো।
40024032	“ডোংগুলা গাছ দেকিয়েনে শিক্যালাভ গর। যহন য়িয়ানর ঢেইলফালা নরম অইয়েনে য়িয়ানত ফাতা বাইর অঅ তহন তোঁয়ারা জানিত্ ফার দে, গরমহাল হাছে আইস্যে।
40024033	য়েন্ গরিয়েনে তোঁয়ারা এই ঘটনাগিন দেকিলে ফর বুঝিত্ ফারিবা দে, ইব্‌নে-আদম হাছে আই গেইয়্যে, এন্ কি, দরজাত আজির।
40024034	আঁই তোঁয়ারারে আঁসা হইর, যহন এগিন অইবো তহনঅ এই হালর কিছু মানুষ বাঁচি থাকিবো।
40024035	আসমান আর জবিন শেষ অই যাইবো, কিন্তু আঁর হতা চিরদিন থাকিবো।
40024036	“য়েই দিন আর য়েই সময়র হতা কেউই নঅ জানে, বেহেস্‌তর ফেরেস্‌তাঅক্যলেঅ নঅ, ফোয়াঅ নঅ; হ্যালি বাবাই জানে।
40024037	“নবি নুহ্‌র সমত যে অবস্তা অইয়্যেল্ ইব্‌নে আদমর আইবার সমত ঠিগ য়েই অবস্তাই অইবো।
40024038	বইন্যার আগর দিনগিনত নুহ্ জাঁআসত নঅ ঢুকন ফইয্যন্ত মাইন্‌ষ্যে হ্যানা-দানা গইজ্যে, বিয়া গইজ্যে আর বিয়া দিয়্যে।
40024039	যে ফইয্যন্ত না বইন্যা আইয়েনে য়িতারা বেক্যিনরে ভাআই লই গেল্ য়েই ফইয্যন্ত য়িতারা কিছ্যুই বুঝিত্ নঅ ফারিল্। ইব্‌নে–আদমর আইয়োনঅ ঠিগ য়েই রহমই অইবো।
40024040	তহন দুইজন মানুষ মাঢত থাকিবো; একজনরে নেয়া অইবো আর অইন্যজনরে ফেলি যাআ অইবো।
40024041	দুইজন মাইয়্যাফোয়া জাঁতা ঘুরাইবো; একজনরে নেয়া অইবো, অইন্যজনরে ফেলি যাআ অইবো।
40024042	“য়িয়ানর লাই হই, তোঁয়ারা সতর্ক থাক, হারন তোঁয়ারার ফভু হঅন দিন আইবো য়িয়ান তোঁয়ারা নঅ জান।
40024043	তঅ তোঁয়ারা এই হতা জাইন্যো, ঘরর হত্যা যুদি জাইন্‌তো হঅন সমত চোর আইবো তইলে তেঁই অঅজাগই থাইক্‌তো, নিজর ঘরত তেঁই চোররে ঢুইক্‌তো নঅ দিতো।
40024044	য়িয়ানর লাই তোঁয়ারা রেডি থাক, হারন যে সময়র হতা তোঁয়ারা চিন্তাঅ গইত্যা নঅ য়েই সমতই ইব্‌নে-আদম আইবো।
40024045	“য়েই বিশ্যস্ত আর বুদ্যিমান গোলাম হঅন, যিবারে য়িবার মালিক তেঁইর অইন্যাইন্য গোলামঅক্যলরে ঠিগ সমত হ্যানা দিবার ভার দিয়্যে?
40024046	মোবারক য়েই গোলাম, যিবারে য়িবার মালিক আইয়েনে বিশ্যস্তভাবে হাম গইত্যো দেকিবো।
40024047	আঁই তোঁয়ারারে আঁসাই হইর, তেঁই য়েই গোলামরেই তেঁইর বেক বিষয়-সম্‌বত্যির ভার দিবো।
40024048	কিন্তু ধর, য়েই গোলাম দুষ্ট, আর য়িবা মনে মনে হইল্, ‘আঁর মালিক আইস্‌তে দেরি গরের।’
40024049	য়েই সুযোগে য়িবা য়িবার উঁয়াজ্যা-গোলামঅক্যলরে মাইরধোইর গইত্যো লাগিল্ আর মাতালঅক্যলর লগে হ্যানা-দানা গরিয়েনে মদ হ্যাইতো লাগিল্।
40024050	কিন্তু যেদিন আর যে সময়র হতা য়েই গোলাম চিন্তাঅ গইত্যো নঅ, জাইন্‌তোঅ নঅ, য়েই দিন আর য়েই সমতই য়িবার মালিক আইয়েনে আজির অইবো।
40024051	তহন তেঁই য়িবারে হাডিয়েনে দুই টুঁরা গরি ভন্ডঅক্যলর মাঝে য়িবার জাগা ঠিগ গরিবো। য়েডে মাইন্‌ষ্যে হাঁদাহাঁদি গরিবো আর যন্ত্রনায় দাঁতে দাঁত ঘইষ্‌তো থাকিবো।
40025001	“য়েই সমত বেহেস্‌তি রাইজ্য এন্ দশজন মাইয়্যার মতন অইবো যারা বান্ধবির জামাইরে বারাই আনিবার লাই বাত্যি লইয়েনে বাইরে গেল্।
40025002	য়িতারার মাঝে ফাঁচজন আছিল্ বুদ্যিমতি।
40025003	বুদ্যিছারা মাইয়্যাগিন য়িতারার বাত্যি নিল্ আঁসা কিন্তু লগে গরিয়েনে তেল নঅ নিল্।
40025004	বুদ্যিমতি মাইয়্যাগিন য়িতারার বাত্যির লগে ফডত্ গরিয়েনে তেলঅ নিল্।
40025005	দুলা আইস্‌তে দেরি অঅনে য়িতারা ঢুইল্‌তে ঢুইল্‌তে বেক্যিনে ঘুমাই ফরিল্।
40025006	“ফরদি আধা রাইতত চিল্যাচিল্যি উনা গেল্, ‘উই চঅ, দুলা আইয়্যের! দুলারে আগাই আইন্‌তা বাইর অঅ।’
40025007	তহন য়েই মাইয়্যাগিন উঢিয়েনে য়িতারার বাত্যি ঠিগ গরিল্।
40025008	বুদ্যিছারা মাইয়্যাগিন বুদ্যিমতি মাইয়্যাঅক্যলরে হইল্, ‘তোঁয়ারার তেলর ত্যুন আঁরারে এক্যনা দঅ, হারন আঁরার বাত্যি নিফি যাআর।’
40025009	তহন য়েই বুদ্যিমতি মাইয়্যাগিন জোয়াবে হইল্, ‘না, তেল যেগিন আছে য়েগিনে অঅত আঁরারে আর তোঁয়ারারে কুলাইতো নঅ। তোঁয়ারা বরং দোয়ানদারঅক্যলর হাছে যাইয়েনে নিজরার লাই তেল কিনি লঅ।’
40025010	য়েই বুদ্যিছারা মাইয়্যাগিন যহন তেল কিন্‌তো গেল্ তহনই দুলা আই ফরিল্। তহন যে মাইয়্যাঅক্যলে রেডি আছিল্ য়িতারা দুলার লগে বিয়া বাড়িত গেল্। য়িতারা বেক্যিনে ভিতরে যাইবার ফর দরজা বন্ধ গরি দেয়া অইল্।
40025011	“ফরদি য়েই বুদ্যিছারা মাইয়্যাঅক্যলে আইয়েনে হইল্, ‘সঅন, দরজাগান খুলি দঅন।’
40025012	জোয়াবে দুলা হইল্, ‘আঁসা হইর, আঁই তোঁয়ারারে নঅ চিনি।’”
40025013	গল্ফর শেষদি ইসা হইল্, “ইয়ানর লাই সতর্ক থাক, হারন য়েই দিন বা য়েই সময়র হতা তোঁয়ারা নঅ জান।”
40025014	“বেহেস্‌তি রাইজ্য এন্ একজন মানুষর মতন যিবা বিদেশত যাইবার আগদি তেঁইর গোলামঅক্যলরে ডাকিয়েনে তেঁইর বেক সম্‌বত্যির ভার য়িতারার আতত দিই গেল্।
40025015	য়েই গোলামঅক্যলর হ্যমতা অনুযায়ি তেঁই একজনরে ফাঁচআজার, একজনরে দুই আজার আর একজনরে একআজার টিঁয়া দিল্।
40025016	যিবা ফাঁচআজার টিঁয়া ফাইল্ য়িবা য়েগিন দিই বেবসা গরিয়েনে আরো ফাঁচআজার টিঁয়া লাভ গরিল্।
40025017	যিবা দুই আজার টিঁয়া ফাইল্ য়িবাঅ একইভাবে আরো দুই আজার টিঁয়া লাভ গরিল্।
40025018	কিন্তু যিবা একআজার টিঁয়া ফাইল্ য়িবা মেডিত গাঁতা কুদিয়েনে য়িবার মালিকর টিঁয়াগিন লুকাই রাকিল্।
40025019	“বউত দিন ফরদি য়েই মালিক আইয়েনে গোলামঅক্যলর হাছর ত্যুন ইসাব চাইল্।
40025020	যিবা ফাঁচআজার টিঁয়া ফাইয়্যেল্ য়িবা আরো ফাঁচআজার টিঁয়া নিই আইয়েনে হইল্, ‘অনে আঁরে ফাঁচআজার টিঁয়া দিয়্যিলান।
40025021	সঅন, আঁই আরো ফাঁচআজার টিঁয়া লাভ গজ্যি।’ তহন য়িবার মালিক য়িবারে হইল্, ‘শাব্যাশ! তুঁই ভালা আর বিশ্যস্ত গোলাম। তুঁই অল্ফ বিষয়ে বিশ্যস্ত বুলি আঁই তোঁয়ারে বউত বিষয়র ভার দিয়োম। আইয়্যো, আঁর আনন্দর ভাগি অঅ।’
40025022	“যিবা দুই আজার টিঁয়া ফাইয়্যেল্ য়িবা আইয়েনে হইল্, ‘অনে আঁরে দুই আজার টিঁয়া দিয়্যিলান। সঅন, আঁই আরো দুই আজার টিঁয়া লাভ গজ্যি।’
40025023	তহন য়িবার মালিক য়িবারে হইল্, ‘শাব্যাশ! তুঁই ভালা আর বিশ্যস্ত গোলাম। তুঁই অল্ফ বিষয়ে বিশ্যস্ত বুলি আঁই তোঁয়ারে বউত বিষয়র ভার দিয়োম। আইয়্যো, আঁর আনন্দর ভাগি অঅ।’
40025024	“কিন্তু যিবা একআজার টিঁয়া ফাইয়্যেল্ য়িবা আইয়েনে হইল্, ‘সঅন, আঁই জাইন্‌তাম অনে ভয়ানক হোটিন মানুষ। অনে যেডে বিজ নঅঅ রুকন য়েডের ত্যুন হাডন আর যেডে নঅঅ ছিঁডন য়েডের ত্যুন টোঅন।
40025025	ইয়ানর লাই আঁই ডরে ডরে বাইরে যাইয়েনে মেডিত অনর টিঁয়া লুকাই রাক্যিলাম। এই সঅন, অনর জিনিস অনরই আছে।’
40025026	জোয়াবে য়িবার মালিক য়িবারে হইল্, ‘দুষ্ট আর অলস গোলাম! তুঁই তঅ জাইন্‌তা যেডে আঁই নঅঅ রুকি য়েডে হাডি আর যেডে নঅঅ ছিঁডাই য়েডে টোয়াই।
40025027	তইলে মাআজনর হাছে আঁর টিঁয়া জমা নঅ রাকন কিয়া? তইলে তঅ আঁই আইয়েনে টিঁয়াগিনঅ ফাইতাম আর লগে এক্যানা সুদঅ ফাইতাম।’
40025028	তার ফর তেঁই অইন্যতারারে হইল্, ‘তোঁয়ারা য়িবার হাছর ত্যুন টিঁয়াগিন নিয়েনে যিবার দশআজার টিঁয়া আছে য়িবারে দঅ।
40025029	যিবার আছে য়িবারে আরো দেয়া অইবো আর য়িয়ানত য়িবার বউত অইবো। কিন্তু যিবার নাই য়িবার যেগিন আছে য়েগিনঅ য়িবার হাছর ত্যুন নিই নেয়া অইবো।
40025030	য়েই অহাম্যুয়া গোলামরে তোঁয়ারা বাইরর আঁধারত ফেলি দঅ; য়েডে মাইন্‌ষ্যে হাঁদাহাঁদি গরিবো আর যন্ত্রনাত দাঁতে দাঁত ঘইষ্‌তো থাকিবো।’
40025031	“ইব্‌নে-আদম বেক ফেরেস্‌তাঅক্যলরে লগে লইয়েনে যহন নিজর মইমায় আইবো তহন তেঁই বাদশা ইসাবে তেঁইর সিংহাসনত মইমার লগে বইবো।
40025032	য়েই সমত গোডা জাতির মানুষঅক্যলরে তেঁইর সাম্‌নদি একলগে জমা গরা অইবো। ফশুচরাইন্যা যেন্ ভেরা আর সঅল আলিদা গরে য়েইল্যা তেঁই বেক মানুষঅক্যলরে দুইভাগে আলিদা গরিবো।
40025033	তেঁই নিজর ডাইন মিক্যাদি ভেরাগিনরে আর বাম মিক্যাদি সঅলগিনরে রাকিবো।
40025034	“ইয়ার ফরদি বাদশা তেঁইর ডাইন মিক্যার মানুষঅক্যলরে হইবো, ‘তোঁয়ারা যারা আঁর বাবার রহমত ফাইয়্যো, আইয়্যো। দুনিয়ার শুরুর ত্যুন যে রাইজ্য তোঁয়ারার লাই রেডি গরি রাকা অইয়্যে য়িয়ানর অধিকারি অঅ।
40025035	যহন আঁর ভুগ লাইগ্যেল্ তহন তোঁয়ারা আঁরে হ্যাইতো দিয়্যিলা; যহন ফানির তিরাশ লাইগ্যেল্ তহন ফানি হ্যাইতা দিয়্যিলা; যহন মেঅমান অইয়্যিলাম তহন আশ্রয় দিয়্যিলা।
40025036	যহন হ্যালি গাআত আছিলাম তহন হঅর ফিঁদায়্যিলা; যহন বেরাইম্যা আছিলাম তহন আঁর দেহ্যাশুনা গজ্যিলা; আর যহন আঁই জেলহ্যানাত বন্দি অবস্তাত আছিলাম তহন আঁরে দেইক্‌‌তা গেইয়্যিলা।’
40025037	“তহন য়েই আল্লাহ্‌ভক্ত মানুষঅক্যলে জোয়াবে তেঁইরে হইবো, ‘ফভু, অনর ভুগ লাইগ্যে দেকিয়েনে হঁত্যে অনরে হ্যাইতো দিয়্যিলাম বা তিরাশ লাইগ্যে দেকিয়েনে ফানি দিয়্যিলাম?
40025038	হঁত্যেই বা অনরে মেঅমান ইসাবে আশ্রয় দিয়্যিলাম, বা হ্যালি গাআত দেকিয়েনে হঅর ফিঁদাইয়্যিলাম?
40025039	আর হঁত্যেই বা অনরে বেরাইম্যা বা জেলহ্যানাত আছন জানিয়েনে অনর হাছে গেইয়্যিলাম?’
40025040	“ইয়ানর জোয়াবে বাদশা তহন য়িতারারে হইবো, ‘আঁই তোঁয়ারারে আঁসাই হইর, আঁর এই ভাইঅক্যলর মইধ্যে সামাইন্য হনঅ একজনর লাই যহন য়েইল্যা গজ্যিলা তহন আঁর লাইই য়েইল্যা গজ্যিলা।’
40025041	“ফরদি তেঁই তেঁইর বাম মিক্যার মানুষঅক্যলরে হইবো, ‘অ বদদোয়া ফঅইন্যা মানুষঅক্যল, আঁর হাছর ত্যুন তোঁয়ারা দুর অঅ। ইবিলিস আর তার দুতগিনর লাই যে চিরহালর আগুন তৈয়ার গরা অইয়্যে য়েগিনর মইধ্যে যঅ।
40025042	যহন আঁর ভুগ লাইগ্যেল্ তহন তোঁয়ারা আঁরে হ্যাইতো নঅঅ দঅ; যহন তিরাশ লাইগ্যেল্ তহন ফানি নঅঅ দঅ;
40025043	যহন মেঅমান অইয়্যিলাম তহন আশ্রয় নঅঅ দঅ; যহন হ্যালি গাআত আছিলাম তহন আঁরে হঅর নঅ ফিঁদঅ; যহন বেরাইম্যা অইয়্যিলাম আর জেলহ্যানাত বন্দি অবস্তাত আছিলাম তহন আঁরে চাইতা নঅঅ যঅ।’
40025044	“তহন য়িতারা তেঁইরে হইবো, ‘ফভু, হত্যেঁ অনর ভুগ লাইগ্যেল্ বা তিরাশ লাইগ্যেল্ দেকিয়েনে বা মেঅমান অইয়্যোন দেকিয়েনে বা হ্যালি গাআত দেকিয়েনে, বা বেরাইম্যা বা জেলহ্যানাত আছন জানিয়েনে সাইয্য নঅঅ গরি?’
40025045	“জোয়াবে তেঁই য়িতারারে হইল্, ‘আঁই তোঁয়ারারে আঁসাই হইর, তোঁয়ারা যহন এই সামাইন্য মানুষঅক্যলর মইধ্যে হনঅ একজনর লাই য়েইল্যা নঅঅ গর তহন য়িয়ান আঁর লাইই নঅঅ গর।’”
40025046	তারবাদে ইসা হইল্, “এই মানুষঅক্যলে আখেরি শাস্তি ফাইতো যাইবো, কিন্তু উই আল্লাহ্‌ভক্ত মানুষঅক্যলে আখেরি জিবন ভোগ গইত্যো যাইবো।”
40026001	এই হতাগিনর শেষদি ইসা তেঁইর উম্যতঅক্যলরে হইল্,
40026002	“তোঁয়ারা তঅ জান আর দুই দিন ফরদিই উদ্যার-ইদ, আর ইব্‌নে আদমরে কুরুশর উঅরদি মারি ফেলিবার লাই ধরাই দেয়া অইবো।”
40026003	য়েই সমত মআ-ইমাম কাইয়াফার বাড়িত্ মেইন ইমামঅক্যলে আর ইহুদিতারার বুরা নেতাঅক্যলে একত্র অইল্ আর ইসারে গোফনত ধরি আনিয়েনে মারি ফেলিবার ষড়যন্ত্র গরিল্।
40026005	কিন্তু য়িতারা হইল্, “ইদর সমত নঅ; য়িয়ানত অঅত মানুষঅক্যলর মইধ্যে গোলমাল শুরু অইবো।”
40026006	ইসা যহন বেথানিয়াত্ চামরাবেরাইম্যা শিমোনর বাড়িত আছিল্ তহন একজন মাইয়্যাফোয়া তেঁইর হাছে আইল্।
40026007	য়েই মাইয়্যাফোয়াউয়া উগ্যুয়া সাদা ফাত্যোরর ফেঁলাত গরিয়েনে বউত দামি আঁতর আইন্যেল্। ইসা যহন হ্যাইতো বইল্‌ তহন য়িবা তেঁইর মাথাত য়েই আঁতর ঢালি দিল্।
40026008	উম্যতঅক্যলে য়েগিন দেকি বিরক্ত অইয়েনে হইল্, “এই দামি জিনিসগান নষ্ট গরা অঅর কিঅর লাই?
40026009	এগিন তঅ বউত দামে বেচিয়েনে টিঁয়াগিন গরিবঅক্যলরে দঅন যাইতো।”
40026010	ইসা এই হতা বুঝিত্ ফারিয়েনে উম্যতঅক্যলরে হইল্, “তোঁয়ারা এই মাইয়্যাফোয়াউয়ারে দুক্য দিতা লাইগ্যো কিঅর লাই? য়িবা তঅ আঁর লাই ভালা হামই গইজ্যে।
40026011	গরিবঅক্যল তঅ অক্যল সমত তোঁয়ারার লগে আছে, কিন্তু আঁরে তোঁয়ারা অক্যল সমত ফাইতা নঅ।
40026012	য়িবা আঁর গাআর উঅর এই আঁতর ঢালি দিয়েনে আঁরে হব্যরর লাই রেডি গইজ্যে।
40026013	আঁই তোঁয়ারারে আঁসাই হইর, দুনিয়ার যে হনঅ জাগাত সুহ্যবর তবলিগ গরা অইবো য়েডে এই মাইয়্যাফোয়াউয়ার হতা মনত গরাই দিবার লাই য়িবার এই হামর হতাঅ হোয়া অইবো।”
40026014	তহন য়েই বারজন উম্যতর মইধ্যে এহুদা-ইষ্কারিয়োত নামর উম্যত্যুয়া মেইন ইমামঅক্যলর হাছে যাইয়েনে হইল্,
40026015	“ইসারে অনরার আতত ধরাই দিলে অনরা আঁরে কি দিবান?” মেইন ইমামঅক্যলে তিরিশ্যুয়া রুফার টিঁয়া গনিয়েনে য়িবারে দিল্।
40026016	তার ফরর ত্যুনই এহুদা ইসারে ধরাই দিবার লাই সুযোগ টোয়াইতো লাগিল্।
40026017	ইষ্টছারা রুটির ইদর ফইল্যা দিনত উম্যতঅক্যলে ইসার হাছে আইয়েনে হইল্, “অনর লাই উদ্যার-ইদর হ্যানা আঁরার ত্যুন হডে তৈয়ার গরন ফরিবো?”
40026018	ইসা হইল্, “শঅরর মইধ্যে যাইয়েনে য়েই মানুষ্যায়ারে হঅ দে, উজুর হঅর, ‘আঁর সময় হাছে আই গেইয়্যে। আঁর উম্যতঅক্যলর লগে আঁই তোঁয়ার বাড়িতই উদ্যার-ইদ ফালন গইজ্যোম।’”
40026019	ইসা উম্যতঅক্যলরে যে উকুম দিয়্যেল্ উম্যতঅক্যলে য়েন্ গরিয়েনেই উদ্যার-ইদর হ্যানা তৈয়ার গরিল্।
40026020	ফরদি আঁজুইন্যা অইলে ইসা য়েই বারজন উম্যতরে নিয়েনে হ্যাইতো বইল্।
40026021	হ্যাইবার সমত তেঁই হইল্, “আঁই তোঁয়ারারে আঁসাই হইর, তোঁয়ারার মইধ্যে একজন আঁরে শত্রুঅক্যলর আতত ধরাই দিবো।”
40026022	ইয়ানত উম্যতঅক্যলে বউত দুক্যিত অইয়েনে একজনর ফর একজন ইসারে ফুছার গইত্যো লাগিল্, “য়িবা কি আঁই, উজুর?”
40026023	জোয়াবে তেঁই য়িতারারে হইল্, “যিবা আঁর লগে ফেঁলার মইধ্যে আত দেএর য়িবাই আঁরে ধরাই দিবো।
40026024	ইব্‌নে আদমর বিষয়ে ফাক-কিতাবত যেন্ গরি লেহ্যা আছে ঠিগ য়েন্ গরিয়েনে তেঁই মারা যাইবো আঁসা, কিন্তু আয় হায় য়েই মানুষ, যিবা ইব্‌নে–আদমরে শত্রুঅক্যলর আতত ধরাই দেএ! য়েই মানুষর জন্ম নঅ অইলেই বরং য়িবার ফক্যে ভালা অইতো।”
40026025	যে ইসারে শত্রুঅক্যলর আতত ধরাই দিতো যাইতো আছিল্ য়েই এহুদা হইল্, “উজুর, য়িবা কি আঁই?” ইসা য়িবারে হইল্, “তুঁই ঠিগ হতাই হইলা।”
40026026	হ্যানা-দানা চলের, এন্ সমত ইসা রুটি লইয়েনে আল্লাহ্‌রে শুকরিয়া জানাইল্। ফরদি তেঁই য়েই রুটি টুঁরা টুঁরা গরিল্ আর উম্যতঅক্যলরে দিয়েনে হইল্, “এই লঅ, হ্যঅ; ইয়ান আঁর শরিল্।”
40026027	ইয়ার ফরদি তেঁই ফেঁলা লইয়েনে আল্লাহ্‌রে শুকরিয়া জানাইল্। আর য়িয়ান উম্যতঅক্যলরে দিয়েনে হইল্, “ফেঁলার এই আংগুর রস তোঁয়ারা বেক্যিনে হ্যঅ,
40026028	হারন এগিন আঁর রক্ত যেগিন বউত কেউঅর গুনাহ্‌র মাফর লাই দেয়া অইবো। মানুষর লাই আল্লাহ্‌র নয়া বেবস্তা আঁর এই রক্তর মইধ্য দিয়েনেই বআল গরা অইবো।
40026029	আঁই তোঁয়ারারে হইর, এহনর ত্যুন যেত দিন আঁই আঁর বাবার রাইজ্যত তোঁয়ারার লগে আংগুর রস নয়া গরিয়েনে নঅ হ্যাই য়েতদিন ফইয্যন্ত আঁই আর য়েগিন নঅ হ্যাইয়োম।”
40026030	ফরদি য়িতারা উগ্যুয়া হাউয়ালি গাইয়েনে বাইর অই জৈতুন ফাআরত গেল্।
40026031	ফরদি ইসা তেঁইর উম্যতঅক্যলরে হইল্, “আজিয়া রাতিয়া আঁরে লইয়েনে তোঁয়ারার বেক্যিনর মনত বাধা আইবো। ফাক-কিতাবত লেহ্যা আছে, ‘আঁই ভেরাচরাইন্যারে মারি ফেইল্যোম, য়িয়ানত ঝাঁকর ভেরাগিন ছিঁডাই ফরিবো।’
40026032	কিন্তু আঁরে মরার ত্যুন জিন্দা গরা অইলে ফর আঁই তোঁয়ারার আগদিই গালিলত যাইয়োম।”
40026033	তহন ফিতর তেঁইরে হইল্, “অনরে লইয়েনে বেক্যিনর মতন বাধা আইলেঅ আঁর মনত হনঅ দিনঅ বাধা আইস্‌তো নঅ।”
40026034	ইসা য়িবারে হইল্, “কিন্তু আঁই তোঁয়ারে আঁসাই হইর, আজিয়া শেষ রাইতত মোরগ বাগ্ দিবার আগদিই তুঁই তিন বার হইবা দে, তুঁই আঁরে নঅ চিন।”
40026035	ফিতর ইসারে হইল্, “আঁর ত্যুন যুদি অনর লগে মরনঅ ফরে তঅঅ আঁই হনঅ দিনঅ হইতাম নঅ, আঁই অনরে নঅ চিনি।” অইন্য উম্যতঅক্যলে বেক্যিনে য়েই একই হতা হইল্।
40026036	ফরদি ইসা উম্যতঅক্যলর লগে গেত্‌শিমানি নামর উগ্যুয়া জাগাত গেল্ আর উম্যতঅক্যলরে হইল্, “আঁই য়েডে যাইয়েনে যেতক্যন মুনাজাত গরি য়েতক্যন তোঁয়ারা এডে বই থাক।”
40026037	এই হতা হইয়েনে তেঁই ফিতর আর সিবদিয়র দুই ফোয়ারে লগে লইয়েনে গেল্। তেঁইর মন দুক্যে আর হষ্টে ভরি উইট্যো লাগিল্।
40026038	তেঁই য়িতারারে হইল্, “দুক্যে যেন্ আঁর ফরান বাইর অই যাআর। তোঁয়ারা এডেই থাক আর আঁর লগে অঅজাগ থাক।”
40026039	ফরদি তেঁই এক্যানা দুরে যাইয়েনে মেডিত উইত অই ফরিল্ আর মুনাজাত গরিয়েনে হইল্, “আঁর বাবা, যুদি সম্ভব অঅ তইলে এই দুক্যর ফেঁলা আঁর হাছর ত্যুন দুরে যক্। তঅঅ আঁর ইছ্যামতন নঅ অক, তোঁয়ার ইছ্যামতনই অক্।”
40026040	ইয়ার ফরদি তেঁই উম্যতঅক্যলর হাছে আইয়েনে দেকিল্ য়িতারা ঘুম যাই ফইজ্যে। তেঁই ফিতররে হইল্, “এ কি! আঁর লগে এক ঘন্টাঅ কি তোঁয়ারা অঅজাগ থাকিত্ নঅ ফাইল্যা না?
40026041	অঅজাগ থাক আর মুনাজাত গর যেন্ ফরিক্যাত নঅ ফর। দিলত্ ইছ্যা আছে আঁসা, কিন্তু শরিল দুবর্ল।”
40026042	তেঁই ফিরি যাইয়েনে দিতিয়বার মুনাজাত গরিয়েনে হইল্, “বাবা আঁর, আঁই হবুল নঅ গরিলে যুদি এই দুক্যর ফেঁলা দুর নঅ অঅ তইলে তোঁয়ার ইছ্যাই ফুরন অক।”
40026043	তেঁই ফিরি আইয়েনে দেকিল্, য়িতারা আবার ঘুম যাই ফইজ্যে, হারন য়িতারার চোগ ঘুমে ভারি অই গেইয়্যেল্।
40026044	তেঁই আবার য়িতারারে ছারি যাইয়েনে তিতিয়বার য়েই একই হতা হইয়েনে মুনাজাত গরিল্।
40026045	ফরদি তেঁই উম্যতঅক্যলর হাছে আইয়েনে হইল্, “এহনঅ তোঁয়ারা ঘুম যাইতা লাইগ্যো আর জিরাইতা লাইগ্যো না?” চঅ, সময় আই ফইজ্যে, ইব্‌নে-আদমরে গুনাহ্‌গারঅক্যলর আতত ধরাই দেয়া অইবো।
40026046	উঢ, চল, আঁরা যাই। চঅ, যিবা আঁরে শত্রুঅক্যলর আতত ধরাই দিবো য়িবা আই ফইজ্যে।”
40026047	ইসা তহনঅ হতা হঅঅ, এন্ সমত এহুদা য়েডে আইল্। য়িবা য়েই বারজন উম্যতর মইধ্যে একজন আছিল্। য়িবার লগে বউত মানুষ ছুরি আর লাঢি লই আইল্। মেইন ইমামঅক্যলে আর বুরা নেতাঅক্যলে ইতারারে ফাটাইয়্যেল্।
40026048	ইসারে শত্রুঅক্যলর আতত যিবা ধরাই দিয়্যেল্ য়েই এহুদা য়েই মানুষঅক্যলর লগে উগ্যুয়া চিন্য ঠিগ গইজ্যেল্; য়িবা হইয়্যেল্, “যিবারে আঁই চুম্ দিয়োম য়িবাই য়েই মানুষ; তোঁয়ারা য়িবারে ধরিবা।”
40026049	য়িয়ানর লাই এহুদা সুজা ইসার হাছে যাইয়েনে হইল্, “আস্‌সালামু আলাইকুম, উজুর।” এই হতা হইয়েনেই য়িবা ইসারে চুম্ দিল্।
40026050	ইসা য়িবারে হইল্, “বন্ধু, যেগিন গইত্যা আইস্যো, গর।” লগে লগেই মানুষঅক্যলে আইয়েনে ইসারে ধরিল্।
40026051	যারা ইসার লগে আছিল্ য়িতারার মইধ্যে একজন য়িবার ছুরি বাইর গরিল্‌ আর য়িয়ানর আঘাতে মআ-ইমামর গোলামর উগ্যুয়া হান হাডি ফেলিল্।
40026052	তহন ইসা য়িবারে হইল্, “তোঁয়ার ছুরিরে ছুরির জাগাত রাক। ছুরি যারা ধরে য়িতারা ছুরির আঘাতেই মরে।
40026053	তুঁই কি মনে গর দে, আঁই আঁর বাবারে ডাকিলে তেঁই এহনই আঁরে আজার আজার ফেরেস্‌তা ফাটাই দিতো নঅ? কিন্তু তইলে ফাক-কিতাবর হতা কেন্ গরি ফুরন অইবো?
40026054	কিতাবত তঅ লেহ্যা আছে এগিন বেক্যিন এন্ গরিয়েনেই ঘটিবো।”
40026055	ফরদি ইসা মানুষঅক্যলরে হইল্, “আঁই কি ডাহাইত দে, অনরা ছুরি আর লাঢি নিয়েনে আঁরে ধইত্যা আইস্যোন? আঁই ফত্যি দিনই বায়তুল মোকাদ্যসত বইয়েনে শিক্যা দিতাম, আর তহন তঅ অনরা আঁরে নঅঅ ধরন।
40026056	কিন্তু এগিন ঘটিল্ যেন্ ফাক-কিতাবত নবিঅক্যলে যেগিন লেইক্যে য়েগিন ফুরন অঅ।” উম্যতঅক্যলে বেক্যিনে তহন ইসারে ফেলিয়েনে ধাই গেল্।
40026057	যারা ইসারে ধইজ্যেল্ য়িতারা তেঁইরে মআ-ইমাম কাইয়াফার হাছে লই গেল্। য়েডে আলেমঅক্যলে আর বুরা নেতাঅক্যলে একত্রে জমা অইয়্যেল্।
40026058	ফিতর দুরর ত্যুন ইসার ফিছদি ফিছদি মআ-ইমামর উঢান ফইয্যন্ত গেল্ আর শেষদি কি অঅ য়েগিন চাইবার লাই ভিতরদি ঢুকিয়েনে রক্যিঅক্যলর লগে বইল্।
40026059	ইসারে মারি ফেলিবার উদ্যেশ্যে মেইন ইমামঅক্যল আর ডঁর মিটিংগর বেক মানুষঅক্যল মিছা সাক্যির তালাইশ গইত্যো আছিল্।
40026060	বউত মিছা সাক্যি আজিরঅ অইয়্যেল্, তঅঅ য়িতারা ঠিগমতন হনঅ সাক্যিই নঅ ফাইল্। শেষদি দুইজন মানুষ আগাই আইয়েনে হইল্,
40026061	“এই মানুষ্যুয়া হইয়্যেল্, য়িবা আল্লাহ্‌র ঘরগান ভাঁগি ফেলিয়েনে তিন দিনর মইধ্য আবার য়িয়ান বানাই দিত্ ফারে।”
40026062	তহন মআ-ইমাম উঢি থিয়াইয়েনে ইসারে হইল্, “তুঁই কি হনঅ জোয়াব দিতা নঅ না? ইতারা তোঁয়ার বিরুদ্যে এগিন কি সাক্যি দেএর?”
40026063	ইসা কিন্তু চুব গরিই রইল্। মআ-ইমাম আবার তেঁইরে হইল্, “তুঁই জিন্দা আল্লাহ্‌র সোঅন হ্যাইয়েনে আঁরারে হঅ দে, তুঁই য়েই মসিহ্ ইব্‌নুল্লাহ্‌ নাকি।”
40026064	তহন ইসা তেঁইরে হইল্, “জি, অনে ঠিগ হতাই হইয়্যোন। তঅ আঁই অনরারে ইয়ানঅ হইর, ইয়ার ফরদি অনরা ইব্‌নে আদমরে সর্বশক্তিমান আল্লাহ্‌র ডাইন ফাশদি বই থাইক্‌তো আর মেউলাত গরিয়েনে আইস্‌তো দেকিবান।”
40026065	তহন মআ-ইমাম তেঁইর হঅর ছিরি ফেলিয়েনে হইল্, “ইবা কুফরি গরিল্। আঁরার ত্যুন আর সাক্যির কি দরহার? এহনই তঅ অনরা উনিলান, য়িবা কুফরি গরিল্।
40026066	অনরা কি মনে গরন?” য়িতারা জোয়াব দিল্, “ইবা মিত্যুর উফযুক্ত।”
40026067	তহন মানুষঅক্যলে ইসার মুকত সেফ দিল্ আর ঘুষি ও থাফ্ফর মারিল্।
40026068	য়িতারা হইল্, “এই মসিহ্, হঅ তঅ চাই, হনে তোরে মারিল্?”
40026069	য়েই সমত ফিতর বাইরের উঢানত বই আছিল্। একজন সঅর মাইয়্যাফোয়া তেঁইর হাছদি আইয়েনে হইল্, “গালিলর ইসার লগে তঅ অনেঅ আছিলান।”
40026070	কিন্তু ফিতর বেক্যিনর সাম্‌নদি অশ্যিকার গরিয়েনে হইল্, “তুঁই কি হইতা লাইগ্যো য়িয়ান আঁই নঅ জানি।”
40026071	ইয়ার ফরদি ফিতর বাইরে দরজার হাছে গেল্। তেঁইরে দেকিয়েনে আর একজন সঅর মাইয়্যাফোয়া য়েডিয়ার মানুষঅক্যলরে হইল্, “এই মানুষ্যুয়া নাসরতর ইসার লগে আছিল্।”
40026072	তহন ফিতর সোঅন হ্যাইয়েনে আবার অশ্যিকার গরিয়েনে হইল্, “আঁই য়েই মানুষ্যুয়ারে নঅ চিনি।”
40026073	যে মানুষগিন য়েডে থিয়াই আছিল্ য়িতারা কিছুক্যন ফরদি ফিতররে আইয়েনে হইল্, “নিচ্যয়ই তুঁই য়িতারার একজন; তোঁয়ার ভাষাই তোঁয়ারে ধরাই দেএর।”
40026074	তহন ফিতর নিজরে বদ্‌দোয়া দিল্ আর সোঅন হ্যাইয়েনে হইতো লাগিল্, “আঁই য়েই মানুষ্যুয়ারে একদম নঅ চিনি।” আর তহনই উগ্যুয়া মোরগ বাগ্ দিই উঢিল্।
40026075	তহন ফিতরর মনত ফরিল্ ইসা হইয়্যেল্, “মোরগ বাগ্ দিবার আগদি তুঁই তিনবার হইবা দে, তুঁই আঁরে নঅ চিন।” আর ফিতর বাইরে যাইয়েনে বউত হাঁইন্‌তো লাগিল্।
40027001	ফজরত মেইন ইমামঅক্যল আর বুরা নেতাঅক্যল বেক্যিনে ইসারে মারি ফেলিবার হতাই ঠিগ গরিল্।
40027002	য়িতারা ইসারে বাঁধি নিই যাইয়েনে রোমিয় মেইন শাসনহত্যা ফিলাতর আতত দিল্।
40027003	ইসারে শত্রুঅক্যলর আতত যিবা ধরাই দিয়্যেল্ য়েই এহুদা যহন দেকিল্ ইসারে বিচারত দুষি বুলি ঠিগ গরা অইয়্যে তহন য়িবার মনত বউত দুক্য অইল্। য়িবা মেইন ইমামঅক্যল আর বুরা নেতাঅক্যলর হাছে য়েই তিরিশ্যুয়া রুফার টিঁয়া ফেরত দিয়েনে হইল্,
40027004	“আঁই নিদ্যোষিরে মারি ফেলিবার লাই ধরাই দিয়েনে গুনাহ্ গজ্যি।” য়িতারা হইল্, “য়িয়ানত আঁরার কি? তুঁইই য়িয়ান বুঝিবা।”
40027005	তহন এহুদা য়েই রুফার টিঁয়াগিন নিয়েনে বায়তুল মোকাদ্যসর মইধ্যে ফাক মারি ফেলি দিয়েনে গেল্ গই আর গলাত দরি দিয়েনে মরিল্।
40027006	মেইন ইমামঅক্যলে য়েই রুফার টিঁয়াগিন নিয়েনে হইল্, “এই টিঁয়া বায়তুল মোকাদ্যসর তহ্‌বিলত্ রাকন ঠিগ নঅঅ, হারন ইয়ান রক্তর দাম।”
40027007	ফরদি য়িতারা ফরামশ্য গরি য়েই টিঁয়া দিয়েনে বিদেশিঅক্যলর উগ্যুয়া হবরএস্তানর লাই কুঁয়ারর জমি কিনিল্।
40027008	য়িয়ানর লাই য়েই জমিরে আইজঅ ‘রক্তর জমি’ হোয়া অঅ।
40027009	ইয়ানত নবি ইয়ারমিয়ার মইধ্য দিয়েনে যে হতা হোয়া অইয়্যেল্ য়িয়ান ফুরন অইল্: “য়িতারা তিরিশ্যুয়া রুফার টিঁয়া নিল্। এই টিঁয়া তেঁইর দাম। বনি-ইসরাইলঅক্যলে তেঁইর লাই এই দাম ঠিগ গইজ্যেল্।
40027010	মাবুদ যেইল্যা আঁরে উকুম দিয়্যেল্ য়েই মতনই য়িতারা কুঁয়ারর জমির লাই এই টিঁয়াগিন দিল্।”
40027011	ইক্যাদি ইসা তহন মেইন শাসনহত্যা ফিলাতর সাম্‌নদি থিয়াই আছিল্। শাসনহত্যা তেঁইরে ফুছার গরিল্, “তুঁই ইহুদিঅক্যলর বাদশা নাকি?” ইসা জোয়াব দিল্, “অনে ঠিগই হইতা লাইগ্যোন।”
40027012	মেইন ইমামঅক্যলে আর বুরা নেতাঅক্যলে ইসারে বউত দোষ দিল্ কিন্তু তেঁই হনঅ জোয়াব নঅ দিল্।
40027013	তহন ফিলাত ইসারে হইল্, “য়িতারা তোঁয়ারে হত দোষ দেএর য়েগিন কি তুঁই নঅ উইন্‌তা লাইগ্যো না?”
40027014	ইসা কিন্তু উগ্যুয়া হতারঅ জোয়াব নঅ দিল্। ইয়ানত য়েই শাসনহত্যা বউত তাইজ্যব অই গেল্।
40027015	ফত্যি উদ্যার-ইদর সমত মেইন শাসনহত্যা মানুষঅক্যলর ফছন্দ গরা একজন হয়েদিরে ছারি দিতো। ইয়ানই আছিল্ য়িবার নিয়ম।
40027016	য়েই সমত বারাব্যা নামর একজন কুক্যাত হয়েদি আছিল্।
40027017	মানুষঅক্যলে একলগে জমা অইলে ফর ফিলাত য়িতারারে ফুছার গরিল্, “তোঁয়ারা কি চঅ? তোঁয়ারার হাছে আঁই হারে ছারি দিয়োম, বারাব্যারে নাকি যিবারে মসিহ্ হঅ য়েই ইসারে?”
40027018	ফিলাত জাইন্‌তো, মানুষঅক্যলে ইংসা গরিয়েনেই ইসারে ধরাই দিয়্যে।
40027019	ফিলাত যহন বিচারর আসনত বই আছিল্, তহন তেঁইর বউ তেঁইরে হই ফাটাইল্, “য়েই নিদ্যোষ মানুষ্যুয়ারে তুই কিছু নঅ গইজ্যো, হারন আজিয়া হ্যোয়াবত আঁই তেঁইর হারনে বউত হষ্ট ফায়্যি।”
40027020	কিন্তু মেইন ইমামঅক্যলে আর বুরা নেতাঅক্যলে মানুষঅক্যলরে উস্‌কাই দিল্ যেন্ য়িতারা বারাব্যারে চাই লঅ আর ইসারে মারি ফেলিবার হতা হঅ।
40027021	ফরদি মেইন শাসনহত্যা মানুষঅক্যলরে ফুছার গরিল্, “এই দুইজনর মইধ্যে আঁই তোঁয়ারার হাছে হারে ছারি দিয়োম?” য়িতারা হইল্, “বারাব্যারে।”
40027022	তহন ফিলাত য়িতারারে হইল্, “তইলে যিবারে মসিহ্ হঅ য়েই ইসারে নিয়েনে আঁই কি গইজ্যোম?” য়িতারা বেক্যিনে হইল্, “য়িবারে কুরুশত দেয়া অক।”
40027023	ফিলাত হইল্, “কিয়া, য়িবা কি দোষ গইজ্যে?” ইয়ানত য়িতারা আরো বউত চিল্যাচিল্যি গরিয়েনে হইতো লাগিল্, “য়িবারে কুরুশত দেয়া অক।”
40027024	ফিলাত যহন দেকিল্ তেঁই কিছুই গরিত্ নঅ ফারের বরং আরো বেশি গোলমাল অঅর, তহন তেঁই ফানি নিয়েনে মানুষঅক্যলর সাম্‌নদি আত ধুইয়েনে হইল্, “এই মানুষর রক্তর লাই দায়ি আঁই নঅ; তোঁয়ারাই য়িয়ান বুঝিবা।”
40027025	জোয়াবে মানুষঅক্যল বেক্যিনে হইল্, “আঁরা আর আঁরার ফোয়াছাঅক্যলে য়িবার রক্তর দায়ি অইয়োম।”
40027026	তহন ফিলাত বারাব্যারে মানুষঅক্যলর হাছে ছারি দিল্, কিন্তু ইসারে বউত বেশি গরিয়েনে সঁঅক মারিবার উকুম দিয়েনে কুরুশর উঅরদি মারি ফেলিবার লাই দিল্।
40027027	তহন মেইন শাসনহত্যা ফিলাতর সৈন্যঅক্যলে ইসারে নিয়েনে তেঁইর বাড়ির ভিতরে গেল্ আর বেক সৈন্যদলরে ইসার চাইরোমিক্যদি জমা গরিল্।
40027028	য়িতারা ইসার হঅর-সোর খুলি নিয়েনে তেঁইরে লাল রংগর ফোশাক ফিঁদাইল্।
40027029	ফরদি য়িতারা কেঁডা লতা দিয়েনে উগ্যুয়া তাজ বানাইয়েনে তেঁইর মাথাত ফিঁদাই দিল্, আর তেঁইর ডাইন আতত উগ্যুয়া লাঢি দিল্। তার ফরদি তেঁইর সাম্‌নদি আঁঢু গাঁরি তেঁইরে ঠঁঅশা গরিয়েনে হইল্, “মার্‌হাবা, ইহুদিঅক্যলর বাদশা!”
40027030	তহন তেঁইর গাআত য়িতারা সেফ মারিল্ আর য়েই লাঢি দিয়েনে তেঁইর মাথাত বারবার বারি মারিল্।
40027031	তেঁইরে ঠঁঅশা গরিবার ফর য়িতারা য়েই ফোশাক খুলি নিল্ আর তেঁইর নিজর হঅর-সোর ফিঁদাইয়েনে তেঁইরে কুরুশর উঅরদি মারি ফেলিবার লাই নিই চলিল্।
40027032	য়েডের ত্যুন বাইর অইয়েনে যাইবার সমত সৈন্যঅক্যলে কুরিনি শঅরর শিমোন নামর একজন মানুষর দেহ্যা ফাইল্। সৈন্যঅক্যলে তেঁইরে ইসার কুরুশ বই লই যাইতো বাইধ্য গরিল্।
40027033	ফরদি য়িতারা ‘গল্‌গথা,’ মানি ‘মাথার খুলির জাগা’ নামর উগ্যুয়া জাগাত আইয়েনে ইসারে তিতা মিশাইন্যা সির্‌কা হ্যাইতো দিল্। তেঁই য়েগিন মুকত দিয়েনে আর হ্যাইতো নঅ চাইল্।
40027035	ইসারে কুরুশত দিবার ফর সৈন্যঅক্যলে লটারি গরিয়েনে তেঁইর হঅর-সোর নিজরার মইধ্যে ভাগ গরি নিল্।
40027036	ফরদি য়িতারা য়েডে বইয়েনে তেঁইরে ফাআরা দিতো লাগিল্।
40027037	য়িতারা কুরুশত ইসার মাথার উঅরর মিক্যা এই দোষ-নামা লাগাই দিল্, “ইবা ইসা, ইহুদিঅক্যলর বাদশা।”
40027038	য়িতারা দুইজন ডাহাইতরেঅ ইসার লগে কুরুশত দিল্, একজনরে ডাইন মিক্যাদি আর অইন্যজনরে বাম মিক্যাদি।
40027039	যে মানুষগিন য়েই ফথদি যাইতো আছিল্‌ য়িতারা মাথা লারিয়েনে ইসারে ঠঁঅশা গরিয়েনে হইল্,
40027040	“তুঁই নঅ না বায়তুল মোকাদ্যস ভাঁগিয়েনে আবার তিন দিনর মইধ্যে বানাইত ফার! তইলে এহন নিজরে রক্যা গর। যুদি তুঁই ইব্‌নুল্লাহ্ অঅ তইলে কুরুশর ত্যুন লামি আইয়্যো।”
40027041	মেইন ইমামঅক্যলে আর আলেমঅক্যলে ও বুরা নেতাঅক্যলেঅ তেঁইরে ঠঁঅশা গরিয়েনে হইল্,
40027042	“য়িবা অইন্যতারারে রক্যা গইত্যো, নিজরে রক্যা গরিত্ নঅ ফারে। য়িবা তঅ ইসরাইলর বাদশা! এহন কুরুশর ত্যুন য়িবা লামি আইয়্যোক। তইলে আঁরা য়িবার উঅর ইমান আইন্যোম।
40027043	য়িবা আল্লাহ্‌র উঅর ভরসা গরে; এহন আল্লাহ্ যুদি য়িবার উঅর খুশি থাকে তইলে য়িবারে তেঁই উদ্যার গরক। য়িবা তঅ নিজরে ইব্‌নুল্লাহ্‌ হইতো।”
40027044	যে ডাহাইতঅক্যলরে তেঁইর লগে কুরুশত দেয়া অইয়্যেল্ য়িতারাঅ য়েই একই হতা হইয়েনে তেঁইরে টিট্‌কারি দিল্।
40027045	য়েই দিন দুঁইজ্যা বারোটার ত্যুন দিনর তিনটা ফইয্যন্ত গোডা দেশ আঁধার অই রইল্।
40027046	অনুমান তিনটার সমত ইসা জোরে চিল্যাইয়েনে হইল্, “ইলি, ইলি, লামা শবক্তানি,” মানি, “আল্লাহ্ আঁর, আল্লাহ্ আঁর, কিয়া তুঁই আঁরে তিয়াগ গইজ্যো?”
40027047	যারা য়েডে থিয়াই আছিল্ য়িতারার মইধ্যে হয়েকজন এই হতা উনিয়েনে হইল্, “য়িবা নবি ইলিয়াসরে ডাকের।”
40027048	য়িতারার মইধ্যে একজন তহনই দুঁরি যাইয়েনে সির্‌কাত ভিজাইন্যা উগ্যুয়া এস্‌ফন্জ নিল আর উগ্যুয়া লাঢির মাথাত য়িয়ান লাগাইয়েনে ইসারে হ্যাইতো দিল্।
40027049	অইন্যতারা হইল্, “থক্, চাই নবি ইলিয়াস য়িবারে রক্যা গইত্যো আইয়্যে কি না।”
40027050	ইসা আবার জোরে চিল্যাইবার ফরদি ফরান তিয়াগ গরিল্।
40027051	তহন বায়তুল মোকাদ্যসর ফদ্যাগান উঅরর ত্যুন নিচ ফইয্যন্ত চিরি দুইভাগ অই গেল্; আর ভুসাল অইল্ ও ডঁর ডঁর ফাত্যোর ফাডি গেল্।
40027052	হতাক্যিন হব্যর খুলি গেল্ আর আল্লাহ্‌র যে বান্দাঅক্যলে মরি গেইয়্যেল্ য়িতারার বউত কেউঅর শরিল জিন্দা অই উঢিল্।
40027053	য়িতারা হব্যরর ত্যুন বাইর অই আইল্, আর ইসা মরনর ত্যুন জিন্দা অই উঢিলে ফর ফবিত্র শঅরর মইধ্যে গেল্। য়িতারা য়েডে বউত কেউঅরে দেহ্যা দিল্।
40027054	সেনাফতি আর তেঁইর লগে যারা ইসারে ফাআরা দিতো আছিল য়িতারা ভুসাল আর অইন্য বেক ঘটনা দেকি বউত ডরাইয়েনে হইল্, “আঁসাই য়িবা ইব্‌নুল্লাহ্ আছিল্।”
40027055	বউত মাইয়্যাফোয়াঅ য়েডে দুরে থিয়াইয়েনে বেক কিছু দেইক্‌তো আছিল্। ইসার সেবা গরিবার লাই য়িতারা গালিলর ত্যুন তেঁইর লগে লগে আইস্যেল্।
40027056	য়িতারার মইধ্যে আছিল্ মগ্‌দলিনি মরিয়াম, ইয়াকুব আর ইউসুফর মা মরিয়াম আর সিবদিয়র ফোয়া ইয়াকুব ও ইউহোন্যার মা।
40027057	আঁজুইন্যা অইলে ফর অরিমাথিয়া গেরামর ইউসুফ নামর একজন ফুইসাআলা মানুষ য়েডে আইল্। ইবা ইসার উম্যত আছিল্।
40027058	ফিলাতর হাছে যাইয়েনে য়িবা ইসার লাশগান চাইল্। তহন ফিলাত য়িবারে য়েই লাশ্যুয়া দিতো উকুম দিল্।
40027059	ইউসুফ ইসার লাশ্যুয়া লই যাইয়েনে ফরিষ্কার হঅরত ফেঁচাইল্,
40027060	আর যে নয়া হব্যর তেঁই নিজর লাই ফাআরর মইধ্যে হাডি রাইক্যেল য়েডে য়েই লাশ্যুয়া দাফন গরিল্। ফরদি য়েই হব্যরর মুকত ডঁর উগ্যুয়া ফাত্যোর গরাই দিয়েনে তেঁই গেল্ গই।
40027061	কিন্তু মগ্‌দলিনি মরিয়াম আর য়েই অইন্য মরিয়াম য়েডে য়েই হব্যরর সাম্‌নদি বই রইল্।
40027062	ফরর দিন, মানি আয়োজন-দিনর ফরর দিন মেইন ইমামঅক্যল আর ফরিশিঅক্যলে ফিলাতর হাছে জমায়েত অইয়েনে হইল্,
40027063	“উজুর, আঁরার মনত ফইজ্যে, য়েই ঠগ্যুয়া বাঁচি থাইক্‌তে হইয়্যেল্, ‘আঁই তিন দিন ফরদি বাঁচি উইট্যোম।’
40027064	য়িয়ানর লাই উকুম দঅন যেন্ তিন দিন ফইয্যন্ত হব্যরগান ফাআরা দেয়া অঅ। নইলে য়িবার উম্যতঅক্যলে অঅত আইয়েনে তেঁইর লাশ্যুয়া চুরি গরি লই যাইয়েনে মানুষঅক্যলরে হইবো, ‘তেঁই মরার ত্যুন বাঁচি উইট্যে।’ তইলে ফইল্যা ছল-ছাতুরির ত্যুন শেষ ছল-ছাতুরিগান আরো হ্যারাফ অইবো।”
40027065	তহন ফিলাত য়িতারারে হইল্, “ফাআরাদারঅক্যলরে নিয়েনে অনরা যেন্ গরি ফারন য়েন্ গরি ফাআরা দিবার বেবস্তা গরন।”
40027066	তহন য়িতারা যাইয়েনে ফাত্যোরর উঅরদি সিল্‌মোর গরিল্ আর ফাআরাদারঅক্যলরে য়েডে রাকিয়েনে হব্যরগান হরাহরি গরি ফাআরা দিবার বেবস্তা গরিল্।
40028001	জিরাইবার দিনর ফরর সাফ্‌তার ফইল্যা দিনর ফজরত মগ্‌দলিনি মরিয়াম আর য়েই অইন্য মরিয়াম হব্যরগান চাইতো গেল্।
40028002	তহন আতিক্যা বিরাট ভুসাল অইল্, হারন মাবুদর একজন ফেরেস্‌তা বেহেস্‌তর ত্যুন লামি আইল্ আর হব্যরর মুকর ত্যুন ফাত্যোরগান সরাই দিয়েনে য়িয়ানর উঅর বইল্।
40028003	তেঁইর চেয়ারা বিজ্‌লির মতন আছিল্ আর তেঁইর হঅর-সোর আছিল্ ধবধইব্যা সাদা।
40028004	তেঁইর ডরে ফাআরাদারঅক্যলে হাঁইফ্‌তো লাগিল্ আর মরার মতন অই ফরিল্।
40028005	ফেরেস্‌তা মাইয়্যাফোয়াঅক্যলরে হইল্, “তোঁয়ারা নঅ ডরাইয়্যো, হারন আঁই জানি, যিবারে কুরুশর উঅর মারি ফেলা অইয়্যেল্ তোঁয়ারা য়েই ইসারে টোয়াইতা লাইগ্যো।
40028006	তেঁই এডে নাই। তেঁই যেইল্যা হইয়্যেল্ য়েইল্যা গরিয়েনেই জিন্দা অই উইট্যে। আইয়্যো, তেঁই যেডে উউতি আছিল্ য়েই জাগাগান চঅ।
40028007	তোঁয়ারা তরাতরি যাইয়েনে তেঁইর উম্যতঅক্যলরে হঅ তেঁই মরার ত্যুন জিন্দা অই উইট্যে আর য়িতারার আগদি গালিলত যাআর। য়িতারা তেঁইরে য়েডেই দেকিত্ ফাইবো। চঅ, হতাগান আঁই তোঁয়ারারে জানাই দিলাম।”
40028008	য়েই মাইয়্যাফোয়াঅক্যলে অবইশ্য ডরাইয়্যেল্, কিন্তু তঅ বউত আনন্দর লগে তরাতরি হব্যরর হাছর ত্যুন গেল্ গই আর ইসার উম্যতঅক্যলরে এই হ্যবর দিবার লাই দুঁইত্যো লাগিল্।
40028009	এন্ সমত ইসা অঠাত য়েই মাইয়্যাফোয়াঅক্যলর সাম্‌নদি আইয়েনে হইল্, “আস্‌সালামু আলাইকুম।” তহন য়েই মাইয়্যাফোয়াঅক্যলে তেঁইর হাছে যাইয়েনে ঠেং ধরি তেঁইরে সইদা গরিল্।
40028010	ইসা য়িতারারে হইল্, “নঅ ডরাইয়্যো; তোঁয়ারা যাইয়েনে ভাইঅক্যলরে গালিলত যাইতো হঅ। য়িতারা য়েডেই আঁরে দেকিত্ ফাইবো।”
40028011	য়েই মাইয়্যাফোয়াঅক্যলে যহন যাইতো গই আছিল্‌ তহন য়েই ফাআরাদারঅক্যলর হয়েকজন শঅরত গেল্ আর যেগিন যেগিন ঘইট্যেল্ য়েগিন মেইন ইমামঅক্যলরে জানাইল্।
40028012	তহন ইমামঅক্যলে আর বুরা নেতাঅক্যলে একত্র অইয়েনে ফরামশ্য গরিল্ আর য়েই সৈন্যঅক্যলরে বউত টিঁয়া দিয়েনে হইল্,
40028013	“তোঁয়ারা হইয়্যো, ‘আঁরা রাতিয়া যহন ঘুম যাইতাম আছিলাম তহন তেঁইর উম্যতঅক্যলে আইয়েনে তেঁইরে চুরি গরি লই গেইয়্যে।’
40028014	এই হতা যুদি মেইন শাসনহত্যা উনিত ফাআ তইলে আঁরা তেঁইরে ঠান্ডা গইজ্যোম আর শাস্তির আতর ত্যুন তোঁয়ারারে রক্যা গইজ্যোম।”
40028015	তহন ফাআরাদারঅক্যলে য়েই টিঁয়া নিল্ আর য়িতারারে যেইল্যা হোয়া অইয়্যেল্ য়েইল্যাই হইল্। আইজো ফইয্যন্ত য়েই হতা ইহুদিঅক্যলর মইধ্যে ছরাই আছে।
40028016	ইসা গালিলর যে ফাআরত উম্যতঅক্যলরে যাইতো হইয়্যেল্ য়েই এগারোজন উম্যত তহন য়েই ফাআরত গেল্।
40028017	য়েডে ইসারে দেকিয়েনে য়িতারা তেঁইরে সইদা গরিল্, কিন্তু হয়েকজন সন্দঅ গরিল্।
40028018	তহন ইসা হাছদি আইয়েনে য়িতারারে এই হতা হইল্।, “বেহেস্‌তর আর দুনিয়ার বেক হ্যমতা আঁরে দেয়া অইয়্যে।
40028019	ইয়ানর লাই তোঁয়ারা যাইয়েনে গোডা জাতির মানুষঅক্যলরে আঁর উম্যত গর। বাবা, ফোয়া আর ফাক-রুহ্‌র নামে য়িতারারে তরিকাবন্দি দঅ।
40028020	আঁই তোঁয়ারারে যে সমস্ত উকুম দিয়্যি য়েগিন ফালন গইত্যো য়িতারারে শিক্যা দঅ। চঅ, যুগর শেষ ফইয্যন্ত অক্যল সমত আঁই তোঁয়ারার লগে লগে আছি।”
41001001	ইব্‌নুল্লাহ্ ইসা মসিহ্‌র বিষয়ে সুহ্যবরর শুরু।
41001002	নবি ইশাইয়ার কিতাবত আল্লাহ্‌র হোয়া এই হতা লেহ্যা আছে: চঅ, তোঁয়ার আগদি আঁই আঁর সংবাদদাতারে ফাটাইর। য়িবা তোঁয়ার ফথ রেডি গরিবো
41001003	মরুভুমিত একজনর গলার আবাজ চিল্যাইয়েনে জানার, তোঁয়ারা মাবুদর ফথ ঠিগ গর, তেঁইর রাস্তা সুজা গর।
41001004	য়েই হতামতনই হযরত ইয়াহিয়া মরুভুমিত যাইয়েনে মানুষঅক্যলরে তরিকাবন্দি দিতো আছিল্ আর তবলিগ গইত্যো আছিল্ যেন্ মানুষে গুনাহ্‌র মাফ ফাইবার লাই তঅবা গরে আর তরিকাবন্দি লঅ।
41001005	য়িয়ানত এহুদিয়া ফদেশ আর জেরুজালেম শঅরর বেক্যিনে বাইর অইয়েনে ইয়াহিয়ার হাছে আইস্‌তো লাগিল্। য়িতারা যহন গুনাহ্ সিকার গরিল্ তহন ইয়াহিয়া জদ্যান দইজ্যাত য়িতারারে তরিকাবন্দি দিল্।
41001006	ইয়াহিয়া উটর কেঁশর হঅর ফিঁন্‌তো আর তেঁইর হোঁঅরত চামরার হোঁঅর-বাঁধনি আছিল্।
41001007	তেঁই খেরগুয়া ফরিং আর বনমধু হ্যাইতো। তেঁই যেগিন তবলিগ গইত্যো য়েগিন এই, “আঁর ফরদি একজন আইয়্যের। তেঁই আঁর ত্যুন শক্তিশালি। উইত অইয়েনে তেঁইর জুতার ফিতা খুলিবার যৈগ্যঅ আঁই নঅঅ।
41001008	আঁই তোঁয়ারারে ফানিত তরিকাবন্দি দিইর কিন্তু তেঁই ফাক-রুহ্ দিয়েনে তোঁয়ারারে তরিকাবন্দি দিবো।”
41001009	য়েই সমত ইসা গালিল ফদেশর নাসরত গেরামর ত্যুন আইল্, আর ইয়াহিয়া তেঁইরে জদ্যান দইজ্যাত তরিকাবন্দি দিল্।
41001010	ফানির ত্যুন উঢি আইবার লগে লগেই ইসা দেকিল্, আসমান চিরি গেইয়্যে আর ফাক-রুহ্ হইতোরর মতন অইয়েনে তেঁইর উঅর লামি আইয়্যের।
41001011	য়েই সমত আসমানর ত্যুন এই হতা উনা গেল্, “তুঁইই আঁর মহব্যতর ফোয়া, তোঁয়ার উঅর আঁই বউত খুশি।”
41001012	তার ফরদিই ইসার ত্যুন ফাক-রুহ্‌র ফরিচালানাত মরুভুমিত যঅন ফরিল্।
41001013	য়েই মরুভুমিত চল্যিশ দিন ধরিয়েনে ইবিলিস ইসারে লোভ দেহ্যাইয়েনে গুনাহ্‌ত ফেলিবার চেষ্টা গইত্যো লাগিল্। য়েডে বউত বইন্য জন্তু আছিল্, আর ফেরেস্‌তাঅক্যলে ইসার সেবা গইত্যো।
41001014	ইয়াহিয়া জেলহ্যানাত বন্দি অইবার ফরদি ইসা গালিল ফদেশত গেল্। য়েডে তেঁই এই হতা হইয়েনে আল্লাহ্‌র দেয়া সুহ্যবর তবলিগ গইত্যো লাগিল্,
41001015	“সময় অইয়্যে, আল্লাহ্‌র রাইজ্য হাছে আই গেইয়্যে। অনরা তঅবা গরন আর এই সুহ্যবরর উঅর ইমান আনন।”
41001016	একদিন ইসা গালিল সাগরর ফার দিয়েনে যাইতো আছিল্। এন্ সমত তেঁই শিমোন আর য়িবার ভাই আন্দ্রিয়রে সাগরত জাল ফেইল্‌তো দেকিল্। য়েই দুই জন আছিল্ জাইল্যা।
41001017	ইসা য়িতারারে হইল্, “আঁর লগে চল। আঁই তোঁয়ারারে মানুষ ধরার জাইল্যা বানাইয়্যোম।”
41001018	তহনই য়িতারা জাল ফেলি রাকিয়েনে ইসার লগে গেল্।
41001019	য়েডের ত্যুন এক্যানা দুরে যঅনর ফর তেঁই সিবদিয়র দুই ফোয়া ইয়াকুব আর ইউহোন্যারে দেকিত্ ফাইল্। য়িতারা য়িতারার নোকাত বইয়েনে জাল ঠিগ গইত্যো আছিল্।
41001020	ইসা য়িতারারে দেকিবার লগে লগে ডাক দিল্, আর য়িতারা য়িতারার বাবা সিবদিয়রে মজুরঅক্যলর লগে নোকাত রাকিয়েনে ইসার লগে গেল্।
41001021	ইসা আর তেঁইর উম্যতঅক্যলে কফরনাহুম শঅরত গেল্। ফরদি জিরাইবার দিনত ইসা মজলিস হ্যানাত যাইয়েনে শিক্যা দিতো লাগিল্।
41001022	মানুষঅক্যলে তেঁইর শিক্যাত তাইজ্যব অই গেল্, হারন তেঁই আলেমঅক্যলর মতন শিক্যা দিতো নঅ আছিল্ বরং যিবার অধিকার আছে য়েই রহম মানুষর মতনই শিক্যা দিতো আছিল্।
41001023	য়েই সমত ভুতে ফঅইন্যা একজন মানুষ য়েই মজলিস হ্যানার মইধ্যে আছিল্।
41001024	য়িবা চিল্যাইয়েনে হইল্, “ওরে নাসরতর ইসা, আঁরার লগে অনর কি দরহার? অনে কি আঁরার সবর্নাশ গইত্যা আইস্যোন না? আঁই জানি অনে হঅন; অনেই তঅ আল্লাহ্‌র য়েই ফবিত্রজন।”
41001025	ইসা তহন য়েই ভুতরে ধমকাইয়েনে হইল্, “চুব গর, য়িবার মইধ্যর ত্যুন বাইর অই যঅ।”
41001026	য়েই ভুত তহন মানুষ্যুয়ারে মোচরি ধরিল্ আর জোরে চিল্যাইয়েনে য়িবার মইধ্যর ত্যুন বাইর অই গেল্।
41001027	এই ঘটনা দেকিয়েনে মানুষঅক্যলে এন্ তাইজ্যব অই গেল্ দে, য়িতারা নিজরার মইধ্যে হইতো লাগিল্, “এগিন কি বেফার? এই অধিকার ভরা নয়া শিক্যাই বা কি? এন্ কি ভুতগিনরেঅ তেঁই উকুম দেএ আর য়িতারা তেঁইর হতা উইন্‌তে বাইধ্য অঅ।”
41001028	ইয়ানত গালিল ফদেশর বেক জাগাত ইসার হতা বউত তরাতরি ছরাই ফরিল্।
41001029	ফরদি য়িতারা মজলিস হ্যানার ত্যুন বাইর অইয়েনে শিমোন আর আন্দ্রিয়র বাড়িত গেল্। ইয়াকুব আর ইউহোন্যাঅ য়িতারার লগে আছিল্।
41001030	শিমোনর ওওরির জর অইয়্যেল্ বুলি তেঁই উউতি আছিল্। ইসা আইবার লগে লগেই য়িবার হতা তেঁইরে হোয়া অইল্।
41001031	তহন ইসা তেঁইর হাছে যাইয়েনে আত ধরি য়িবারে তুলিল্। য়িয়ানত য়িবার জর ছারি গেল্ আর তেঁই য়িতারার হ্যানা দানার বেবস্তা গইত্যো লাগিল্।
41001032	য়েই দিন সুয্য ডুফি গেলে ফর আঁজুইন্যা মানুষঅক্যলে বেক বেরাইম্যাঅক্যলরে আর ভুতে ফঅইন্যা মানুষঅক্যলরে ইসার হাছে আনিল্।
41001033	শঅরর বেক মানুষ তহন য়েই বাড়িগানর দরজার হাছে আইয়েনে জমায়েত অইল্।
41001034	ইসা বউত রহমর বেরাইম্যারে ভালা গরিল্ আর বউত ভুত ছারাইল্। তেঁই ভুতগিনরে হতা হইতো নঅ দিল্, হারন য়েই ভুতগিনে জাইন্‌তো তেঁই হঅন।
41001035	ফরদিন ফজরত আঁধার থাইক্‌তেই ইসা উঢিল্ আর ঘর ছারিয়েনে উগ্যুয়া নিঝাব জাগাত যাইয়েনে মুনাজাত গইত্যো লাগিল্।
41001036	শিমোন আর য়িবার উঁয়াজ্যাঅক্যলে ইসারে তালাইশ গইত্যো আছিল্।
41001037	ফরদি তেঁইরে তালাইশ গরি ফাইয়েনে হইল্, “বেক্যিনে অনরে তালাইশ গরের।”
41001038	ইসা য়িতারারে হইল্, “চল, আঁরা হাছর গেরামগিনত যাই যেন্ আঁই য়েডেঅ তবলিগ গরিত্ ফারি, হারন য়িয়ানর লাইই তঅ আঁই আস্যি।”
41001039	এন্ গরিয়েনে ইসা গালিলর বেক জাগাত যাইয়েনে ইহুদিঅক্যলর মজলিসহ্যানাগিনত তবলিগ গরিল্ আর ভুত দুর গরিল্।
41001040	ফরদি একজন চামরা বেরাইম্যা ইসার হাছে আইয়েনে তেঁইর সাম্‌নদি আঁঢু গাঁরি হইল্, “অনে ইছ্যা গরিলেই আঁরে ভালা গরিত্ ফারন।”
41001041	মানুষ্যুয়ার উঅর ইসার বউত মমতা অইল্। তেঁই আত বারাইয়েনে য়িবারে ধরি হইল্, “আঁই য়িয়ানই চাই, তুঁই ফাক-সাফ অঅ।”
41001042	আর তহনই য়িবার চামরা বেরাম ভালা অই গেল্।
41001043	ইসা তহনই য়িবারে বিদায় গরিল্, কিন্তু য়িয়ানর আগদি য়িবারে হরাহরি গরিয়েনে হইল্,
41001044	“চঅ, এই হতা কেউঅরে নঅ হইয়্যো। তুঁই বরং ইমামর হাছে যাইয়েনে নিজরে দেহ্যঅ আর ফাক-সাফ অইবার লাই মুসা যে হোরবানির উকুম দিয়্যে য়েগিন হোরবানি দঅ। ইয়ানত ইমামঅক্যলর হাছে ফরমান অইবো দে, তুঁই ভালা অইয়্যো।”
41001045	য়েই মানুষ্যুয়া কিন্তু বাইরে যাইয়েনে বেক জাগাত এই হ্যবর ছরাইতো লাগিল্। য়িয়ানর হারনে ইসা হনঅ গেরামত আর খোলাখুলিভাবে যাইত্ নঅ ফারিল্। তেঁইর ত্যুন নিঝাব জাগাত থাকন ফরিল্; তঅঅ মানুষঅক্যলে বেক জাগার ত্যুন তেঁইর হাছে আইস্‌তো লাগিল্।
41002001	হয়েকদিন ফরদি ইসা আবার কফরনাহুমত গেল্। মানুষঅক্যলে উনিল্ তেঁই ঘরত আছে।
41002002	তহন এত মানুষ য়েডে জমায়েত অইল্ দে, ঘর তঅ দুরর হতা, দরজার বাইরেঅ আর জাগা নঅ রইল্। ইসা মানুষঅক্যলর হাছে আল্লাহ্‌র কালাম তবলিগ গইত্যো আছিল্।
41002003	এন্ সমত হয়েকজন মানুষ একজন অবশ বেরাইম্যারে তেঁইর হাছে লই আইল্। চাইরজন মানুষ য়িবারে বোই আইন্‌তো আছিল্,
41002004	কিন্তু ভিরর লাই য়িতারা য়িবারে ইসার হাছে লই যাইত্ নঅ ফারিল্। ইয়ানর লাই ইসা যেডে আছিল্ ঠিগ য়িয়ানর উঅরর ছাদর এক্যানা অংশ য়িতারা সরাই ফেলিল্। তার ফর য়েই খোলা জাগা দিয়েনে ফাডি উদ্যাই য়েই অবশ বেরাইম্যারে নিচে নামাই দিল্।
41002005	য়িতারা ইমান আইন্যে দেকিয়েনে ইসা য়েই অবশ বেরাইম্যারে হইল্, “বাইচ্যা, তোঁয়ার গুনাহ্ মাফ গরা অইল্।”
41002006	য়েডে হয়েকজন আলেম বই আছিল্। য়িতারা মনে মনে ভাইব্‌‌তো আছিল্,
41002007	“মানুষ্যুয়া এইল্যা হতা হঅর কিঅর লাই? য়িবা তঅ কুফরি গরের। একমাত্র আল্লাহ্ বাদে আর হনে গুনাহ্ মাফ গরিত্ ফারে?”
41002008	য়িতারা দে য়েই হতাগিন ভাবের য়েগিন ইসা নিজর দিলত তহনই বুঝিত্ ফারিল্। ইয়ানর লাই তেঁই য়িতারারে হইল্, “অনরা কিঅর লাই মনে মনে য়েই হতাগিন ভাইব‌্‌তা লাইগ্যোন?
41002009	এই অবশ বেরাইম্যারে হন্যান হঅন সুজা — ‘তোঁয়ার গুনাহ্ মাফ গরা অইল্,’ না, ‘উঢ, তোঁয়ার মাদুর তুলি নিয়েনে আঁঢি বেরঅ?’
41002010	কিন্তু অনরা যেন্ জানিত্ ফারন দুনিয়াত গুনাহ্ মাফ গরিবার হ্যমতা ইব্‌নে-আদমর আছে” — এই ফইয্যন্ত হইয়েনে তেঁই য়েই অবশ-বেরাইম্যারে হইল্,
41002011	“আঁই তোঁয়ারে হইর, উঢ, তোঁয়ার ফাডি তুলি নিয়েনে বাড়িত যঅ গই।”
41002012	তহনই য়েই মানুষ্যুয়া উঢিয়েনে য়িবার ফাডি তুলি নিল্ আর বেক্যিনর সাম্‌নদিই বাইরে গেল্ গই। ইয়ানত বেক্যিনে আচ্যাইয্য অইয়েনে আল্লাহ্‌র ফশংসা গরি হইল্, “আঁরা হনঅ দিনঅ এইল্যা নঅ দেকি।”
41002013	ফরদি ইসা আবার গালিল সাগরর ধারত গেল্। তহন বউত মানুষ তেঁইর হাছে আইল্, আর তেঁই য়িতারারে শিক্যা দিতো লাগিল্।
41002014	ইয়ার ফরদি তেঁই ফথদি যাইতে যাইতে দেকিল্ আল্‌ফেয়র ফোয়া লেবি হ্যাজানা আদায় গরিবার ঘরত বই আছে। ইসা তেঁইরে হইল্, “আইয়ো, আঁর উম্যত অঅ।” তহন লেবি উঢিয়েনে ইসার লগে গেল্।
41002015	ফরদি ইসা লেবির বাড়িত হ্যাইতো বইল্। তহন বউত হ্যাজানা আদায়হারি আর হ্যারাফ মানুষঅক্যলেঅ ইসা আর য়িবার উম্যতঅক্যলর লগে হ্যাইতো বইল্, হারন বউত মানুষ ইসার লগে লগে যাইতো আছিল্।
41002016	ফরিশি দলর আলেমঅক্যলে যহন দেকিল্ ইসা হ্যাজানা-আদায়হারি আর হ্যারাফ মানুষঅক্যলর লগে হ্যাআর তহন য়িতারা তেঁইর উম্যতঅক্যলরে হইল্, “য়িবা হ্যাজানা আদায়হারি আর হ্যারাফ মানুষঅক্যলর লগে হ্যানা দানা গরে কিঅর লাই?”
41002017	এই হতা উনিয়েনে ইসা য়েই আলেমঅক্যলরে হইল্, “ভালা মানুষর লাই ডাক্‌তোরর দরহার নাই বরং বেরাইম্যাঅক্যলর লাইই দরহার আছে। আঁই ধার্মিকঅক্যলরে ডাইক্‌তাম নঅ আয়্যি বরং গুনাহ্‌গারঅক্যলরেই ডাইক্‌তাম আস্যি।”
41002018	একবার ইয়াহিয়ার উম্যতঅক্যলে আর ফরিশিঅক্যলে রোজা রাইকতো আছিল্। য়িয়ান দেকিয়েনে হয়েকজন মানুষ ইসার হাছে আইয়েনে হইল্, “ইয়াহিয়ার উম্যতঅক্যলে আর ফরিশিঅক্যলর ছাত্রঅক্যলে রোজা রাকে, কিন্তু অনর উম্যতঅক্যলে রোজা নঅ রাকে কিঅর লাই?”
41002019	ইসা য়িতারারে হইল্, “দুলা লগে থাইক্‌তে কি দুলার লগর মানুষঅক্যলে রোজা রাকিত্ ফারে না? যেতদিন দুলা লগে থাকে য়েতদিন য়িতারা রোজা রাকিত্ নঅ ফারে।
41002020	কিন্তু সময় আইয়্যের যহন য়িতারার হাছর ত্যুন দুলারে লই যাআ অইবো, আর য়েই সমত য়িতারা রোজা রাকিবো।
41002021	“কেউ ফুরান হোত্যাত নয়া হঅরর তালি নঅ দেএ। যুদি দেএ তইলে য়েই ফুরান হঅরর ত্যুন নয়া তালিগান ছিরি আইয়্যে। য়িয়ানত য়েই ছিরা আরো ডঁর অঅ।
41002022	ফুরান চামরার থইলাত্ কেউ টাট্‌কা আংগুর রস নঅ রাকে। যুদি রাকে তইলে টাট্‌কা রসর হারনে থইলা ফাঢি যাইয়েনে রস আর থইলা দুইয়ানই নষ্ট অঅ। টাট্‌কা রস নয়া থইলাত্‌ই রাকা অঅ।”
41002023	এক জিরাইবার দিনত ইসা শইস্য খেতর মইধ্য দিয়েনে যাইতো আছিল্। তেঁইর উম্যতঅক্যল যাইতে যাইতে ছরা ছিত্যো লাগিল্।
41002024	য়িয়ানত ফরিশিঅক্যলে ইসারে হইল্, “শরিয়ত মতন জিরাইবার দিনত যেগিন গরন উচিত নঅ য়েগিন য়িতারা গরের কিঅর লাই?”
41002025	ইসা য়িতারারে হইল্, “অবিয়াথর যহন মআ-ইমাম আছিল্ য়েই সমত দাউদ আর য়িবার উঁয়াইজ্যাঅক্যলর একবার ভুগ লাইগ্যেল্, কিন্তু য়িতারার লগে হনঅ হ্যানা নঅ আছিল্। তহন দাউদ যিয়ান গইজ্যেল্ য়িয়ান কি অনরা হনঅ দিনঅ নঅঅ ফরন না? য়িবা তঅ আল্লাহ্‌র ঘরত ঢুকিয়েনে ফবিত্র রুটি হ্যাইয়্যেল্। আর উঁয়াইজ্যাঅক্যলরেঅ য়েগিন দিয়্যেল্। কিন্তু এই রুটি ইমামঅক্যল বাদে আর কেউঅর হ্যাইবার নিয়ম নঅ আছিল্।”
41002027	ইসা য়িতারারে আরো হইল্, “মানুষর লাইই জিরাইবার দিনর সিষ্টি অইয়্যে, কিন্তু জিরাইবার দিনর লাই মানুষর সিষ্টি নঅঅ অঅ।
41002028	য়িয়ানর লাই ইব্‌নে-আদম জিরাইবার দিনরঅ মালিক।”
41003001	ইয়ার ফরদি ইসা আবার মজলিস-হ্যানাত গেল্। য়েডে একজন মানুষ আছিল্ যিবার উগ্যুয়া আত উয়াই গেইয়্যেল্।
41003002	ফরিশিঅক্যলর মইধ্যে হয়েকজন ইসারে দোষ দিবার অজুআত টোয়াইতো আছিল্। জিরাইবার দিনত ইসা মানুষ্যুয়ারে বেরামর ত্যুন ভালা গরে কিনা য়িয়ান চাইবার লাই য়িতারা তেঁইর উঅর ভালা গরি নজর রাইকতো লাগিল্।
41003003	ইসা য়েই উয়ানা-আত মানুষ্যুয়ারে হইল্, “বেক্যিনর সাম্‌নদি আইয়েনে থিঅ।”
41003004	তার ফর ইসা ফরিশিঅক্যলরে ফুছার গরিল্, “জিরাইবার দিনত ভালা হাম গরন উচিত নাকি হ্যারাফ হাম গরন উচিত? ফরান রক্যা গরন উচিত, নাকি নষ্ট গরন উচিত?” ফরিশিঅক্যলে কিন্তু হনঅই জোয়াব নঅ দিল্।
41003005	তহন ইসা বিরক্ত অইয়েনে য়িতারার মিক্যাদি চাইল্ আর য়িতারার দিলর হোটিনতার লাই বউত দুক্যর লগে য়েই মানুষ্যুয়ারে হইল্, “তোঁয়ার আত বারাই দঅ।” মানুষ্যুয়া আত বারাই দিবার ফর য়িবার আত এক্যবারে ভালা অই গেল্।
41003006	তহন ফরিশিঅক্যলে বাইরে গেল্ আর কেন্ গরিয়েনে ইসারে মারি ফেলন যাআ য়েই বিষয়ে বাদশা হেরোদর দলর মানুষঅক্যলর লগে ফরামশ্য গইত্যো লাগিল্।
41003007	ইয়ার ফরদি ইসা তেঁইর উম্যতঅক্যলর লগে সাগরর ধারত গেল্। গালিল ফদেশর বউত মানুষ তেঁইর ফিছদি ফিছদি চলিল্। ইসা যে হামগিন গইজ্যেল্ য়েগিনর হতা উনিয়েনে এহুদিয়া, জেরুজালেম, ইদোম, জদ্যান দইজ্যার য়েই ফার আর টায়ার ও সিডন শঅরর চাইরো মিক্যাদির ত্যুন বউত মানুষ তেঁইর হাছে আইল্।
41003009	ইসা নিজর লাই উগ্যুয়া ছোড নোকা তেঁইর উম্যতঅক্যলরে ঠিগ গরি রাইকতো হইল্ যেন্ ভিরর হারনে মাইন্‌ষ্যে চাবাচাবি গরিয়েনে তেঁইর উঅর নঅ ফরে।
41003010	তেঁই বউত মানুষরে বেরামর ত্যুন ভালা গইজ্যেল্ বুলি বেরাইম্যাঅক্যলে তেঁইরে আত্‌ দিয়েনে ধরিবার লাই ঠেলাঠেলি গইত্যো আছিল্।
41003011	ভুতগিনে যহনই য়িবারে দেইক্‌তো তহনই তেঁইর সাম্‌নদি মেডিত ফরি চিল্যাইয়েনে হইতো, “অনেই ইব্‌নুল্লাহ্।”
41003012	কিন্তু তেঁই বউত হরা গরিয়েনে য়িতারারে উকুম দিতো যেন্ য়িতারা কেউঅরে নঅ হঅ তেঁই হঅন।
41003013	ইয়ার ফরদি ইসা ফাআরর উঅর উঢিল্ আর নিজর ইছ্যামতন কিছু মানুষরে তেঁইর হাছে ডাকি নিল্। য়িতারা ইসার হাছে আইলে ফর তেঁই বার জনরে সাআবি ফদত নিযুক্ত গরিল্ যেন্ য়িতারা তেঁইর লগে লগে থাকে আর ভুত ছারাইবার হ্যমতা দিয়েনে তেঁই য়িতারারে তবলিগ হামত ফাটাইত ফারে।
41003016	যে বারজনরে তেঁই নিযুক্ত গইজ্যেল্ য়িতারা অইল্ শিমোন, যিবার নাম তেঁই দিল্ ফিতর;
41003017	সিবদিয়র দুই ফোয়া ইয়াকুব আর ইউহোন্যা (ইতারার নাম তেঁই দিল্ বোয়ানের্গিস, মানি ঠাডারর ফোয়াঅক্যল);
41003018	আন্দ্রিয়, ফিলিফ, বরথলময়, মতি, থোমা, আল্‌ফেয়র ফোয়া ইয়াকুব, থদ্যেয়, মোলবাদি শিমোন,
41003019	আর এহুদা-ইষ্কারিয়োত, যিবা ইসারে শত্রুঅক্যলর আতত ধরাই দিয়্যেল্।
41003020	ইসা ঘরত আইবার ফর আবার এত মানুষ তেঁইর হাছে জমায়েত অইল্ দে, তেঁই আর তেঁইর উম্যতঅক্যলে কিছু হ্যাইতঅ নঅ ফারিল্।
41003021	ইসার নিজর মানুষঅক্যলে এই হ্যবর উনিয়েনে তেঁইরে বাইর গরি নিতো আইল্। য়িতারা হইল্, “য়িবা ফঅল অই গেইয়্যে।”
41003022	জেরুজালেমর ত্যুন যে আলেমঅক্যলে আইস্যেল্ য়িতারা হইল্, “য়িবারে বেল্‌সবুলে ফাইয়্যে। ভুতঅক্যলর বাদশার সাইয্যেই য়িবা ভুত ছারাআ।”
41003023	ইসা য়েই আলেমঅক্যলরে ডাকিল্ আর শিক্যা দিবার লাই হইল্, “ইবিলিস কেন্ গরিয়েনে ইবিলিসরে দুঁরাই দিত্ ফারে?
41003024	হনঅ রাইজ্য নিজর মইধ্যে ভাগ অই গেলে য়েই রাইজ্য টিগিত নঅ ফারে।
41003025	আবার হনঅ ফরিবার যুদি ভাগ অই যাআ তইলে য়েই ফরিবারঅ টিগিত হঅ ফারে।
41003026	য়েন্ গরিয়েনে ইবিলিসঅ যুদি নিজর বিরুদ্যে থিয়াইয়েনে তার শক্তিত ভাঁগন ধরাআ তইলে তেএঅ টিগিত নঅ ফারে আর য়েডেই তার শেষ অঅ।
41003027	এই হতা ঠিগ দে, একজন বলবান মানুষরে ফইল্যা বাঁধি নঅ রাকি য়িবার ঘরত ঢুকিয়েনে য়িবার জিনিসফাতি কেউই লই যাইত্ নঅ ফারে। য়িবারে বাঁধিলে ফরে তইলেই য়িবা য়েই বলবান মানু্ষ্যুয়ার ঘর লুট গরিত্ ফারিবো।
41003028	আঁই অনরারে আঁসাই হইর, মানুষর বেক গুনাহ্ আর কুফরি মাফ গরা অইবো,
41003029	কিন্তু ফাক-রুহ্‌র বিরুদ্যে কুফরি হনঅ দিনঅ মাফ গরা অইতো নঅ। য়েই মানুষর গুনাহ্ চিরহাল থাকিবো।”
41003030	আলেমঅক্যলে দে হইয়্যেল্, “য়িবারে ভুতে ফাইয়্যে,” য়িতারার য়েই হতার লাইই ইসা এগিন হইল্।
41003031	ইয়ার ফরদি ইসার মা আর ভাইঅক্যলে য়েডে আইল্ আর বাইরে থিয়াই থাকিয়েনে তেঁইরে ডাকি ফাটাইল্।
41003032	ইসার চাইরো মিক্যা তহন বউত মানুষ বই আছিল্। য়িতারা তেঁইরে হইল্, “অনর মা আর ভাইঅক্যলে বাইরে অনর তালাইশ গরের।”
41003033	ইসা হইল্, “আঁর মা হঅন, আর হারা আঁর ভাই?”
41003034	যারা তেঁইরে ঘিরিয়েনে বই আছিল্, তেঁই য়িতারার মিক্যা চাইয়েনে হইল্, “এই তঅ আঁর মা আর ভাইঅক্যল!
41003035	আল্লাহ্‌র ইছ্যা যারা ফালন গরে য়িতারাই আঁর ভাই, বোইন আর মা।”
41004001	ইসা আবার গালিল সাগরর ধারত মানুষঅক্যলরে শিক্যা দিতো লাগিল্। য়িবার চাইরো মিক্যাদি বউত মানুষর ভির অইল্; য়িয়ানর লাই তেঁই সাগরর মইধ্যে উগ্যুয়া নোকাত উঢিয়েনে বইল্ আর মানুষঅক্যলে সাগরর ধারত থিয়াই রইল্।
41004002	তেঁই গল্ফর মইধ্য দিয়েনে বউত বিষয়ে য়িতারারে শিক্যা দিতো লাগিল্। য়েগিনর মইধ্যে তেঁই হইল্,
41004003	“উনন, একজন চাষি বিজ রুইক্‌তো গেল্।
41004004	বিজ রুকিবার সমত হতাক্যিন বিজ ফথর ফাশদি ফরিল্, আর ফাকিগিন আইয়েনে য়েগিন হ্যাই ফেলিল্।
41004005	আবার হতাক্যিন বিজ ফাত্যোইজ্যা জমিত ফরিল্। য়েডে বেশি মেডি নঅ আছিল্। মেডি গভির নঅ আছিল্ বুলিয়েনে তরাতরি চারা গজাই উঢিল্।
41004006	সুয্য উঢিলে ফর য়েগিন ফুড়ি গেল্ আর য়িঁওর ভালা গরিয়েনে নঅঅ বইয়্যে বুলিয়েনে উয়াই গেল্।
41004007	আর হতাক্যিন বিজ কেঁডা বনত ফরিল্। কেঁডাগাছ বারি উঢিয়েনে চারাগিন চাবি রাকিল্, য়িয়ানর লাই ফল নঅ ধরিল্।
41004008	কিন্তু আর হতাক্যিন বিজ ভালা জমিত ফরিল্ আর গাছ বাইর অইয়েনে বারি উঢিল্ ও ফল দিল্; হনঅগানত তিরিশ গুন, হনঅগানত ষাইট গুন, আবার হনঅগানত একশগুন ফসল জন্মাইল্।”
41004009	শেষদি ইসা হইল্, “যিবার উনিবার হান আছে, য়িবা উনক।”
41004010	ভির হোমি গেলে ফর ইসার চাইরো ফাশর মানুষগিন আর তেঁইর বারজন উম্যত য়েই গল্ফর বিষয় তেঁইরে ফুছার গরিল্।
41004011	ইসা য়িতারারে হইল্, “আল্লাহ্‌র রাইজ্যর গোফন সইত্য তোঁয়ারারেই জাইন্‌তো দেয়া অইয়্যে, কিন্তু অইন্যতারার হাছে গল্ফর মইধ্য দিয়েনে বেক হতা হোয়া অঅ,
41004012	যেন্ ফাক-কিতাবর হতামতন, ‘য়িতারা চাইয়েনেঅ দেকিত্ নঅ ফাআ আর উনিয়েনেঅ বুঝিত্ নঅ ফারে। য়েইল্যা নঅ অইলে য়িতারা অঅত আল্লাহ্‌র মিক্যা ফিরিবো আর মাফ ফাইবো।’”
41004013	তার বাদে ইসা য়িতারারে হইল্, “তোঁয়ারা কি এই গল্ফগানর মানি নঅ বুঝিলা না? তইলে কেন্ গরিয়েনে অইন্য গল্ফগিনর মানি বুঝিবা?
41004014	চাষি যে বিজ রুইক্যেল্ য়েগিন অইল্ আল্লাহ্‌র কালাম।
41004015	ফথর ফাশদি ফরা বিজর মইধ্য দিয়েনে য়িতারার সমন্দে হোয়া অইয়্যে যারা য়েই কালাম উনে, কিন্তু ইবিলিস তহনই আইয়েনে য়িতারার দিলত যে কালাম রুকা অইয়্যেল্ য়েগিন লই যাআ।
41004016	ফাত্যোইজ্যা জমিত ফরা বিজর মইধ্য দিয়েনে য়িতারার সমন্দেই হোয়া অইয়্যে যারা য়েই কালাম উনিয়েনে তহনই আনন্দর লগে য়েগিন গ্রঅন গরে,
41004017	কিন্তু য়েগিনর মইধ্যে য়িঁওর ভালা গরিয়েনে নঅ বইয়্যে বুলি হ্যালি অল্ফ দিনর লাই য়িতারা ইস্তির থাকে। ফরদি কালামর লাই যহন হষ্ট আর জুলুম আইয়্যে তহনই য়িতারা ফিছাই যাআ।
41004018	আবার কেঁডাবনর মইধ্যে রুকা বিজর মইধ্য দিয়েনে য়িতারার সমন্দেই হোয়া অইয়্যে যারা য়েই কালাম উনে
41004019	কিন্তু সংসারর চিন্তা-ভাবনা, ধন-সম্‌বত্যির মায়া আর অইন্যাইন্য জিনিসর লোভ আইয়েনে য়েই কালামরে চাবি রাকে;
41004020	য়িয়ানর লাই য়িয়ানত হনঅ ফল নঅ ধরে। আর ভালা জমিত রুকা বিজর মইধ্য দিয়েনে য়িতারার সমন্দে হোয়া অইয়্যে যারা য়েই কালাম উনিয়েনে য়েগিন গ্রঅন গরে আর ফল দেএ। কেউ দেএ তিরিশগুন, কেউ দেএ ষাইটগুন, আবার কেউ দেএ একশগুন।”
41004021	ইসা আরো হইল্, “কেউ কি বাত্যি নিয়েনে ঝুরি বা হ্যাটর নিচদি রাকে না? য়িবা য়েগিন বাত্যিদানির উঅরদি রাকে দে নঅ না?
41004022	হনঅ জিনিস যুদি লুকাইন্যা থাকে তইলে য়েগিন দেহ্যা যাইবার লাইই লুকাইন্যা থাকে; আবার হনঅ জিনিস যুদি ঝাফাইন্যা থাকে তইলে য়েগিন খুলিবার লাইই ঝাফাইন্যা থাকে।
41004023	যুদি কেউঅর উনিবার হান থাকে য়িবা উনক।”
41004024	ইয়ার ফরদি ইসা হইল্, “তোঁয়ারা যেগিন উইন্‌তা লাইগ্যো য়েই বিষয়ে মনোযোগ দঅ। তোঁয়ারা যেন্ গরিয়েনে মাফি দঅ তোঁয়ারার লাই য়েন্ গরিয়েনে মাফা অইবো; এন্ কি বেশি গরিয়েনেই মাফা অইবো।
41004025	যার আছে য়িবারে আরো দেয়া অইবো, কিন্তু যার নাই য়িবার যেগিন আছে য়েগিনঅ য়িবার হাছর ত্যুন নিই নেয়া অইবো।”
41004026	ইসা আরো হইল্, “আল্লাহ্‌র রাইজ্য এই রহম: একজন মানুষ জমিত বিজ ছিঁডাইল্।
41004027	ফরদি য়িবা রাতিয়া ঘুম যাইয়েনে আর দিনত অজাগ থাকিয়েনে সময় হাডাইল্। ইয়ার মইধ্যে য়েই বিজর ত্যুন চারা জালাইয়েনে ডঁর অইল্, কিন্তু কেন্ গরিয়েনে অইল্ য়েগিন য়িবা নঅ জানিল্।
41004028	জমি নিজে নিজেই ফল জন্মাইল — ফইল্যা চারা, ফরদি ছরা আর ছরার মাথাত ফরিফুন্য শইস্যর দানা।
41004029	দানা ফাগিলে ফর য়িবা হাঁসি লাগাইল্, হারন ফসল হাডিবার সময় অইয়্যে।”
41004030	তার ফর ইসা হইল্, “কিঅর লগে আঁরা আল্লাহ্‌র রাইজ্যর তুলনা গইজ্যোম? হঅন তুলানার মইধ্য দিয়েনে য়িয়ান বুঝাইয়োম?
41004031	য়েই রাইজ্য উগ্যুয়া ওউরগ্যা দানার মতন। জমিত রুকিবার সমত দেহ্যা যাআ দে, য়িয়ান বেক বিজর মইধ্যে বেক্যিনর ত্যুন ছোড।
41004032	কিন্তু লাগাইবার ফর যহন গাছ বারি উঢে তহন বেক শাক-সব্জির মইধ্যে য়িয়ান বেক্যিনর ত্যুন ডঁর অঅ, আর এন্ ডঁর ডঁর ঢেইল বাইর অঅ দে, ফাকিগিনঅ য়িয়ানর আড়ালত্ বাসা বাঁধে।”
41004033	এই রহম আরো বউত গল্ফর মইধ্য দিয়েনে ইসা আল্লাহ্‌র কালাম মানুষঅক্যলর হাছে হইতো। য়িতারা যেতাক্যিন বুঝিত্ ফাইত্যো য়েতাক্যিনই তেঁই য়িতারার হাছে হইতো।
41004034	গল্ফ বাদে তেঁই য়িতারারে শিক্যা নঅ দিতো, কিন্তু উম্যতঅক্যলে যহন তেঁইর লগে এক্‌লা থাইক্‌তো তহন তেঁই বেক কিছু য়িতারারে বুঝাই দিতো।
41004035	য়েই দিন আঁজুইন্যা ইসা তেঁইর উম্যতঅক্যলরে হইল্, “চল, আঁরা সাগরর য়েই ফারত যাই।”
41004036	তহন উম্যতঅক্যলে মানুষঅক্যলরে ছারিয়েনে ইসা যে নোকাত আছিল্ য়েই নোকাত গরিয়েনে তেঁইরে লই চলিল্। অবইশ্য য়েডে আরো অইন্য নোকাঅ আছিল্।
41004037	নোকা যহন সইল্‌তো আছিল্ তহন উগ্যুয়া বিরাট তুয়ান উঢিল্ আর ঢেউগিন নোকার উঅর এন্ গরিয়েনে আছারি ফরিল্ দে, নোকা ফানি দিয়েনে ভরি উইট্যো লাগিল্।
41004038	ইসা কিন্তু নোকার ফিছন মিক্যাদি উগ্যুয়া বালুশর উঅর মাথা রাকিয়েনে ঘুম যাইতো আছিল্। উম্যতঅক্যলে য়িবারে অজাগ গরিয়েনে হইল্, “উজুর, আঁরা দে মারা ফরির্ য়িক্যাদি অনর খিয়াল নাই না?”
41004039	ইসা উঢিয়েনে বাতাসরে ধমক দিল্ আর সাগররে হইল্, “থাম, আন্তা অঅ।” য়িয়ানত বাতাস থামি গেল্ আর বেক কিছু বউত আন্তা অই গেল্।
41004040	তেঁই উম্যতঅক্যলরে হইল্, “তোঁয়ারা ডরঅ কিঅর লাই? এহনঅ কি তোঁয়ারার বিশ্যাস নঅঅ অঅ না?”
41004041	ইয়ানত উম্যতঅক্যলে বউত ডরাইল্ আর নিজরার মইধ্যে হোয়াহই গইত্যো লাগিল্, “ইবা হঅন দে, বাতাস আর সাগরঅ তেঁইর হতা উনে?”
41005001	তার ফর ইসা আর তেঁইর উম্যতঅক্যলে গালিল সাগর ফার অইয়েনে গেরাসেনিঅক্যলর এলাহাত গেল্।
41005002	ইসা নোকার ত্যুন নাইম্‌তেই ভুতে ফঅইন্যা একজন মানুষ গোরস্তানর ত্যুন বাইর অইয়েনে তেঁইর সাম্‌নদি আইল্।
41005003	মানুষ্যুয়া হবরস্তানতই থাইক্‌তো আর সিয়োল দিয়েনেঅ কেউ আর য়িবারে বাঁধি রাকিত্‌ নঅ ফাইত্যো।
41005004	য়িবার আত ঠেং ফ্রাইই সিয়োল দিয়েনে বাঁধা অইতো, কিন্তু য়িবা সিয়োল ছিরি ফেইল্‌তো আর ঠেংগর বেড়ি ভাঁগি ফেইল্‌তো। কেউই য়িবারে সাম্‌লাইত্‌ নঅ ফাইত্যো।
41005005	য়িবা দিন রাইত হব্যরে হব্যরে আর ফাআরে ফাআরে চিল্যাই বেরাইতো আর ফাত্যোর দিয়েনে নিজেই নিজর শরিল হাইট্যো।
41005006	ইসারে দুরর ত্যুন দেকি য়িবা দুঁরি আইয়েনে তেঁইর ঠেংগর উঅর উইত অই ফরিল্, আর য়িবা চিল্যাইয়েনে হইল্, “আল্লাহ্‌তা’লার ফোয়া ইসা, আঁর লগে অনর কি দরহার? আঁই অনরে আল্লাহ্‌র সোঅন দিয়েনে হইর, অনে আঁরে যন্ত্রনা নঅ দিবান।”
41005008	য়িবা এই হতা হইল্ হারন ইসা য়িবারে হইয়্যেল্, “ভুত, এই মানুষ্যুয়ার হাছর ত্যুন বাইর অই যঅ।”
41005009	ইসা য়িবারে ফুছার গরিল্, “তোঁয়ার নাম কি?” য়িবা হইল্, “আঁর নাম বাইনি, হারন আঁরা বউত আছি।”
41005010	য়িবা ইসারে বারবার হাকুতি মিনতি গরিয়েনে হইল্, যেন্ তেঁই য়েই এলাহার ত্যুন য়িতারারে বাইর গরি নঅ দেএ।
41005011	য়েই সমত য়েই জাগার হাছদি ফাআরর গাআত বউত ডঁর এক ঝাঁক শুয়োর চইত্যো আছিল্।
41005012	ভুতগিনে ইসারে মিনতি গরিয়েনে হইল্, “উই শুয়োরর ঝাঁকর মইধ্যে আঁরারে ফাটাই দঅন; য়েগিনর মইধ্যে আঁরারে ঢুইক্‌তো দঅন।”
41005013	ইসা অনুমতি দিবার ফর য়েই ভুতগিন বাইর অইয়েনে শুয়োরগিনর মইধ্যে গেল্। য়িয়ানত বেক শুয়োর হ্যারা ফার দিয়েনে জোরে দুঁরি গেল্ আর সাগরর মইধ্যে ফরিয়েনে ডুফি মরিল্। য়েই ঝাঁকর মইধ্যে অনুমান দুই আজার শুয়োর আছিল্।
41005014	যারা শুয়োর চরাইতো আছিল্ য়িতারা তহন ধাই যাইয়েনে গেরামত আর য়িয়ানর আশফাশর বেক জাগাত এই হ্যবর দিল্। তহন মানুষঅক্যলে চাইতো আইল্ কি অইয়্যে।
41005015	য়িতারা ইসার হাছে আইয়েনে দেকিল্, যিবারে বউত হতাক্যিন ভুতে ফাইয়্যেল্ য়েই মানুষ্যুয়া হঅর-সোর ফিঁদিয়েনে ভালা মনে বই আছে। ইয়ান দেকিয়েনে মাইন্‌ষ্যে ডরাইল্।
41005016	এই ঘটনা যারা দেইক্যেল্ য়িতারা য়েই ভুতে ফঅইন্যা মানুষ্যুয়ার বিষয় আর য়েই শুয়োরগিনর বিষয় মানুষঅক্যলরে জানাইল্।
41005017	ইয়ানত মানুষঅক্যলে ইসারে অনুরোধ গইত্যো লাগিল্ যেন্ তেঁই য়িতারার এলাহা ছারিয়েনে যাআ গই।
41005018	ইসা যহন নোকাত উইট্যো আছিল্, তহন যিবারে ভুতে ফাইয়্যেল্ য়েই মানুষ্যুয়া তেঁইর লগে যাইবার লাই মিনতি গইত্যো লাগিল্।
41005019	কিন্তু ইসা য়িবারে এই বুলি বিদায় গরিল্, “তুঁই তোঁয়ার বাড়িত ফিরি যঅ আর মাবুদ তোঁয়ার লাই হত্য ডঁর হাম গইজ্যে আর তোঁয়ার উঅর হত্য দয়া দেহ্যাইয়্যে য়িয়ান যাইয়েনে তোঁয়ার বাড়ির মানুষঅক্যলরে হঅ।”
41005020	মানুষ্যুয়া তহন গেল্ গই আর ইসা য়িবার লাই হত্য বিরাট হাম গইজ্যে য়িয়ান দেকাফলি এলাহাত হই বেরাইতো লাগিল্। য়িয়ানত বেক্যিনে তাইজ্যব অইল্।
41005021	ইসা যহন নোকাত গরিয়েনে আবার সাগরর অইন্য ফারত গেল্ তহন তেঁইর চাইরোফাশদি বউত মানুষ আইয়েনে ভির গরিল্। তেঁই তহনঅ সাগরর ফারত আছিল্।
41005022	য়েই সমত যায়ির নামর ইহুদি মজলিস-হ্যানার একজন নেতা য়েডে আইল্ আর ইসারে দেকিয়েনে তেঁইর ঠেংগর উঅর উইত অই ফরিল্।
41005023	তেঁই ইসারে মিনতি গরিয়েনে হইল্, “আঁর মাইয়্যাউয়া মরি যাইবার মতন অইয়্যে। অনে আইয়েনে য়িবার উঅর অনর আত রাকন; য়িয়ানত য়িবা ভালা অই উঢিবো।”
41005024	তহন ইসা তেঁইর লগে চলিল্। বউত মানুষ ইসার লগে লগে যাইতো আছিল্ আর তেঁইর চাইরোফাশদি ঠেলাঠেলি গইত্যো আছিল্।
41005025	য়েই ভিরর মইধ্যে একজন মাইয়্যাফোয়া আছিল্ যিবা বার বছর ধরিয়েনে খুনজারি বেরামে ভুইগ্‌তো আছিল্।
41005026	বউত ডাক্‌তোরর আতত য়িবা বউত হষ্ট ফাইয়্যেল্, আর য়িবার যা কিছু আছিল্ বেক্যিনই য়িবা হ্যরস গইজ্যেল্, কিন্তু ভালা অইবার বদলে দিন দিনই য়িবার অবস্তা হ্যারাফ অইতো আছিল্।
41005027	ইসার বিষয় উনিয়েনে য়িবা ভিরর মইধ্যেই ইসার ঠিগ ফিছদি আইয়েনে তেঁইর চাদ্যরগান ধরিল্,
41005028	হারন য়িবা ভাইব্যেল্ যুদি হ্যালি তেঁইর হঅর য়িবা ধরিত্ ফারে তইলেই য়িবা ভালা অই যাইবো।
41005029	ইসার চাদ্যরগান ধরিবার লগে লগেই য়িবার খুনজারি বন্ধ অইল্ আর য়িবা য়িবার নিজর শরিলর মইধ্যেই বুঝিল্ য়িবার বেরাম ভালা অই গেইয়্যে।
41005030	ইসা তহনই বুঝিল্ তেঁইর মইধ্যর ত্যুন শক্তি বাইর অইয়্যে। য়িয়ানর লাই তেঁই ভিরর চাইরোমিক্যা চাইয়েনে ফুছার গরিল্, “হনে আঁর হঅর ধরিল্?”
41005031	তেঁইর উম্যতঅক্যলে হইল্, “অনে তঅ দেইক্‌তা লাইগ্যোন মাইন্‌ষ্যে অনর চাইরোফাশদি ঠেলাঠেলি গরের, আর তঅঅ অনে হইতা লাইগ্যোন, হনে অনরে ধরিল্?”
41005032	এই হাম হনে গইজ্যে য়িয়ান চাইবার লাই তঅঅ ইসা চাইরোমিক্যাদি চাইতো লাগিল্।
41005033	য়েই মাইয়্যাফোয়াউয়ার যেগিন অইয়্যে য়েগিন বুঝিয়েনে য়িবা হাঁইফ্‌তে হাঁইফ্‌তে আইয়েনে ইসার ঠেংগত ফরিল্ আর বেক বিষয় জানাইল্।
41005034	ইসা য়িবারে হইল্, “মা, তুঁই বিশ্যাস গইজ্যো বুলি ভালা অইয়্যো। শান্তিত্ যঅ গই, তোঁয়ার আর এই হষ্ট নঅ অক।”
41005035	ইসা তহনঅ হতা হইতো আছিল্, এন্ সমত য়েই মজলিস-হ্যানার নেতা যায়িরর ঘরর ত্যুন হয়েকজন মানুষ আইয়েনে যায়িররে হইল্, “অনর মাইয়্যাউয়া মরি গেইয়্যে; উজুররে আর হষ্ট নঅ দিবান।”
41005036	য়েই মানুষঅক্যলর হতা উনিয়েনে ইসা যায়িররে হইল্, “নঅ ডরাইবান, হ্যালি বিশ্যাস গরন।”
41005037	ইসা হ্যালি ফিতর, ইয়াকুব আর ইয়াকুবর ভাই ইউহোন্যারে তেঁইর লগে নিল্।
41005038	ফরদি যায়িরর বাড়িত আইয়েনে তেঁই দেকিল্ বউত গোলমাল অঅর। মাইন্‌ষ্যে জোরে জোরে হাঁদাহাঁদি গরের।
41005039	ইসা ভিতরে যাইয়েনে মানুষঅক্যলরে হইল্, “অনরা কিঅর লাই গোলমাল আর হাঁদাহাঁদি গইত্যা লাইগ্যোন? মাইয়্যাউয়া মরি নঅঅ যাআ, ঘুম যাআর।”
41005040	এই হতা উনিয়েনে মাইন্‌ষ্যে আঁসাআঁসি গইত্যো লাগিল্। তহন ইসা য়িতারা বেক্যিনরে ঘরর ত্যুন বাইরে যাইতো হইল্। তার ফর তেঁই মাইয়্যাউয়ার মা-বাবা আর তেঁইর লগের উম্যতঅক্যলরে নিয়েনে মাইয়্যাউয়া যে ঘরত আছিল্ য়েই ঘরত ঢুকিল্।
41005041	মাইয়্যাউয়ার বয়স আছিল্ বার বছর। ইসা মাইয়্যাউয়ার আত ধরিয়েনে হইল্, “টালিতা কুম,” মানি “বালি, তোঁয়ারে হইর, উঢ।” আর তহনই মাইয়্যাউয়া উঢিয়েনে আঁঢি বেরাইতো লাগিল্। ইয়ানত য়িতারা বউত তাইজ্যব অই গেল্।
41005043	এই ঘটনার হতা কেউঅরে নঅ জানাইবার লাই ইসা হরাহরি উকুম দিল্ আর মাইয়্যাউয়ারে কিছু হ্যাইতো দিতো হইল্।
41006001	ইয়ার ফর ইসা য়েই জাগা ছারিয়েনে নিজর গেরামত গেল্,
41006002	আর তেঁইর উম্যতঅক্যলেঅ তেঁইর লগে গেল্। জিরাইবার দিনত তেঁই মজলিস-হ্যানাত যাইয়েনে শিক্যা দিতো লাগিল্। বউত মানুষ তেঁইর হতা উনিয়েনে তাইজ্যব অই হইতো লাগিল্, “এই মানুষ্যুয়া হডের ত্যুন এগিন ফাইল্? এই দে গেয়ান য়িবারে দেয়া অইয়্যে, এগিনই বা কি? আবার য়িবা কেরামতি হামঅ গরের।
41006003	ইবা কি য়েই হাট মিস্‌তিরি নঅ না? ইবা কি মরিয়ামর ফোয়া নঅ না? ইয়াকুব, ইউসুফ এহুদা আর শিমোনর ভাই নঅ না? য়িবার বোইনঅক্যল কি এডে আঁরার মইধ্যে আছে দে নঅ না?” এন্ গরিয়েনে ইসারে লইয়েনে মানুষঅক্যলর মনত বাধা আইস্‌তো লাগিল্।
41006004	তহন ইসা য়িতারারে হইল্, “নিজর গেরাম, নিজর আত্যিয়-সজন ও নিজর বাড়ি বাদে আর বেক জাগাতই নবিঅক্যলে সম্যান ফাআ।”
41006005	তার ফর তেঁই হয়েকজন বেরাইম্যা মানুষর উঅর আত রাকিয়েনে য়িতারারে ভালা গরিল্, কিন্তু য়েডে আর হনঅ কেরামতি হাম গরন সম্ভব নঅ অইল্।
41006006	মানুষঅক্যলে তেঁইর উঅর ইমান নঅ আনিল্ দেকি তেঁই বউত তাইজ্যব অইল্। ইয়ার ফর ইসা গেরামত গেরামত যাইয়েনে মানুষঅক্যলরে শিক্যা দিতো লাগিল্।
41006007	ফরদি তেঁই তেঁইর য়েই বারজন উম্যতরে নিজর হাছে ডাকিল্ আর তবলিগ গরিবার লাই দুইজন দুইজন গরিয়েনে ফাটাই দিল্। তেঁই ভুতগিনর উঅরে য়িতারারে হ্যমতা দিল্।
41006008	যাইবার সমত ফথর লাই উগ্যুয়া লাঢি বাদে আর কিছুই তেঁই উম্যতঅক্যলরে নিতো নঅ দিল্। রুটি, থইলা, হোঁঅর-বাঁধনিত ফুইসা ফইয্যন্ত নিতো তেঁই য়িতারারে মানা গরিল্।
41006009	তেঁই য়িতারারে জুতা ফিন্‌তো হইল্ আঁসা, কিন্তু উগ্যুয়ার বেশি হোত্যা ফিন্‌তো মানা গরিল্।
41006010	তেঁই য়িতারারে আরো হইল্, “তোঁয়ারা যে বাড়িত ঢুকিবা য়েই গেরাম ছারি নঅ যঅন ফইয্যন্ত য়েই বাড়িতই থাইক্যো।
41006011	হনঅ জাগার মানুষঅক্যলে যুদি তোঁয়ারারে গ্রঅন নঅ গরে বা তোঁয়ারার হতা নঅ উনে, তইলে য়েই জাগা ছারিয়েনে যাইবা গইর সমত তোঁয়ারার ঠেংগর ধুলা ঝারি ফেইল্যো যেন্ য়েগিনই য়িতারার বিরুদ্যে সাক্যি অঅ।”
41006012	তহন উম্যতঅক্যলে যাইয়েনে তবলিগ গইত্যো লাগিল্ যেন্ মানুষঅক্যলে তঅবা গরে।
41006013	য়িতারা বউত ভুত ছারাইল্‌ আর বউত বেরাইম্যা মানুষর মাথাত তেল দিয়েনে য়িতারারে ভালা গরিল্।
41006014	ইসার সুনাম চাইরোমিক্যা ছরাই ফইজ্যেল্ বুলি বাদশা হেরোদ ইসার হতা উনিত ফাইয়্যেল্। হনঅ হনঅ মানুষ হইয়্যেল্, “য়িবাই য়েই তরিকাবন্দিদাতা ইয়াহিয়া। তেঁই মরার ত্যুন বাঁচি উইট্যে বুলি এই কেরামতি হামগিন গরের।”
41006015	কেউ কেউ হইতো আছিল্, “য়িবা ইলিয়াস নবি”; আবার কেউ কেউ হইতো আছিল্, “বউত দিন আগর নবিঅক্যলর মতন য়িবাঅ একজন নবি।”
41006016	এই হতাগিন উনিয়েনে হেরোদ হইল্, “য়িবা ইয়াহিয়া, যিবার মাথা হাডি ফেলিবার উকুম আঁই দিয়্যিলাম। আবার য়িবা বাঁচি উইট্যে।”
41006017	এই ঘটনার আগে হেরোদ মানুষ ফাটাইয়েনে ইয়াহিয়ারে ধইজ্যেল্ আর য়িবারে বাঁধিয়েনে জেলহ্যানাত রাইক্যেল্। হেরোদ য়িবার ভাই ফিলিফর বউ হেরোদিয়ার লাইই ইয়ান গইজ্যেল্। হেরোদ হেরোদিয়ারে বিয়া গইজ্যেল্ বুলি ইয়াহিয়া বার বার হেরোদরে হইতো, “অনর ভাইঅর বউঅরে বিয়া গরন অনর উচিত নঅঅ অঅ।”
41006019	ইয়ানর লাই ইয়াহিয়ার উঅর হেরোদিয়ার বউত গোস্যা আছিল্। য়িবা ইয়াহিয়ারে মারি ফেইল্‌তো চাইয়্যেল্,
41006020	কিন্তু হেরোদ ইয়াহিয়ারে ডরাইতো বুলি য়িবা য়িয়ান গরিত্ নঅ ফাইজ্যেল্। ইয়াহিয়া দে একজন আল্লাহ্‌ভক্ত আর ফবিত্র মানুষ হেরোদ য়িয়ান জাইন্‌তো, য়িয়ানর লাই তেঁই ইয়াহিয়ারে বিফদর আতর ত্যুন রক্যা গইত্যো। ইয়াহিয়ার হতা উনিবার সমত মনত বউত অসস্তি লাগিলেঅ হেরোদ তেঁইর হতা উইন্‌তে ফছন্দ গইত্যো।
41006021	শেষদি হেরোদিয়া উগ্যুয়া সুযোগ ফাইল্। হেরোদ নিজর জন্মদিনত তেঁইর ডঁর ডঁর রাজহর্মচারি, সেনাফতি আর গালিল ফদেশর মেইন মানুষঅক্যলর লাই উগ্যুয়া ডঁর হ্যানা দিল্।
41006022	হেরোদিয়ার মাইয়্যা য়েই হ্যানার অনুষ্টানত নাচ দেহ্যাইয়েনে হেরোদ আর হ্যানার দঅত ফঅইন্যা মানুষঅক্যলরে খুশি গরিল্। তহন বাদশা মাইয়্যাউয়ারে হইল্, “তুঁই যিয়ান চঅ আঁই তোঁয়ারে য়িয়ানই দিয়োম।”
41006023	হেরোদ মাইয়্যাউয়ার হাছে সোঅন হ্যাইয়েনে হইয়্যেল্, “ তুঁই যিয়ান চঅ আঁই য়িয়ানই তোঁয়ারে দিয়োম। এন্ কি, আঁর রাইজ্যর অদ্যক ফইয্যন্তঅ দিয়োম।”
41006024	মাইয়্যাউয়া যাইয়েনে য়িবার মারে হইল্, “আঁই কি চাইয়্যোম?” য়িবার মা হইল্, “তরিকাবন্দিদাতা ইয়াহিয়ার মাথা।”
41006025	মাইয়্যাউয়া তহনই যাইয়েনে বাদশারে হইল্, “উগ্যুয়া বাসনত গরিয়েনে আঁই এহনই তরিকাবন্দিদাতা ইয়াহিয়ার মাথাউয়া চাই।”
41006026	এই হতা উনিয়েনে বাদশা হেরোদ বউত দুক্যিত অইল্, কিন্তু হ্যানাত দঅত ফঅইন্যা মানুষঅক্যলর সাম্‌নদি সোঅন হ্যাইয়্যেল্ বুলি মাইয়্যাউয়ারে ফিরাই দিতো নঅ চাইল্।
41006027	তেঁই তহনই ইয়াহিয়ার মাথা হাডাই আনিবার লাই একজন জল্যাদরে উকুম দিল্। য়েই জল্যাদ জেলহ্যানাত যাইয়েনে ইয়াহিয়ার মাথা হাডি উগ্যুয়া বাসনত গরি য়িয়ান লই আইল্। বাদশা য়িয়ান মাইয়্যাউয়ারে দিবার ফর য়িবা য়িয়ান নিই যাইয়েনে য়িবার মারে দিল্।
41006029	এই হ্যবর ফাইয়েনে ইয়াহিয়ার উম্যতঅক্যলে আই তেঁইর লাশ্যুয়া লই যাইয়েনে দাফন গরিল্।
41006030	ইসা যে বারজন উম্যতরে ফাটাইয়্যেল্, য়িতারা ফিরি আইল্ আর যেগিন যেগিন গইজ্যেল্ আর শিক্যা দিয়্যেল্ বেক্যিন তেঁইরে জানাইল্।
41006031	য়েই সমত বউত মানুষ য়েডে আআ-যাআ গইত্যো আছিল্ বুলি উম্যতঅক্যলে কিছু হ্যাইবার সুযোগঅ নঅ ফাইল্‌। য়িয়ানর লাই ইসা য়িতারারে হইল্, “তোঁয়ারা আঁর লগে হনঅ উগ্যুয়া নিঝাব জাগাত আইয়েনে কিছুক্যন জিরঅ।”
41006032	য়িতারা নোকাত গরিয়েনে উগ্যুয়া নিঝাব জাগাত গেল্।
41006033	য়িতারারে যাইতো দেকিয়েনে বউত কেউই কিন্তু য়িতারারে চিনিত ফারিল্ আর আশফাশর গেরামর ত্যুন দুঁরি যাইয়েনে য়িতারার আগদিই য়েডে আজির অইল্।
41006034	ইসা নোকার ত্যুন নামিয়েনে বউত মানুষর ভির দেকিত্ ফাইল্। এই মানুষঅক্যলর লাই ইসার বউত মমতা অইল্ হারন ইতারার দশা ভেরাচরাইন্যাছারা ভেরার মতন আছিল্। ইসা য়িতারারে বউত বিষয় শিক্যা দিতো লাগিল্।
41006035	যহন দিন শেষ অই আইল্ তহন উম্যতঅক্যলে আইয়েনে ইসারে হইল্, “জাগাগান নিঝাব, বেইল্‌অ ফ্রায় ডুফি গেইয়্যে।
41006036	মানুষঅক্যলরে বিদায় গরি দঅন যেন্ য়িতারা আশফাশর ফারাত আর গেরামত যাইয়েনে নিজরার লাই কিছু হ্যানা কিনিত্‌ ফারে।”
41006037	ইসা হইল্, “তোঁয়ারাই য়িতারারে হ্যাইতো দঅ।” উম্যতঅক্যলে তেঁইরে হইল্, “আঁরা কি যাইয়েনে দুই শত দিনারর রুটি কিনি আনিয়েনে য়িতারারে হ্যাইতো দিয়্যোম না?”
41006038	ইসা হইল্, “তোঁয়ারার হাছে হোউয়া রুটি আছে যাইয়েনে চঅ।” উম্যতঅক্যলে চাই আইয়েনে হইল্, “ফাঁচ্যুয়া রুটি আর দুয়া মাছ আছে।”
41006039	তহন ইসা উম্যতঅক্যলরে উকুম দিল্ যেন্ য়িতারা হোস্যুয়া খেরর উঅর মানুষঅক্যলরে বোয়াই দেএ।
41006040	মানুষঅক্যলে একশ একশ গরিয়েনে, ফন্জাইশ ফন্জাইশ জন গরিয়েনে লাইনে লাইনে বই গেল্।
41006041	ইসা য়েই ফাঁচ্যুয়া রুটি আর দুয়া মাছ নিয়েনে বেহেস্‌তর মিক্যা চাইয়েনে আল্লাহ্‌রে শুকরিয়া জানাইল্, আর মানুষঅক্যলরে দিবার লাই রুটি ভাঁগিয়েনে উম্যতঅক্যলর আতত দিল্। এন্ গরিয়েনে তেঁই বেক্যিনর আতত মাছঅ ভাগ গরি দিল্।
41006042	য়িতারা বেক্যিনে ফেট ভরিয়েনে হ্যাইল্।
41006043	তার বাদে উম্যতঅক্যলে বাকি রুটি আর মাছর টুঁরা তুলি নিয়েনে বারউয়া টুঁরি ভরিল্।
41006044	যারা হ্যাইয়্যেল্ য়িতারার মইধ্যে মরতফোয়ার সইংক্যাই আছিল্ ফাঁচ আজার।
41006045	ইসা ইয়ার ফরদিই তেঁইর উম্যতঅক্যলরে তাগাদা দিল্, যেন্ য়িতারা নোকাত উঢিয়েনে তেঁইর আগদি সাগরর অইন্য ফারত বৈত্‌সৈদা গেরামত যাআ, আর ইক্যাদি তেঁই মানুষঅক্যলরে বিদায় গইত্যো লাগিল্।
41006046	মানুষঅক্যলরে বিদায় দিয়েনে তেঁই মুনাজাত গরিবার লাই ফাআরত উঢি গেল্।
41006047	যহন রাইত অইল্ তহন উম্যতঅক্যলর নোকাগান সাগরর মাঝদি আছিল্ আর ইসা এক্‌লা ডাংগাত আছিল্।
41006048	ইসা দেকিল্ উম্যতঅক্যলে বউত হষ্ট গরিয়েনে নোকার দাঁর বাআর, হারন বাতাস য়িতারার উল্‌টা মিক্যাদি আছিল্। ফ্রায় শেষ রাইতর মিক্যা ইসা সাগরর উঅর দিয়েনে আঁঢি উম্যতঅক্যলর হাছে আইল্ আর য়িতারারে ফেলাই আগাই যাইতো আছিল্।
41006049	উম্যতঅক্যলে কিন্তু তেঁইরে সাগরর উঅর দিয়েনে আঁইট্যো দেকি ভুত মনত গরিয়েনে চিল্যাই উঢিল্,
41006050	হারন তেঁইরে দেকিয়েনে বেক্যিনে ডরাইয়্যেল্। ইসা তহনই উম্যতঅক্যলর লগে হতা হইল্। তেঁই য়িতারারে হইল্, “ইবা তঅ আঁই; নঅ ডরাইয়্যো, সঅস গর।”
41006051	ইসা উম্যতঅক্যলর নোকাত উঢিলে ফর বাতাস থামি গেল্। ইয়ানত উম্যতঅক্যলে বউত তাইজ্যব অই গেল্,
41006052	হারন ইয়ার আগদি রুটি হ্যাবাইবার বেফারগান য়িতারা বুঝিত্ নঅঅ ফারে; য়িতারার মন হোটিন অইয়েনেই রইল্।
41006053	ইসা আর তেঁইর উম্যতঅক্যলে সাগর ফার অইয়েনে গিনেষরত এলাহাত আইয়েনে নোকা বাঁধিল্।
41006054	য়িতারা নোকার ত্যুন নাইম্‌তেই মানুষঅক্যলে ইসারে চিনিত্ ফারিয়েনেই য়েই এলাহার বেক জাগাত দুঁরাদুঁরি গইত্যো লাগিল্। তার বাদে তেঁই হডে আছে য়িয়ান জানি নিয়েনে য়িতারা মাদুরর উঅর গরি বেরাইম্যাঅক্যলরে তেঁইর হাছে বোই লই গেল্।
41006056	শঅরত, গেরামত বা ফারাত, যেডেই তেঁই যাইতো য়েডিয়ার মানুষঅক্যলে বেরাইম্যাঅক্যলরে আনিয়েনে বাজারর মইধ্যে জমা গইত্যো। য়িতারা ইসারে মিনতি গইত্যো যেন্ বেরাইম্যাঅক্যলে তেঁইর চাদ্যরর কিনারাগান হ্যালি ধরিত্‌ ফারে, আর যারা তেঁইরে ধইত্যো য়িতারা ভালা অইতো।
41007001	যারা জেরুজালেমর ত্যুন আইস্যেল্ এন্ হয়েকজন ফরিশি আর আলেম ইসার হাছে একত্র অইল্।
41007002	য়িতারা দেকিল্, ইসার উম্যতঅক্যলর মইধ্যে হয়েকজন আত নঅ ধুইয়েনে নাফাকভাবে হ্যাইতো বইস্যে।
41007003	ফরিশি আর বেক ইহুদিঅক্যলে ফুরান দিনর আলেমঅক্যলর দেয়া যে নিয়ম চলি আইয়্যের য়েই নিয়মমতন আত নঅ ধুইয়েনে নঅ হ্যাআ।
41007004	বাজারর ত্যুন আইয়েনে য়িতারা আত-ঠেং নঅ ধুইয়েনে কিছু নঅ হ্যাআ। এগিন বাদে য়িতারা আরো বউত রহমর নিয়ম ফালন গরি থাকে, যেন্ বাসন-হোসন, ফেঁলা ইত্যাদি ধুয়া।
41007005	য়িয়ানর লাই ফরিশি আর আলেমঅক্যলে ইসারে ফুছার গরিল্, “ফুরান দিনর আলেমঅক্যলর দেয়া যে নিয়ম চলি আইয়্যের, অনর উম্যতঅক্যলে য়েগিন মানি নঅ চলে কিঅর লাই? য়িতারা তঅ আত নঅ ধুইয়েনেই হ্যাআ।”
41007006	ইসা জোয়াব দিল্, “অনরা ভন্ড! অনরার বিষয়ে নবি ইশাইয়া ঠিগ হতাই হইয়্যেল্। য়িবার কিতাবত লেহ্যা আছে: এই মানুষঅক্যলে মুকেই আঁরে সম্যান গরে, কিন্তু য়িতারার দিল্ আঁর হাছর ত্যুন দুরে থাকে।
41007007	য়িতারা মিছাই আঁর এবাদত গরে, য়িতারার দেয়া শিক্যা মানুষর বানাইন্যা হতাক্যিন নিয়ম মাত্র।
41007008	অনরা তঅ আল্লাহ্‌র দেয়া উকুমগিন বাদ দিয়েনে মানুষর দেয়া চলতি নিয়ম ফালন গইত্যা লাইগ্যোন।”
41007009	ইসা য়িতারারে আরো হইল্, “আল্লাহ্‌র উকুম বাদ দিয়েনে নিজরার চলতি নিয়ম ফালন গরিবার লাই বউত ভালা উফায়ই অনরার জানা আছে।
41007010	যেন্ ধরন, মুসা হইয়্যে, ‘মা-বাবারে সম্যান গইজ্যো’ আর ‘যিবার হতাত মা-বাবার লাই অসম্যান থাকে য়িবারে অবইশ্যই মারি ফেলন ফরিবো।’
41007011	কিন্তু অনরা হই থাকন, যুদি কেউ য়িবার মা বা বাবারে হঅ, ‘আঁর যে জিনিস দিয়েনে তোঁয়ার সাইয্য অইত ফাইত্যো য়িয়ান হোরবান,’ মানি আল্লাহ্‌র হাছে হোরবানি গরা অইয়্যে,
41007012	কিন্তু মা-বাবার লাই য়িবার ত্যুন আর কিছু গরন নঅ ফরে।
41007013	এন্ গরিয়েনে অনরা অনরার চলতি নিয়ম শিক্যা দিয়েনে আল্লাহ্‌র কালাম বাতিল গইজ্যোন। এগিন বাদে অনরা আরো এই রহম বউত হাম গরি থাকন।”
41007014	ইয়ার ফরদি ইসা মানুষঅক্যলরে আবার তেঁইর হাছে ডাকিয়েনে হইল্, “অনরা বেক্যিনে আঁর হতা উনন আর বুঝন।
41007015	বাইরর ত্যুন যেগিন মানুষর ভিতরে যাআ য়েগিন মানুষরে নাফাক গরিত্ নঅ ফারে, বরং মানুষর মইধ্যর ত্যুন যেগিন বাইর অই আইয়্যে য়েগিনই মানুষরে নাফাক গরে।”
41007017	ইয়ার ফরদি ইসা যহন মানুষঅক্যলরে ছারিয়েনে ঘরত ঢুকিল্, তহন উমতঅক্যলে য়েই হতার মানি তেঁইরে ফুছার গরিল্।
41007018	ইসা য়িতারারে হইল্, “তোঁয়ারা কি এতই অবুঝ? তোঁয়ারা কি নঅ বুঝ দে, বাইরর ত্যুন যেগিন মানুষর ভিতরে ঢুকে য়েগিন য়িবারে নাফাক গরিত্ নঅ ফারে?
41007019	ইয়ানর হারন অইল্, য়েগিন তঅ য়িবার দিলত নঅ ঢুকে কিন্তু ফেডত ঢুকে আর ফরদি শরিলর ত্যুন বাইর অই যাআ।” এই হতাতই ইসা বুঝাই দিল্ দে, বেক হ্যানাই আআলাল।
41007020	ইসা আরো হইল্, “মানুষর ভিতরর ত্যুন যেগিন বাইর অই আইয়্যে য়েগিনই মানুষরে নাফাক গরে,
41007021	হারন মানুষর ভিতর, মানি দিলর ত্যুনই হ্যারাফ চিন্তা, বেক ডইল্যা জেনা, চুরি, খুন,
41007022	লোভ, অইন্যর হোতি গরিবার ইছ্যা, ছল-ছাতুরি, লম্ফটতা, ইংসা, নিন্দা, অহংকার আর মুরুক্যতা বাইর অই আইয়্যে।
41007023	এই সমস্ত হ্যারাফি মানুষর ভিতরর ত্যুনই বাইর অই আইয়্যে আর মানুষরে নাফাক গরে।”
41007024	ইয়ার বাদে ইসা য়েই জাগা ছারিয়েনে টায়ার এলাহাত গেল্। তেঁই উগ্যুয়া ঘরত ঢুকিল্ আর চাইল্ যেন্ কেউ য়িয়ান জানিত্ নঅ ফারে, কিন্তু তেঁই লুকাইয়েনে থাকিত নঅ ফারিল্।
41007025	য়েডে এন্ একজন মাইয়্যাফোয়া আছিল্, যিবার মাইয়্যারে ভুতে ফাইয়্যেল্। য়েই মাইয়্যাফোয়াউয়া ইসার বিষয় উনিত ফাইয়েনে তহনই আই ইসার ঠেংগত ফরিল্।
41007026	মাইয়্যাফোয়াউয়া আছিল্ অ-ইহুদি আর সিরিয়া-ফিনিশিয়াত য়িবার জন্ম অইয়্যেল্। য়িবা ইসার হাছে হাকুতি-মিনতি গইত্যো লাগিল্‌ যেন্ তেঁই য়িবার মাইয়্যাউয়ার মইধ্যর ত্যুন ভুত দুর গরি দেএ।
41007027	ইসা য়িবারে হইল্, “আগদি ফোয়ামাইয়্যাঅক্যলে ফেট ভরিয়েনে হ্যঅক, হারন ফোয়ামাইয়্যাঅক্যলর হ্যানা নিয়েনে কুত্যার সাম্‌নদি ফেলন ভালা নঅ।”
41007028	য়িয়ানত য়েই মাইয়্যাফোয়াউয়া হইল্, “উজুর অনে ঠিগই হইয়্যোন, কিন্তু ফোয়ামাইয়্যাঅক্যলর হ্যানার যে টুঁরাগিন টেবিলর নিচদি ফরে য়েগিন তঅ কুত্যাই হ্যাআ।”
41007029	ইসা য়িবারে হইল্, “হতাগান তুঁই বউত ভালা হইয়্যো। এহন যঅ; যাইয়েনে চঅ, ভুত তোঁয়ার মাইয়্যাউয়ার মইধ্যর ত্যুন বাইর অই গেইয়্যে।”
41007030	য়েই মাইয়্যাফোয়াউয়া তহন বাড়িত ফিরি যাইয়েনে দেকিল্, য়িবার মাইয়্যাউয়া বিছানাত উউতি আছে আর ভুত য়িবার মইধ্যর ত্যুন বাইর অই গেইয়্যে।
41007031	ইয়ার ফর ইসা টায়ার এলাহা ছারিয়েনে সিডন শঅরর মইধ্য দিই গালিল সাগরর হাছদি দেকাফলি এলাহার গেরামগিনত গেল্।
41007032	য়েডে হয়েকজন মানুষ উগ্যুয়া বঅরা আর তুতা মানুষরে ইসার হাছে লই আইল্ আর হাকুতি মিনতি গইত্যো লাগিল্ যেন্ তেঁই য়েই মানুষ্যুয়ার উঅরদি তেঁইর আত রাকে।
41007033	ইসা ভিরর মইধ্যর ত্যুন য়েই মানুষ্যুয়ারে একফাশদি লই যাইয়েনে য়িবার দুই হানর মইধ্যে নিজর আংগুল দিল্। ফরদি সেফ ফেলিয়েনে মানুষ্যুয়ার জিল্‌ফা ধরিল্।
41007034	তার ফর তেঁই আসমানর মিক্যা চাইয়েনে ডঁর নিয়স ফেলি মানুষ্যুয়ারে হইল্ “এফ্‌ফাথা” মানি, “খুলি যঅ”।
41007035	য়িয়ানত মানুষ্যুয়ার হানঅ খুলি গেল্, জিল্‌ফাঅ খুলি গেল্ আর য়িবা এস্‌ফষ্ট গরিয়েনে হতা হইতো লাগিল্।
41007036	ইসা এই বিষয়ে কেউঅরে হইতো মানুষ্যুয়ারে মানা গরিল্। কিন্তু তেঁই যেতই য়িতারারে মানা গরিল্ য়েতই য়িতারা য়েই বিষয়ে আরো বেশি গরিয়েনে হোয়াহই গইত্যো লাগিল্।
41007037	এই ঘটনাত মানুষঅক্যলে বউত তাইজ্যব অইয়েনে হইল্, “ইবা বেক হাম হত নিকুঁত গরিয়েনে গরে। ইবা বঅরাঅক্যলরে উনিবার শক্তি আর বোবাঅক্যলরে হতা হইবার শক্তি দেএ।”
41008001	ফরদি আবার একদিন বউত মানুষর ভির অইল্। এই মানুষঅক্যলর হাছে হনঅ হ্যানা নঅ আছিল্ বুলি ইসা তেঁইর উম্যতঅক্যলরে ডাকিয়েনে হইল্,
41008002	“এই মানুষঅক্যলর লাই আঁর ত্যুন মমতা অঅর, হারন আইজ তিনদিন অইল্ ইতারা আঁর লগে লগে আছে, আর ইতারার হাছে হনঅ হ্যানা নাই।
41008003	যুদি আঁই এই অবস্তাত ইতারারে বাড়িত ফাটাই দিই তইলে য়িতারা ফথতই অগ্যেয়ান অই ফরিবো, হারন ইতারার মইধ্যে বউত কেউই বউত দুরর ত্যুন আইস্যে।”
41008004	উম্যতঅক্যলে হইল্, “কিন্তু এই নিঝাব জাগাত ইতারার হ্যানার লাই হনে হডের ত্যুন এত রুটি ফাইবো?”
41008005	ইসা ফুছার গরিল্, “তোঁয়ারার হাছে হোউয়্যা রুটি আছে?” য়িতারা হইল্, “সাত্যুয়া।”
41008006	তেঁই মানুষঅক্যলরে মেডিত বোইস্‌তো উকুম দিল্। ফরদি য়েই রুটি সাত্যুয়া নিয়েনে তেঁই আল্লাহ্‌রে শুকরিয়া জানাই ভাঁগিল্ আর মানুষঅক্যলরে দিবার লাই উম্যতঅক্যলে আতত দিল্ আর উম্যতঅক্যলে য়েগিন মানুষঅক্যলর আতত দিল্।
41008007	উম্যতঅক্যলর হাছে হঅউগ্যুয়া ছোড মাছঅ আছিল্। ইসা য়েই মাছগিনর লাইঅ শুকরিয়া জানাইল্ আর য়েগিন মানুষঅক্যলরে ভাগ গরি দিবার লাই উম্যতঅক্যলরে হইল্।
41008008	মাইন্‌ষ্যে ফেট ভরিয়েনে হ্যাইল্। ফরদি যে টুঁরাগিন ফরি রইল্ উম্যতঅক্যলে য়েগিন তুলি নিয়েনে সাত্যুয়া টুঁরি ফুরাইল্।
41008009	বেশহম চাইর আজার মরতফোয়া য়েডে আছিল্। ইয়ার ফরদি তেঁই মানুষঅক্যলরে বিদায় দিল্ আর উম্যতঅক্যলর লগে উগ্যুয়া নোকাত উঢিয়েনে দলমনুথা এলাহাত গেল্।
41008011	য়েডে ফরিশিঅক্যলে আইয়েনে ইসার লগে বারাবারি গইত্যো লাগিল্ আর তেঁইরে ফরিক্যা গরিবার লাই বেহেস্‌ত ত্যুন হনঅ উগ্যুয়া চিন্য দেইক্‌তো চাইল্।
41008012	ইয়ানত ইসা বঅর ডঁরনিয়স ফেলিয়েনে হইল্, “এই হালর মানুষঅক্যলে চিন্যর তালাইশ গরে কিঅর লাই? আঁই অনরারে আঁসাই হইর, হনঅ চিন্যই ইতারারে দেহ্যানো অইতো নঅ।”
41008013	তার ফর তেঁই য়িতারারে ছারি আবার নোকাত উঢিয়েনে সাগরর অইন্য ফারত গেল্।
41008014	উম্যতঅক্যলে লগে গরিয়েনে রুটি নিতো ফঅরি গেইয়্যেল্। নোকার মইধ্যে য়িতারার হাছে হ্যালি উগ্যুয়া রুটি আছিল্।
41008015	এই সমত ইসা হইল্, “তোঁয়ারা সতর্ক থাক, ফরিশিঅক্যলর আর হেরোদর ইষ্টর ত্যুন সাবধান অঅ।”
41008016	ইয়ানত উম্যতঅক্যলে নিজরার মইধ্যে হইতো লাগিল্, “আঁরার হাছে রুটি নাই বুলি য়িবা এই হতা হঅর।”
41008017	উম্যতঅক্যলে কি বিষয়ে হঅর য়িয়ান বুঝিত্ ফারিয়েনে ইসা য়িতারারে হইল্, “তোঁয়ারা কিঅর লাই হইতা লাইগ্যো দে, তোঁয়ারার রুটি নাই? তোঁয়ারা কি এহনঅ নঅ জান বা না বুঝ? তোঁয়ারার দিল্ কি হোটিন অই গেইয়্যে না?
41008018	তোঁয়ারার চোগ থাইক্‌তেঅ কি দেকিত্ নঅ ফঅ না? হান থাইক্‌তেঅ কি উনিত নঅ ফঅ না? মনতঅ কি নঅ ফরে না,
41008019	যেঁত্যে আঁই ফাঁচ আজার মানুষর লাই ফাঁচ্যুয়া রুটি ভাংগ্যিলাম য়েঁত্যে হত টুঁরি রুটির টুঁরা তোঁয়ারা টোয়াই তুল্যিলা?” উম্যতঅক্যলে জোয়াব দিল্, “বার টুঁরি।”
41008020	ইসা আবার হইল্, “আঁই যহন চাইর আজার মানুষর লাই সাত্যুয়া রুটি ভাংগ্যিলাম তহন হত টুঁরি রুটির টুঁরা তোঁয়ারা টোয়াই তুল্যিলা?” য়িতারা হইল্, “সাত টুঁরি”
41008021	তহন তেঁই য়িতারারে হইল্, “তইলে তোঁয়ারা কি এহনঅ নঅ বুঝ না?”
41008022	ফরদি ইসা আর তেঁইর উম্যতঅক্যলে বৈত্‌সৈদা গেরামত গেল্। য়েডিয়ার মানুষঅক্যলে একজন আঁধা মানুষরে তেঁইর হাছে লই আইল্ আর মানুষ্যুয়ার গাআত আত রাকিবার লাই তেঁইরে অনুরোধ গইত্যো লাগিল্।
41008023	ইসা য়েই আঁধা মানুষ্যুয়ারে আত ধরিয়েনে গেরামর বাইরে লই গেল্। তার বাদে মানুষ্যুয়ার চোগত সেফ দিল্ আর য়িবার গাআত আত দিয়েনে ফুছার গরিল্, “তুঁই কি কিছু দেইক্‌তা লাইগ্যো না?”
41008024	মানুষ্যুয়া চাই দেকিয়েনে হইল্, “আঁই মানুষ দেকিত্ ফাইর্; য়িতারা দেইক্‌তে গাছর মতন, আবার আঁঢিঅ বেরার।”
41008025	ইসা আর একবার মানুষ্যুয়ার চোগর উঅরদি আত দিল্। এবার য়িবার চোগ খুলি গেল্ আর য়িবা দেকিবার শক্তি ফিরি ফাইল্। য়িবা ফরিষ্কার গরিয়েনে বেক কিছু দেইক্‌তো লাগিল্।
41008026	ইসা য়িবারে য়িবার বাড়িত ফাটাই দিবার সমত হইল্, “বৈত্‌সৈদা গেরামত নঅ যাইয়্যো।”
41008027	তার ফর ইসা আর তেঁইর উম্যতঅক্যলে সিজারিয়া-ফিলিফি শঅরর আশফাশর গেরামত গেল্। যাইবার ফথদি তেঁই উম্যতঅক্যলরে ফুছার গরিল্, “আঁই হঅন, এই বিষয়ে মাইন্‌ষ্যে কি হঅ?”
41008028	উম্যতঅক্যলে হইল্, “কেউ কেউ হঅ অনে তরিকাবন্দিদাতা ইয়াহিয়া; কেউ কেউ হঅ ইলিয়াস নবি; আবার কেউ কেউ হঅ অনে নবিঅক্যলর মইধ্যে একজন।”
41008029	তহন ইসা হইল্, “কিন্তু তোঁয়ারা কি হঅ, আঁই হঅন?” ফিতর জোয়াব দিল্, “অনে য়েই মসিহ্।”
41008030	ইসা য়িতারারে সাবধান গরি দিল্ যেন্ য়িতারা তেঁইর সমন্দে কেউঅরে কিছু নঅ হঅ।
41008031	ফরদি ইসা তেঁইর উম্যতঅক্যলরে এই হইয়েনে শিক্যা দিতো লাগিল্ দে, ইব্‌নে আদমর ত্যুন বউত দুক্য ভোগ গরন ফরিবো। বুরা নেতাঅক্যল, মেইন ইমামঅক্যল আর আলেমঅক্যলে তেঁইরে অগ্রাইয্য গরিবো। তেঁইরে মারি ফেলা অইবো আর তিন দিন ফরে তেঁইর ত্যুন আবার জিন্দা অইয়েনে উঢন ফরিবো।
41008032	এই হতাগিন তেঁই এস্‌ফষ্ট গরিয়েনেই হইল্। তহন ফিতর ইসারে একফাশদি লই যাইয়েনে নাহ্যোশ অইতো লাগিল্।
41008033	ইসা মুক ফিরাইয়েনে উম্যতঅক্যলর মিক্যা চাইল্ আর ফিতররে ধমক দিয়েনে হইল্, “ইবিলিস, আঁর হাছর ত্যুন দুর অঅ। যিয়ান আল্লাহ্‌র, য়িয়ান তুঁই নঅ ভাইব‌্‌তা লাইগ্যো, কিন্তু যিয়ান মানুষর, য়িয়ানই ভাইব‌্‌তা লাইগ্যো।”
41008034	ইয়ার ফর তেঁই উম্যতঅক্যলরে আর অইন্য মানুষঅক্যলরে তেঁইর হাছে ডাকিয়েনে হইল্, “যুদি কেউ আঁর ফথদি আইস্‌তো চাআ তইলে য়িবা নিজর ইছ্যামতন নঅ চলক; নিজর কুরুশ বোই লইয়েনে য়িবা আঁর ফিছদি আইয়্যোক।
41008035	যে কেউ য়িবার নিজর লাই বাঁচি থাইক্‌তো চাআ য়িবা য়িবার আসল জিবন আরাইবো; কিন্তু যে কেউ আঁর লাই আর আল্লাহ্‌র দেয়া সুহ্যবরর লাই য়িবার ফরান আআরা, য়িবা য়িবার আসল জিবন রক্যা গরিবো।
41008036	যুদি কেউ গোডা দুনিয়া লাভ গরিয়েনে য়িয়ানর বিনিময়ে য়িবার আসল জিবন আআরা তইলে য়িবার হনঅ লাভ নাই,
41008037	হারন আসল জিবন ফিরি ফাইবার লাই য়িবার দিবার মতন কি আছে?
41008038	এই হালর বেইমান আর গুনাহ্‌গার মানুষঅক্যলর মইধ্যে যুদি কেউ আঁরে নিয়েনে আর আঁর হতা নিয়েনে শর্‌মাআ, তইলে ইব্‌নে আদম যহন ফবিত্র ফেরেস্‌তাঅক্যলরে লগে গরিয়েনে তেঁইর বাবার মইমায় আইবো, তহন তেঁইঅ য়েই মানুষঅক্যলর সমন্দে শর্‌মাইবো।”
41009001	তার ফর ইসা উম্যতঅক্যলরে হইল্, “আঁই তোঁয়ারারে আঁসাই হইর, এডে এন্ হয়েকজন আছে যারার হাছে আল্লাহ্‌র রাইজ্য মআ শক্তিতই দেহ্যা নঅ দঅন ফইয্যন্ত য়িতারা হনঅ মতেই মারা যাইতো নঅ।”
41009002	ইয়ার ছঅ দিন বাদে ইসা হ্যালি ফিতর, ইয়াকুব আর ইউহোন্যারে লগে নিয়েনে উগ্যুয়া উচুল ফাআরত গেল্। এই উম্যতঅক্যলর সাম্‌নদি তেঁইর চিয়ারা বদ্‌লাই গেল্।
41009003	তেঁইর হঅর-সোর এন্ চোগ ঝল্‌সাইন্যা সাদা অইল্ দে, দুনিয়ার হনঅ ধোফার ফক্যে য়েন্ গরিয়েনে হঅর ধুউন্ সম্ভব নঅ।
41009004	উম্যতঅক্যলে য়েডে নবি ইলিয়াস আর নবি মুসারে দেকিত্ ফাইল্। য়িতারা ইসার লগে হতা হইতো আছিল্।
41009005	তহন ফিতর ইসারে হইল্, “উজুর, ভালাই অইয়্যে দে, আঁরা এডে আছি। আঁরা এডে তিন্যুয়া কুটুরি ঘর বানাই — উগ্যুয়া অনর, উগ্যুয়া মুসার আর উগ্যুয়া ইলিয়াসর লাই।”
41009006	কি দে হঅন উচিত আছিল্ য়িয়ান ফিতর নঅ বুঝিল্, হারন য়িতারা বঅর ডরাইয়্যেল্।
41009007	এই সমত উগ্যুয়া মেউলা আইয়েনে য়িতারারে ঝাফাই ফেলিল্, আর য়েই মেউলার ত্যুন এই হতা উনা গেল্, “ইবাই আঁর মহব্যতর ফোয়া, তোঁয়ারা ইবার হতা উন।”
41009008	উম্যতঅক্যলে তহনই চাইরোমিক্যা চাইল্ কিন্তু ইসা বাদে আর কেউঅরে নঅ দেকিল্।
41009009	ফরদি ফাআরর ত্যুন লামি আইবার সমত ইসা য়িতারারে উকুম দিল্, “তোঁয়ারা যেগিন দেকিলা য়েগিন ইব্‌নে আদম মরনর ত্যুন জিন্দা অইয়েনে নঅ উঢন ফইয্যন্ত কেউঅরে নঅ হইয়্যো।”
41009010	উম্যতঅক্যলে ইসার উকুম ফালন গরিল্, কিন্তু মরনর ত্যুন জিন্দা অইয়েনে উঢনর মানি কি য়িয়ান নিজরার মইধ্যে হোয়াহই গইত্যো লাগিল্।
41009011	য়িতারা ইসারে ফুছার গরিল্, “আলেমঅক্যলে কিঅর লাই হঅ ফইল্যা ইলিয়াস নবির আইয়্যোন দরহার?”
41009012	জোয়াবে ইসা য়িতারারে হইল্, “এই হতা আঁসা দে, ফইল্যা ইলিয়াস আইয়েনে বেক কিছু আগর অবস্তাত ফিরাই আনিবো। কিন্তু ইব্‌নে আদমর বিষয়ে কেন্ গরিয়েনেই বা ফাক-কিতাবত লেহ্যা আছে দে, তেঁইর ত্যুন বউত হষ্টভোগ গরন ফরিবো আর মাইন্‌ষ্যে তেঁইরে অগ্রাইয্য গরিবো?
41009013	কিন্তু আঁই তোঁয়ারারে হইর, ইলিয়াসর বিষয়ে ফাক-কিতাবত যেগিন লেহ্যা আছে য়েন্ গরিয়েনে তেঁই আইস্যেল্, আর মাইন্‌ষ্যে তেঁইর উঅর যেন্ ইছ্যা য়েন্‌ই গইজ্যে।”
41009014	ইসা আর তেঁইর তিনজন উম্যত অইন্য উম্যতঅক্যলর হাছে ফিরি আইয়েনে দেকিল্, য়িতারার চাইরোফাশদি বউত মানুষ জমা অইয়্যে আর হয়েকজন আলেম য়িতারার লগে বারাবারি লাগাই দিয়্যে।
41009015	মানুষঅক্যলে ইসারে দেকিয়েনে বউত তাইজ্যব অই গেল্ আর দুঁরি যাইয়েনে তেঁইরে সালাম জানাইল্।
41009016	ইসা আলেমঅক্যলরে ফুছার গরিল্, “অনরা য়িতারার লগে কি বিষয়ে বারাবরি গইত্যা লাইগ্যোন?”
41009017	ভিরর মইধ্যর ত্যুন একজন মানুষ জোয়াব দিল্, “উজুর, আঁর ফোয়ারে অনর হাছে আন্যিলাম। য়িবারে বোবা ভুতে ফাইয়্যে।
41009018	য়েই ভুত যহনই য়িবারে ধরে তহনই আছাড় দিয়েনে মেডিত ফেলে। য়িবার মুকর ত্যুন ফেনা বাইর অঅ আর য়িবা দাঁতে দাঁত ঘষে ও শক্ত অই যাআ। আঁই অনর উম্যতঅক্যলরে য়েই ভুতরে ছারাই দিতো হইয়্যিলাম, কিন্তু য়িতারা নঅ ফারিল্।”
41009019	তহন ইসা হইল্, “বেইমান মানুষঅক্যল! আর হতদিন আঁই তোঁয়ারার লগে থাইক্যোম? হতদিন তোঁয়ারারে সইয্য গইজ্যোম? ফোয়াউয়ারে আঁর হাছে আন।”
41009020	মানুষঅক্যলে তহন ফোয়াউয়ারে ইসার হাছে আনিল্। তেঁইরে দেকিয়েনেই য়েই ভুত ফোয়াউয়ারে বউত জোরে মোচরি ধরিল্। ফোয়াউয়া মুকর ত্যুন ফেনা বাইর গইত্যে গইত্যে মেডিত গরাগরি দিতো লাগিল্।
41009021	ইসা য়িবার বাবারে ফুছার গরিল্, “হতদিন অইল্ য়িবার এইল্যা অইয়্যে?” মানুষ্যুয়া হইল্, “ছোডহালর ত্যুন।
41009022	এই ভুত য়িবারে মারি ফেলিবার লাই ফ্রাই-ই আগুনত আর ফানিত ফেলাই দিয়্যে। কিন্তু অনে যুদি আঁরার হনঅ উফহার গরিত্ ফারন তইলে দয়া গরিয়েনে য়িয়ান গরন।”
41009023	ইসা য়িবারে হইল্, “ ‘যুদি গরিত্ ফারন,’ এই হতার মানি কি? যিবা বিশ্যাস গরে য়িবার লাই বেক কিছুই সম্ভব।”
41009024	তহনই ফোয়াউয়ার বাবা চিল্যাইয়েনে হইল্, “আঁই বিশ্যাস গরির্; আঁর মাঝে এহনঅ যে অবিশ্যাস আছে য়েগিন দুর গরি দঅন।”
41009025	বউত মানুষ দুঁরি আইয়্যের দেকিয়েনে ইসা য়েই ভুতরে ধমক দিই হইল্, “ওরে বঅরা আর বোবা ভুত, আঁই তোঁয়ারে উকুম দিইর, ইবার মইধ্যর ত্যুন বাইর অঅ; আর হনঅ দিনঅ ইবার মাঝে নঅ ঢুইক্যো।”
41009026	তহন য়েই ভুত চিল্যাইয়েনে ফোয়াউয়ারে জোরে মোচরি ধরিল্ আর য়িবার মাঝর ত্যুন বাইর অই গেল্। য়িয়ানত ফোয়াউয়া মরার মতন ফরি রইল্ দেকিয়েনে বউত কেউ হইল্, “য়িবা মরি গেইয়্যে।”
41009027	ইসা কিন্তু য়িবার আত ধরিয়েনে তুলিলে ফর য়িবা উঢিয়েনে থিয়াইল্।
41009028	ইয়ার বাদে ইসা ঘরর ভিতর গেল্। তহন উম্যতঅক্যলে গোফনত তেঁইরে ফুছার গরিল্, “আঁরা য়িবারে ছারাইত নঅ ফাইল্যাম কিল্যাই?”
41009029	ইসা হইল্, “মুনাজাত বাদে আর হনঅ মতেই এইল্যা ভুত ছারন নঅ যাআ।”
41009030	ফরদি য়িতারা য়েই জাগা ছারিয়েনে গালিল ফদেশর মইধ্য দিই গেল্ গই। তেঁই চাইয়্যেল্ যেন্ কেউ জানিত্ নঅ ফারে দে, তেঁই হডে যাআর,
41009031	হারন তহন তেঁই তেঁইর উম্যতঅক্যলরে শিক্যা দিতো আছিল্। তেঁই য়িতারারে হইতো আছিল্, “ইব্‌নে আদমরে মানুষঅক্যলর আতত ধরাই দেয়া অইবো। য়িতারা তেঁইরে মারি ফেলাইবো আর তিন দিনর দিন আবার তেঁই জিন্দা অই উঢিবো।”
41009032	উম্যতঅক্যলে কিন্তু তেঁইর হতার মানি বুঝিত্ নঅ ফারিল্ আর তেঁইরে ফুছার গইত্যেঅ য়িতারা ডরাইল্।
41009033	তার ফর ইসা আর তেঁইর উম্যতঅক্যলে কফরনাহুমত গেল্। তেঁই ঘরর মইধ্যে যাইয়েনে উম্যতঅক্যলরে ফুছার গরিল্, “তোঁয়ারা ফথত কি লইয়েনে বারাবারি গইত্যা আছিলা?”
41009034	উম্যতঅক্যলে চুব্ গরি রইল্, হারন হনে বেক্যিনর ত্যুন ডঁর য়িয়ান লইয়েনে ফথত য়িতারা বারাবারি গইত্যো আছিল্।
41009035	ইসা বইল্ আর য়েই বারজন উম্যতরে নিজর হাছে ডাকিয়েনে হইল্, “কেউ যুদি মেইন অইতো চাআ তইলে য়িবার ত্যুন বেক্যিনর শেষদি থাকন ফরিবো আর বেক্যিনর সেবাহারি অঅন ফরিবো।”
41009036	ফরদি তেঁই উগ্যুয়া গুরাফোয়ারে নিয়েনে উম্যতঅক্যলর সাম্‌নদি থিয়া গরাইল্। য়িবারে হোলত্ লইয়েনে তেঁই হইল্,
41009037	“যে কেউ আঁর নামে ইবার মতন হনঅ গুরাফোয়ারে গ্রঅন গরে য়িবা আঁরেই গ্রঅন গরে, আর যিবা আঁরে গ্রঅন গরে য়িবা হ্যালি আঁরে গ্রঅন নঅ গরে, কিন্তু যিবা আঁরে ফাটাইয়্যে তেঁইরেই গ্রঅন গরে।”
41009038	ইউহোন্যা ইসারে হইল্, “উজুর, আঁরা একজন মানুষরে অনর নামে ভুত ছারাইতো দেকিয়েনে য়িবারে মানা গইল্যাম, হারন য়িবা আঁরার দলর মানুষ নঅ।”
41009039	ইসা হইল্, “য়িবারে মানা নঅ গইজ্যো। আঁর নামে কেরামতি হাম গরিবার ফরদি কেউ ফিরি আঁর নিন্দা গরিত্ নঅ ফারে,
41009040	হারন যিবা আঁরার বিফক্যে নঅ থাকে য়িবা তঅ আঁরার ফক্যেই আছে।
41009041	আঁই তোঁয়ারারে আঁসাই হইর, তোঁয়ারা মসিহ্‌র মানুষ বুলি যে কেউ তোঁয়ারারে এক ফেঁলা ফানি হ্যাইতো দেএ য়িবা হনঅ মতেই য়িবার ফুরষ্কার আরাইতো নঅ।
41009042	“আঁর উঅর ইমানদার এই ছোডঅক্যলর মইধ্যে হনঅ কেউঅরে যুদি কেউ গুনাহ্‌র ফথত লই যাআ তইলে য়িবার গলাত উগ্যুয়া ডঁর ফাত্যোর বাঁধিয়েনে য়িবারে সাগরত ফেলি দঅন বরং য়িবার ফক্যে ভালা।
41009043	তোঁয়ার আত যুদি তোঁয়ারে গুনাহ্‌র ফথত টানে তইলে
41009044	য়িয়ান হাডিয়েনে ফেলি দঅ। দুই আত লইয়েনে জাহান্যামত যাইবার ত্যুন বরং লুলা অইয়েনে জিবনত ঢুকন তোঁয়ার ফক্যে ভালা।
41009045	য়েই জাহান্যামর আগুন হনঅ দিনঅ নঅ নিফে। যুদি তোঁয়ার ঠেং তোঁয়ারে গুনাহ্‌র ফথত টানে তইলে য়িয়ান হাডি ফেলি দঅ। দুই ঠেং লইয়েনে জাহান্যামত ফরিবার ত্যুন বরং লেংগা অইয়েনে জিবনত ঢুকন তোঁয়ার ফক্যে ভালা।
41009047	তোঁয়ার চোগ যুদি তোঁয়ারে গুনাহ্‌র ফথত টানে তইলে য়িয়ান তুলি ফেল। দুই চোগ লইয়েনে জাহান্যামত ফরিবার ত্যুন বরং হানা অইয়েনে আল্লাহ্‌র রাইজ্যত ঢুকন তোঁয়ার ফক্যে ভালা।
41009048	য়েই জাহান্যামত মরা মানুষর গোস্ত হ্যঅইন্যা ফোগ হনঅ দিনঅ নঅ মরে, আর য়েডিয়ার আগুন হনঅ দিনঅ নঅ নিফে।
41009049	“নুন দিবার মতন ফত্যিজনর উঅর আগুন দেয়া অইবো।
41009050	“নুন ভালা জিনিস, কিন্তু যুদি নুনর টেস নষ্ট অই যাআ তইলে য়িয়ান কেন্ গরিয়েনে আবার নুন্‌সা গরা যাইবো? তোঁয়ারার দিলর মইধ্যে নুন রাক আর তোঁয়ারা একজন অইন্য জনর লগে শান্তিত থাক।”
41010001	ফরদি ইসা য়েই জাগা ছারিয়েনে এহুদিয়া ফদেশত আর জদ্যান দইজ্যার অইন্য ফারত গেল্। বউত মানুষ আবার তেঁইর হাছে আইয়েনে জমায়েত অইল্। তহন তেঁই তেঁইর নিয়ম মতনই মানুষঅক্যলরে শিক্যা দিতো লাগিল্।
41010002	এই সমত হয়েকজন ফরিশি আইয়েনে তেঁইরে ফরিক্যা গরিবার লাই হইল্, “মুসার শরিয়ত মতন বউঅরে তালাক দঅন কি কেউঅর ফক্যে উচিত না?”
41010003	ইসা য়িতারারে হইল্, “মুসা অনরারে কি উকুম দিয়্যে?”
41010004	য়িতারা হইল্, “তেঁই তালাক-নামা লেকিয়েনে বউঅরে তালাক দিবার অনুমতি দিয়্যে।”
41010005	ইসা হইল্, “অনরার মন হোটিন বুলিয়েনেই মুসা এই উকুম লেইক্যেল্।
41010006	কিন্তু ইয়ানঅ লেহ্যা আছে দে, সিষ্টির ফইল্যাদি ‘আল্লাহ্ য়িতারারে মরতফোয়া আর মাইয়্যাফোয়া গরিয়েনে সিষ্টি গইজ্যেল্।
41010007	ইয়ানর লাইই মানুষ বাবা-মারে ছারিয়েনে য়িবার বউঅর লগে এক অই থাকিবো,
41010008	আর য়িতারা দুইজন এক শরিল অইবো।’ য়িয়ানর লাই য়িতারা আর দুই নঅ কিন্তু এক শরিল।
41010009	তইলে আল্লাহ্ যিয়ান একলগে যোগ গইজ্যে মানুষ য়িয়ান আলিদা নঅ গরক।”
41010010	ইয়ার ফরদি য়িতারা ঘরত ঢুকিল্ আর উম্যতঅক্যলে ইসারে আবার য়েই বিষয়ে ফুছার গরিল্।
41010011	তহন তেঁই য়িতারারে হইল্, “যে কেউ নিজর বউঅরে তালাক দিয়েনে অইন্য মাইয়্যাফোয়ারে বিয়া গরে য়িবা য়িবার বউঅর বিরুদ্যে জেনা গরে।
41010012	আর বউ যুদি জামাইরে তালাক দিয়েনে অইন্য মানুষরে বিয়া গরে তইলে য়িবাঅ জেনা গরে।”
41010013	ফরদি মানুষঅক্যলে ছোড ছোড ফোয়ামাইয়্যাঅক্যলরে ইসা হাছে লই আইল্, যেন্ তেঁই য়িতারার উঅর আত রাকে। কিন্তু উম্যতঅক্যলে য়েই মানুষঅক্যলরে গালাগালি গইত্যো লাগিল্।
41010014	ইসা য়িয়ান দেকিয়েনে অখুশি অই উম্যতঅক্যলরে হইল্, “ফোয়ামাইয়্যাঅক্যলরে আঁর হাছে আইস্‌তো দঅ। বাঁধা নঅ দিয়্যো; হারন আল্লাহ্‌র রাইজ্য ইতারার মতন মানুষঅক্যলরই
41010015	আঁই তোঁয়ারারে আঁসাই হইর, গুরা ফোয়ামাইয়্যার মতন গরিয়েনে আল্লাহ্‌র শাসন মানি নঅ নিলে কেউ হনঅ মতেই আল্লাহ্‌র রাইজ্যত ঢুকিত্ ফাইত্যো নঅ।”
41010016	তার বাদে ইসা য়েই ফোয়ামাইয়্যাঅক্যলরে হোলত লইল্ আর য়িতারার মাথাত আত রাকিয়েনে দোয়া গরিল্।
41010017	ইসা আবার যহন ফথদি বাইর অইল্ তহন একজন মানুষ দুঁরিয়েনে তেঁইর হাছে আইল্ আর তেঁইর সাম্‌নদি আঁঢু গাঁরিয়েনে হইল্, “অঅ ওস্তাদ, অনে একজন ভালা মানুষ। আঁরে হঅন, আখেরি জিবন লাভ গরিবার লাই আঁই কি গইজ্যোম?”
41010018	ইসা য়িবারে হইল্, “আঁরে ভালা হইতা লাইগ্যো কিঅর লাই? আল্লাহ্ বাদে আর কেউই ভালা নঅ।
41010019	তুঁই তঅ উকুমগিন জান – ‘খুন নঅ গইজ্যো, জেনা নঅ গইজ্যো, চুরি নঅ গইজ্যো, মিছা সাক্যি নঅ দিয়ো, নঅ ঠগাইয়্যো, বাবা-মারে সম্যান গইজ্যো।’”
41010020	মানুষ্যুয়া ইসারে হইল্, “ওস্তাদ, ছোডহালর ত্যুন আঁই এগিন বেক্যিন ফালন গরি আইর্।”
41010021	ইয়ানত ইসা য়িবার মিক্যা চাই দেকিল্ আর মহব্যতে ফুরন অইয়েনে য়িবারে হইল্, “উগ্যুয়া জিনিস তোঁয়ার ত্যুন বাকি আছে। যঅ, তোঁয়ার যা কিছু আছে য়েগিন বেচিয়েনে গরিবঅক্যলরে দান গর। য়িয়ানত তুঁই বেহেস্‌তত ধন ফাইবা। তার বাদে আইয়েনে আঁর উম্যত অঅ।”
41010022	এই হতা উনিয়েনে মানুষ্যুয়ার মুক হালা অই গেল্। য়িবার বউত ধন-সম্‌বত্যি আছিল্ বুলি য়িবা দুক্যিত অইয়েনে গেল্ গই।
41010023	তহন ইসা চাইরোমিক্যাদি চাইয়েনে তেঁইর উম্যতঅক্যলরে হইল্, “ফুইসাআলাঅক্যলর ফক্যে আল্লাহ্‌র রাইজ্যত ঢুকন হত হোটিন!”
41010024	উম্যতঅক্যলে তেঁইর হতা উনিয়েনে তাইজ্যব অইল্। ইসা আবার হইল্, “ফোয়াছাঅক্যল, যারা ধন-সম্‌বতর উঅর ভরসা গরে য়িতারার ফক্যে আল্লাহ্‌র রাইজ্যত ঢুকন হত হোটিন।
41010025	ফুইসাআলার ফক্যে আল্লাহ্‌র রাইজ্যত ঢুকিবার ত্যুন বরং উঁইশোর ছেদা দিয়েনে উটর যঅন সুজা।”
41010026	ইয়ানত উম্যতঅক্যলে আরো তাইজ্যব অইয়েনে নিজরার মইধ্যে হোয়াহই গইত্যো লাগিল্, “তইলে হনে নাজাত ফাইত্ ফারে?”
41010027	ইসা য়িতারার মিক্যা চাইয়েনে হইল্, “মানুষর ফক্যে ইয়ান অসম্ভব আঁসা, কিন্তু আল্লাহ্‌র ফক্যে অসম্ভব নঅঅ; তেঁইর ফক্যে বেক্যিনই সম্ভব।”
41010028	ফিতর তেঁইরে হইল্, “সঅন, আঁরা তঅ বেক কিছু ছারি দিয়েনে অনর উম্যত অইয়্যি।”
41010029	জোয়াবে ইসা হইল্, “আঁই তোঁয়ারারে আঁসাই হইর, যে কেউ আঁর লাই আর আল্লাহ্‌র দেয়া সুহ্যবরর লাই বাড়ি-ঘর, ভাই-বোইন, মা-বাবা, ফোয়া-মাইয়্যা ও জাগা-জমি ছারি দিয়্যে,
41010030	য়িবা এই যুগতই য়েগিনর একশ গুন বেশি বাড়ি-ঘর, ভাই-বোইন, মা, ফোয়া-মাইয়্যা আর জাগা-জমি ফাইবো আর লগে লগে অইত্যাচারঅ ভোগ গরিবো; আর আগামি যুগত য়িবা আখেরি জিবন লাভ গরিবো।
41010031	কিন্তু যারা ফইল্যা লাইনত আছে য়িতারার মইধ্যে বউত কেউ শেষদি ফরিবো, আর যারা শেষর লাইনত আছে য়িতারার মইধ্যে বউত কেউ এক লম্বর অইবো।”
41010032	ইয়ার ফরদি ইসা আর তেঁইর উম্যতঅক্যলে জেরুজালেমর ফথদি চলিল্। ইসা য়িতারার আগদি আগদি আঁইট্যো আছিল্; উম্যতঅক্যলে অবাক অইয়েনে তেঁইর লগে যাইতো আছিল্ আর যে মানুষঅক্যলে ফিছদি আইস্‌তো আছিল্ য়িতারা ডরে ডরে আঁইট্যো আছিল্। ইসা আবার তেঁইর বারজন উম্যতরে একফাশদি ডাকি নিই যাইয়েনে নিজর উঅর কি অইতো যাআর য়েগিন য়িতারারে হইতো লাগিল্।
41010033	তেঁই হইল্, “চঅ, আঁরা জেরুজালেমত যাইর। য়েডে ইব্‌নে আদমরে মেইন ইমামঅক্যলর আর আলেমঅক্যলর আতত ধরাই দেয়া অইবো। য়িতারা তেঁইর বিচার গরিয়েনে তেঁইরে মরিবার উফযুক্ত বুলি ইস্তির গরিবো আর অ-ইহুদিঅক্যলর আতত দিবো।
41010034	অ-ইহুদিঅক্যলে তেঁইরে ঠাট্যা-বিদ্রুফ গরিবো, তেঁইর গাআত সেফ মারিবো, তেঁইরে বউত বেশি গরিয়েনে সঁঅক মারিবো আর মারি ফেলিবো। তিন দিনর দিন তেঁই আবার জিন্দা অইয়েনে উঢিবো।”
41010035	ফরদি সিবদিয়র ফোয়া ইয়াকুব আর ইউহোন্যা ইসার হাছে আইয়েনে হইল্, “উজুর, আঁরার ইছ্যা এই দে, আঁরা যিয়ান চাইয়্যোম আঁরার লাই অনে য়িয়ানই গরিবান।”
41010036	ইসা হইল্, “তোঁয়ারার লাই আঁই কি গইজ্যোম? তোঁয়ারা কি চঅ?”
41010037	য়িতারা হইল্, “অনে যহন মইমার লগে রাজত্য গরিবান তহন যেন্ আঁরার একজন অনর ডাইন্ ফাশদি আর অইন্যজন বাঁ ফাশদি বোইত্ ফারে।”
41010038	ইসা হইল্, “তোঁয়ারা কি চাইতা লাইগ্যো য়িয়ান নঅ জান। যে দুক্যর ফেঁলাত আঁই হ্যাইতাম যাইর য়িয়ানত কি তোঁয়ারা হ্যাইত্ ফার না? বা যে তরিকাবন্দি আঁই নিতাম যাইর য়িয়ান কি তোঁয়ারা নিত্ ফার না?”
41010039	য়িতারা হইল্, “জি ফারি।” তহন ইসা য়িতারারে হইল্, “যে দুক্যর ফেঁলাত আঁই হ্যাইয়্যোম তোঁয়ারা অবইশ্য য়িয়ানত হ্যাইবা, আর যে তরিকাবন্দি আঁই নিয়োম য়িয়ান তোঁয়ারাঅ নিবা,
41010040	কিন্তু আঁর ডাইন বা বাঁফাশদি বোইস্‌তো দিবার অধিকার আঁর নাই। য়েই জাগাগিন যারার লাই ঠিগ গরা আছে য়িতারাই য়েগিন ফাইবো।”
41010041	বাকি দশজন উম্যত এই হতাগিন উনিয়েনে ইয়াকুব আর ইউহোন্যার উঅর বিরক্ত অইল্।
41010042	তহন ইসা বেক্যিনরে একলগে ডাকিয়েনে হইল্, “তোঁয়ারা জান দে, অ-ইহুদিঅক্যলর শাসনহত্যাঅক্যলে অ-ইহুদিঅক্যলর ফভু অঅ আর য়িতারার নেতাঅক্যলে য়িতারার উঅর উকুম চালাআ।
41010043	কিন্তু তোঁয়ারার মইধ্যে য়েইল্যা অঅন উচিত নঅ, বরং তোঁয়ারার মইধ্যে যিবা ডঁর অইতো চাআ য়িবার ত্যুন তোঁয়ারার সেবাহারি অঅন ফরিবো,
41010044	আর যিবা ফইল্যা অইতো চাআ য়িবার ত্যুন বেক্যিনর গোলাম অঅন ফরিবো।
41010045	মনত রাইক্যো, ইব্‌নে আদম সেবা ফাইতো নঅঅ আইয়্যে বরং সেবা গইত্যো আইস্যে আর বউত মানুষর মুক্তির মুইল্য ইসাবে য়িতারার ফরানর বদলে নিজর ফরান দিতো আইস্যে।”
41010046	ফরদি ইসা আর তেঁইর উম্যতঅক্যলে জেরিকো শঅরত গেল্। যহন তেঁই উম্যতঅক্যলর আর বউত মানুষর লগে শঅরর ত্যুন যাইতো গই আছিল্ তহন তিময়র ফোয়া বরতিময় নামর একজন আঁধা ফৈর ফথর ফাশদি বোই আছিল্।
41010047	“য়িবা নাসরত গেরামর ইসা” এই হতা উনিয়েনে য়িবা চিল্যাইয়েনে হইতো লাগিল্, “দাউদর বংশধর ইসা, আঁরে দয়া গরন।”
41010048	ইয়ানত বউত কেউ য়িবারে ধমকাইয়েনে চুব গইত্যো হইল্, কিন্তু য়িবা আরো চিল্যাইয়েনে হইল্, “দাউদর বংশধর, আঁরে দয়া গরন।”
41010049	ইসা থামিয়েনে হইল্, “য়িবারে ডাক।” মানুষঅক্যলে আঁধা মানুষ্যুয়ারে ডাকিয়েনে হইল্, “নঅ ডরাইয়্যো, উঢ। য়িবা তোঁয়ারে ডাকের।”
41010050	তহন য়িবা য়িবার গাআর চাদ্যরগান ফেলি ফাল দিই উঢিল্ আর ইসার হাছে গেল্।
41010051	ইসা য়িবারে ফুছার গরিল্, “আঁই তোঁয়ার লাই কি গইজ্যোম? তুঁই কি চঅ?” আঁধা মানুষ্যুয়া হইল্, “উজুর, আঁই যেন্ দেকিত্ ফাই।”
41010052	ইসা হইল্, “যঅ, তুঁই ইমান আইন্যো বুলিয়েনে ভালা অইয়্যো।” য়িয়ানত মানুষ্যুয়া তহনই দেকিত্ ফাইল্ আর ফথ দিয়েনে ইসার ফিছদি ফিছদি সইল্‌তো লাগিল্।
41011001	য়িতারা জেরুজালেমর হাছাহাছি ফোঁছিয়েনে জৈতুন ফাআরর গাআত বৈত্‌ফগি আর বেথানিয়া গেরামর হাছদি আইল্। য়েডে ফোঁছিয়েনে ইসা তেঁইর দুইজন উম্যতরে এই হইয়েনে ফাটাই দিল্,
41011002	“তোঁয়ারা উই সাম্‌নর গেরামত যঅ। গেরামত ঢুকিবার সমত দেকিত্ ফাইবা উগ্যুয়া গাধার বাইচ্যা য়েডে বাঁধা আছে। য়িয়ানর উঅর কেউ হনঅ দিনঅ নঅঅ চরে।
41011003	তোঁয়ারা য়িয়ান খুলিয়েনে এডে লই আইয়্যো। যুদি কেউ তোঁয়ারারে ফুছার গরে, ‘কিঅর লাই তোঁয়ারা ইয়ান গইত্যা লাইগ্যো?’ তইলে হইয়্যো, ‘উজুরর দরহার আছে; তেঁই য়িয়ানরে তরাতরি গরিয়েনে ফিরাই দিবো।’”
41011004	তহন য়িতারা যাইয়েনে দেকিল্ গাধার বাইচ্যাউয়া রাস্তার উঅর ঘরর দরজার হাছে বাঁধা আছে। য়িতারা যহন বাইচ্যাউয়ার বাঁধনি খুইল্‌তো আছিল্,
41011005	তহন যারা য়েডে থিয়াই আছিল্ য়িতারা হইল্, “তোঁয়ারা কি গইত্যা লাইগ্যো? গাধার বাইচ্যাউয়া খুইল্‌তা লাইগ্যো কিঅর লাই?”
41011006	ইসা যেগিন হইতো হইয়্যেল্ উম্যতঅক্যলে মানুষঅক্যলরে য়েগিনই হইল্। তহন মানুষঅক্যলে গাধাউয়া লই যাইতো দিল্।
41011007	য়িতারা য়েই গাধার বাইচ্যাউয়া ইসার হাছে আনিয়েনে য়িয়ানর উঅর য়িতারার গাআর চাদ্যর বিছাই দিল্। ইসা য়িয়ানর উঅরদি বোইল্।
41011008	বউত মানুষ য়িতারার গাআর চাদ্যর রাস্তার উঅরদি বিছাই দিল্, আর অইন্যতারা মাঢর গাছফালার ত্যুন ফাতা উদ্যা ঢেইল হাডি আনিয়েনে ফথত ছিঁডাই দিল্।
41011009	যারা ইসার সাম্‌নদি আর ফিছদি যাইতো আছিল্ য়িতারা চিল্যাইয়েনে হইতো লাগিল্, “মারহাবা! মাবুদর নামে যিবা আইয়্যের তেঁইর ফশংসা অক।
41011010	আঁরার বাবা দাউদর যে রাইজ্য আইয়্যের য়িয়ানর ফশংসা অক। বেহেস্‌ততঅ মারহাবা!”
41011011	ইসা জেরুজালেমত যাইয়েনে বায়তুল মোকাদ্যসত ঢুকিল্ আর চাইরোমিক্যার বেক কিছুই খিয়াল গরিল্, কিন্তু বেইল্ গেইয়্যেল্ গই বুলি তেঁইর বারজন উম্যতরে লইয়েনে তেঁই বেথানিয়াত গেল্ গই।
41011012	ফরর দিন যহন য়িতারা বেথানিয়া ছারিয়েনে যাইতো গই আছিল্ তহন ইসার ভুগ লাগিল্।
41011013	তহন ডোংগুলা ফল ফাগিবার সময় নঅ আছিল্, কিন্তু তঅ তেঁই দুরর ত্যুন ফাতা দিয়েনে ঝাফাইন্যা উগ্যুয়া ডোংগুলা গাছ দেকিয়েনে য়িয়ানত হনঅ ফল আছে কিনা য়িয়ান চাইতো গেল্। হাছে যাইয়েনে তেঁই য়িয়ানত ফাতা বাদে আর কিছুই দেকিত্ নঅ ফাইল্।
41011014	য়িয়ানর লাই তেঁই য়েই গাছ্যুয়ারে হইল্, “আর হনঅ দিনঅ কেউ যেন্ তোঁয়ার ফল নঅ হ্যাআ।” উম্যতঅক্যলে তেঁইর এই হতা উনিত্ ফাইল্।
41011015	জেরুজালেমত ফোঁছিয়েনে ইসা বায়তুল মোকাদ্যসত ঢুকিল্ আর য়েডে যারা বেচা-কিনা গইত্যো আছিল্ য়িতারারে দুঁরাই দিল্। তেঁই টিঁয়া বদল গরি দিবার মানুষঅক্যলর টেবিল আর যারা হইতোর বেইচ্‌তো আছিল্ য়িতারার বইবার জাগা উল্‌টাই ফেলিল্।
41011016	বায়তুল মোকাদ্যসর উঢানর মইধ্য দিয়েনে তেঁই হনঅ বেচা-কিনার জিনিস লইয়েনে যাইতো নঅ দিল্।
41011017	ফরদি শিক্যা দিবার সমত তেঁই য়েই মানুষঅক্যলরে হইল্, “কিতাবত কি এই হতা লেহ্যা নাই দে, ‘আঁর ঘররে বেক জাতির মুনাজাতর ঘর হোয়া অইবো’? কিন্তু তোঁয়ারা ইয়ানরে ডাহাইতোর আড্যাহ্যানা গরি তুইল্যো।”
41011018	মেইন ইমামঅক্যল আর আলেমঅক্যলে এই হতা উনিয়েনে ইসারে মারি ফেলিবার উফায় টোয়াইতো লাগিল্। য়িতারা তেঁইরে ডরাইতো, হারন মানুষঅক্যলে তেঁইর শিক্যাত আচ্যাইয্য অই গেইয়্যেল্।
41011019	আঁজুইন্যা অইলে ফর উম্যতঅক্যলরে লইয়েনে তেঁই শঅরর বাইরে গেল্ গই।
41011020	বেইন্যা য়েই ফথদি আইবার সমত উম্যতঅক্যলে দেকিল্ য়েই ডোংগুলা গাছ্যুয়া য়িঁওর উদ্যা উয়াই গেইয়্যে।
41011021	ইসার হতা মনত গরিয়েনে ফিতর ইসারে হইল্, “উজুর, সঅন, যে ডোংগুলা গাছ্যুয়ারে অনে বদ্‌দোয়া দিয়্যিলান য়িয়ান উয়াই গেইয়্যে।”
41011022	তহন ইসা হইল্, “আল্লাহ্‌র উঅরদি বিশ্যাস রাক।
41011023	আঁই তোঁয়ারারে আঁসাই হইর, যুদি কেউ দিলত হনঅ সন্দঅ নঅ রাকিয়েনে এই ফাআরগানরে হঅ, ‘উঢি সাগরত যাইয়েনে ফর,’ আর বিশ্যাস গরে দে, য়িবা যিয়ান হইয়্যে য়িয়ানই অইবো, তইলে য়িবার লাই য়িয়ানই গরা অইবো।
41011024	য়িয়ানর লাই আঁই তোঁয়ারারে হইর, মুনাজাতর মইধ্যে তোঁয়ারা যা কিছু চঅ, বিশ্যাস গইজ্যো তোঁয়ারা য়েগিন ফাইয়্যো, আর তোঁয়ারার লাই য়িয়ানই অইবো।
41011025	তোঁয়ারা যহন মুনাজাত গর তহন কেউঅর বিরুদ্যে যুদি তোঁয়ারার হনঅ হতা থাকে তইলে য়িবারে মাফ গইজ্যো, যেন্ তোঁয়ারার বেহেস্‌তি বাবা তোঁয়ারারঅ গুনাহ্ মাফ গরিত্ ফারে।”
41011027	ফরদি ইসা আর তেঁইর উম্যতঅক্যলে আবার জেরুজালেমত গেল্। তেঁই বায়তুল মোকাদ্যসত আঁঢি বেরার এন্ সমত মেইন ইমামঅক্যল, আলেমঅক্যল আর বুরা নেতাঅক্যল তেঁইর হাছে আইয়েনে ফুছার গরিল্,
41011028	“তুঁই হঅন অধিকারে এগিন গইত্যা লাইগ্যো? হনে তোঁয়ারে এই অধিকার দিয়্যে?”
41011029	জোয়াবে ইসা হইল্, “আঁই অনরারে উগ্যুয়া হতা ফুছার গইজ্যোম। অনরা যুদি আঁরে জোয়াব দিত ফারন তইলে আঁইঅ অনরারে হইয়্যোম আঁই হঅন অধিকারে এগিন গরির।
41011030	হঅন চাই, তরিকাবন্দি দিবার অধিকার ইয়াহিয়া আল্লাহ্‌র হাছর ত্যুন ফাইয়্যেল্, না মানুষর হাছর ত্যুন ফাইয়্যেল্?”
41011031	তহন য়িতারা নিজরার মইধ্যে এই আলোচানা গরিল্, “আঁরা যুদি হই, ‘আল্লাহ্‌র হাছর ত্যুন,’ তইলে য়িবা হইবো, ‘তইলে অনরা তেঁইরে বিশ্যাস নঅঅ গরন কিঅর লাই?’
41011032	আবার যুদি হই, ‘মানুষর হাছর ত্যুন’ তইলে?” য়িতারা মানুষঅক্যলরে ডরাইতো, হারন বেক্যিনে ইয়াহিয়ারে আঁসাই একজন নবি বুলি মনে গইত্যো।
41011033	য়িয়ানর লাই য়িতারা হইল্, “আঁরা নঅ জানি।” তহন ইসা হইল্, “তইলে আঁইঅ অনরারে নঅ হইয়্যোম আঁই হঅন অধিকারে এগিন গরির।”
41012001	ইয়ার বাদে ইসা গল্ফর মইধ্য দিয়েনে য়িতারার হাছে শিক্যা দিতো লাগিল্। তেঁই হইল্, “একজন মানুষ উগ্যুয়া আংগুর খেত গরিয়েনে য়িয়ানর চাইরোফাশদি বেড়া দিল্। ফরদি তেঁই আংগুর রস গরিবার লাই উগ্যুয়া গাঁতা কুদিল্ আর উগ্যুয়া উচুল ফাআরা ঘর বানাইল্। ফরদি তেঁই হয়েকজন চাষির হাছে খেতগান ইজারা দিয়েনে বিদেশত গেল্ গই।
41012002	ফল ফাগিবার সমত তেঁই য়েই ফলর ভাগ লই আইবার লাই একজন গোলামরে য়েই চাষিঅক্যলর হাছে ফাটাই দিল্।
41012003	কিন্তু য়েই চাষিঅক্যলে য়েই গোলামরে ধরিয়েনে মারিল্ আর হ্যালি আতে ফাটাই দিল্।
41012004	তহন মালিক আরেকজন গোলামরে য়িতারার হাছে ফাটাইল্। চাষিঅক্যলে য়িবার মাথাত আঘাত গরিল্‌ আর য়িবার লগে বউত হ্যারাফ বেবার গরিল্।
41012005	তেঁই তঅঅ আরেকজনরে ফাটাইল্। য়িবারে চাষিঅক্যলে মারি ফেলিল্। ফরদি তেঁই আরো বউতজনরে ফাটাইল্, কিন্তু য়িতারার মইধ্যে হয়েকজনরে য়িতারা মাইরধোইর গরিল্‌ আর অইন্যতারারে মারিই ফেলিল্।
41012006	“য়েডে ফাটাইতো মালিকর হ্যালি আর একজন বাকি আছিল্। য়িবা আছিল্ তেঁইর মহব্যতর ফোয়া। তেঁই অঅক শেষে ফোয়াউয়ারে ফাটাই দিল্; ভাবিল্, ‘য়িতারা অন্তত আঁর ফোয়ারে সম্যান গরিবো।’
41012007	কিন্তু য়েই চাষিঅক্যলে নিজরার মইধ্যে হোয়াহই গইত্যো লাগিল্, ‘ইবাই তঅ ফরদি সম্‌বত্যির মালিক অইবো। চল, আঁরা য়িবারে মারি ফেলি, তইলে আঁরাই সম্‌বত্যির মালিক অইয়্যোম।’
41012008	য়িতারা ফোয়াউয়ারে ধরিয়েনে মারি ফেলিল্ আর আংগুর খেতর বাইরে ফেলি দিল্।
41012009	“তইলে হঅন চাই, আংগুর খেতর মালিক কি গরিবো? তেঁই আইয়েনে য়েই চাষিঅক্যলরে মারি ফেলিবো আর আংগুর খেতগান অইন্যতারার আতত দিবো।
41012010	অনরা ফাক কিতাবত ফইজ্যোন দে নঅ না, ‘রাজমিস্‌তিরিঅক্যলে যে ফাত্যোরগান বাতিল গরি দিয়্যেল্ য়িয়ানই বেক্যিনর ত্যুন দরহারি ফাত্যোর অই উঢিল্;
41012011	মাবুদই ইয়ান গরিল্, আর য়িয়ান আঁরার চোগত বউত আচ্যাইয্য লাগে’?”
41012012	তহন য়েই ধর্মনেতাঅক্যল ইসারে ধইত্যো চাইল্, হারন য়িতারা বুইজ্যেল্ দে, গল্ফগান ইসা য়িতারার বিরুদ্যে হইয়্যে। কিন্তু য়িতারা মানুষঅক্যলর ডরে ইসারে ছারিয়েনে গেল্ গই।
41012013	ফরদি য়েই ধমর্নেতাঅক্যলে ইসারে তেঁইর হতার ফাঁদত ধরিবার লাই হয়েকজন ফরিশি আর হেরোদিয়রে ফাটাই দিল্।
41012014	য়িতারা ইসার হাছে আইয়েনে হইল্, “উজুর, আঁরা জানি অনে একজন সত্ মানুষ। মাইন্‌ষ্যে কি মনত গরিবো নঅ গরিবো, য়িয়ানত অনর কিছ্যু নঅ আইয়্যে যাআ, হারন অনে কেউঅর মুক চাইয়েনে কিছু নঅ গরন। অনে সইত্য গরিয়েনে আল্লাহ্‌র ফথর বিষয়ে শিক্যা দিই থাকন। এহন অনে হঅন, মুসার শরিয়ত অনুযায়ি রোম বাদশারে কি হ্যাজানা দঅন উচিত না?
41012015	আঁরা তেঁইরে হ্যাজানা দিয়োম কি নঅ দিয়োম?” ইসা য়িতারার ভন্ডামি বুঝিত্ ফারিয়েনে হইল্, “অনরা কিঅর লাই আঁরে ফরিক্যা গইত্যা লাইগ্যোন? আঁরে উগ্যুয়া দিনার আনিয়েনে দেহ্যন।”
41012016	য়িতারা উগ্যুয়া দিনার আনিলে ফর ইসা য়িতারারে ফুছার গরিল্, “ইয়ানর উঅরে এই ছবি আর নাম হার?” য়িতারা হইল্, “রোম বাদশার।”
41012017	ইসা য়িতারারে হইল্, “যেগিন বাদশার য়েগিন বাদশারে দঅন, আর যেগিন আল্লাহ্‌র য়েগিন আল্লাহ্‌রে দঅন।” ইসার এই হতাত য়িতারা তাইজ্যব অই গেল্।
41012018	হয়েকজন সদ্যুকি ইসার হাছে আইল্। সদ্যুকিঅক্যলর মতে মরাঅক্যলর জিন্দা অই উঢন বুলি কিছু নাই। ইয়ারন লাই য়িতারা তেঁইরে ফুছার গরিল্,
41012019	“উজুর, মুসা আঁরার লাই এই হতা লেকি গেইয়্যে, ‘যুদি হনঅ মানুষর ভাই ফোয়াছা নঅ অঅন অবস্তাত বউ রাকিয়েনে মরি যাআ তইলে য়েই মানুষ য়িবার ভাইঅর বউঅরে বিয়া গরিবো আর ভাইঅর অইয়েনে য়িবার বংশ রক্যা গরিবো।’
41012020	বউত ভালা, য়িতারা সাত ভাই আছিল্। ফইল্যাজন বিয়া গরিয়েনে ফোয়াছা নঅ অঅন অবস্তাত মরি গেল্।
41012021	তহন দিতিয়জন ভাইঅর রারি বউঅরে বিয়া গরিল্, কিন্তু য়িবাঅ ফোয়াছা নঅ অঅন অবস্তাত মরি গেল্। তিতিয়জনর অবস্তাঅ য়েইল্যাই অইল্।
41012022	এন্ গরিয়েনে সাতজনর কেউঅর ফোয়ামাইয়্যা নঅ অইল্। শেষদি য়েই মাইয়্যাফোয়াউয়াঅ মরি গেল্।
41012023	তইলে মরা মানুষগিন যহন জিন্দা অইয়েনে উঢিবো তহন য়িবা হার বউ অইবো? হারন সাতজনর ফত্যিজনই তঅ য়িবারে বিয়া গইজ্যেল্।”
41012024	জোয়াবে ইসা হইল্, “অনরা ভুল গইত্যা লাইগ্যোন, হারন অনরা কিতাবঅ নঅ জানন আর আল্লাহ্‌র শক্তির বিষয়েঅ নঅ জানন।
41012025	মরা মানুষঅক্যল যহন জিন্দা অইয়েনে উঢিবো তহন য়িতারা বিয়াঅ গইত্যো নঅ আর য়িতারারে বিয়া দেয়াঅ অইতো নঅ; তহন য়িতারা ফেরেস্‌তাঅক্যলর মতন অইবো।
41012026	মরাঅক্যলর জিন্দা অইয়েনে উঢিবার বিষয়ে নবি মুসার কিতাবত লেহ্যা জলন্ত ঝোফর হতা কি অনরা নঅঅ ফরন দে, আল্লাহ্ তেঁইরে হইল্, ‘আঁই ইব্রাহিমর আল্লাহ্, ইসহাকর আল্লাহ্ আর ইয়াকুবর আল্লাহ্’?
41012027	আল্লাহ্ তঅ মরাঅক্যলর আল্লাহ্ নঅঅ, তেঁই জিন্দাঅক্যলরই আল্লাহ্। অনরা বউত ভুল গইত্যা লাইগ্যোন।”
41012028	একজন আলেম য়েডে আইয়েনে য়িতারার বারাবারি উনিল্। ইসা দে য়িতারারে উফযুক্ত জোয়াব দিয়্যে য়িয়ান খিয়াল গরিয়েনে য়িবা তেঁইরে ফুছার গরিল্, “তোরাত শরিফর মইধ্যে বেক্যিনর ত্যুন দরহারি উকুম হন্যান?”
41012029	জোয়াবে ইসা হইল্, “বেক্যিনর ত্যুন দরহারি উকুম অইল্, ‘বনি-ইসরাইলঅক্যল, উন, আঁরার মাবুদ আল্লাহ্ এক।
41012030	তোঁয়ারা ফত্যিজন তোঁয়ারার গোডা দিল্, গোডা ফরান, গোডা মন আর বেক শক্তি দিয়েনে তোঁয়ারার মাবুদ আল্লাহ্‌রে মহব্যত গরিবা।’
41012031	য়িয়ানর ফরর দরহারি উকুম অইল্ এই, ‘তোঁয়ার ফতিবাসিরে নিজর মতন মহব্যত গরিবা।’ এই দুইয়ান উকুমর ত্যুন ডঁর উকুম আর কিছুই নাই।”
41012032	তহন য়েই আলেম হইল্, “উজুর, বউত ভালা হতা। অনে আঁসা হতাই হইয়্যোন দে, আল্লাহ্ এক আর তেঁই বাদে আর হনঅ মাবুদ নাই।
41012033	আর গোডা দিল্, বেক বুদ্যি ও বেক শক্তি দিয়েনে তেঁইরে মহব্যত গরন ও ফতিবাসিরে নিজর মতন মহব্যত গরন ফশু আর অইন্য বেক হোরবানির ত্যুন বউত বেশি দরহারি।”
41012034	ইসা যহন দেকিল্ য়েই আলেম্যুয়া বউত বুদ্যিমানর মতন জোয়াব দিয়্যে তহন তেঁই য়িবারে হইল্, “আল্লাহ্‌র রাইজ্যর ত্যুন অনে বেশি দুরে নঅন।” য়েই সময়র ত্যুন ইসারে আর হনঅ ফ্রশ্ন ফুছার গইত্যে কেউঅর সঅস নঅ অইল্।
41012035	ইসা বায়তুল মোকাদ্যসত শিক্যা দিবার সমত ফুছার গরিল্, “আলেমঅক্যলে কেন্ গরিয়েনে হঅ মসিহ্ দাউদর বংশধর?
41012036	দাউদ তঅ ফাক রুহ্‌র ফরিচালানায় হইয়্যে, ‘মাবুদ আঁর ফভুরে হইল্, যেতক্যন না আঁই তোঁয়ার শত্রুঅক্যলরে তোঁয়ার ঠেংগর তলাত রাকি, য়েতক্যন তুঁই আঁর ডাইন মিক্যাদি বইয়্যো।’
41012037	দাউদ নিজেই তঅ তেঁইরে ফভু হইয়্যে, তইলে কেন্ গরিয়েনে মসিহ্ তেঁইর বংশধর অইত্ ফারে?” বউত মানুষ খুশি মনে ইসার হতা উইন্‌তো আছিল্।
41012038	শিক্যা দিতে দিতে ইসা হইল্, “আলেমঅক্যলর সমন্দে সাবধান অঅ। য়িতারা লাম্বা লাম্বা জুব্যা ফিঁদি বেরাআ আর আঁট-বাজারত সম্যান ফাইতো চাআ।
41012039	য়িতারা মজলিস হ্যানাত মেইন মেইন আসনত আর হ্যানার সমত সম্যানর জাগাত বইস্‌তো চাআ।
41012040	এক মিক্যাদি য়িতারা মানুষরে দেহ্যাইবার লাই লাম্বা লাম্বা মুনাজাত গরে, অইন্য মিক্যাদি রারিঅক্যলর সম্‌বত্যি দহল গরে। এই মানুষঅক্যলর বউত বেশি আজাব অইবো।”
41012041	ইয়ার ফরদি ইসা বায়তুল মোকাদ্যসর দান বক্‌সর হাছে বইয়েনে মানুষঅক্যলর টিঁয়া ফুইসা দান গরন খিয়াল গইত্যো আছিল্। বউত ফুইসাআলা মানুষ বউত টিঁয়া ফুইসা দিল্।
41012042	ফরদি একজন গরিব রারি আইয়েনে হ্যালি দুয়া ফুইসা রাকিল্।
41012043	তহন ইসা তেঁইর উম্যতঅক্যলরে ডাকিয়েনে হইল্, “আঁই তোঁয়ারারে আঁসাই হইর, এই গরিব রারি অইন্য বেক্যিনর ত্যুন বউত বেশি এই দান বক্‌সত রাকিল্।
41012044	য়েই মানুষঅক্যলে য়িতারার বউত ধনর ত্যুন দান গইজ্যে, কিন্তু এই মাইয়্যাফোয়াউয়ার অভাব থাকিলেঅ বাঁচি থাকিবার লাই য়িবার যেগিন আছিল্ বেক্যিনই দিই দিল্।”
41013001	ইসা বায়তুল মোকাদ্যসর ত্যুন যহন বাইর অই যাইতো আছিল্ তহন তেঁইর একজন উম্যত তেঁইরে হইল্, “উজুর, সঅন, হত ডঁর ডঁর ফাত্যোর, আর কি সুন্দর সুন্দর বিল্‌ডিং!”
41013002	ইসা তেঁইরে হইল্, “তুঁই তঅ এই ডঁর ডঁর বিল্‌ডিংগিন দেইক্‌তা লাইগ্যো, কিন্তু এগিনর উগ্যুয়া ফাত্যোরঅ আর উগ্যুয়া ফাত্যোরর উঅর থাইক্‌তো নঅ; বেক্যিনই ভাঁগি ফেলা অইবো।”
41013003	ফরদি ইসা যহন বায়তুল মোকাদ্যসর উল্‌টা মিক্যার জৈতুন ফাআরর উঅরদি বই আছিল্ তহন ফিতর, ইয়াকুব, ইউহোন্যা আর আন্দ্রিয় তেঁইরে গোফনত ফুছার গরিল্,
41013004	“অনে আঁরারে হঅন, হঁত্যে এগিন অইবো? হন্ চিন্য দেকিয়েনে আঁরা বুঝিত্ ফইজ্যোম এগিন ফুরন অইবার সময় আইস্যে?”
41013005	ইসা য়িতারারে হইল্, “চাইয়্যো, কেউ যেন্ তোঁয়ারারে নঅ ঠগাআ।
41013006	বউত কেউ আঁর নাম নিয়েনে আই হইবো, ‘আঁইই য়িবা’ আর বউত কেউঅরে ঠগাইবো।
41013007	যহন তোঁয়ারা যুদ্যর আবাজ আর যুদ্যর হ্যবরাহ্যবর উনিবা তহন নঅ ডরাইয়্যো। এগিন অইবোই, কিন্তু তহনঅ শেষ নঅ।
41013008	এক জাতি অইন্য জাতির বিরুদ্যে, এক রাইজ্য অইন্য রাইজ্যর বিরুদ্যে যুদ্য গরিবো। বউত জাগাত ভুসাল আর দুর্বিক্য অইবো। কিন্তু এগিন হ্যালি যন্ত্রনার শুরু।
41013009	“তোঁয়ারা সতর্ক থাইক্যো। মাইন্‌ষ্যে তোঁয়ারারে বিচারর মিটিংগর মানুষঅক্যলর আতত ধরাই দিবো আর মজলিস হ্যানাত বেত মারিবো। আঁর লাই দেশর শাসনহত্যা আর বাদশাঅক্যলর সাম্‌নদি তোঁয়ারার ত্যুন থিঅন ফরিবো। য়িতারার সাম্‌নদি আঁর বিষয়ে তোঁয়ারার ত্যুন সাক্যি দঅন ফরিবো।
41013010	বেক জাতির হাছে ফইল্যাদি আল্লাহ্‌র দেয়া সুহ্যবর তবলিগ গরন ফরিবো।
41013011	যহন তোঁয়ারারে ধরিয়েনে বিচারর লাই লই যাইবো তহন কি হঅন ফরিবো য়িয়ান আগর ত্যুন চিন্তা নঅ গইজ্যো। য়েই সমত যে হতা তোঁয়ারারে হই দেয়া অইবো তোঁয়ারা য়েগিনই হইবা, হারন তোঁয়ারাই দে হইবা য়িয়ান নঅ বরং ফাক রুহ্‌ই হতা হইবো।
41013012	“ভাই ভাইঅরে, বাবা ফোয়ারে মারি ফেলিবার লাই ধরাই দিবো। ফোয়ামাইয়্যাঅক্যলে মা বাবার বিরুদ্যে থিয়াইয়েনে য়িতারারে খুন গরাইবো।
41013013	আঁর লাই বেক্যিনে তোঁয়ারারে ঘিনা গরিবো, কিন্তু যিবা শেষ ফইয্যন্ত ইস্তির থাকিবো য়িবা উদ্যার ফাইবো।
41013014	“সবর্নাশা ঘিনার জিনিস যেডে থাকন উচিত নঅঅ, তোঁয়ারা যহন য়েগিন য়েডে থাইক্‌তো দেকিবা — যে ফরে তেএ বুঝক্ — তহন যারা এহুদিয়াত থাকিবো য়িতারা ফাআরি এলাহাত ধাই যঅক।
41013015	যিবা ছাদর উঅরদি থাকিবো য়িবা কিছু নিবার লাই নিচে নামিয়েনে ঘরত নঅ ঢুকক।
41013016	যিবা খেতর মইধ্যে থাকিবো য়িবা গাআর চাদ্যর নিবার লাই নঅ ফিরক।
41013017	তহন যারা গভির্তা আর যারা ফোয়াছারে বুগর দুধ হ্যাবা য়িতারার অবস্তা কি বিরাটই না অইবো!
41013018	মুনাজাত গর যেন্ এগিন শিতহালে নঅ অঅ,
41013019	হারন য়েই সমত এন্ হষ্ট অইবো যেগিন দুনিয়ার সিষ্টির ত্যুন এই ফইয্যন্ত নঅঅ অঅ ও তার ফরেঅ আর অইতো নঅ।
41013020	মাবুদ যুদি য়েই দিনগিন হমাই নঅ দিতো তইলে কেউই নঅ বাঁইচ্‌তো। কিন্তু তেঁইর বাছাই গরা বান্দাঅক্যলর লাই য়েই দিনগিন আল্লাহ্ হমাই দিয়্যে।
41013021	য়েই সমত যুদি কেউ তোঁয়ারারে হঅ, ‘চঅ, মসিহ্ এডে,’ বা ‘চঅ, মসিহ্ য়েডে,’ তোঁয়ারা বিশ্যাস নঅ গইজ্যো;
41013022	হারন ভন্ড মসিহ্অক্যল আর নবিঅক্যল আইবো আর বউত কেরামতি হাম গরিবো, যেন্ আল্লাহ্‌র বাছাই গরা বান্দাঅক্যলরে সম্ভব অইলে ঠগাইত ফারে।
41013023	তোঁয়ারা কিন্তু সতর্ক থাইক্যো। আঁই তোঁয়ারারে আগদিই বেক কিছু হই রাকিলাম।
41013024	“য়েই সময়র হষ্টর ঠিগ ফরদিই সুয্য আঁধার অই যাইবো, চাঁন আর ফঅর দিতো নঅ,
41013025	তারাগিন আসমানর ত্যুন ঝরিয়েনে ফরি যাইবো ও চাঁন-সুয্য-তারা আর ইস্তির থাইক্‌তো নঅ।
41013026	য়েই সমত মাইন্‌ষ্যে ইব্‌নে আদমরে মআ শক্তি আর মইমার লগে মেউলার মইধ্যে দুনিয়াত আইস্‌তো দেকিবো।
41013027	তেঁই তেঁইর ফেরেস্‌তাঅক্যলরে ফাটাইয়েনে দুনিয়ার এক সিমানার ত্যুন অইন্য সিমানা ফইয্যন্ত চাইরো মিক্যার ত্যুন আল্লাহ্‌র বাছাই গরা বান্দাঅক্যলরে জমায়েত গরিবো।
41013028	“ডোংগুলা গাছ দেকিয়েনে শিক্যা লাভ গর। যহন য়িয়ানর ঢেইল-ফালা নরম অইয়েনে য়িয়ানত ফাতা বাইর অঅ তহন তোঁয়ারা জানিত্ ফার দে, গরমহাল আইস্যে।
41013029	য়েন্‌গরিয়েনে যহন তোঁয়ারা দেকিবা এগিন ঘটের তহন বুঝিত্ ফারিবা দে, ইব্‌নে আদম হাছে আই গেইয়্যে, এন্ কি, দরজাত আজির।
41013030	আঁই তোঁয়ারারে আঁসাই হইর, যেঁত্যে এগিন ঘটিবো য়েঁত্যেঅ এই হালর কিছু মানুষ বাঁচি থাকিবো।
41013031	আসমান আর জবিন শেষ অই যাইবো কিন্তু আঁর হতা চিরদিন থাকিবো।
41013032	“য়েই দিন আর য়েই সময়র হতা কেউ নঅ জানে – বেহেস্‌তর ফেরেস্‌তাঅ নঅ, ফোয়াঅ নঅ, হ্যালি বাবাই জানে।
41013033	তোঁয়ারা সাবধান অঅ, সতর্ক থাক আর মুনাজাত গর, হারন য়েই দিন হঁত্যে আইবো য়িয়ান তোঁয়ারা নঅ জান
41013034	য়েই দিন্যান আইবো এন্ একজন মানুষর মতন গরিয়েনে যিবা বিদেশ যাআর। বাড়ি ছারিয়েনে যাইবার আগদি তেঁই গোলামঅক্যলর আতত বেক দায়িত্য দিল্। তেঁই ফত্যি গোলামরে য়িবার হাম দিল্ আর দারোয়ানরে অঅজাগ থাইক্‌তো হইল্।
41013035	“তোঁয়ারাঅ এন্ গরিয়েনে অঅজাগ থাক, হারন বাড়ির মালিক আঁজুইন্যা, কি আধা রাইতত, কি ফজর রাইতত, কি বেইন্যা আইবো য়িয়ান তোঁয়ারা নঅ জান।
41013036	আতিক্যা তেঁই আইয়েনে যেন্ নঅ দেকে তোঁয়ারা ঘুম যাই থাইক্যো।
41013037	তোঁয়ারারে যেগিন হইর য়েগিন বেক্যিনরে হই, অঅজাগ থাক।”
41014001	উদ্যার ইদ আর ইষ্টছারা রুটির ইদর তহন হ্যালি আর দুইদিন বাকি। মেইন ইমামঅক্যল আর আলেমঅক্যলে গোফনত ইসারে ধরিয়েনে মারি ফেলিবার সুযোগ টোয়াইতো আছিল্।
41014002	য়িতারা হইল্, “ইদর সমত নঅঅ; মানুষঅক্যলর মইধ্যে গোলমাল অইত্ ফারে।”
41014003	ইসা তহন বেথানিয়াত চামরা বেরাইম্যা শিমোনর বাড়িত আছিল্। তেঁই যহন হ্যাইতো আছিল্ তহন একজন মাইয়্যাফোয়া উগ্যুয়া সাদা ফাত্যোরর বোতলত গরিয়েনে বউত দামি আর হ্যাঁটি আঁতর আনিল্। বোতল্যুয়া ভাঁগিয়েনে য়িবা ইসার মাথাত য়েই আঁতর ঢালি দিল্।
41014004	য়েডে যারা আজির আছিল্ য়িতারার মইধ্যে হয়েকজন বিরক্ত অইয়েনে একজন অইন্যজনরে হইতো লাগিল্, “এইল্যা গরিয়েনে আঁতর নষ্ট গরা অইল্ কিঅর লাই?
41014005	এগিন বেচিলে তঅ তিনশ দিনাররঅ বেশি অইতো আর য়েগিন গরিবঅক্যলরে দেয়া যাইতো।” এই হতা হইয়েনে য়িতারা মাইয়্যাফোয়াউয়ারে গালাগালি গইত্যো লাগিল্।
41014006	তহন ইসা হইল্, “থাম, তোঁয়ারা কিঅর লাই য়িবারে দুক্য দিতা লাইগ্যো? য়িবা তঅ আঁর লাই ভালা হামই গইজ্যে।
41014007	গরিবঅক্যল অক্যল সমত তোঁয়ারার মাঝে আছে, আর যহন ইছ্যা তহনই তোঁয়ারা য়িতারারে সাইয্য গরিত্ ফার, কিন্তু আঁরে তোঁয়ারা অক্যল সমত ফাইতা নঅ।
41014008	য়িবা যেগিন ফাইজ্যে য়েগিন গইজ্যে। আঁরে হব্যরর লাই তৈয়ার গরিবার লাই য়িবা আগদিই আঁর গাআর উঅর আঁতর ঢালি দিয়্যে।
41014009	আঁই তোঁয়ারারে আঁসাই হইর, দুনিয়ার যে হনঅ জাগাত আল্লাহ্‌র দেয়া সুহ্যবর তবলিগ গরা অইবো, য়েডে এই মাইয়্যাফোয়াউয়ার হতা মনত গরাই দিবার লাই য়িবার এই হামর হতাঅ হোয়া অইবো।”
41014010	ইয়ার ফর এহুদা ইষ্কারিয়োত নামর য়েই বারজন উম্যতর মইধ্যে একজন ইসারে ধরাই দিবার লাই মেইন ইমামঅক্যলর হাছে গেল্।
41014011	ইমামঅক্যলে এহুদার হতা উনিয়েনে খুশি অইল্ আর য়িবারে টিঁয়া দিবো বুলি হতা দিল্। তহন এহুদা ইসারে ধরাই দিবার লাই সুযোগ টোয়াইতো লাগিল্।
41014012	ইষ্টছারা রুটির ইদর ফইল্যা দিনত উদ্যার ইদর হ্যানার লাই ভেরার বাইচ্যা জবাই গরা অইতো। য়িয়ানর লাই উম্যতঅক্যলে ইসারে ফুছার গরিল্, “অনর লাই উদ্যার ইদর হ্যানা হডে যাইয়েনে আঁরারে রেডি গইত্যো হঅন?”
41014013	তহন ইসা তেঁইর দুইজন উম্যতরে এই হইয়েনে ফাটাই দিল্, “তোঁয়ারা শঅরত যঅ। য়েডে এন্ একজন মরতফোয়ার দেহ্যা ফাইবা, যিবা উগ্যুয়া ঠিল্যাত গরিয়েনে ফানি লই যাআর। তোঁয়ারা য়িবার ফিছদি ফিছদি যাইয়্যো।
41014014	য়িবা যে বাড়িত ঢুকিবো য়েই বাড়ির মালিকরে হইয়্যো, ‘ওস্তাদ হইয়্যে, উম্যতঅক্যলর লগে যেডে আঁই উদ্যার-ইদর হ্যানা হ্যাইত্ ফারি আঁর য়েই মেঅমানহ্যানাগান হডে?’
41014015	ইয়ানত য়িবা তোঁয়ারারে উঅররতালার উগ্যুয়া সাজাইন্যা ডঁর ঘর দেহ্যাই দিবো। বেক কিছু য়েডেই রেডি গইজ্যো।”
41014016	তহন উম্যতঅক্যলে যাইয়েনে শঅরত ঢুকিল্, আর ইসা যেইল্যা হইয়্যেল্ বেক কিছু য়েইল্যাই দেকিত্ ফাইল্ আর উদ্যার ইদর হ্যানা রেডি গরিল্।
41014017	আঁজুইন্যা অইলে ফর ইসা য়েই বারজনরে নিয়েনে য়েডে গেল্।
41014018	য়িতারা যহন বইয়েনে হ্যাইতো আছিল্ তহন ইসা হইল্, “আঁই তোঁয়ারারে আঁসাই হইর, তোঁয়ারার মইধ্যে একজন আঁরে ধরাই দিবো, আর য়িবা আঁর লগে হ্যাআর।”
41014019	উম্যতঅক্যলে দুক্যিত অইল্ আর একজনর ফর আরেকজন হইতো লাগিল্, “য়িবা কি আঁই, উজুর?”
41014020	ইসা য়িতারারে হইল্, “য়িবা এই বারজনর মইধ্যে একজন, যিবা আঁর লগে ফেঁলার মইধ্যে রুটি ডুফার।
41014021	ইব্‌নে আদমর মিত্যুর বিষয়ে ফাক্ কিতাবত যেগিন লেহ্যা আছে তেঁই য়েন্ গরিয়েনেই মরি যাইবো ঠিগ, কিন্তু আয় হায় য়েই মানুষ, যিবা তেঁইরে ধরাই দেএ! য়েই মানুষর জন্ম নঅ অইলেই বরং য়িবার ফক্যে ভালা অইতো।”
41014022	হ্যানা-দানা চলের এন্ সমত ইসা রুটি নিয়েনে আল্লাহ্‌রে শুকরিয়া জানাইল্ আর য়িয়ান টুঁরা টুঁরা গরি উম্যতঅক্যলর আতত দিয়েনে হইল্, “এই লঅ, ইয়ান আঁর শরিল।”
41014023	তার ফর তেঁই ফেঁলা নিয়েনে আল্লাহ্‌রে শুকরিয়া জানাইল্ আর উম্যতঅক্যলরে দিল্। য়িতারা বেক্যিনে য়েই ফেঁলার ত্যুন হ্যাইল্।
41014024	তহন ইসা য়িতারারে হইল্, “এগিন আঁর রক্ত যেগিন বউতকেউঅর লাই দেয়া অইবো। মানুষর লাই আল্লাহ্‌র নয়া বেবস্তা আঁর এই রক্ত দিয়েনেই বআল গরা অইবো।
41014025	তোঁয়ারারে আঁসা হইর, যেতদিন আঁই আল্লাহ্‌র রাইজ্যত আংগুর ফলর রস আবার নয়া গরিয়েনে নঅ হ্যাই য়েতদিন ফইয্যন্ত আর আঁই য়েগিন হ্যাইতাম নঅ।”
41014026	ইয়ার ফরদি য়িতারা উগ্যুয়া হাউয়ালি গাইয়েনে বাইর অই জৈতুন ফাআরত গেল্।
41014027	ইসা তেঁইর উম্যতঅক্যলরে হইল্, “আঁরে লইয়েনে তোঁয়ারা বেক্যিনর মনত বাধা আইবো। ফাক্ কিতাবত লেহ্যা আছে, ‘আঁই ভেরাচরাইন্যারে মারি ফেইল্যোম, য়িয়ানত ভেরাগিন ছরাই ছিঁডাই ফরিবো।’
41014028	কিন্তু আঁরে মরার ত্যুন জিন্দা গরা অইলে ফর আঁই তোঁয়ারার আগদিই গালিলত যাইয়্যোম।”
41014029	তহন ফিতর হইল্, “বেক্যিনর মনত বাধা আইলেঅ আঁর মনত বাধা আইস্‌তো নঅ।”
41014030	ইসা য়িবারে হইল্, “আঁই তোঁয়ারে আঁসাই হইর, আজিয়া ফজর রাইতত মোরগ দুই বার ডাকিবার আগদিই তুঁই তিনবার হইবা দে, তুঁই আঁরে নঅ চিন।”
41014031	কিন্তু ফিতর আরো জোর দিয়েনে হইল্, “যুদি আঁর ত্যুন অনর লগে মরনঅ ফরে তঅঅ আঁই হনঅ দিনঅ নঅ হইয়্যোম দে, আঁই অনরে নঅ চিনি।” উম্যতঅক্যলে বেক্যিনে য়েই একই হতা হইল্।
41014032	ইয়ার ফরদি ইসা আর তেঁইর উম্যতঅক্যলে গেত্‌শিমানি নামর উগ্যুয়া জাগাত গেল্। য়েডে ইসা তেঁইর উম্যতঅক্যলরে হইল্, “আঁই যেতক্যন মুনাজাত গরি য়েতক্যন তোঁয়ারা এডে বই থাক।”
41014033	এই হতা হইয়েনে তেঁই ফিতর, ইয়াকুব আর ইউহোন্যারে নিজর লগে নিল্ ও মনত বউত দুক্য আর হষ্ট ফাইতো লাগিল্।
41014034	তেঁই য়িতারারে হইল্, “দুক্যে যেন্ আঁর ফরান বাইর অই যাআর। তোঁয়ারা এডে অঅজাগ থাক।”
41014035	তার ফরদি তেঁই এক্যানা দুরে যাইয়েনে মেডিত উইত অই ফরিয়েনে মুনাজাত গরিল্ যেন্ সম্ভব অইলে এই দুক্যর সময়গান তেঁইর হাছর ত্যুন দুর অঅ।
41014036	তেঁই হইল্, “বাবা, বাবা, তোঁয়ার হাছে তঅ বেক কিছুই সম্ভব। এই দুক্যর ফেঁলা আঁর হাছর ত্যুন তুঁই লই যঅ। তঅঅ আঁর ইছ্যা মতন নঅ অক, কিন্তু তোঁয়ার ইছ্যামতন অক।”
41014037	ইয়ার ফরদি তেঁই উম্যতঅক্যলর হাছে ফিরি আইয়েনে দেকিল্ য়িতারা ঘুম যাই ফইজ্যে। তেঁই ফিতররে হইল্, “শিমোন, তুঁই ঘুম যাইতা লাইগ্যো না? এক ঘন্টাঅ কি অঅজাগ থাকিত নঅ ফার না?
41014038	অঅজাগ থাক আর মুনাজাত গর যেন্ ফরিক্যাত নঅ ফর। দিলর ইছ্যা আছে আঁসা, কিন্তু শরিল দুবর্ল।”
41014039	ফরদি ইসা আবার যাইয়েনে য়েই একই মুনাজাত গরিল্।
41014040	ফিরি আইয়েনে তেঁই দেকিল্ আবার য়িতারা ঘুম যাই ফইজ্যে, হারন ঘুমে য়িতারার চোগ ভারি অই গেইয়্যেল্। উম্যতঅক্যলে ইসারে কি জোয়াব দিবো নঅ বুঝিল্।
41014041	তিন বারর বার ফিরি আইয়েনে তেঁই য়িতারারে হইল্, “এহনঅ তোঁয়ারা ঘুম যাইতা লাইগ্যো আর জিরাইতা লাইগ্যো না? বউত অইয়্যে। সময় আই ফইজ্যে। চঅ, ইব্‌নে আদমরে এহন গুনাহ্‌গারঅক্যলর আতত ধরাই দেয়া অঅর।
41014042	উঢ, চল আঁরা যাই। যিবা আঁরে শত্রুঅক্যলর আতত ধরাই দিবো য়িবা আই ফইজ্যে।”
41014043	ইসা তহনঅ হতা হঅর, এন্ সমত এহুদা য়েডে আইল্। য়িবা য়েই বারজন উম্যতর মইধ্যে একজন আছিল্। য়িবার লগে বউত মানুষ ছুরি আর লাঢি লই আইল্। মেইন ইমামঅক্যল, আলেমঅক্যল আর বুরা নেতাঅক্যলে এই মানুষঅক্যলরে ফাটাইয়্যেল্।
41014044	ইসারে যিবা ধরাই দিয়্যেল্ য়িবা য়েই মানুষঅক্যলর লগে উগ্যুয়া চিন্য ঠিগ গইজ্যেল্। য়িবা হইয়্যেল্, “যিবারে আঁই চুম দিয়োম, য়িবাই য়েই মানুষ। তোঁয়ারা য়িবারেই ধইজ্যো আর ফাআরা দিয়েনে লই যাইয়্যো।”
41014045	য়িয়ানর লাই এহুদা সুজা ইসার হাছে যাইয়েনে হইল্, “উজুর!” এই হতা হইয়েনেই য়িবা তেঁইরে চুম দিল্।
41014046	তহন য়েই মানুষঅক্যলে ইসারে ধরিল্।
41014047	যারা ইসার হাছে থিয়াই আছিল্ য়িতারার মইধ্যে একজন য়িবার ছুরি বাইর গরিল্ আর মআ-ইমামর গোলামরে আঘাত গরিয়েনে য়িবার উগ্যুয়া হান হাডি ফেলিল্।
41014048	ইসা য়েই মানুষঅক্যলরে হইল্, “আঁই কি ডাহাইত দে, অনরা ছুরি আর লাঢি নিয়েনে আঁরে ধইত্যা আইস্যোন?
41014049	আঁই তঅ ফত্যিদিনই অনরার মইধ্যে থাকিয়েনে বায়তুল মোকাদ্যসত শিক্যা দিতাম, কিন্তু তহন তঅ অনরা আঁরে নঅঅ ধরন। অবইশ্য কিতাবর হতা ফুরন অঅন ফরিবো।”
41014050	য়েই সমত উম্যতঅক্যলে বেক্যিনে তেঁইরে ছারিয়েনে ধাই গেল্।
41014051	একজন জোয়ান ফোয়া হ্যালি উগ্যুয়া চাদ্যর ফিঁদিয়েনে ইসার ফিছদি ফিছদি যাইতো আছিল্।
41014052	মানুষঅক্যলে যহন তেঁইরে ধরিল্ তহন য়িবা চাদ্যরগান ছারি দিয়েনে ল্যাংটা অবস্তাত ধাই গেল্।
41014053	য়েই মানুষঅক্যলে ইসারে নিয়েনে মআ-ইমামর হাছে গেল্। য়েডে মেইন ইমামঅক্যল, বুরা নেতাঅক্যল আর আলেমঅক্যল একলগে জমায়েত অইল্।
41014054	ফিতর দুরে দুরে থাকিয়েনে ইসার ফিছদি যাইতে যাইতে মআ-ইমামর উঢানত যাইয়েনে ঢুকিল্। য়েডে রক্যিঅক্যলর লগে বইয়েনে তেঁই আগুন ফোয়াইতো লাগিল্।
41014055	মেইন ইমামঅক্যল আর ডঁর মিটিংগর বেক মানুষঅক্যলে ইসারে মারি ফেলিবার লাই তেঁই বিরুদ্যে সাক্যির তালাইশ গইত্যো আছিল্, কিন্তু হনঅ সাক্যিই য়িতারা নঅ ফাইল্।
41014056	ইসার বিরুদ্যে বউত কেউই মিছা সাক্যি দিয়্যেল্ কিন্তু য়িতারার সাক্যি নঅ মিলিল্।
41014057	তহন হয়েকজন উঢিয়েনে তেঁইর বিরুদ্যে এই মিছা সাক্যি দিল্,
41014058	“আঁরা য়িবারে হইতো উন্যি, ‘মানুষর বানাইন্যা এই এবাদতহ্যানা আঁই ভাঁগি ফেইল্যোম আর তিন দিনর মইধ্যে এন্ এক্যান এবাদতহ্যানা বানাইয়্যোম যিয়ান মানুষর বানাইন্যা নঅ।’”
41014059	কিন্তু তঅঅ য়িতারার সাক্যি নঅ মিলিল্।
41014060	তহন মআ-ইমাম বেক্যিনর সাম্‌নদি থিয়াইয়েনে ইসারে ফুছার গরিল্, “তুঁই কি হনঅ জোয়াবই নঅ দিবা না? তোঁয়ার বিরুদ্যে এই মানুষঅক্যলে এগিন কি সাক্যি দেএর?”
41014061	ইসা কিন্তু জোয়াব নঅ দিয়েনে চুব গরিই রইল্। মআ-ইমাম আবার তেঁইরে ফুছার গরিল্, “তুঁই কি গোরব ফাইবার যৈগ্য আল্লাহ্‌র ফোয়া মসিহ্ না?”
41014062	ইসা হইল্, “আঁইই য়িবা। অনরা সর্বশক্তিমান আল্লাহ্‌র ডাইন মিক্যাদি ইব্‌নে আদমরে বই থাইক্‌তো দেকিবান আর আসমানর মেউলার লগে আইস্‌তো দেকিবান।”
41014063	ইয়ানত মআ-ইমাম তেঁইর হঅর ছিরিয়েনে হইল্, “আর সাক্যির আঁরার ত্যুন কি দরহার?
41014064	অনরা তঅ উনিলানই দে, য়িবা কুফরি গরিল্। অনরা কি মনে গরন?” য়িতারা বেক্যিনে ইসারে মরনর শাস্তি ফাইবার উফযুক্ত বুলি ইস্তির গরিল্।
41014065	তহন হয়েকজন তেঁইর গাআত সেফ দিল্ আর তেঁইর মুক ঝাফাইয়েনে তেঁইরে ঘুষি মারি হইল্, “তুই নবি নঅ না? কিছু হঅ চাই!” তার ফর রক্যিঅক্যলে তেঁইরে লই যাইয়েনে চোয়ার মাইত্যো লাগিল্।
41014066	ফিতর যহন নিচদি উঢানত আছিল্ তহন মআ-ইমামর একজন সঅরমাইয়্যা য়েডে আইল্।
41014067	য়িবা ফিতররে আগুন ফোয়াইতো দেকিল্ আর ভালা গরিয়েনে তেঁইর মিক্যাদি চাইয়েনে হইল্, “অনেঅ তঅ য়েই নাসরতর ইসার লগে আছিলান।”
41014068	ফিতর কিন্তু অসিকার গরিয়েনে হইল্, “তুঁই কি হইতা লাইগ্যো য়িয়ান আঁই নঅ জানি, নঅ বুঝি।” এই বুলি ফিতর বাইরর দরজার হাছে গেল্, আর তহনই উগ্যুয়া মোরগ ডাকি উঢিল্।
41014069	সঅরমাইয়্যাউয়া ফিতররে য়েডে দেকিয়েনে যারা য়েডে থিয়াই আছিল্ য়িতারারে আবার হইল্, “এই মানুষ্যুয়া য়িতারার একজন।”
41014070	ফিতর আবার অসিকার গরিল্। যারা হাছে থিযাই আছিল্ য়িতারাঅ কিছুক্যন ফর ফিতররে হইল্, “নিচ্যয়ই তুঁই য়িতারার একজন, হারন তুঁই তঅ গালিলর মানুষ।”
41014071	ফিতর তহন নিজরে বদ্‌দোয়া দিল্ আর সোঅন হ্যাইয়েনে হইল্, “তোঁয়ারা যিবার সমন্দে হইতা লাইগ্যো য়িবারে আঁই নঅ চিনি।”
41014072	আর তহনই দিতিয়বার মোরগ ডাকি উঢিল্। ইসা দে হইয়্যেল্, “মোরগ দুই বার ডাকিবার আগদিই তুঁই তিনবার হইবা দে, তুঁই আঁরে নঅ চিন,” য়েই হতা তহন ফিতরর মনত ফরিল্। য়িয়ানত তেঁই হাঁইন্‌তে হাঁইন্‌তে ভাঁগি ফরিল্।
41015001	মেইন ইমামঅক্যলে ফজরত বুরা নেতাঅক্যল, আলেমঅক্যল আর ডঁর মিটিংগর বেক মানুষঅক্যলর লগে এক্যান ফরামশ্য গরিল্। তার ফর য়িতারা ইসারে বাঁধি নিই যাইয়েনে তেঁইরে রোমিয় মেইন শাসনহত্যা ফিলাতর আতত দিল্।
41015002	তহন ফিলাত ইসারে ফুছার গরিল্, “তুঁই কি ইহুদিঅক্যলর বাদশা না?” ইসা জোয়াব দিল্, “অনে ঠিগ হতাই হইতা লাইগ্যোন।”
41015003	মেইন ইমামঅক্যল তেঁইর নামে বউত দোষ দিল্।
41015004	ইয়ানত ফিলাত আবার ইসারে ফুছার গরিল্, “তুঁই কি জোয়াব দিতা নঅ না? চঅ, য়িতারা তোঁয়ারে হত দোষ দেএর।”
41015005	ইসা কিন্তু আর হনঅ জোয়াবই নঅ দিল্। ইয়ানত ফিলাত তাইজ্যব অইল্।
41015006	উদ্যার ইদর সমত মাইন্‌ষ্যে যে হয়েদিরে চাইতো ফিলাত য়িবারে ছারি দিতো।
41015007	য়েই সমত বারাব্যা নামর একজন মানুষ জেলত্ বন্দি আছিল্। বিদ্রোওর সমত য়িবা বিদ্রোয়িঅক্যলর লগে থাকিয়েনে খুন গইজ্যেল্।
41015008	মানুষঅক্যলে ফিলাতর হাছে আইয়েনে হইল্, “অনে অক্যল সমত যেইল্যা গরি থাকন এহন য়েইল্যাই গরন।”
41015009	ফিলাত য়িতারারে হইল্, “তোঁয়ারা কি চঅ দে, আঁই ইহুদিঅক্যলর বাদশারে ছারি দিই?”
41015010	মেইন ইমামঅক্যলে দে ইংসা গরিয়েনেই ইসারে তেঁইর আতত ধরাই দিয়্যে ফিলাত য়িয়ান জাইন্‌তো।
41015011	কিন্তু মেইন ইমামঅক্যলে মানুষঅক্যলরে উস্‌কাই দিয়্যেল্ যেন্ য়িতারা ইসার বদলে বারাব্যারে চাই লঅ।
41015012	ফিলাত আবার মানুষঅক্যলরে ফুছার গরিল্, “তইলে তোঁয়ারা যিবারে ইহুদিঅক্যলর বাদশা হঅ য়িবারে নিয়েনে আঁই কি গইজ্যোম?”
41015013	মানুষঅক্যলে চিল্যাইয়েনে হইল্, "য়িবারে কুরুশত দঅন।"
41015014	ফিলাত হইল্, “কিআ, য়িবা কি দোষ গইজ্যে?” কিন্তু মানুষঅক্যলে আরো জোরে চিল্যাইয়েনে হইতো লাগিল্, “য়িবারে কুরুশত দঅন।”
41015015	তহন ফিলাত মানুষঅক্যলরে খুশি গরিবার লাই বারাব্যারে য়িতারার হাছে ছারি দিল্, আর ইসারে বউত বেশি গরি সঁঅক মারিবার উকুম দিয়েনে কুরুশর উঅরদি মারি ফেলিবার লাই দিল্।
41015016	তার বাদে সৈন্যঅক্যলে ইসারে নিয়েনে মেইন শাসনহত্যার বাড়ির ভিতরে গেল্। য়েডে য়িতারা অইন্য বেক সৈন্যঅক্যলরে একত্র গরিল্।
41015017	য়িতারা ইসারে বাইয়োইন্যা হঅর ফিঁদাইল্, আর কেঁডা লতা দিয়েনে উগ্যুয়া তাজ গাঁতি তেঁইর মাথাত ফিঁদাই দিল্।
41015018	তার ফরদি য়িতারা ইসারে হইতো লাগিল্, “ইহুদি রাজ, মারহাবা!”
41015019	য়িতারা উগ্যুয়া লাঢি দিয়েনে ইসার মাথাত বার বার মাইত্যো লাগিল্ ও তেঁইর গাআত সেফ দিল্, আর আঁঢু গাঁরিয়েনে তেঁইরে সম্যান দেহ্যাইবার ভান গরিল্।
41015020	এন্ গরিয়েনে তেঁইরে ঠাট্যা টঁঅশা গরিবার ফর য়িতারা য়েই বাইয়োইন্যা রংগর হঅর খুলি নিয়েনে তেঁইরে তেঁইর নিজর হঅর ফিঁদাই দিল্ আর কুরুশর উঅরদি মারি ফেলিবার লাই নিই চলিল্।
41015021	য়েই সমত শিমোন নামর কুরুনি শঅরর একজন মানুষ গেরামর মিক্যার ত্যুন আইয়েনে য়েই ফথদি যাইতো আছিল্। ইবা আছিল্ আলেক্‌জান্ডার আর রুফর বাফ। সৈন্যঅক্যলে য়িবারে ইসার কুরুশগান বই লই যাইবার লাই বাইধ্য গরিল্।
41015022	য়িতারা ইসারে গল্‌গথা, মানি মাথার খুলির জাগা নামর উগ্যুয়া জাগাত লই গেল্।
41015023	ফরদি য়িতারা ইসারে গন্দরস মিশাইন্যা সির্‌কা হ্যাইতো দিল্, কিন্তু তেঁই য়েগিন নঅ হ্যাইল্।
41015024	ইয়ার ফরদি য়িতারা ইসারে কুরুশত দিল্। সৈন্যঅক্যলে তেঁইর হঅর সোঅর ভাগ গরিবার লাই লটারি গরিয়েনে দেইক্‌তো চাইল্‌ হার ভাইগ্যত কি ফরে।
41015025	ফজর নঅটার সমত য়িতারা তেঁইরে কুরুশত দিয়্যেল্‌।
41015026	ইসার বিরুদ্যে দোষ নামাত লেহ্যা আছিল্, “ইহুদিঅক্যলর বাদশা।”
41015027	য়িতারা দুইজন ডাহাইতোরেঅ ইসার লগে কুরুশত দিল্, একজনরে ডাইন মিক্যাদি আর অইন্যজনরে বাম মিক্যাদি।
41015028	য়িয়ানত ফাক কিতাবর এই হতা ফুরন অইল্: “তেঁইরে অন্যায়হারিঅক্যলর লগে গনা অইল্।”
41015029	যারা য়েই ফথদি যাইতো আছিল্ য়িতারা মাথা লারিয়েনে ইসারে ঠাট্যা গরিয়েনে হইল্, “ওরে, তুঁই না বায়তুল মোকাদ্যস ভাঁগিয়েনে আবার তিন দিনর মইধ্যে য়িয়ান বানাইত ফার!
41015030	এহন কুরুশর ত্যুন লামি আইয়েনে নিজরে রক্যা গর!”
41015031	মেইন ইমামঅক্যল ও আলেমঅক্যলেঅ ইসারে ঠাট্যা গরিবার উদ্যেশ্যে নিজরার মইধ্যে হোয়াহই গইত্যো লাগিল্, “য়িবা অইন্যতারারে রক্যা গইত্যো, নিজরে রক্যা গরিত্ নঅ ফারে।
41015032	ঐ যে মসিহ্, বনি ইসরাইল্‌অক্যলর বাদশা! কুরুশর ত্যুন য়িবা লামি আইয়োক যেন্ আঁরা দেকিয়েনে ইমান আনিত্ ফারি।” ইসার লগে যারারে কুরুশত দেয়া অইয়্যেল্ য়িতারাঅ তেঁইরে টিট্‌কারি দিল্।
41015033	ফরদি দুঁইজ্যা বারটার ত্যুন বেলা তিনটা ফইয্যন্ত গোডা দেশ আঁধার অই রইল্।
41015034	বেলা তিনটার সমত ইসা জোরে চিল্যাইয়েনে হইল্, “এলোই, এলোই, লামা শবক্তানি,” মানি “আল্লাহ্ আঁর, আল্লাহ্ আঁর, কিঅর লাই তুঁই আঁরে তিয়াগ গইজ্যো?”
41015035	যারা হাছে থিয়াই আছিল্ য়িতারার হয়েকজন এই হতা উনিয়েনে হইল্, “উন, উন, য়িবা নবি ইলিয়াসরে ডাকের।”
41015036	তহন একজন মানুষ দুঁরি যাইয়েনে উগ্যুয়া এস্‌ফন্জ সিরকাত ভিজাইল্ আর উগ্যুয়া লাঢির মাথাত লাগাইয়েনে য়িয়ান ইসারে হ্যাইতো দিল্। য়িবা হইল্, “থক্, চাই ইলিয়াস য়িবারে নামাইয়েনে নিতো আইয়্যে কিনা।”
41015037	ইয়ার ফর ইসা জোরে চিল্যাইয়েনে ফরান তিয়াগ গরিল্।
41015038	তহন বায়তুল মোকাদ্যসর ফদ্যাগান উঅরর ত্যুন নিচ ফইয্যন্ত চিরি দুইভাগ অই গেল্।
41015039	যে সেনাফতি ইসার সাম্‌নদি থিয়াই আছিল্ য়িবা ইসারে এন্ গরিয়েনে মারা যাইতো দেকি হইল্, “আঁসাই ইবা ইব্‌নুল্লাহ্ আছিল্।”
41015040	হয়েকজন মাইয়্যাফোয়া দুরে থিয়াইয়েনে এগিন দেইক্‌তো আছিল্। য়িতারার মইধ্যে আছিল্ মগ্‌দলিনি মরিয়াম, দুই ইয়াকুবর মইধ্যে ছোড ইয়াকুব ও ইউসুফর মা মরিয়াম আর শালোমি।
41015041	ইসা যহন গালিলত আছিল্‌ তহন এই মাইয়্যাফোয়াঅক্যল তেঁইর লগে বেক জাগাত যাইতো আর তেঁইর সেবা গইত্যো। আরো বউত মাইয়্যাফোয়া, যারা তেঁইর লগে লগে জেরুজালেমত আইস্যেল্, য়িতারাঅ য়েডে আছিল্।
41015042	য়েই দিন্যান আছিল্ আয়োজনর দিন, মানি জিরাইবার দিনর আগর দিন।
41015043	যহন আঁজুইন্যা অই আইল্ তহন অরিমাথিয়া গেরামর ইউসুফ সঅস গরিয়েনে ফিলাতর হাছে যাই ইসার লাশ্যুয়া চাইল্। তেঁই ডঁর মিটিংগর একজন নামগরা সদইস্য আছিল্ আর তেঁই নিজে আল্লাহ্‌র রাইজ্যর লাই অফেক্যা গইত্যো আছিল্।
41015044	ফিলাত তাইজ্যব অইল্ দে, ইসা এত তরাতরি মারা গেইয়্যে। আঁসা আঁসা ইসা মারা গেইয়্যে কিনা, য়িয়ান সেনাফতিরে ডাকিয়েনে তেঁই ফুছার গরিল্।
41015045	যহন সেনাফতির হাছর ত্যুন তেঁই জানিত্ ফারিল্ দে, আঁসাই তেঁই মারা গেইয়্যে তহন লাশ্যুয়া ইউসুফরে দিল্।
41015046	ইউসুফ যাইয়েনে হঅর কিনি আনিল্ আর ইসার লাশ্যুয়া নামাইয়েনে য়েই হঅরত ফেঁচাইল্, আর ফাআর হাডিয়েনে বানাইন্যা উগ্যুয়া হব্যরত য়েই লাশ্যুয়া রাকিল্। তারবাদে তেঁই হব্যরর মুকত উগ্যুয়া ফাত্যোর গরাই দিল্।
41015047	ইসার লাশ্যুয়া হডে রাকা অইল্ য়িয়ান মগ্দলিনি মরিয়াম আর ইউসুফর মা মরিয়াম দেকিল্।
41016001	জিরাইবার দিন ফার অই গেলে ফর মগ্দলিনি মরিয়াম, ইয়াকুবর মা মরিয়াম আর শালোমি ইসার লাশত মাকাইবার লাই হোশ্‌বু মল্যম কিনি আনিল্।
41016002	সাফ্‌তার ফইল্যা দিনর বেইন্যা ফজরত, সুয্য উঢিবার লগে লগেই য়িতারা হব্যরর হাছে গেল্।
41016003	য়েই সমত য়িতারা একজন অইন্যজনরে ফুছার গইত্যো আছিল্, “হব্যরর মুকর ত্যুন হনে য়েই ফাত্যোরগান সরাই দিবো?”
41016004	কিন্তু য়িতারা চাই দেকিল্ দে, ফাত্যোরগান সরাআ অইয়্যে। য়েই ফাত্যোরগান বউত ডঁর আছিল্।
41016005	হব্যরর গাঁতাত ঢুকিয়েনে য়িতারা দেকিল্, সাদা হঅর ফিঁদা একজন জোয়ান ফোয়া ডাইন মিক্যাদি বই আছে। ইয়ানত য়িতারা বউত অবাক অইল্।
41016006	য়েই ফোয়াউয়া হইল্, “অবাক নঅ অইয়্যো। নাসরত গেরামর ইসা যিবারে কুরুশর উঅরদি মারি ফেলা অইয়্যেল্, তেঁইরেই তোঁয়ারা টোয়াইতা লাইগ্যো তঅত? তেঁই এডে নাই, তেঁই জিন্দা অই উইট্যে। যেডে য়িতারা তেঁইরে রাইক্যেল য়েই জাগাগান চঅ।
41016007	তার ফর তোঁয়ারা যাইয়েনে তেঁইর উম্যতঅক্যলরে আর ফিতররে এই হতা হঅ দে, তেঁই য়িতারার আগদি গালিলত যাআর। তেঁই যেইল্যা হইয়্যেল্ য়েইল্যাই য়িতারা তেঁইরে য়েডে দেকিত্ ফাইবো।”
41016008	য়েই মাইয়্যাফোয়াঅক্যল কিছু বুঝিত্ নঅ ফারিয়েনে হাঁইফ্‌তে হাঁইফ্‌তে হব্যরর গাঁতার ত্যুন বাইর অই আইল্ আর য়েডের ত্যুন দুঁরিয়েনে ধাই গেল্। য়িতারা এত ডরাইয়্যেল্ দে, কেউঅরে কিছু নঅ হইল্।
41016009	সাফ্‌তার ফইল্যা দিনত বেইন্যা ফজরত ইসা মিত্যুর ত্যুন জিন্দা অই উঢিল্। ফরদি তেঁই মগ্দলিনি মরিয়ামরে ফইল্যা দেহ্যা দিল্। এই মরিয়ামর ভিতরর ত্যুন ইসা সাত্যুয়া ভুত ছারাইয়্যেল্।
41016010	তেঁইরে দেকিবার ফর মরিয়াম যাইয়েনে যারা ইসার লগে থাইক্‌তো য়িতারার হাছে হ্যবর দিল্। য়েই সমত য়িতারা মনর দুক্যে হাঁইন্‌তো আছিল্।
41016011	ইসা জিন্দা অইয়্যে আর মরিয়াম তেঁইরে দেইক্যে, এই হতা উনিয়েনে য়িতারা বিশ্যাস নঅ গরিল্।
41016012	ইয়ার ফরদি তেঁইর দুইজন উম্যত যহন আঁঢিয়েনে গেরামর মিক্যা যাইতো আছিল্ তহন ইসা অইন্য রহম চিয়ারায় য়িতারারে দেহ্যা দিল্।
41016013	য়িতারা ফিরি যাইয়েনে বাকি বেক্যিনরে য়েই হ্যবর দিল্, কিন্তু য়িতারার হতাঅ অইন্য উম্যতঅক্যলে বিশ্যাস নঅ গরিল্।
41016014	ইয়ার ফরদি ইসা তেঁইর এগারজন উম্যতরে দেহ্যা দিল্। তহন য়িতারা হ্যাইতো আছিল্। বিশ্যাসর অভাব আর দিলর হোটিনতার লাই তেঁই য়িতারারে গাইল দিল্, হারন তেঁই মরনর ত্যুন জিন্দা অইয়েনে উঢিবার ফরদি যারা তেঁইরে দেইক্যেল্ য়িতারার হতা য়িতারা বিশ্যাস নঅঅ গরে।
41016015	ইসা য়েই উম্যতঅক্যলরে হইল্, “তোঁয়ারা দুনিয়ার বেক জাগাত যঅ আর বেক মানুষঅক্যলর হাছে আল্লাহ্‌র দেয়া সুহ্যবর তবলিগ গর।
41016016	যে কেউ ইমান আনে আর তরিকাবন্দি নেএ তেই নাজাত ফাইবো; কিন্তু যিবা ইমান নঅ আনে আল্লাহ্ য়িবারে দুষি বুলি ইস্তির গরিয়েনে শাস্তি দিবো।
41016017	যারা ইমান আনে য়িতারার মইধ্যে এই চিন্যগিন দেহ্যা যাইবো — আঁর নামে য়িতারা ভুত ছারাইবো, য়িতারা নয়া নয়া ভাষাত হতা হইবো,
41016018	য়িতারা আত দিয়েনে আঁফ তুলি ধরিবো, যুদি য়িতারা বঅর বিষাক্ত কিছু হ্যাআ তইলে য়িতারার হনঅ হোতি অইতো নঅ, আর য়িতারা বেরাইম্যার গাআত আত দিলে বেরাইম্যাঅক্যলে ভালা অইবো।”
41016019	উম্যতঅক্যলর হাছে এই হতাগিন হইবার ফরদি হযরত ইসারে বেহেস্‌তত তুলি নেয়া অইল্। য়েডে তেঁই আল্লাহ্‌র ডাইন মিক্যাদি বইল্।
41016020	ফরদি উম্যতঅক্যলে যাইয়েনে বেক জাগাত তবলিগ গইত্যো লাগিল্। হযরত ইসা য়িতারার মইধ্য দিয়েনে য়িতারার লগে হাম গইত্যো থাকিল্ আর য়িতারারে কেরামতি হাম গরিবার শক্তি দিয়েনে ফরমান গরিল্ দে, য়িতারা যেগিন তবলিগ গরের য়েগিন আঁসা।
42001001	মাননিয় তিয়ফিল, আঁরার মইধ্যে যে ঘটনাগিন ঘইট্যে য়েগিন যারা ফইল্যার ত্যুন নিজর চোগে দেইক্যে আর আল্লাহ্‌র সুহ্যবর তবলিগ গইজ্যে, য়িতারা আঁরার হাছে বেক কিছু জানাইয়্যে, আর য়িতারার হতা মতনই বউত কেউ য়েই বিষয়গিন ফর ফর লেইক্যে।
42001003	য়েই বিষয়গিন সমন্দে ফইল্যার ত্যুন ভালা গরি তইত্য-তালাইশ নিয়েনে অনর লাই য়েগিন এক্যান এক্যান গরিয়েনে লেহ্যন আঁইঅ ভালা মনে গইল্যাম।
42001004	এগিনর হারনে অনে যেগিন জাইন্যোন য়েগিন আঁসা কিনা জানিত্ ফারিবান।
42001005	হেরোদ যহন এহুদিয়া ফদেশর বাদশা আছিল্ য়েই সমত ইমাম অবিয়র দলত জাকারিয়া নামর ইহুদিঅক্যলর একজন ইমাম আছিল্। য়িবার বউঅর নাম আছিল্ এলিজাবেত। তেঁইঅ আছিল্ ইমাম হারুনর একজন বংশধর।
42001006	য়িতারা দুইজনই আল্লাহ্‌র চোগে ধার্মিক আছিল্। মাবুদর বেক উকুম আর নিয়ম য়িতারা নিকুতভাবে ফালন গইত্যো।
42001007	য়িতারার হনঅ ফোয়ামাইয়্যা নঅঅ অঅ হারন এলিজাবেত ভাঁজা আছিল্। এগিন বাদে য়িতারার বয়সঅ বউত অই গেইয়্যেল্।
42001008	একবার নিজর দলর ফালার সমত জাকারিয়া ইমাম ইসাবে আল্লাহ্‌র এবাদত হাম গইত্যো আছিল্।
42001009	ইমামর হামর চলতি নিয়ম অনুযায়ি লটারি গরিয়েনে তেঁইরেই বাছি নেয়া অইয়্যেল্, যেন্ তেঁই বায়তুল মোকাদ্যসর ফবিত্র জাগাত যাইয়েনে ধুফ জলাইত ফারে।
42001010	ধুফ জলাইবার সমত বাইরে বউত মানুষ মুনাজাত গইত্যো আছিল্।
42001011	এন্ সমত ধুফগাহ্‌র ডাইন্‌ মিক্যাদি মাবুদর একজন ফেরেস্‌তা আতিক্যা আইয়েনে জাকারিয়ারে দেহ্যা দিল্।
42001012	ফেরেস্‌তারে দেকিয়েনে তেঁইর মন অস্তির অই উঢিল্ আর তেঁই ডরাইল্।
42001013	ফেরেস্‌তা তেঁইরে হইল্, “জাকারিয়া, নঅ ডরাইয়্যো, হারন আল্লাহ্ তোঁয়ার মুনাজাত উইন্যে। তোঁয়ার বউ এলিজাবেতর উগ্যুয়া ফোয়া অইবো। তুঁই য়িবার নাম রাইক্যো ইয়াহিয়া।
42001014	য়িবা তোঁয়ার জিবনত বঅর ডঁর আনন্দর হারন অইবো আর য়িবার জন্মর হারনে আরো বউত কেউ খুশি অইবো,
42001015	হারন মাবুদর চোগে য়িবা মআন অইবো। য়িবা হনঅ দিনঅ আংগুর-রস বা হনঅ রহমর মদাইন্যা রস হ্যাইতো নঅ আর মার গভর্ত থাইক্‌তেই য়িবা ফাক রুহ্ দিয়েনে ফুরন অইবো।
42001016	বনি-ইসরাইলঅক্যলর বউত কেউঅরেই য়িবা য়িতারার মাবুদ আল্লাহ্‌র হাছে ফিরাই আনিবো।
42001017	নবি ইলিয়াসর মতন মনোভাব আর শক্তি নিয়েনে য়িবা মাবুদর আগদি আইবো। য়িবা বাফর মন ফোয়াছার মিক্যাদি ফিরাইবো আর অবাইধ্য মানুষঅক্যলর মনর ভাব বদলাইয়েনে আল্লাহ্‌ভক্ত মানুষঅক্যলর মনর ভাবর মতন গরিবো। এন্ গরিয়েনে য়িবা মাবুদর লাই একদল মানুষরে ফুরাফুরি গরিয়েনে তৈয়ার গরিবো।”
42001018	তহন জাকারিয়া ফেরেস্‌তারে হইল্, “কেন্ গরিয়েনে আঁই য়েগিন বুইজ্যোম? আঁই তঅ বুরা অই গেইয়্যি আর আঁর বউঅর বয়সঅ বউত বেশি অই গেইয়্যে।”
42001019	ফেরেস্‌তা তেঁইরে হইল্, “আঁর নাম জিবরাইল; আঁই আল্লাহ্‌র সাম্‌নদি থিয়াই থাকি। তোঁয়ার লগে হতা হইবার লাই আর তোঁয়ারে এই সুহ্যবর দিবার লাই আল্লাহ্ আঁরে ফাটাইয়্যে।
42001020	চঅ, আঁর হতা সময় মতনই ফুরন অইবো, কিন্তু তুঁই আঁর হতা বিশ্যাস নঅঅ গর বুলি বোবা অই থাকিবা। যেত দিন না এগিন ঘটে য়েত দিন তুঁই হতা হইত্ ফাইত্যা নঅ।”
42001021	ইক্যাদি মানুষঅক্যলে জাকারিয়ার লাই অফেক্যা গইত্যো আছিল্। বায়তুল মোকাদ্যসর ফবিত্র জাগাত তেঁইর দেরি অঅর দেকিয়েনে য়িতারা ভাইব্‌‌তো লাগিল্।
42001022	ফরদি জাকারিয়া যহন বাইর অই আইল্ তহন মানুষঅক্যলর লগে হতা হইত্ নঅ ফারিল্। ইয়ানত মানুষঅক্যলে বুঝিত্ ফারিল্ ফবিত্র জাগাত তেঁই হনঅ দশ্যন ফাইয়্যে। তেঁই মানুষঅক্যলর হাছে ইশারা দিয়েনে হতা হইতো থাকিল্ আর বোবা অই রইল্।
42001023	ইমামর হামর ফালা শেষ অইবার ফরদি জাকারিয়া বাড়িত গেল্ গই।
42001024	ইয়ার ফরদি তেঁইর বউ এলিজাবেত গর্ভিতা অইল্ আর ফাঁচ মাস ফইয্যন্ত বাড়ি ছারিয়েনে বাইরে নঅ গেল্। তেঁই হইল্,
42001025	“ইয়ান মাবুদই হাম। মানুষর হাছে আঁর শরম দুর গরিবার লাই তেঁই এহন আঁর মিক্যা চোগ তুলি চাইয়্যে।”
42001026	এলিজাবেতর যহন ছঅ মাসর গর্ভ তহন আল্লাহ্ গালিল ফদেশর নাসরত গেরামর মরিয়াম নামর একজন আবিয়াতা সতি মাইয়্যার হাছে জিবরাইল ফেরেস্‌তারে ফাটাইল্। বাদশা দাউদর বংশর ইউসুফ নামর একজন মানুষর লগে তেঁইর বিয়ার হতাবাত্যা ঠিগ অইয়্যেল্।
42001028	ফেরেস্‌তা মরিয়ামর হাছে আইয়েনে তেঁইরে সালাম জানাই হইল্, “মাবুদ তোঁয়ার লগে আছে আর তোঁয়ারে বউত রহমত গইজ্যে।”
42001029	এই হতা উনিয়েনে মরিয়ামর মন বউত অস্তির অই উঢিল্। তেঁই ভাইব্‌‌তো লাগিল্ এই ডইল্যা সালামর মানি কি।
42001030	ফেরেস্‌তা তেঁইরে হইল্, “মরিয়াম, নঅ ডরাইয়্যো, হারন আল্লাহ্ তোঁয়ারে বউত রহমত গইজ্যে।
42001031	উন, তুঁই গর্ভিতা অইবা আর তোঁয়ার উগ্যুয়া ফোয়া অইবো। তুঁই তেঁইর নাম ইসা রাকিবা।
42001032	তেঁই মআন অইবো। তেঁইরে আল্লাহ্‌তালার ফোয়া হোয়া অইবো। মাবুদ আল্লাহ্ তেঁইর ফুর্বফুরুষ বাদশা দাউদর সিংহাসন তেঁইরে দিবো।
42001033	তেঁই ইয়াকুবর বংশর মানুষঅক্যলর উঅরদি চিরহাল ধরিয়েনে রাজত্য গরিবো তেঁইর রাজত্য হনঅ দিনঅ শেষ অইতো নঅ।”
42001034	তহন মরিয়াম ফেরেস্‌তারে হইল্, “ইয়ান কেন্ গরি অইবো? আঁর তঅ বিয়া নঅঅ অঅ।”
42001035	ফেরেস্‌তা হইল্, “ফাক-রুহ্ তোঁয়ার উঅরদি আইবো আর আল্লাহ্‌তালার কুদরতির ছায়া তোঁয়ার উঅরদি ফরিবো। ইয়ানর লাই যে ফবিত্র ফোয়ার জন্ম অইবো তেঁইরে ইব্‌নুল্লাহ্ হোয়া অইবো।
42001036	চঅ, এই বুরা বয়সত তোঁয়ার আত্যিয় এলিজাবেতর গভর্তঅ ফোয়ার জন্ম অইয়্যে। মাইন্‌ষ্যে হইতো য়িবার ফোয়াছা অইতো নঅ, কিন্তু এহন য়িবার ছঅ মাস চলের।
42001037	আল্লাহ্‌র হাছে অসম্ভব বুলি হনঅ কিছুই নাই।”
42001038	মরিয়াম হইল্, “আঁই মাবুদর বাঁদি, অনর হতামতনই আঁর উঅর বেক কিছু অক।” ইয়ার ফরদি ফেরেস্‌তা মরিয়ামর হাছর ত্যুন গেল্ গই।
42001039	তার ফর মরিয়াম তরাতরি গরিয়েনে এহুদিয়া ফদেশর উগ্যুয়া গেরামত গেল্। গেরামগান ফাআরি এলাহাত আছিল্।
42001040	মরিয়াম য়েডে জাকারিয়ার বাড়িত ঢুকিয়েনে এলিজাবেতরে সালাম জানাইল্।
42001041	এলিজাবেত যহন মরিয়ামর হতা উনিল্ তহন তেঁইর গর্ভ‌র ফোয়াউয়া নাচি উঢিল্। তেঁই ফাক-রুহ্ দিই ফুরন অইয়েনে জোরে জোরে হইল্, “বেক মাইয়্যাফোয়াঅক্যলর মইধ্যে তুঁই মোবারক আর তোঁয়ার যে ফোয়া অইবো য়েই ফোয়াঅ মোবারক।
42001043	আঁর ফভুর মা আঁর হাছে আইস্যে, ইয়ান কেন্ গরিয়েনে সম্ভব অইল্?
42001044	যহনই আঁই তোঁয়ার হতা উনিলাম তহনই আঁর গর্ভ‌র ফোয়াউয়া খুশিত নাচি উঢিল্।
42001045	মোবারক তুঁই, হারন তুঁই বিশ্যাস গইজ্যো দে, মাবুদ তোঁয়ারে যেগিন হইয়্যে য়েগিন ফুরন অইবো।”
42001046	তহন মরিয়াম হইল্, “আঁর অন্তর মাবুদর ফশংসা গরের;
42001047	আঁর নাজাতদাতা আল্লাহ্‌রে নিয়েনে আঁর দিল্ খুশিত ভরি উইট্যে,
42001048	হারন তেঁইর এই সামাইন্য বাঁদির মিক্যা তেঁই মনোযোগ দিয়্যে। এহনর ত্যুন বেক মানুষ আঁরে মোবারক হইবো,
42001049	হারন শক্তিমান আল্লাহ্ আঁর লাই হত না বিরাট হাম গইজ্যে। তেঁই ফবিত্র।
42001050	যারা তেঁইরে ডরাআ য়িতারারে তেঁই মমতা গরে, বংশর ফর বংশ ধরিয়েনেই গরে।
42001051	তেঁই আত বারাইয়েনে মআ শক্তির হাম গইজ্যে; যারার মন অহংকারে ভরা য়িতারারে তেঁই চাইরোমিক্যাদি দুর গরি দিয়্যে।
42001052	সিংহাসনর ত্যুন বাদশাঅক্যলরে তেঁই লামাই দিয়্যে, কিন্তু সাধারন মানুষঅক্যলরে তুলি ধইজ্যে।
42001053	যারার অভাব আছে, ভালা ভালা জিনিস দিয়েনে তেঁই য়িতারার অভাব ফুরন গইজ্যে, কিন্তু ফুইসাআলাঅক্যলরে হ্যালি আতে বিদায় গইজ্যে।
42001054	তেঁই আঁরার ফুর্বফুরুষঅক্যলর হাছে যে ওয়াদা গইজ্যেল্, য়েই মতনই তেঁই তেঁইর গোলাম ইসরাইলরে সাইয্য গইজ্যে। ইব্রাহিম আর তেঁইর বংশর মানুষঅক্যলর উঅরদি চিরহাল মমতা গরিবার হতা তেঁই মনত রাইক্যে।”
42001056	অনুমান তিন মাস এলিজাবেতর হাছে থাকিবার ফর মরিয়াম নিজর বাড়িত ফিরি গেল্।
42001057	সময় ফুরন অইলে ফর এলিজাবেতর উগ্যুয়া ফোয়া অইল্।
42001058	তেঁইর উঅর মাবুদর বউত মমতার হতা উনিয়েনে ফতিবাসিঅক্যলে আর আত্যিয়অক্যলে তেঁইর লগে আনন্দ গইত্যো লাগিল্।
42001059	ইহুদিঅক্যলর নিয়ম মতন আষ্ট দিনর দিন য়িতারা ফোয়াউয়ার সুন্যত গরাইবার হামত যোগ দিতো আইল্। য়িতারা ফোয়াউয়ার নাম য়িবার বাবার নামর মতন জাকারিয়া রাইকতো চাইল্,
42001060	কিন্তু য়িবার মা হইল্, “না, ইবার নাম ইয়াহিয়া রাকা অইবো।”
42001061	য়িতারা এলিজাবেতরে হইল্, “অনর আত্যিয়-সজনঅক্যলর মইধ্যে তঅ কেউঅর য়েই নাম নাই।”
42001062	য়িতারা ইশারা গরিয়েনে ফোয়াউয়ার বাফর হাছর ত্যুন জাইন্‌তো চাইল্ তেঁই কি নাম দিতো চাআ।
42001063	জাকারিয়া লেকিবার জিনিস চাই লইয়েনে লেকিল্, “য়িবার নাম ইয়াহিয়া।” ইয়ানত য়িতারা বেক্যিনে তাইজ্যব অইল্,
42001064	আর লগে লগেই জাকারিয়ার মুক ও জিল্‌ফা খুলি গেল্ আর তেঁই হতা হইতো ও আল্লাহ্‌র ফশংসা গইত্যো লাগিল্।
42001065	ইয়ান দেকিয়েনে ফতিবাসিঅক্যলে বেক্যিনে ডরাইল্, আর এহুদিয়ার গোডা ফাআরি এলাহার মানুষঅক্যলে এই বেক বিষয়ে হোয়াহই গইত্যো লাগিল্।
42001066	যারা এই হতাগিন উনিল্ য়িতারা বেক্যিনেই মনে মনে য়েগিন ভাইব্‌‌তো লাগিল্ আর হইল্, “ডঁর অইয়েনে এই ফোয়াউয়া তইলে কি অইবো!” য়িতারা এই হতা হইল্, হারন মাবুদর কুদরতি এই ফোয়াউয়ার উঅর দেহ্যা গেইয়্যেল্।
42001067	ফরদি ফোয়াউয়ার বাফ জাকারিয়া ফাক-রুহ্ দিই ফুরন অইয়েনে নবি ইসাবে এই হতা হইতো লাগিল্,
42001068	“ইসরাইলর মাবুদ আল্লাহ্‌র ফশংসা অক, হারন তেঁই তেঁইর নিজর বান্দাঅক্যলর মিক্যাদি মনোযোগ দিয়্যে আর য়িতারারে মুক্ত গইজ্যে।
42001069	তেঁই আঁরার লাই তেঁইর গোলাম দাউদর বংশর ত্যুন একজন শক্তিশালি নাজাতদাতা তুইল্যে।
42001070	এই হতা তেঁইর ফবিত্র নবিঅক্যলর মুক দিয়েনে তেঁই বউত দিন আগদিই হইয়্যেল্।
42001071	তেঁই শত্রুঅক্যলর আতর ত্যুন আর যারা ঘিনা গরে য়িতারার বেক্যিনর আতর ত্যুন আঁরারে রক্যা গইজ্যে।
42001072	তেঁই আঁরার ফুবর্ফুরুষঅক্যলরে মমতা গরিবার লাই আর তেঁইর ফবিত্র বেবস্তা, মানি তেঁইর সোঅন ফুরন গরিবার লাই আঁরারে রক্যা গইজ্যে।
42001073	য়েই সোঅন তেঁই আঁরার ফুর্বফুরুষ ইব্রাহিমর হাছে হ্যাইয়্যেল্। তেঁই শত্রুঅক্যলর আতর ত্যুন আঁরারে উদ্যার গইজ্যে যেন্ যেতদিন বাঁচি থাকি ফবিত্র আর সতভাবে তেঁইর সাম্‌নদি থিয়াইয়েনে নির্ভয়ে তেঁইর এবাদত গরিত্ ফারি।
42001076	ফোয়া আঁর, তোঁয়ারে আল্লাহ্‌তালার নবি হোয়া অইবো, হারন তুঁই তেঁইর ফথ ঠিগ গরিবার লাই তেঁইর আগদি আগদি চলিবা।
42001077	তুঁই তেঁইর বান্দাঅক্যলরে জানাইবা, কেন্ গরিয়েনে আঁরার আল্লাহ্‌র মমতার হারনে গুনাহ্‌র মাফ ফাইয়েনে নাজাত ফাআ যাআ। তেঁইর মমতায় বেহেস্‌তর ত্যুন এক উঢন্ত সুয্য আঁরার উঅর লামি আইবো,
42001079	যেন্ আঁধারত আর মরনর ছায়াত যারা বই আছে য়িতারারে নুর দিত্ ফারে, আর শান্তির ফথদি আঁরারে চলাইত্ ফারে।”
42001080	ফরদি ইয়াহিয়া বারি উইট্যো লাগিল্ আর দিলে শক্তিশালি অই উইট্যো থাকিল্। বনি-ইসরাইলঅক্যলর সাম্‌নদি খোলাখুলিভাবে আজিরার আগ ফইয্যন্ত তেঁই মরুভুমিত আছিল্।
42002001	য়েই সমত বাদশা অগাস্টাস সিজার তেঁইর রাইজ্যর বেক মানুষঅক্যলরে নাম লেহ্যাইবার উকুম দিল্।
42002002	সিরিয়ার শাসনহত্যা কুরিনিয়র সমত এই ফইল্যাবার আদমশুমারির লাই নাম লেহ্যাআ অঅ।
42002003	নাম লেহ্যাইবার লাই ফত্যিকে নিজর নিজর গেরামত যাইতো লাগিল্।
42002004	ইউসুফ আছিল্ বাদশা দাউদর বংশর মানুষ। বাদশা দাউদর জন্মএস্তান আছিল্ এহুদিয়া ফদেশর বেথেলহেম গেরামত। য়িয়ানর লাই ইউসুফ নাম লেহ্যাইবার লাই গালিল ফদেশর নাসরত গেরামর ত্যুন বেথেলহেম গেরামত গেল্। মরিয়ামঅ তেঁইর লগে য়েডে গেল্। ইবারই লগে ইউসুফর বিয়া ঠিগ অইয়্যেল্ য়েই সমত মরিয়াম গর্ভিতা আছিল্ আর বেথেলহেমত থাইক্‌তেই তেঁইর ফোয়া অইবার সময় আই গেল্।
42002007	য়েডে তেঁইর ফইল্যা ফোয়ার জন্ম অইল্, আর তেঁই ফোয়াউয়ারে হঅরত ফেঁচাইয়েনে জোঁয়াত রাকিল্, হারন অঅটলত য়িতারার লাই হনঅ জাগা নঅ আছিল্।
42002008	বেথেলহেমর হাছে মাঢর মইধ্যে রাতিয়া ভেরাচরাইন্যাঅক্যলে য়িতারার ভেরার ঝাঁক ফাআরা দিতো আছিল্।
42002009	এন্ সমত মাবুদর একজন ফেরেস্‌তা আতিক্যা য়িতারার সাম্‌নদি আজির অইল্। তহন মাবুদর মইমা য়িতারার চাইরো মিক্যাদি উজ্যল অইয়েনে দেহ্যা দিল্। ইয়ানত ভেরাচরাইন্যাঅক্যলে বউত ডরাইল্।
42002010	ফেরেস্‌তা য়িতারারে হইল্, “নঅ ডরাইয়্যো, হারন আঁই তোঁয়ারার হাছে বঅর আনন্দর হ্যবর আন্যি। এই আনন্দ বেক মানুষরই লাই।
42002011	আজিয়া দাউদর গেরামত তোঁয়ারার নাজাতদাতার জন্ম অইয়্যে। তেঁইই মসিহ্, তেঁইই ফভু।
42002012	এই হতা দে আঁসা তোঁয়ারার হাছে য়িয়ানর চিন্য অইল্ এই – তোঁয়ারা হঅরত ফেঁচাইন্যা আর জোঁয়াত শোয়াইন্যা উগ্যুয়া লেদাফোয়ারে দেকিত্ ফাইবা।”
42002013	এই সমত য়েই ফেরেস্‌তার লগে আতিক্যা য়েডে আরো বউত ফেরেস্‌তারে দেহ্যা গেল্। য়িতারা আল্লাহ্‌র ফশংসা গরিয়েনে হইতো লাগিল্,
42002014	“বেহেস্‌তত আল্লাহ্‌র ফশংসা অক, দুনিয়াত যারার উঅর তেঁই খুশি য়িতারার শান্তি অক।”
42002015	ফেরেস্‌তাঅক্যলে য়িতারার হাছর ত্যুন বেহেস্‌তত যাইবা গইর ফর ভেরাচরাইন্যাঅক্যলে একজন অইন্যজনরে হইল্, “চল, আঁরা বেথেলহেমত যাই আর যে ঘটনার হতা মাবুদ আঁরারে জানাইল্ য়িয়ান যাইয়েনে চাই।”
42002016	য়িতারা তরাতরি যাইয়েনে মরিয়াম, ইউসুফ আর জোঁয়াত শোয়াইন্যা য়েই লেদাফোয়াউয়ারে তালাইশ গরিয়েনে বাইর গরিল্।
42002017	য়িতারার হাছে য়েই লেদাফোয়াউয়ার বিষয়ে যেগিন জানাআ অইয়্যেল্, লেদাফোয়াউয়ারে দেকিবার ফরদি য়িতারা য়েগিন হইল্।
42002018	ভেরাচরাইন্যাঅক্যলর হতা উনিয়েনে বেক্যিনে তাইজ্যব অইল্;
42002019	কিন্তু মরিয়াম বেক কিছু মনত গাঁতি রাকিল্, কেউঅরে নঅ হইল্; তেঁই য়েই বিষয়ে চিন্তা গইত্যো থাকিল্।
42002020	ফেরেস্‌তাঅক্যলে ভেরাচরাইন্যাঅক্যলর হাছে যেগিন হইয়্যেল্ বেক কিছু য়েই মতন দেকি আর উনিয়েনে য়িতারা আল্লাহ্‌র ফশংসা আর গোরব গইত্যে গইত্যে ফিরি গেল্।
42002021	জন্মর আষ্ট দিনর দিন ইহুদিঅক্যলর নিয়ম মতন যহন লেদাফোয়াউয়ার সুন্যত গরাইবার সময় অইল্ তহন য়িবার নাম রাকা অইল্ ইসা। মার গর্ভত আইবার আগদি ফেরেস্‌তা তেঁইর এই নামই দিয়্যেল্।
42002022	ফরদি মুসার শরিয়ত মতন য়িতারার ফাক-সাফ অইবার সময় অইল্। তহন ইউসুফ আর মরিয়াম ইসারে মাবুদর সাম্‌নদি আজির গরিবার লাই তেঁইরে জেরুজালেম শঅরত লই গেল্,
42002023	হারন মাবুদর শরিয়তত লেহ্যা আছে, “ফইল্যা জন্ম অইয়্যে এন্ ফত্যিউয়া মরতফোয়ারে মাবুদর বুলি ধরা অইবো।”
42002024	এগিন বাদেঅ “একজোরা হঅঅল বা দুয়া হইতোরর বাইচ্যা” হোরবানি দিবার হতা যেইল্যা মাবুদর শরিয়তত লেহ্যা আছে য়েনগরিয়েনে য়িতারা য়েগিন হোরবানি দিতো গেল্।
42002025	তহন জেরুজালেমত শামাউন নামর একজন ধার্মিক আর আল্লাহ্‌ভক্ত মানুষ আছিল্। আল্লাহ্ হঁত্যে বনি-ইসরাইলঅক্যলর দুক্য দুর গরিবো য়েই সময়র লাই তেঁই অফেক্যা গইত্যো আছিল্। ফাক-রুহ্ তেঁইর উঅর আছিল্ আর তেঁইর হাছে জানাইয়্যেল্ দে, মরি যাইবার আগদি তেঁই মাবুদর য়েই মসিহ্‌রে দেকিত্ ফাইবো।
42002027	ফাক-রুহ্ দিয়েনে চালিত অই শামাউন য়েই দিন বায়তুল মোকাদ্যসত আইল্। মুসার শরিয়ত মতন যেগিন গরন দরহার য়েগিন গরিবার লাই ইসার মা-বাবা লেদা ইসারে লইয়েনে য়েডে আইল্।
42002028	তহন শামাউন তেঁইরে হোলত লইল্ আর আল্লাহ্‌র ফশংসা গরিয়েনে হইল্,
42002029	“মাবুদ, তুঁই তোঁয়ার হতা মতন তোঁয়ার গোলামরে এহন শান্তিত্ বিদায় দিতা লাইগ্যো,
42002030	হারন মানুষরে নাজাত গরিবার লাই বেক মানুষর চোগর সাম্‌নদি তুঁই যে বেবস্তা গইজ্যো, আঁই য়েগিন দেকিত্ ফাইয়্যি।
42002032	অইন্য জাতির হাছে ইয়ান ফথ দেহ্যাইবার নুর, আর তোঁয়ার ইসরাইল জাতির হাছে ইয়ান গোরবর বিষয়।”
42002033	শামাউন লেদাফোয়াউয়ার বিষয়ে যেগিন হইল্, য়িয়ানত ফোয়াউয়ার মা-বাবা তাইজ্যব অইল্।
42002034	ইয়ার ফরদি শামাউন য়িতারারে দোয়া গরিল্ আর ইসার মা মরিয়ামরে হইল্, “আল্লাহ্ ইয়ানই ইস্তির গইজ্যে দে, এই লেদাফোয়াউয়ার লাই বনি-ইসরাইলঅক্যলর মইধ্যে বউত কেউঅরই ফতন অইবো, আবার বউত কেউই উদ্যার ফাইবো। ইবা এন্ এক্যান চিন্য অইবো যিবার বিরুদ্যে বউত কেউই হতা হইবো,
42002035	আর য়িয়ানত য়িতারার মনর চিন্তা ফকাশ অই ফরিবো। এগিন বাদে ছুরির আঘাতর মতন দুক্য তোঁয়ার দিলরে গাঁতিবো।”
42002036	য়েই সমত হান্না নামর একজন মাইয়্যাফোয়া নবি আছিল্। তেঁই আশের বংশর ফনুয়েলর মাইয়্যা। তেঁইর বউত বয়স অইয়্যেল্। সাত বছর জামাইর ঘর গরিবার ফরদি চুরাশি বছর বয়স ফইয্যন্ত তেঁই রারির জিবন হাডাইয়্যেল্। বায়তুল মোকাদ্যস ছারিয়েনে তেঁই হনঅ মিক্যা নঅ যাইতো কিন্তু রোজা আর মুনাজাতর মইধ্য দিয়েনে দিন রাইত আল্লাহ্‌র এবাদত গইত্যো।
42002038	তেঁইঅ ঠিগ য়েই সমত আগাই আইয়েনে আল্লাহ্‌র শুকরিয়া আদায় গইত্যো লাগিল্, আর আল্লাহ্ জেরুজালেমরে মুক্ত গরিবো বুলি যারা অফেক্যা গইত্যো আছিল্ য়িতারার হাছে য়েই লেদাফোয়াউয়ার হতা হইতো লাগিল্।
42002039	মাবুদর শরিয়ত মতন বেক কিছু শেষ গরিয়েনে মরিয়াম আর ইউসুফ গালিলত য়িতারার নিজরার গেরাম নাসরতত ফিরি গেল্।
42002040	লেদা ইসা বয়সে বারিয়েনে শক্তিমান অই উঢিল্ আর গেয়ানে ফুরন অইতো থাকিল্। তেঁইর উঅরে আল্লাহ্‌র রহমত আছিল্।
42002041	উদ্যার ইদর সমত ইসার মা-বাবা ফত্যি বছর জেরুজালেমত যাইতো।
42002042	ইসার বয়স যহন বার বছর তহন নিয়ম মতনই য়িতারা য়েই ইদত গেল্।
42002043	ইদর শেষদি য়িতারা যহন বাড়িত ফিত্যো আছিল্ তহন ইসা জেরুজালেমতই থাকি গেল্। তেঁইর মা-বাবা কিন্তু য়েই হতা নঅ জাইন্‌তো।
42002044	তেঁই লগর মানুষঅক্যলর মইধ্যে আছে মনে গরিয়েনে য়িতারা একদিনর ফথ গেল্ গই। ফরদি য়িতারা য়িতারার আত্যিয় আর জানাউনা মানুষঅক্যলর মইধ্যে ইসার তালাইশ গইত্যো লাগিল্।
42002045	কিন্তু তালাইশ গরি নঅ ফাইয়েনে তেঁইরে তালাইশ গইত্যে গইত্যে য়িতারা আবার জেরুজালেমত ফিরি গেল্।
42002046	শেষদি তিন দিন ফরে য়িতারা তেঁইরে বায়তুল মোকাদ্যসত ফাইল্। তেঁই আলেমঅক্যলর মইধ্যে বইয়েনে য়িতারার হতা উইন্‌তো আছিল্ আর য়িতারারে ফশ্ন ফুছার গইত্যো আছিল্।
42002047	যারা ইসার হতা উইন্‌তো আছিল্ য়িতারা বেক্যিনে তেঁইর বুদ্যি দেকিয়েনে আর তেঁইর জোয়াব উনিয়েনে তাইজ্যব অইতো আছিল্।
42002048	তেঁইর মা-বাবা তেঁইরে দেকিয়েনে আচ্যাইয্য অইল্। তেঁইর মা তেঁইরে হইল্, “বাবা, তুঁই আঁরার লগে এন্ কিআ গইল্যা? তোঁয়ার বাবা আর আঁই হত বেকুল অইয়েনে তোঁয়ার তালাইশ গইত্যাম আছিলাম।”
42002049	ইসা য়িতারারে হইল্, “তোঁয়ারা কিঅর লাই আঁর তালাইশ গইত্যা আছিলা? তোঁয়ারা কি নঅ জাইন্তা দে, আঁর বাবার ঘরত আঁর ত্যুন থাকন ফরিবো?”
42002050	ইসা যেগিন হইল্ তেঁইর মা-বাবা য়েগিন নঅ বুঝিল্।
42002051	ইয়ার ফরদি তেঁই য়িতারার লগে নাসরতত ফিরি গেল্ আর য়িতারার বাইধ্য অই রইল্। তেঁইর মা এই বিষয়গিন মনত গাঁথি রাকিল্।
42002052	ইসা গেয়ানে, বয়সে আর আল্লাহ্ ও মানুষর মহব্যতে বারি উইট্যো লাগিল্।
42003001	রোম বাদশা টিবেরিয়াস সিজারর রাজত্যর ফুঁদর বছরর সমত এহুদিয়া ফদেশর মেইন শাসনহত্যা আছিল্ ফন্তিয় ফিলাত। তহন হেরোদ গালিল ফদেশ আর তেঁইর ভাই ফিলিফ যিতুরিয়া ফদেশ ও ত্রাখোনিতিয়া শাসন গইত্যো আছিল্। লুষানিয়া আছিল্ অবিলিনির শাসনহত্যা,
42003002	আর হানন ও কাইয়াফা আছিল্ ইহুদিঅক্যলর মআ-ইমাম। ঠিগ এই সমত আল্লাহ্ মরুভুমিত জাকরিয়ার ফোয়া ইয়াহিয়ার উঅর তেঁইর কালাম নাজেল গরিল্।
42003003	তহন ইয়াহিয়া জদ্যান দইজ্যার চাইরোমিক্যার বেক জাগাত যাইয়েনে তবলিগ গইত্যো লাগিল্ যেন্ মাইন্‌ষ্যে গুনাহ্‌র মাফ ফাইবার লাই তঅবা গরে আর য়িয়ানর চিন্য ইসাবে তরিকাবন্দি নেএ।
42003004	নবি ইশাইয়ার কিতাবত যেগিন লেহ্যা আছে ঠিগ য়েন্ গরিয়েনে এগিন অইল্। লেহ্যা আছে, “মরুভুমিত একজনর গলার আবাজ চিল্যাইয়েনে জানার, ‘তোঁয়ারা মাবুদর ফথ ঠিগ গর, তেঁইর রাস্তা সুজা গর।
42003005	ফাআরর বেক ঢালা ভরা অইবো, ফাআর ফর্বত সমান গরা অইবো। বেঁহা-টেঁরা ফথ সুজা গরা অইবো, অসমান রাস্তা সমান গরা অইবো।
42003006	মানুষরে নাজাত গরিবার লাই আল্লাহ্ যেগিন গইজ্যে বেক মানুষেই য়েগিন দেকিত্ ফাইবো।’”
42003007	তহন তরিকাবন্দি নিবার লাই বউত মানুষ ইয়াহিয়ার হাছে আইস্‌তো লাগিল্। ইয়াহিয়া য়িতারারে হইল্, “আঁফর বংশধরঅক্যল! আল্লাহ্‌র যে গজব লামি আইয়্যের য়েগিনর ত্যুন ধাই যাইবার লাই এই বুদ্যি তোঁয়ারারে হনে দিল্?
42003008	তোঁয়ারা দে তঅবা গইজ্যো য়িয়ানর উফযুক্ত ফল তোঁয়ারার জিবনত দেহ্যঅ। নিজরার মনত নঅ ভাইব্যো দে, তোঁয়ারা ইব্রাহিমর বংশর মানুষ। আঁই তোঁয়ারারে হইর, এই ফাত্যোরগিনর ত্যুন আল্লাহ্ ইব্রাহিমর বংশধর বানাইত ফারে।
42003009	গাছর গোঁরাত কুরুইল লাগাইন্যাই আছে। যে গাছত ভালা ফল নঅ ধরে য়িয়ান হাডিয়েনে আগুনত ফেলাই দেয়া অইবো।”
42003010	তহন মানুষঅক্যলে ইয়াহিয়ারে ফুছার গরিল্, “তইলে আঁরা কি গইজ্যোম?”
42003011	ইয়াহিয়া য়িতারারে হইল্, “যুদি কেউঅর দুয়া হোত্যা থাকে তইলে যিবার হোত্যা নাই য়িবা তারে উগ্যুয়া দঅক। যিবার হ্যানা আছে য়িবাঅ য়েইল্যা গরক।”
42003012	হয়েকজন হ্যাজানা আদায়হারি তরিকাবন্দি লইবার লাই আইয়েনে ইয়াহিয়ারে হইল্, “উজুর, আঁরা কি গইজ্যোম?”
42003013	তেঁই য়িতারারে হইল্, “আইনত যিয়ান আছে তার বেশি আদায় নঅ গইজ্যো।”
42003014	হয়েকজন সৈন্যঅ তেঁইরে ফুছার গরিল্, “আর আঁরা কি গইজ্যোম?” তেঁই য়েই সৈন্যঅক্যলরে হইল্, “জুলুম গরিয়েনে বা অন্যায় ভাবে দোষ দেহ্যাইয়েনে কেউঅর হাছর ত্যুন কিছু আদায় নঅ গইজ্যো আর তোঁয়ারার বেতনেই খুশি থাইক্যো।”
42003015	মানুষঅক্যলে বউত আশা নিয়েনে মনে মনে ভাইব্‌‌তো আছিল্ অঅত বা ইয়াহিয়াই মসিহ্
42003016	এন্ সমত ইয়াহিয়া য়িতারা বেক্যিনরে হইল্, “আঁই তোঁয়ারারে ফানিত তরিকাবন্দি দিইর, কিন্তু যিবা আঁর ত্যুন শক্তিশালি য়িবা আইয়্যের। আঁই তেঁইর জুতার ফিতা খুলিবারঅ যৈগ্য নঅঅ। তেঁই ফাক রুহ্ আর আগুন দিয়েনে তোঁয়ারারে তরিকাবন্দি দিবো।
42003017	কুলা তেঁইর আততই আছে; য়িয়ান দিয়েনে তেঁই তেঁইর ফসল মারাইবার জাগা সাফ গরিয়েনে ফসল গোলাত জমা গরিবো, কিন্তু যে আগুন হনঅ দিনঅ নঅ নিফে য়িয়ানত তেঁই তুইষ ফোরাই ফেলিবো।”
42003018	ইয়াহিয়া আরো বউত উফদেশর মইধ্য দিই মানুষঅক্যলর মনত উত্‌সাঅ জাগাইয়েনে আল্লাহ্‌র দেয়া সুহ্যবর তবলিগ গরিল্।
42003019	শাসনহত্যা হেরোদর ভাইঅর বউ হেরোদিয়ার লগে হেরোদর সম্ফর্কর হারনে আর তেঁইর আরো বউত হ্যারাফ হামর হারনে ইয়াহিয়া তেঁইর দোষ দেহ্যাই দিয়্যেল্।
42003020	য়িয়ানত তেঁই ইয়াহিয়ারে বন্দি গরিয়েনে জেলত দিল্। ইয়ানত তেঁইর অইন্য বেক হ্যারাফ হামর লগে এই হ্যারাফ হামগানঅ যোগ অইল্।
42003021	যে মানুষগিন ইয়াহিয়ার হাছে আইস্যেল্ য়িতারা তরিকাবন্দি নিবার সমত ইসাঅ তরিকাবন্দি নিল্। তরিকাবন্দির ফরদি ইসা যহন মুনাজাত গইত্যো আছিল্ তহন আসমান খুলি গেল্।
42003022	য়েই সমত ফাক রুহ্ হইতোরর আকার নিয়েনে তেঁইর উঅর লামি আইল্, আর বেহেস্‌তর ত্যুন এই হতা উনা গেল্, “তুঁইই আঁর মহব্যতর ফোয়া, তোঁয়ার উঅর আঁই বউত বেশি খুশি।”
42003023	অনুমান তিরিশ বছর বয়সত ইসা তেঁইর হাম শুরু গরিল্। মাইন্‌ষ্যে মনত গইত্যো তেঁই ইউসুফর ফোয়া। ইউসুফ আলির ফোয়া;
42003024	আলি মত্যতর ফোয়া, মত্যত লেবির ফোয়া, লেবি মল্কির ফোয়া, মল্কি যান্যায়র ফোয়া, যান্যায় ইউসুফর ফোয়া;
42003025	ইউসুফ মত্যথিয়র ফোয়া, মত্যথিয় আমোজর ফোয়া, আমোস নাহুমর ফোয়া, নাহুম ইষ্‌লির ফোয়া, ইষ্‌লি নগির ফোয়া;
42003026	নগি মাটর ফোয়া, মাট মত্যথিয়র ফোয়া, মত্যথিয় শিমিয়ির ফোয়া, শিমিয়ি যোষেখর ফোয়া, যোষেখ যুদার ফোয়া;
42003027	যুদা যোহানার ফোয়া, যোহানা রিষার ফোয়া, রিষা সরুব্যাবিলর ফোয়া, সরুব্যাবিল শল্টিয়েলর ফোয়া, শল্টিয়েল নেরির ফোয়া;
42003028	নেরি মল্কির ফোয়া, মল্কি অদ্যির ফোয়া, অদ্যি কোষমর ফোয়া, কোষম ইল্‌মাদমর ফোয়া, ইল্‌মাদম এরর ফোয়া;
42003029	এর ইউসার ফোয়া, ইউসা ইলিয়েষরর ফোয়া, ইলিয়েষর যোরিমর ফোয়া, যোরিম মত্যতর ফোয়া, মত্যত লেবির ফোয়া;
42003030	লেবি শামাউনর ফোয়া, শামাউন যুদার ফোয়া, যুদা ইউসুফর ফোয়া, ইউসুফ যোনমর ফোয়া, যোনম ইলিয়াকিমর ফোয়া;
42003031	ইলিয়াকিম মিলেয়ার ফোয়া, মিলেয়া মিন্যার ফোয়া, মিন্যা মত্যথর ফোয়া, মত্যথ নাথনর ফোয়া, নাথন দাউদর ফোয়া;
42003032	দাউদ ইয়াসির ফোয়া, ইয়াসি ওবেদর ফোয়া, ওবেদ বোয়সর ফোয়া, বোয়স সল্‌মোনর ফোয়া, সল্‌মোন নহশোনর ফোয়া;
42003033	নহশোন অম্যিনাদবর ফোয়া, অম্যিনাদব অদমানর ফোয়া, অদমান অর্নির ফোয়া, অর্নি হিষ্রোনর ফোয়া, হিষ্রোন ফেরসর ফোয়া, ফেরস এহুদার ফোয়া;
42003034	এহুদা ইয়াকুবর ফোয়া, ইয়াকুব ইসহাকর ফোয়া, ইসহাক ইব্রাহিমর ফোয়া, ইব্রাহিম তারেখর ফোয়া, তারেখ নাহুরর ফোয়া;
42003035	নাহুর সারুজর ফোয়া, সারুজ রাউর ফোয়া, রাউ ফালেজর ফোয়া, ফালেজ আবেরর ফোয়া, আবের শালেখর ফোয়া;
42003036	শালেখ কিনানর ফোয়া, কিনান আরফাখশাদর ফোয়া, আরফাখশাদ সামর ফোয়া, সাম নুহ্‌র ফোয়া, নুহ্ লামাকর ফোয়া;
42003037	লামাক মুতাওশালেহর ফোয়া, মুতাওশালেহ্‌ ইদ্রিসর ফোয়া, ইদ্রিস ইয়ারুদর ফোয়া, ইয়ারুদ মাহলাইলর ফোয়া, মাহলাইল কিনানর ফোয়া;
42003038	কিনান আনুশর ফোয়া, আনুশ শিসর ফোয়া, শিস আদমর ফোয়া, আদম আল্লাহ্‌র ফোয়া।
42004001	ইসা ফাক রুহ্ দিই ফুরন অইয়েনে জদ্যান দইজ্যার ত্যুন গেল্ গই। ফাক রুহ্‌র ফরিচালানায় তেঁই চল্যিশ দিন ধরিয়েনে মরুভুমিত ঘুরি বেরাইতো লাগিল্। য়েই সমত ইবিলিস তেঁইরে লোভ দেহ্যাইয়েনে গুনাহ্‌ত ফেলিবার চেষ্টা গইত্যো থাকিল্। এই চল্যিশ দিন ইসা কিছুই নঅ হ্যাআ; য়িয়ানর লাই এই দিনগিন হাডি যাইবার ফর তেঁইর ভুগ লাগিল্।
42004003	তহন ইবিলিস ইসারে হইল্, “তুঁই যুদি ইব্‌নুল্লাহ্ অঅ তইলে এই ফাত্যোরগানরে রুটি অই যাইতো হঅ।”
42004004	ইসা ইবিলিসরে হইল্, “ফাক কিতাবত লেহ্যা আছে, ‘মানুষ হালি রুটিতই নঅ বাঁচে।’”
42004005	ইয়ার ফরদি ইবিলিস তেঁইরে উগ্যুয়া উচুল জাগাত লই গেল্ আর মুহুত্যের মইধ্যে দুনিয়ার বেক রাইজ্যগিন দেহ্যাইয়েনে হইল্, “এগিন বেক্যিনর অধিকার ও য়েগিনর জাকজমক আঁই তোঁয়ারে দিয়োম, হারন এগিন বেক্যিন আঁরে দেয়া অইয়্যে। আঁর যিবারে ইছ্যা আঁই য়িবারেই য়েগিন দিত ফারি।
42004007	এহন তুঁই যুদি আঁরে সইদা গর তইলে এগিন বেক্যিনই তোঁয়ার অইবো।”
42004008	ইসা তারে জোয়াব দিল্, “ফাক কিতাবত লেহ্যা আছে ‘তুঁই তোঁয়ার মাবুদ আল্লাহ্‌রেই ডরাইবা, হ্যালি তেঁইরই এবাদত গরিবা।’”
42004009	তহন ইবিলিস ইসারে জেরুজালেমত লই গেল্ আর বায়তুল মোকাদ্যসর এক্যবারে উঅরদি তেঁইরে থিয়া গরাইয়েনে হইল্, “তুঁই যুদি ইব্‌নুল্লাহ্ অঅ তইলে এডের ত্যুন ফাল দিয়েনে নিচে ফর,
42004010	হারন ফাক কিতাবত লেহ্যা আছে, তেঁই তেঁইর ফেরেস্‌তাঅক্যলরে তোঁয়ার বিষয়ে উকুম দিবো যেন্ য়িতারা তোঁয়ারে রক্যা গরে।
42004011	য়িতারা তোঁয়ারে আত দিয়েনে ধরি ফেলাইবো যেন্ তোঁয়ার ঠেংগত ফাত্যোরর আঘাত নঅ লাগে।”
42004012	ইসা তারে হইল্, “ফাক কিতাবত হোয়া অইয়্যে, ‘তোঁয়ার মাবুদ আল্লাহ্‌রে তুঁই ফরিক্যা গইত্যা নঅ যাইয়্যো।’”
42004013	বেক ডইল্যা লোভ দেহ্যন শেষ গরিয়েনে ইবিলিস এক্যানা সময়র লাই ইসার হাছর ত্যুন গেল্ গই।
42004014	ফরদি ইসা ফাক রুহ্‌র শক্তিত ফুরন অইয়েনে গালিল ফদেশত ফিরি গেল্। ইসার হ্যবর য়েই এলাহার বেক জাগাত ছরাই ফরিল্।
42004015	য়েডিয়ার বিন্য বিন্য মজলিস হ্যানাত ইসা শিক্যা দিতো শুরু গরিল্। তহন বেক্যিনে তেঁইর ফশংসা গইত্যো লাগিল্।
42004016	ইয়ার ফরদি ইসা নাসরতত গেল্। এডেই তেঁই ডঁর অইয়্যেল্। তেঁই নিজর নিয়ম মতন জিরাইবার দিনত মজলিস হ্যানাত গেল্, তার ফর কিতাব তেলাওয়াত গরিবার লাই উঢিয়েনে থিয়াইল্।
42004017	তেঁইর আতত নবি ইশাইয়ার লেহ্যা কিতাবগান দেয়া অইল্। বডি রাকা কিতাবগান খুলিয়েনেই তেঁই য়েই জাগাগান ফাইল্ যেডে লেহ্যা আছে,
42004018	“আল্লাহ্ মালিকর রুহ্ আঁর উঅরদি আছে, হারন তেঁইই আঁরে নিযুক্ত গইজ্যে যেন্ আঁই গরিবঅক্যলর হাছে সুহ্যবর তবলিগ গরি। তেঁই আঁরে বন্দিঅক্যলর হাছে সাধিনতার হতা, আঁধাঅক্যলর হাছে দেকিত্ ফাইবার হতা ঘোষনা গইত্যো ফাটাইয়্যে। যারার উঅর জুলুম অঅর, তেঁই আঁরে য়িতারারে মুক্ত গইত্যো ফাটাইয়্যে।
42004019	এগিন বাদে মাবুদ আঁরে ঘোষনা গইত্যো ফাটাইয়্যে দে, এহন তেঁইর রহমত দেহ্যাইবার সময় অইয়্যে।”
42004020	তার ফর তেঁই কিতাবগান আবার বডিয়েনে হর্মচারির আতত দিয়েনে বই ফরিল্। মজলিস হ্যানার ফত্যিউয়া মানুষর চোগ তেঁইর উঅরদি ফরিল্।
42004021	তহন ইসা মানুষঅক্যলরে হইল্, “ফাক কিতাবর এই হতা আজিয়া অনরা উনিবার লগে লগেই য়িয়ান ফুরন অইল্।”
42004022	মানুষঅক্যলে বেক্যিনে তেঁইর ফশংসা গরিল্ আর তেঁইর মুকত এই সুন্দর সুন্দর হতাগিন উনিয়েনে তাইজ্যব অইল্। য়িতারা হইল্, “ইবা কি ইউসুফর ফোয়া নঅ না?”
42004023	ইসা য়িতারারে হইল্, “অনরা এই চলতি হতাগান নিচ্যয়ই আঁরে হইবান, ‘ডাক্তোর, নিজরে বেরামর ত্যুন ভালা গর।’ আরো হইবান, ‘কফরনাহুমত যে হামগিন গরিবার হতা আঁরা উন্যি য়েগিন এহন নিজর গেরামতঅ গরিয়েনে দেহ্যঅ।’”
42004024	তেঁই আরো হইল্, “আঁই অনরারে আঁসা হইর, হনঅ নবিরেই তেঁইর নিজর গেরামর মাইন্‌ষ্যে গ্রঅন নঅ গরে।
42004025	এই হতা আঁসা দে, নবি ইলিয়াসর সমত যহন সাড়ে তিন বছর ঝর নঅ ফঅরে আর গোডা দেশত বউত বিরাট দুর্‌বিক্য অইয়্যেল্ তহন ইসরাইল দেশত বউত রারি আছিল্।
42004026	কিন্তু য়িতারার কেউঅর হাছে ইলিয়াসরে ফাটাআ নঅঅ অঅ, হালি সিডন এলাহার সারিফত গেরামর রারি মাইয়্যাফোয়ার হাছে ফাটাআ অইয়্যেল্।
42004027	নবি আল ইয়াসার সমত ইসরাইল দেশত বউত চামরা বেরাইম্যা আছিল্, কিন্তু য়িতারার কেউঅরে বেরামর ত্যুন ভালা গরা নঅঅ অঅ, হালি সিরিয়া দেশর নামানরেই বেরামর ত্যুন ভালা গরা অইয়্যেল্।”
42004028	এই হতা উনিয়েনে মজলিস হ্যানার বেক মানুষ গোস্যায় আগুন অইল্।
42004029	য়িতারা উঢিয়েনে ইসারে গেরামর বাইরে দুঁরাই লই চলিল্, আর তেঁইরে নিচদি ফেলি দিবার লাই য়িতারার গেরামগান যে ফাআরর গাআত আছিল্ য়েই ফাআরর আগাত তেঁইরে লই গেল্।
42004030	কিন্তু তেঁই য়েই মানুষঅক্যলর মইধ্য দিয়েনেই গেল্ গই।
42004031	ফরদি ইসা গালিল ফদেশর কফরনাহুম শঅরত গেল্ আর জিরাইবার দিনত মানুষঅক্যলরে শিক্যা দিল্।
42004032	তেঁইর শিক্যাত মানুষঅক্যলে তাইজ্যব অইল্, হারন তেঁই এন্ মানুষর মতন হতা হইতো আছিল্ যিবার অধিকার আছে।
42004033	য়েই মজলিস হ্যানাত এন্ একজন মানুষ আছিল্ যারে ভুতে ফাইয়্যেল্। য়িবা চিল্যাইয়েনে হইল্,
42004034	“ওরে নাসরত গেরামর ইসা, আঁরার লগে অনর কি দরহার? অনে কি আঁরারে তচনচ গইত্যা আইস্যোন না? আঁই জানি অনে হঅন; অনেই তঅ আল্লাহ্‌র য়েই ফবিত্রজন।”
42004035	ইসা য়েই ভুতরে ধমক দিয়েনে হইল্, “চুব গর, য়িবার মইধ্যর ত্যুন বাইর অই যঅ।” য়েই ভুত তহন মানুষ্যারে বেক্যিনর মাঝদি আছার দিল্ আর য়িবার হনঅ হোতি নঅ গরিয়েনে য়িবার মইধ্যর ত্যুন বাইর অই গেল্।
42004036	ইয়ানত বেক্যিনে তাইজ্যব অইয়েনে নিজরার মইধ্যে হোয়াহই গইত্যো লাগিল্, “ইয়ান কেন্ হতা! অধিকার আর হ্যমতা নিয়েনে তেঁই ভুতগিনরে উকুম দেএ আর য়েগিনে বাইর অই যাআ!”
42004037	য়েই এলাহার বেক জাগাত ইসার হতা ছরাই ফরিল্।
42004038	ইয়ার ফরদি ইসা মজলিস হ্যানা ছারিয়েনে শিমোনর বাড়িত গেল্। শিমোনর ওওরির বউত জর অইয়্যেল্। তেঁইরে ভালা গরিবার লাই ইসারে অনুরোধ গরা অইল্।
42004039	তহন ইসা শিমোনর ওওরির ফাশদি থিয়াইয়েনে জররে ধমক দিল্। য়িয়ানত তেঁইর জর ছারি গেল্, আর তেঁই তহনই উঢিয়েনে য়িতারার হ্যানাদানার বেবস্তা গইত্যো লাগিল্।
42004040	বেইল্ ডুফি যাইবার সমত মানুষঅক্যলে বউত বেরাইম্যারে ইসার হাছে নিই আইল্। য়িতারা নানান ডইল্যা বেরামে ভুইগ্‌তো আছিল্। ইসা য়িতারার ফত্যিজনর গাআত আত দিয়েনে য়িতারারে ভালা গরিল্।
42004041	বউত মানুষর মইধ্যর ত্যুন ভুতঅ বাইর অই গেল্। য়েই ভুতগিনে চিল্যাইয়েনে হইতো লাগিল্, “অনে ইব্‌নুল্লাহ্।” তেঁই দে মসিহ্ য়িয়ান য়িতারা জাইন্‌তো। ইয়ানর লাই তেঁই ধমক দিয়েনে য়িতারার মুক বন্ধ গরি দিল্।
42004042	ফজরত ইসা য়েই জাগাগান ছারিয়েনে উগ্যুয়া নিঝাব জাগাত গেল্ গই। মানুষঅক্যলে তেঁইর তালাইশ গইত্যে গইত্যে তেঁইর হাছে গেল্ আর যেন্ তেঁই য়িতারার হাছর ত্যুন নঅ যাআ গই য়িয়ানর লাই তেঁইরে য়িতারার হাছে ধরি রাইকতো চেষ্টা গরিল্।
42004043	তহন ইসা য়িতারারে হইল্, “আরো বউত জাগাত আঁর ত্যুন আল্লাহ্‌র রাইজ্যর সুহ্যবর তবলিগ গরন ফরিবো, হারন ইয়ানর লাইই আল্লাহ্ আঁরে ফাটাইয়্যে।”
42004044	ইয়ার ফরদি তেঁই ইহুদিঅক্যলর দেশর বিন্য বিন্য মজলিস হ্যানাত তবলিগ গইত্যো থাকিল্।
42005001	এক সমত ইসা গিনেষরত সাগরর ফারত থিয়াই আছিল্। মানুষঅক্যলে আল্লাহ্‌র কালাম উনিবার লাই তেঁইর চাইরো পাশদি ঠেলাঠেলি গইত্যো আছিল্।
42005002	এন্ সমত তেঁই সাগরর ফারত দুয়া নোকা দেকিত্ ফাইল্। জাইল্যাঅক্যলে য়েই নোকা দুয়ার ত্যুন নামিয়েনে য়িতারার জাল ধুইতো আছিল্।
42005003	তহন ইসা শিমোনর নোকাত উঢিল্ আর য়িবারে ফারর ত্যুন এক্যানা দুরে নোকাগান নিয়েনে যাইতো হইল্। তার ফর তেঁই নোকাত বইয়েনে মানুষঅক্যলরে শিক্যা দিতো লাগিল্।
42005004	হতা শেষ অইলে ফর ইসা শিমোনরে হইল্, “গভির ফানিত যাইয়েনে মাছ ধরিবার লাই তোঁয়ারার জাল ফেল।”
42005005	শিমোন হইল্, “উজুর, গোডা রাইত বউত মিন্যোত গরিয়েনেঅ কিছুই ধরিত্ নঅঅ ফারি; তঅঅ অনর হতাত আঁই জাল ফেইল্যোম।”
42005006	জাল ফেলিবার ফর য়িয়ানত এত মাছ ফরিল্ দে, য়িতারার জাল ছিরি যাইবার মতন অইল্।
42005007	তহন য়িতারা সাইয্যর লাই ইশারা গরিয়েনে অইন্য নোকার উঁয়াইজ্যাঅক্যলরে ডাকিল্। য়িতারা আইয়েনে দুয়া নোকাত এত মাছ ফুরাইল্ দে, য়েগিন ডুফি যাইবার মতন অইল্।
42005008	এগিন দেকিয়েনে শিমোন ফিতর ইসার সাম্‌নদি উইত্ অইয়েনে ফরি হইল্, “উজুর, আঁই গুনাহ্‌গার; আঁর হাছর ত্যুন যঅন গই।”
42005009	এত মাছ ধরা ফইজ্যে দেকিয়েনে শিমোন ফিতর আর য়িবার উঁয়াইজ্যাঅক্যল বেক্যিনে তাইজ্যব অইল্।
42005010	শিমোনর বেবসার ভাগিদার ইয়াকুব আর ইউহোন্যা নামর সিবদিয়র দুইজন ফোয়াঅ তাইজ্যব অইল্। তহন ইসা শিমোনরে হইল্, “নঅ ডরাইয়্যো; এহনর ত্যুন তুঁই আল্লাহ্‌র লাই মানুষ ধরিবা।”
42005011	তার ফর য়িতারা নোকাগিন ফারত আনিল্ আর বেক কিছু ফেলি রাকিয়েনে ইসার লগে চলিল্।
42005012	ইসা একবার উগ্যুয়া গেরামত গেল্। য়েডে একজন মানুষর গোডা গাআত হ্যারাফ চামরা বেরাম আছিল্। ইসারে দেকিয়েনে য়িবা উইত অই ফরিয়েনে হাকুতি মিনতি গরি হইল্, “উজুর, অনে ইছ্যা গরিলেই আঁরে ভালা গরিত্ ফারন।”
42005013	ইসা আত বারাই য়িবারে ধরিয়েনে হইল্, “আঁই য়িয়ানই চাই, তুঁই ফাক সাফ অঅ।” আর তহনই য়িবা ভালা অই গেল্।
42005014	ইসা য়িবারে এই উকুম দিল্, “এই হতা কেউঅরে নঅ হইয়্যো বরং ইমামর হাছে যাইয়েনে নিজরে দেহ্যঅ। তার বাদে ফাক সাফ অঅন সমন্দে মুসা যে হোরবানি দিবার উকুম দিয়্যে য়েগিন হোরবানি দঅ। য়িয়ানত মানুষঅক্যলর হাছে ফরমান অইবো তুঁই ভালা অইয়্যো।”
42005015	তঅঅ ইসার হ্যবর আরো ছরাই ফরিল্। তেঁইর হতা উনিবার লাই আর বেরামর ত্যুন ভালা অইবার লাই বউত মানুষ তেঁইর হাছে আইস্‌তো লাগিল্।
42005016	ইসা ফ্রায়ই নিঝাব জাগাত যাইয়েনে মুনাজাত গইত্যো।
42005017	একদিন ইসা যহন শিক্যা দিতো আছিল্ তহন ফরিশিঅক্যলে আর আলেমঅক্যলে য়েডে বই আছিল্। গালিল ফদেশর বিবিন্য গেরাম আর এহুদিয়া ফদেশ ও জেরুজালেম শঅরর ত্যুন ইতারা আইস্যেল্। বেরাইম্যাঅক্যলরে ভালা গরিবার লাই মাবুদর কুদরত ইসার মইধ্যে আছিল্।
42005018	তহন হয়েকজন মানুষ একজন অবশ বেরাইম্যারে হ্যাডত গরি বোইয়েনে আনিল্। য়িতারা য়িবারে ভিতরে লই যাইয়েনে ইসার সাম্‌নদি রাকিবার চেষ্টা গরিল্,
42005019	কিন্তু ভিরর লাই ভিতরে যাইবার ফথ নঅ ফাইল্। তহন য়িতারা ছাদত উঢিল্ আর ছাদর টালি সরাইয়েনে বিছানা উদ্যা য়িবারে মানুষঅক্যলর মাঝদি ইসার সাম্‌নদি লামাই দিল্।
42005020	য়িতারা ইমান আইন্যে দেকিয়েনে ইসা হইল্, “বন্ধু, তোঁয়ার গুনাহ্ মাফ গরা অইল্।”
42005021	ইয়ানত আলেম আর ফরিশিঅক্যলে মনে মনে ভাইব্‌‌তো লাগিল্, “এই মানুষ্যুয়া হঅন, যে কুফরি গরের? আল্লাহ্ বাদে আর হনে গুনাহ্ মাফ গরিত্ ফারে?”
42005022	য়িতারা মনে মনে কি চিন্তা গইত্যো আছিল্ ইসা য়িয়ান বুঝিত্ ফারিয়েনে হইল্, “অনরা মনে মনে কিঅর লাই য়েই হতা ভাইব‌্‌তা লাইগ্যোন?
42005023	হন্যান হঅন সুজা, ‘তোঁয়ার গুনাহ্ মাফ গরা অইল্,’ না ‘তুঁই উঢিয়েনে আঁঢি বেরঅ’?
42005024	কিন্তু অনরা যেন্ জানিত্ ফারন দুনিয়াত গুনাহ্ মাফ গরিবার হ্যমতা ইব্‌নে আদমর আছে”— এই ফইয্যন্ত হইয়েনে তেঁই য়েই অবশ বেরাইম্যারে হইল্, “আঁই তোঁয়ারে হইর, উঢ, তোঁয়ার বিছানা তুলি নিয়েনে বাড়িত যঅ গই।”
42005025	য়েই মানুষ্যুয়া তহনই বেক্যিনর সাম্‌নদি উঢিয়েনে থিয়াইল্ আর যে বিছানার উঅরদি য়িবা উউতি আছিল্ য়িয়ান তুলি নিয়েনে আল্লাহ্‌র ফশংসা গইত্যে গইত্যে বাড়িত গেল্ গই।
42005026	য়িয়ানত বেক্যিনে বউত তাইজ্যব অইল্ আর ডরে আল্লাহ্‌র ফশংসা গরিয়েনে হইল্, “আজিয়া আঁরা কি আচ্যাইয্য বেফার দেকিলাম!”
42005027	ইয়ার বাদে ইসা বাইরে গেল্ আর হ্যাজানা আদায় গরিবার ঘরত লেবি নামর একজন হ্যাজানা আদায়হারিরে বই থাইক্‌তো দেকিল্। ইসা লেবিরে হইল্, “আইয়্যো আঁর উম্যত অঅ।”
42005028	য়িয়ানত লেবি উঢিল্ আর য়িবার বেক কিছু ফেলি রাকিয়েনে ইসার লগে গেল্।
42005029	ফরদি লেবি ইসার লাই য়িবার বাড়িত উগ্যুয়া ডঁর হ্যানা দিল্। য়িতারার লগে বউত হ্যাজানা আদায়হারি আর অইন্যাইন্য মানুষঅক্যলেঅ হ্যাইতো বোইল্।
42005030	তহন ফরিশিঅক্যলে আর য়িতারার দলর আলেমঅক্যলে বিরক্ত অইয়েনে ইসার উম্যতঅক্যলরে হইল্, “তোঁয়ারা হ্যাজানা আদায়হারি আর হ্যারাফ মানুষঅক্যলর লগে হ্যানা দানা গর কিঅর লাই?”
42005031	ইসা য়িতারারে হইল্, “ভালা মানুষঅক্যলর লাই ডাক্তোরর দরহার নাই কিন্তু বেরাইম্যাঅক্যলর লাইই দরহার আছে।
42005032	তঅবা গরিবার লাই আঁই ধামির্কঅক্যলরে ডাইক্‌তাম নঅ আইয়্যি কিন্তু গুনাহ্‌গারঅক্যলরেই ডাইক্‌তাম আস্যি।”
42005033	ফরদি য়েই ধর্ম নেতাঅক্যলে ইসারে হইল্, “ইয়াহিয়ার উম্যতঅক্যলে ফ্রায়ই রোজা রাকে ও মুনাজাত গরে আর ফরিশিঅক্যলর ছাত্রঅক্যলঅ য়েগিন গরে কিন্তু অনর উম্যতঅক্যলে হনঅ সমত হ্যানা দানা বাদ নঅ দেএ।”
42005034	ইসা য়িতারারে হইল্, “দুলা লগে থাইক্‌তে কি দুলার লগর মানুষঅক্যলরে রোজা রাকাইত্ ফারন যাআ না?
42005035	কিন্তু এন্ সময় আইবো যহন য়িতারার হাছর ত্যুন দুলারে নিই যাআ অইবো, আর য়েই সমতই য়িতারা রোজা রাকিবো।”
42005036	তার বাদে ইসা শিক্যা দিবার লাই য়িতারার হাছে এই উদাআরন দিল্: “নয়া হোত্যার টুঁরা ছিরি নিয়েনে কেউ ফুরান হোত্যাত তালি নঅ দেএ, হারন য়েইল্যা গরিলে য়েই নয়া হোত্যাউয়া তঅ য়িবা ছিরি ফেলে; আর য়েই নয়া টুঁরাউয়াঅ ফুরান হোত্যার লগে নঅ মানাআ।
42005037	টাট্‌কা আংগুর রস কেউ ফুরান চামরার থৈলাত নঅ রাকে, রাকিলে টাট্‌কা রসে থৈলাগিন ফাডি যাআ। য়িয়ানত রসঅ ফরি যাআ, থৈলাগিনঅ নষ্ট অঅ।
42005038	টাট্‌কা আংগুর রস নয়া চামরার থৈলাতই রাকন উচিত।
42005039	ফুরান আংগুর রস হ্যাইবার ফরদি কেউ টাট্‌কা আংগুর রস হ্যাইতো নঅ চাআ, হারন য়িবা হঅ, ‘ফুরানগিনই ভালা।’”
42006001	হনঅ এক জিরাইবার দিনত ইসা শইস্য খেতর মাঝদি যাইতো আছিল্। তেঁইর উম্যতঅক্যলে ছরা ছিরিয়েনে আতত ঘষি ঘষি হ্যাইতো লাগিল্।
42006002	তহন হয়েকজন ফরিশি হইল্, “শরিয়ত মতে জিরাইবার দিনত যেগিন গরন উচিত নঅ, তোঁয়ারা য়েগিন গইত্যা লাইগ্যো কিঅর লাই?”
42006003	ইসা হইল্, “নবি দাউদ আর য়িবার উঁয়াইজ্যাঅক্যলর যহন ভুগ লাইগ্যেল্ তহন য়িবা কি গইজ্যেল্ য়িয়ান কি অনরা নঅঅ ফরন না?
42006004	য়িবা তঅ আল্লাহ্‌র ঘরত ঢুকিয়েনে ফবিত্র রুটি নিই হ্যাইয়্যেল্ আর য়িবার উঁয়াইজ্যাঅক্যলরেঅ দিয়্যেল্। কিন্তু হালি মাত্র ইমামঅক্যল বাদে আর কেউঅর ত্যুন য়েগিন হ্যঅনর নিয়ম নঅ আছিল্।”
42006005	শেষদি ইসা য়েই ফরিশিঅক্যলরে হইল্, “ইব্‌নে আদমই জিরাইবার দিনর মালিক।”
42006006	আর এক জিরাইবার দিনত ইসা মজলিস হ্যানাত যাইয়েনে শিক্যা দিতো আছিল্। য়েডে এন্ একজন মানুষ আছিল্ যার ডাইন আত উয়াই গেইয়্যেল্।
42006007	আলেমঅক্যলে আর ফরিশিঅক্যলে ইসারে দোষ দিবার উগ্যুয়া অজুআত টোয়াইতো আছিল্। য়িয়ানর লাই জিরাইবার দিনত তেঁই কেউঅরে বেরামর ত্যুন ভালা গরে কিনা য়িয়ান চাইবার লাই য়িতারা ইসার উঅর ভালাগরি নজর রাইকতো লাগিল্।
42006008	ইসা কিন্তু য়িতারার মনর চিন্তা জাইন্‌তো। য়িয়ানর লাই যিবার আত উয়াই গেইয়্যেল্ তেঁই য়েই মানুষ্যুয়ারে হইল্, “উঢিয়েনে বেক্যিনর সাম্‌নদি আইয়েনে থিঅ।” য়িয়ানত য়িবা উঢিয়েনে থিয়াইল্।
42006009	ইসা আলেম আর ফরিশিঅক্যলরে হইল্, “আঁই অনরারে এক্যান হতা ফুছার গরি, জিরাইবার দিনত ভালা হাম গরন উচিত, নাকি হ্যারাফ হাম গরন উচিত? ফরান রক্যা গরন উচিত, নাকি নষ্ট গরন উচিত?”
42006010	তার ফর ইসা চাইরোফাশর বেক্যিনর মিক্যা চাইয়েনে মানুষ্যুয়ারে হইল্, “তোঁয়ার আত বারাই দঅ।” য়িবা য়িয়ান গইল্যে ফর য়িবার আত এক্যবারে ভালা অই গেল্।
42006011	তহন য়েই ধর্ম নেতাঅক্যলে বউত গোস্যা গরিল্ আর ইসারে নিয়েনে কি গরন যাআ য়িয়ান নিজরার মইধ্যে আলোচানা গইত্যো লাগিল্।
42006012	ইয়ার ফরদি ইসা মুনাজাত গরিবার লাই উগ্যুয়া ফাআরত গেল্ আর গোডা রাইত আল্লাহ্‌র হাছে মুনাজাত গরিয়েনে হাডাইল্।
42006013	ফজর অইলে ফর তেঁই তেঁইর উম্যতঅক্যলরে নিজর হাছে ডাকিল্ আর য়িতারার মইধ্যর ত্যুন বারজনরে বাছি নিয়েনে য়িতরারে সাআবি ফদ্ দিল্।
42006014	য়িতারা অইল্ শিমোন, যিবারে তেঁই ফিতর নামঅ দিল্; শিমোনর ভাই আন্দ্রিয়; ইয়াকুব ও ইউহোন্যা; ফিলিফ ও বরথলময়;
42006015	মতি আর থোমা; আল্‌ফেয়র ফোয়া ইয়াকুব; শিমোন, যিবারে মোলবাদি হোয়া অঅ;
42006016	ইয়াকুবর ফোয়া এহুদা আর এহুদা ইষ্কারিয়োত, যিবা ইসারে ফরদি শত্রুঅক্যলর আতত ধরাই দিয়্যেল্।
42006017	ইসা তেঁইর উম্যতঅক্যলরে লগে নিয়েনে ফাআরর ত্যুন লামি উগ্যুয়া সমান জাগাত যাইয়েনে থিয়াইল্। য়েডে তেঁইর বউত উম্যত জমা অইয়্যেল্। এগিন বাদে এহুদিয়া, জেরুজালেম আর টায়ার ও সিডন নামর সাগর ফারর দুয়া শঅরর এলাহার ত্যুনঅ বউত মানুষ য়েডে আছিল্।
42006018	য়িতারা তেঁইর হতা উনিবার লাই আর বেরামর ত্যুন ভালা অইবার লাই য়েডে আইস্যেল্। যারা ভুতর মইধ্য দিয়েনে হষ্ট ফাইতো আছিল্ য়িতারা ভালা অইতো আছিল্।
42006019	তহন বেক মানুষ তেঁইরে আত দিয়েনে ধরিবার লাই চেষ্টা গইত্যো লাগিল্, হারন তেঁইর মইধ্যর ত্যুন শক্তি বাইর অইয়েনে বেক্যিনরে ভালা গইত্যো আছিল্।
42006020	ফরদি ইসা উম্যতঅক্যলর মিক্যা চাইয়েনে হইতো লাগিল্, “মোবারক তোঁয়ারা, যারা গরিব, হারন আল্লাহ্‌র রাইজ্য তোঁয়ারারই।
42006021	মোবারক তোঁয়ারা যারার এহন ভুগ আছে, হারন তোঁয়ারা তিফ্‌ত অইবা। মোবারক তোঁয়ারা, যারা এহন হাঁইন্‌তা লাইগ্যো, হারন তোঁয়ারা আঁসিবা।
42006022	“মোবারক তোঁয়ারা, যহন ইব্‌নে আদমর হারনে মাইন্‌ষ্যে তোঁয়ারারে ঘিনা গরে, সমাজর ত্যুন বাইর গরি দেএ ও নিন্দা গরে আর তোঁয়ারার নাম উনিলে সেফ্ ফেলে।
42006023	য়েই সমত তোঁয়ারা খুশি অইয়্যো আর খুশিত নাচি উইট্যো, হারন বেহেস্‌তত তোঁয়ারার লাই বিরাট ফুরস্কার আছে। য়েই মানুষঅক্যলর ফুবর্ফুরুষঅক্যলে নবিঅক্যলর উঅরঅ এই রহম গইত্যো।
42006024	“কিন্তু আয় হায় ফুইসাআলাঅক্যল! তোঁয়ারা ফরিফুন্যভাবেই সুখ ভোগ গইত্যা লাইগ্যো।
42006025	আয় হায় তিফ্‌ত মানুষঅক্যল! তোঁয়ারার তঅ ভুগ লাগিবো। আয় হায় যারা আঁইস্‌তা লাইগ্যো! তোঁয়ারা দুক্য গরিবা আর হাঁদিবা।
42006026	আয় হায় তোঁয়ারা, যহন বেক মাইন্‌ষ্যে তোঁয়ারার ফশংসা গরে। এই মানুষঅক্যলর ফুবর্ফুরুষঅক্যলে ভন্ড নবিঅক্যলরঅ ফশংসা গইত্যো।
42006027	“তোঁয়ারা যারা উইন্‌তা লাইগ্যো য়িতারারে আঁই হইর, তোঁয়ারার শত্রুঅক্যলরে মহব্যত গইজ্যো। যারা তোঁয়ারারে ঘিনা গরে য়িতারার উফহার গইজ্যো।
42006028	যারা তোঁয়ারার অবনতি চাআ য়িতারার উন্যতি চাইয়্যো। যারা তোঁয়ারার লগে হ্যারাফ বেবার গরে য়িতারার লাই মুনাজাত গইজ্যো।
42006029	যিবা তোঁয়ার এক গালত চোয়ার মারে তারে অইন্য গালত্‌অ মাইত্যো দিয়্যো। যিবা তোঁয়ার চাদ্যর লই যাআ তারে হোত্যাঅ নিতো দিয়্যো।
42006030	যারা তোঁয়ার হাছে চাআ য়িতারারে দিয়্যো। কেউ তোঁয়ার হনঅ জিনিস লই গেলে য়েগিন আর ফেরত নঅ চাইয়্যো।
42006031	মাইন্‌ষ্যর হাছর ত্যুন তোঁয়ারা যেইল্যা বেবার ফাইতা চঅ তোঁয়ারাঅ য়িতারার লগে য়েইল্যাই বেবার গইজ্যো।
42006032	“যারা তোঁয়ারারে মহব্যত গরে তোঁয়ারা যুদি য়িতারারেই হালি মহব্যত গর তইলে য়িয়ানত ফশংসার কি আছে? হ্যারাফ মানুষঅক্যলেঅ তঅ এন্ গরিয়েনে মহব্যত গরি থাকে।
42006033	যারা তোঁয়ারার উফহার গরে তোঁয়ারা যুদি য়িতারারই উফহার গইত্যা থাক তইলে য়িয়ানত ফশংসার কি আছে? হ্যারাফ মানুষঅক্যলেঅ তঅ য়েইল্যা গরি থাকে।
42006034	যারার হাছর ত্যুন তোঁয়ারা ফিরি ফাইবার আশা গর, যুদি য়িতারারেই টিঁয়া উদার দঅ তইলে য়িয়ানত ফশংসার কি আছে? ফাইবো বুলিই তঅ হ্যারাফ মানুষঅক্যলে হ্যারাফ মানুষঅক্যলরে উদার দিই থাকে।
42006035	কিন্তু তোঁয়ারা তোঁয়ারার শত্রুঅক্যলরে মহব্যত গইজ্যো আর য়িতারার উফহার গইজ্যো। কিছুই ফেরত ফাইবার আশা নঅ রাকিয়েনে উদার দিয়ো। তইলে তোঁয়ারার লাই বিরাট ফুরষ্কার আছে, আর তোঁয়ারা আল্লাহ্‌তালার সন্তান অইবা, হারন তেঁই অকিতগ্য আর দুষ্টুঅক্যলরেঅ দয়া গরে।
42006036	তোঁয়ারার বাবা যেইল্যা দয়ালু তোঁয়ারাঅ য়েইল্যা দয়ালু অঅ।
42006037	“অইন্যতারার দোষ ধরিয়েনে নঅ বেরাইয়্যো, য়িয়ানত তোঁয়ারারঅ দোষ ধরা অইতো নঅ। অইন্যতারারে শাস্তি ফাইবার যৈগ্য বুলি মনে নঅ গইজ্যো, য়িয়ানত তোঁয়ারারেঅ শাস্তি ফাইবার যৈগ্য বুলি মনে গরা অইতো নঅ। অইন্যতারারে মাফ গইজ্যো, য়িয়ানত তোঁয়ারারেঅ মাফ গরা অইবো।
42006038	দান গইজ্যো, য়িয়ানত তোঁয়ারারেঅ দেয়া অইবো; বউত বেশি গরিয়েনে, চাবি চাবি, ঝারি ঝারি,বাআই ফরিবার মতন গরিয়েনে তোঁয়ারার হোস্যাত্ দেয়া অইবো, হারন যেন্ গরিয়েনে তোঁয়ারা মাফি দঅ য়েন্ গরিয়েনে তোঁয়ারার লাই মাফা অইবো।”
42006039	ফরদি ইসা তেঁইর উম্যতঅক্যলরে শিক্যা দিবার লাই এই উদাআরন দিল্: “একজন আঁধা অইন্য আর একজন আঁধারে ফথ দেহ্যাইত্ ফারে না? তইলে য়িতারা দুইজনেই গাঁতাত ফরিবো দে নঅ না?
42006040	ছাত্র য়িবার মাস্টোরর উঅরদি নঅ, কিন্তু ফুরাফুরি শিক্যা ফাইয়েনে ফত্যিউয়া ছাত্র য়িবার মাস্টোরর মতনই অই উঢে।
42006041	“তোঁয়ারা ভাইঅর চোগত যে কুডা আছে য়িয়ানই হালি দেইক্‌তা লাইগ্যো, অথচ তোঁয়ার নিজর চোগত যে অঁলা আছে য়িয়ান খিয়াল গইত্যা নঅ লাইগ্যো কিঅর লাই?
42006042	তোঁয়ার নিজর চোগত যে অঁলা আছে য়িয়ান যহন খিয়াল গইত্যা নঅ লাইগ্যো তহন কেন্ গরিয়েনে তোঁয়ার ভাইঅরে হইত্ ফার, ‘ভাই, তোঁয়ার চোগত যে কুডা আছে, আইয়্যো, য়িয়ান বাইর গরি দিই’? ভন্ড, ফইল্যা তোঁয়ার নিজর চোগর ত্যুন অঁলাগান বাইর গরি ফেল, তইলে তোঁয়ার ভাইঅর চোগত যে কুডাগান আছে য়িয়ান বাইর গরিবার লাই এস্‌ফষ্ট দেকিত্ ফাইবা।
42006043	“ভালা গাছত হ্যারাফ ফল নঅ ধরে, আবার হ্যারাফ গাছতঅ ভালা ফল নঅ ধরে।
42006044	ফল দিয়েনেই গাছ চিনা যাআ। মাইন্‌ষ্যে কেঁডাঝোফর ত্যুন ডোংগুলা আর কেঁডাগাছর ত্যুন আংগুর নঅ তুলে।
42006045	ভালা মানুষ য়িবার দিল্ ভরা ভালার ত্যুন ভালা হতাই বাইর গরি আনে, আর হ্যারাফ মানুষ য়িবার দিল্ ভরা হ্যারাফির ত্যুন হ্যারাফ হতা বাইর গরি আনে। মানুষর দিল্ যেগিন দিয়েনে ভরা থাকে মুক তঅ য়েই হতাই হঅ।
42006046	“তোঁয়ারা কিঅর লাই আঁরে ‘ফভু, ফভু’ হইয়েনে ডাক, অথচ আঁই যেগিন হই য়েগিন নঅ গর?
42006047	যে কেউ আঁর হাছে আইয়েনে আঁর হতা উনে আর য়েই মতন হাম গরে য়িবা হার মতন আঁই য়িয়ান তোঁয়ারারে হই।
42006048	য়িবা এন্ একজন মানুষর মতন, যিবা ঘর বানাইবার লাই গভির গরিয়েনে মেডি হাডি ফাত্যোরর উঅর ভিত্যি গাঁথিল্। ফরদি বইন্যা আইল্ আর দইজ্যার ফানির স্রোত য়েই ঘরর উঅর আই ফরিল্, কিন্তু ঘরগান লরাইত্ নঅ ফারিল্, হারন য়িয়ান শক্ত গরিয়েনেই বানা অইয়্যেল্।
42006049	যে আঁর হতা উনে অথচ য়েই মতন হাম নঅ গরে তেএ এন্ একজন মানুষর মতন, যে মেডির উঅর ভিত্যি ছারাই ঘর বানাইল্। ফরদি দইজ্যার ফানির স্রোত যহন য়েই ঘরর উঅর আই ফরিল্ তহনই য়েই ঘরগান ফরিয়েনে এক্যবারে তচনচ অই গেল্।”
42007001	ইসা মানুষঅক্যলর হাছে এই হতাগিন হোয়া শেষ গরিয়েনে কফরনাহুম শঅরত গেল্।
42007002	য়েডে একজন রোমিয় শতসেনাফতির গোলাম অসুক অইয়েনে মরিবার মতন অইয়্যেল্। এই গোলামরে য়েই সেনাফতি বউত মহব্যত গইত্যো।
42007003	য়িবা ইসার বিষয় উনিয়েনে ইহুদিঅক্যলর হয়েকজন বুরানেতারে ইসার হাছে অনুরোধ গইত্যো ফাটাইল্ যেন্ তেঁই আইয়েনে য়িবার গোলামরে ভালা গরে।
42007004	য়েই নেতাঅক্যল ইসার হাছে আইয়েনে তেঁইরে বিশেষভাবে অনুরোধ গরি হইল্, “অনে যিবার লাই এই হাম গরিবান য়িবা ইয়ানর উফযুক্ত।,
42007005	হারন য়িবা আঁরার মানুষঅক্যলরে মহব্যত গরে আর আঁরার মজলিস হ্যানা য়িবাই বানাই দিয়্যে।”
42007006	তহন ইসা য়িতারার লগে চলিল্। তেঁই য়েই বাড়ির হাছে আইলে ফর য়েই সেনাফতি য়িবার বন্ধুঅক্যলরে দিয়েনে হই ফাটাইল্, “উজুর, আর হষ্ট নঅ গইজ্যোন, হারন অনে দে আঁর বাড়িত ঢুকন য়িয়ানর যৈগ্য আঁই নঅ।
42007007	য়িয়ানর লাই অনর হাছে যাইবার উফযুক্তঅ আঁই নিজরে মনে নঅঅ গরি। অনে হালি মুকদি হঅন, য়িয়ানতই আঁর গোলাম ভালা অই যাইবো।
42007008	আঁই এই হতা জানি, হারন আঁর ত্যুনঅ অইন্যর হতামতন চলন ফরে আর সৈন্যঅক্যলঅ আঁর হতামতন চলে। আঁই একজনরে ‘যঅ’ হইলে য়িবা যাআ, অইন্যজনরে ‘আইয়্যো’ হইলে য়িবা আইয়্যে, আর আঁর গোলামরে ‘ইয়ান গর’ হইলে য়িবা য়িয়ান গরে।”
42007009	এই হতা উনিয়েনে ইসা তাইজ্যব অইল্ আর যে মানুষঅক্যলে ভির গরিয়েনে তেঁইর ফিছদি আইস্‌তো আছিল্ য়িতারার মিক্যা ফিরিয়েনে তেঁই হইল্, “আঁই অনরারে হইর, বনি-ইসরাইলঅক্যলর মইধ্যেঅ এত ডঁর বিশ্যাস আঁই হনঅ দিনঅ নঅঅ দেকি।”
42007010	সেনাফতি যারারে ফাটাইয়্যেল্ য়িতারা য়িবার ঘরত ফিরি যাইয়েনে দেকিত্ ফাইল্ দে য়েই গোলাম বেরামর ত্যুন ভালা অইয়্যে।
42007011	ইয়ার কিছু ফরদি ইসা নায়িন নামর উগ্যুয়া গেরামর মিক্যা চলিল্। তেঁইর উম্যতঅক্যলে আর আরো বউত মানুষ তেঁইর লগে লগে যাইতো আছিল্।
42007012	যহন তেঁই য়েই গেরামর দরজার হাছে ফোঁছিল্ তহন মানুষঅক্যলে একজন মরা মানুষরে বাইরে লই যাইতো আছিল্। যে মানুষ্যুয়া মরি গেইয়্যেল্ য়িবা আছিল্ য়িবার মার একমাত্র ফোয়া, আর য়েই মা-অ আছিল্ রারি। গেরামর বউত মানুষ য়েই রারির লগে আছিল্।
42007013	য়েই রারিরে দেকিয়েনে ইসা মমতায় ফুরন অইয়েনে হইল্, “আর নঅ হাঁইন্দো।”
42007014	তার ফর তেঁই হাছে যাইয়েনে হ্যাইট্যা ধরিল্। ইয়ানত যারা লাশ বই লই যাইতো আছিল্ য়িতারা থিয়াইল্। ইসা হইল্, “জোয়ান, আঁই তোঁয়ারে হইর, উঢ।”
42007015	য়িয়ানত যিবা মরি গেইয়্যেল্ য়েই মানুষ্যুয়া উঢিয়েনে বোইল্ আর হতা হইতো লাগিল্। ইসা য়িবারে য়িবার মা-আর হাছে ফিরাই দিল্।
42007016	ইয়ানত বেক্যিনর দিল্ ডরে ভরি গেল্। য়িতারা আল্লাহ্‌র ফশংসা গরিয়েনে হইতো লাগিল্, “আঁরার মাঝে একজন বিরাট নবি আজির অইয়্যে। আল্লাহ্ রহমত গরিয়েনে তেঁইর বান্দাঅক্যলর মিক্যা মনোযোগ দিয়্যে।”
42007017	ইসার বিষয়ে এই হতা এহুদিয়া ফদেশ আর য়িয়ানর আশফাশর বেক জাগাত ছরাই ফরিল্।
42007018	নবি ইয়াহিয়ার উম্যতঅক্যলে এই ঘটনাগিনর হতা ইয়াহিয়ারে জানাইল্। তহন ইয়াহিয়া তেঁইর দুইজন উম্যতরে ডাকিয়েনে ইসার হাছে এই হতা ফুছার গইত্যো ফাটাইল্, “যিবার আইবার হতা আছে অনেই কি তেঁই, না আঁরা অইন্য কেউঅর লাই অফেক্যা গইজ্যোম?”
42007020	য়েই মানুষঅক্যলে ইসার হাছে আইয়েনে হইল্, “তরিকাবন্দিদাতা ইয়াহিয়া অনর হাছে আঁরারে ফুছার গইত্যো ফাটাইয়্যে, ‘যিবার আইবার হতা আছে অনেই কি তেঁই, না আঁরা অইন্য কেউঅর লাই অফেক্যা গইজ্যোম?’”
42007021	তহন ইসা বউত মানুষরে বেরামর ত্যুন আর বিরাট আঘাতর ত্যুন ভালা গরিল্ আর ভুতে ফঅইন্যা মানুষঅক্যলরে ভালা গরিল্ ও বউত আঁধা মানুষরেঅ দেকিবার শক্তি দিল্।
42007022	এগিন বেক্যিন গরিবার ফরদি ইসা ইয়াহিয়ার উম্যতঅক্যলর ফশ্নর জোয়াবে হইল্, “তোঁয়ারা যেগিন দেকিলা আর উনিলা য়েগিন যাইয়েনে ইয়াহিয়ারে হঅ। তেঁইরে জানঅ দে, আঁধাঅক্যলে দেকের, লেংগাঅক্যলে আঁঢের, চামরা বেরাইম্যাঅক্যলে ফাক-সাফ অঅর, বঅরা মানুষঅক্যলে উনের, মরাঅক্যলে বাঁচি উঢের আর গরিবঅক্যলর হাছে সুহ্যবর তবলিগ গরা অঅর।
42007023	আর মোবারক য়িবাই, যিবা আঁরে লইয়েনে মনত হনঅ বাধা নঅ ফাআ।”
42007024	ইয়াহিয়া যারারে ফাটাইয়্যেল্ য়েই মানুষঅক্যলে যাইবা গইর ফর ইসা মানুষঅক্যলর হাছে ইয়াহিয়ার বিষয়ে হইতো লাগিল্, “অনরা মরুভুমিত কি চাইতা গেইলান? বাতাসত দুলইন্যা নল-হ্যাগ্‌রা?
42007025	য়িয়ান নইলে কি চাইতা গেইলান? সুন্দর হঅর ফিঁদা একজন মানুষরে নাকি? যারা দামি দামি হঅর ফিঁদে আর জাকজমকর লগে থাকে য়িতারা তঅ রাজবাড়িত থাকে।
42007026	য়িয়ান নইলে কি চাইতা গেইলান? হনঅ নবিরে নাকি? জি, আঁই অনরারে হইর, তেঁই নবির ত্যুনঅ ডঁর।
42007027	ইয়াহিয়াই য়েই মানুষ যিবার বিষয়ে ফাক কিতাবত লেহ্যা আছে, ‘চঅ, আঁই তোঁয়ার আগদি আঁর সংবাদদাতারে ফাটাইর। য়িবা তোঁয়ার আগদি যাইয়েনে তোঁয়ার ফথ রেডি গরিবো।’
42007028	আঁই অনরারে হইর, মানুষর মইধ্যে কেউই ইয়াহিয়ার ত্যুন ডঁর নঅ; তঅঅ আল্লাহ্‌র রাইজ্যর মইধ্যে বেক্যিনর ত্যুন যিবা ছোড য়িবাঅ ইয়াহিয়ার ত্যুন ডঁর।”
42007029	(বেক সাধারন মানুষঅক্যলে আর হ্যাজানা আদায়হারিঅক্যলে ইয়াহিয়ার তবলিগ উইন্যেল্ আর তেঁইর হাছে তরিকাবন্দি লইয়েনে আল্লাহ্‌রে নিয়াইবান বুলি সিকার গরি নিয়েল্।
42007030	কিন্তু ফরিশিঅক্যলে আর আলেমঅক্যলে ইয়াহিয়ার হাছে তরিকাবন্দি নঅঅ লঅ বুলি নিজরার লাই আল্লাহ্‌র উদ্যেশ্যরে য়িতারা অগ্রাইয্য গইজ্যেল্)।
42007031	ইসা আরো হইল্, “তইলে এই হালর মানুষঅক্যলরে আঁই হারার লগে তুলনা গইজ্যোম? য়িতারা হঅন ডইল্যা?
42007032	য়িতারা এন্ ফোয়ামাইয়্যাঅক্যলর মতন যারা বাজারত বই একজন অইন্যজনরে ডাকিয়েনে হঅ, ‘আঁরা তোঁয়ারার লাই বাঁশি বাজাইলাম কিন্তু তোঁয়ারা নঅ নাচিলা; আঁরা বিলাদ ধরি হাঁদিবার অঁঅঁলা গাইলাম কিন্তু তোঁয়ারা নঅ হাঁদিলা।’
42007033	তরিকাবন্দিদাতা ইয়াহিয়া আইয়েনে রুটি বা আংগুর রস নঅ হ্যাইল্ বুলি অনরা হইতা লাইগ্যোন্ ‘য়িবারে ভুতে ফাইয়্যে।’
42007034	আর ইব্‌নে আদম আইয়েনে হ্যানা দানা গরিল্ বুলিয়েনে অনরা হইতা লাইগ্যোন, ‘সঅন, এই মানুষ্যুয়া ফেট্যুয়া আর মদহ্যোর, হ্যাজানা আদায়হারি ও হ্যারাফ মানুষঅক্যলর বন্ধু।’
42007035	কিন্তু গেয়ানর অধিনে যারা চলে য়িতারার জিবনই ফরমান গরে দে, গেয়ান হ্যাঁটি।”
42007036	একজন ফরিশি ইসারে য়িবার লগে হ্যানার দঅত দিল্। তহন ইসা য়িবার বাড়িত যাইয়েনে হ্যানাত যোগ দিল্।
42007037	য়েই গেরামত একজন হ্যারাফ মাইয়্যাফোয়া আছিল্। য়েই ফরিশির ঘরত ইসা হ্যানাত যোগ দিয়্যে জানিত্ ফারিয়েনে য়িবা উগ্যুয়া সাদা ফাত্যোরর বোতলত গরিয়েনে আঁতর লই আইল্।
42007038	ফরদি য়িবা ইসার ফিছদি তেঁইর ঠেংগর হাছে যাইয়েনে থিয়াইল্ আর হাঁদি হাঁদি চোগর ফানিত তেঁইর ঠেং ভিজাইতো লাগিল্। তার ফর য়িবা য়িবার মাথার চুল দিয়েনে তেঁইর ঠেং ফুছি দিল্ আর তেঁইর ঠেংগর উঅর চুম দিয়েনে য়েই আঁতর ঢালি দিল্।
42007039	যে ফরিশি ইসারে দঅত গইজ্যেল্ য়িবা ইয়ান দেকিয়েনে মনে মনে হইতো লাগিল্, “যুদি এই মানুষ্যুয়া নবি অইতো তইলে জানিত্ ফাইত্যো, হনে আর হন্ ডইল্যা মাইয়্যাফোয়া য়িবার ঠেং ধরের; মাইয়্যাফোয়াউয়া তঅ হ্যারাফ।”
42007040	ইসা য়েই ফরিশিরে হইল্, “শিমোন, তোঁয়ারে আঁর কিছু হইবার আছে।” শিমোন হইল্, “উজুর, হঅন।”
42007041	ইসা হইল্, “হনঅ এক মাআজনর হাছে দুইজন মানুষ টিঁয়া উদার গইত্যো। একজন উদার গইত্যো ফাঁশ্যত দিনার আর অইন্য জন ফন্চাইশ দিনার।
42007042	য়িতারার কেউঅর রিন শোধ গরিবার হ্যমতা নঅ আছিল্ বুলি তেঁই দয়া গরিয়েনে দুইজনরেই মাফ গরিল্। তইলে হঅ চাই, য়িতারার দুইজনর মইধ্যে হনে য়েই মাআজনরে বেশি মহব্যত গরিবো?”
42007043	শিমোন হইল্, “আঁর মনে অঅ, যার বেশি রিন মাফ গরা অইল্, য়িবাই।” ইসা য়িবারে হইল্, “তুঁই ঠিগ হইয়্যো।”
42007044	তার ফর ইসা য়েই মাইয়্যাফোয়াউয়ার মিক্যাদি মুক ফিরাইয়েনে শিমোনরে হইল্, “তুঁই এই মাইয়্যাফোয়াউয়ারে তঅ দেইক্‌তা লাইগ্যো। আঁই তোঁয়ার ঘরত আইলে ফর তুঁই আঁর ঠেং ধুইবার ফানি নঅঅ দঅ, কিন্তু য়িবা চোগর ফানি দিই আঁর ঠেং ভিজাইয়েনে য়িবার চুল দিয়েনে ফুছাই দিয়্যে।
42007045	তুঁই আঁরে চুম নঅঅ দঅ, কিন্তু আঁই ঘরত আইবার ফরর ত্যুনই য়িবা আঁর ঠেংগত চুম দেএর।
42007046	তুঁই আঁর মাথাত তেল নঅঅ দঅ, কিন্তু য়িবা আঁর ঠেংগর উঅর আঁতর ঢালি দিয়্যে।
42007047	য়িয়ানর লাই আঁই তোঁয়ারে হইর, য়িবা বেশি মহব্যত দেহ্যাইয়্যে বুলি বুঝা যাআর দে, য়িবার গুনাহ্ বউত অইলেঅ য়েগিন মাফ গরা অইয়্যে। যার এক্যানা মাফ গরা অঅ য়িবা এক্যানাই মহব্যত দেহ্যাআ।”
42007048	ফরদি ইসা য়েই মাইয়্যাফোয়াউয়ারে হইল্, “তোঁয়ার গুনাহ্ মাফ গরা অইয়্যে।”
42007049	যারা ইসার লগে হ্যাইতো বইস্যেল্ য়িতারা মনে মনে হইতো লাগিল্, “ইবা হঅন, যে গুনাহ্‌অ মাফ গরে?”
42007050	ইসা তহন য়েই মাইয়্যাফোয়াউয়ারে হইল্, “তুঁই ইমান আইন্যো বুলি নাজাত ফাইয়্যো। শান্তিত যঅ গই।”
42008001	ইয়ার ফরদি ইসা গেরামে গেরামে আর শঅরে শঅরে ঘুরিয়েনে আল্লাহ্‌র রাইজ্যর সুহ্যবর তবলিগ গইত্যো লাগিল্। তেঁইর লগে তেঁইর বার জন উম্যত আর হয়েকজন মাইয়্যাফোয়াঅ আছিল্। এই মাইয়্যাফোয়াঅক্যল ভুতর আতর ত্যুন রেহাই ফাইয়্যেল্ ও বেরামর ত্যুন ভালা অইয়্যেল্। ইতারা অইল্, মরিয়াম যিবারে মগ্দলিনি হোয়া অইতো আর যিবার মইধ্যর ত্যুন সাত্যুয়া ভুত বাইর অই গেইয়্যেল্;
42008003	বাদশা হেরোদর হর্মচারি কুষর বউ যোহানা; শোশন্যা আর আরো বউত মাইয়্যাফোয়া। ইসা আর তেঁইর উম্যতঅক্যলর সেবাযত্নর লাই ইতারা বেক্যিনে নিজর টিঁয়া-ফুইসার ত্যুন হ্যরস গইত্যো।
42008004	য়েই সমত বিন্য বিন্য গেরামর ত্যুন বউত মানুষ ইসার হাছে আইয়েনে ভির গরিল্। তহন তেঁই য়িতারারে শিক্যা দিবার লাই এই গল্ফগান হইল্:
42008005	“একজন চাষি বিজ রুইক্‌তো গেল্। বিজ রুকিবার সমত হতাক্যিন বিজ ফথর ফাশদি ফরিল্। মানুষঅক্যলে য়েগিন ঠেংগে মারাইল্ আর ফাকিগিন আইয়েনে হ্যাই ফেলিল্।
42008006	হতাক্যিন বিজ ফাত্যোইজ্যা জমিত ফরিয়েনে জালাই উঢিল্, কিন্তু রস নঅ ফাইয়েনে উয়াই গেল্।
42008007	আবার হতাক্যিন বিজ কেঁডাবনর মইধ্যে ফরিল্। ফরদি কেঁডাগাছ য়েই চারাগিনর লগে বারি উঢিয়েনে য়েগিন চাবি রাকিল্।
42008008	আবার হতাক্যিন বিজ ভালা জমিত ফরিল্ আর বারি উঢিয়েনে একশ গুন ফসল দিল্।” এই হতা হইবার ফরদি ইসা জোরে হইল্, “যার উনিবার হান আছে তেএ উনক।”
42008009	ইয়ার ফরদি তেঁইর উম্যতঅক্যলে তেঁইরে য়েই গল্ফর মানি ফুছার গরিল্।
42008010	তহন ইসা হইল্, “আল্লাহ্‌র রাইজ্যর গোফন সইত্যগিন তোঁয়ারারেই জাইন্‌তো দেয়া অইয়্যে, কিন্তু অইন্যতারার হাছে আঁই য়েগিন গল্ফর মইধ্য দিয়েনে হই, যেন্ য়িতারা দেকিয়েনেঅ নঅ দেকে আর উনিয়েনেঅ নঅ বুঝে।
42008011	“গল্ফগানর মানি এই: বিজ অইল্ আল্লাহ্‌র কালাম।
42008012	ফথর ফাশদি ফরা বিজর মইধ্য দিয়েনে য়িতারার সমন্দেই হোয়া অইয়্যে যারা য়েই কালাম উনে আঁসা, কিন্তু ফরদি ইবিলিস আইয়েনে য়িতারার দিলর ত্যুন য়েগিন তুলি লই যাআ। য়িয়ানত য়িতারা য়িয়ানর উঅর ইমান আনিত্ নঅ ফারে বুলি নাজাত নঅ ফাআ।
42008013	ফাত্যোইজ্যা জমিত ফরা বিজর মইধ্য দিয়েনে য়িতারার সমন্দেই হোয়া অইয়্যে যারা য়েই কালাম উনিয়েনে আনন্দর লগে গ্রঅন গরে, কিন্তু য়িতারার মইধ্যে য়েগিনর য়িঁওর ভালা গরিয়েনে নঅ বইয়্যে। য়িয়ানর লাই য়িতারা অল্ফ দিনর লাই ইমান রাকে, কিন্তু যহন ফরিক্যা আইয়্যে তহন ফিছাই যাআ।
42008014	কেঁডাবনর মইধ্যে ফরা বিজর মইধ্য দিয়েনে য়িতারার সমন্দেই হোয়া অইয়্যে যারা য়েগিন উনে, কিন্তু জিবন-ফথে সইল্‌তে সইল্‌তে সংসারর চিন্তা-ভাবনা, ধন-সম্‌বত্যি আর সুখভোগর মইধ্যে য়িতারা চাবা ফরি যাআ। য়িয়ানত য়িতারার জিবনত হনঅ ফাক্যা ফল দেহ্যা নঅ দেএ।
42008015	ভালা জমিত ফরা বিজর মইধ্য দিয়েনে য়িতারার সমন্দেই হোয়া অইয়্যে যারা সত ও সরল মনে য়েই কালাম উনিয়েনে শক্ত গরি ধরি রাকে আর য়িয়ানত ইস্তির থাকিয়েনে জিবনত ফাক্যা ফল দেহ্যাআ।
42008016	“কেউ বাত্যি জলাইয়েনে হনঅ জিনিস দিয়েনে য়িয়ান ঝাফাই নঅ রাকে বা হ্যাটর নিচে নঅ রাকে। য়িবা য়িয়ান বাত্যিদানির উঅরেই রাকে যেন্ ভিতরে যারা আইয়্যে য়িতারা ফঅর দেকিত্ ফাআ।
42008017	এন্ কিছু লুকাইন্যা নাই যেগিন দেহ্যা যাইতো নঅ, বা এন্ কিছু গোফন নাই যেগিন জানা যাইতো নঅ বা দেহ্যা যাইতো নঅ।
42008018	ইয়ানর লাই কেন্‌গরি উইন্‌তা লাইগ্যো য়েই বিষয়ে মনোযোগ দঅ, হারন যার আছে য়িবারে আরো দেয়া অইবো, কিন্তু যার নাই তার ত্যুন যেগিন আছে বুলি য়িবা মনত গরে, য়েগিনঅ য়িবার হাছর ত্যুন লই লোয়া অইবো।”
42008019	ফরদি ইসার মা আর ভাইঅক্যল য়িবার হাছে আইল্ কিন্তু ভিরর লাই য়িবার লগে দেহ্যা গরিত্ নঅ ফারিল্।
42008020	তহন একজন মানুষ য়িবারে হইল্, “অনর মা আর ভাইঅক্যল অনর লগে দেহ্যা গরিবার লাই বাইরে থিয়াই আছে।”
42008021	ইয়ানত ইসা মানুষঅক্যলরে হইল্, “যারা আল্লাহ্‌র কালাম উনিয়েনে য়েই মতন হাম গরে য়িতারাই আঁর মা আর আঁর ভাই।”
42008022	একদিন ইসা আর তেঁই উম্যতঅক্যলে উগ্যুয়া নোকাত উঢিল্। তেঁই উম্যতঅক্যলরে হইল্, “চল, আঁরা সাগরর য়েই ফারত যাই।” উম্যতঅক্যলে নোকা ছারিল্।
42008023	নোকা সইল্‌তো থাকিলে ইসা ঘুমাই ফরিল্। য়েই সমত আতিক্যা সাগরত তুয়ান উঢিল্ আর নোকাগান ফানিত ভরি যাইতো লাগিল্। ইয়ানত য়িতারা বউত বিফদত ফরিল্।
42008024	য়িতারা ইসার হাছে যাইয়েনে য়িবারে অঅজাগ গরিয়েনে হইল্, “উজুর, উজুর, আঁরা দে মইল্যাম!” তহন ইসা উঢিয়েনে বাতাস আর ফানির ঢেউঅরে ধমক দিল্। য়িয়ানত বাতাস আর ঢেউ থামিল্ আর বেক কিছু আন্তা অই গেল্।
42008025	তেঁই উম্যতঅক্যলরে হইল্, “তোঁয়ারার ইমান হডে?” উম্যতঅক্যলে ডরে আচ্যাইয্য অইয়েনে নিজরার মইধ্যে হোয়াহই গইত্যো লাগিল্, “ইবা হঅন, যিবা বাতাস আর ফানিরে উকুম দিলে ফর য়িতারাঅ তেঁইর হতা উনে?”
42008026	ইয়ার বাদে ইসা আর তেঁইর উম্যতঅক্যলে সাগর ফার অইয়েনে গালিল ফদেশর উল্টা মিক্যাদি গাদারিয়অক্যলর এলাহাত গেল্।
42008027	তেঁই যহন নোকার ত্যুন নামিল্ তহন য়েডিয়ার গেরামর একজন মানুষ তেঁইর হাছে আইল্। য়েই মানুষ্যুয়ারে বউত হতাক্যিন ভুতে ফাইয়্যেল্ বুলি য়িবা বউত দিন ধরিয়েনে হঅর-সোর নঅ ফিঁন্‌তো আর বাড়িত নঅ থাকিয়েনে গোরস্তানত থাইক্‌তো।
42008028	ইসারে দেকিয়েনে য়িবা চিল্যাই উঢিল্ আর তেঁইর সাম্‌নদি মেডিত ফরিয়েনে জোরে জোরে হইল্, “আল্লাহ্‌তালার ফোয়া ইসা, আঁর লগে অনর কি সম্বন্ধ? দয়া গরিয়েনে অনে আঁরে যন্ত্রনা নঅ দিবান।”
42008029	মানুষ্যুয়া এই হতা হইল্ হারন ইসা য়েই ভুতরে য়িবার মইধ্যর ত্যুন বাইর অই যাইতো উকুম দিয়্যেল্। য়েই ভুত বার বার মানুষ্যুয়ারে বেরাই ধইত্যো। যুদিঅ তহন য়িবার আত-ঠেং সিয়োল দিয়েনে বাঁধা থাইক্‌তো আর য়িবারে ফাআরা দেয়া অইতো তঅঅ য়িবা য়েই সিয়োল ছিরি ফেইল্‌তো, আর য়েই ভুত য়িবারে নিঝাব জাগাত দুঁরাই লই যাইতো।
42008030	ইসা য়িবারে ফুছার গরিল্, “তোঁয়ার নাম কি?” য়িবা হইল্, “বাইনি,” হারন বউত হতাক্যিন ভুত য়িবার ভিতরে ঢুইক্যেল্।
42008031	তহন য়েই ভুতগিন ইসারে হাকুতি মিনতি গইত্যো লাগিল্ যেন্ তেঁই য়িতারারে হাবিয়া দোজগত নঅ ফাটাআ।
42008032	য়েডে ফাআরর ধারত বউত ডঁর এক ঝাঁক শুয়োর চইত্যো আছিল্। ভুতগিন ইসারে অনুরোধ গরিল্ যেন্ তেঁই য়েই শুয়োরগিনর ভিতরে ঢুইক্‌তো য়িতারারে অনুমতি দেএ। তেঁই অনুমতি দিলে ফর য়িতারা মানুষ্যুয়ার মইধ্যর ত্যুন বাইর অই শুয়োরগিনর ভিতরে ঢুকিল্। য়িয়ানত য়েই শুয়োরর ঝাঁক সাগরর হ্যারা ফার দিয়েনে জোরে দুঁরি যাইয়েনে ফানিত ঢুফি মরিল্।
42008034	যারা শুয়োর চরাইতো আছিল্ য়িতারা এই ঘটনা দেকিয়েনে দুঁরি যাই য়েই গেরামত আর য়িয়ানর আশফাশর বেক জাগাত এই হ্যবর দিল্।
42008035	কি অইয়্যে য়িয়ান চাইবার লাই তহন মানুষঅক্যল বাইর অই আইল্। ইসার হাছে আইয়েনে য়িতারা দেকিল্, যিবার মইধ্যর ত্যুন ভুতগিন বাইর অই গেইয়্যে য়িবা হঅর সোর ফিঁদিয়েনে ভালা মনে ইসার ঠেংগর হাছে বই আছে। এগিন দেকিয়েনে য়িতারা ডরাইল্।
42008036	যারা য়েই ঘটনা দেইক্যেল য়িতারা য়েই মানুষঅক্যলর হাছে হইল্, কেন্ গরিয়েনে মানুষ্যুয়া ভালা অইয়্যে।
42008037	তহন গাদারিয়অক্যলর এলাহার বেক মানুষ ইসারে য়িতারার হাছর ত্যুন যাইবা গইর লাই অনুরোধ গরিল্, হারন য়িতারা বউত ডরাইয়্যেল্। তহন ইসা ফিরি যাইবার লাই নোকাত উঢিল্।
42008038	যে মানুষ্যুয়ার মইধ্যর ত্যুন ভুতগিন বাইর অই গেইয়্যেল্ য়েই মানুষ্যুয়া ইসারে অনুরোধ গরিল্ যেন্ য়িবা তেঁইর লগে যাইত্ ফারে। ইসা কিন্তু য়িবারে এই হতা হইয়েনে বাড়িত ফাটাই দিল্,
42008039	“তুঁই বাড়িত ফিরি যঅ আর আল্লাহ্ তোঁয়ার লাই হত্য ডঁর হাম গইজ্যে য়িয়ান ফচার গর।” য়েই মানুষ্যুয়া তহন গেরামত গেল্ আর ইসা য়িবার লাই হত্য ডঁর হাম গইজ্যে য়িয়ান বেক জাগাত হই বেরাইতো লাগিল্।
42008040	ইসা অইন্য ফারত ফিরি যাইবার ফর য়েডিয়ার মানুষঅক্যলে তেঁইরে খুশি মনে গ্রঅন গরিল্, হারন য়িতারা তেঁইর লাই অফেক্যা গইত্যো আছিল্।
42008041	ফরদি যায়ির নামর মজলিস হ্যানার একজন নেতা আইয়েনে ইসার ঠেংগর উঅর ফরিল্।
42008042	য়িবা ইসারে তেঁইর বাড়িত আইবার লাই হাকুতি মিনতি গইত্যো লাগিল্, হারন য়িবার বার বছরর একমাত্র মাইয়্যাউয়া মরিবার মতন অইয়্যেল্। ইসা যহন যাইতো আছিল্ তহন মানুষঅক্যলে তেঁইর চাইরোমিক্যাদি ভির গরিয়েনে ঠেলাঠেলি গইত্যো আছিল্।
42008043	য়িতারার মইধ্যে একজন মাইয়্যাফোয়া বার বছর ধরিয়েনে খুনজারি বেরামে ভুইগ্‌দো আছিল্। ডাক্‌তোরঅক্যলর ফিছদি য়িবা য়িবার বেক কিছুই হ্যরস গইজ্যেল্, কিন্তু কেউই য়িবারে ভালা গরিত্ নঅঅ ফারে।
42008044	য়িবা ফিছদির ত্যুন ইসার হাছে আইয়েনে তেঁইর চাদ্যরর কিনারা ধরিল্, আর তহনই য়িবার খুনজারি বন্ধ অইল্।
42008045	তহন ইসা হইল্, “হনে আঁরে ধরিল্?” বেক্যিনে অসিকার গরিলে ফর ফিতর আর তেঁইর উঁয়াইজ্যাঅক্যলে ইসারে হইল্, “উজুর, মানুষঅক্যলে অনর চাইরোফাশে চাবাচাবি গরিয়েনে অনর উঅর ফরের।”
42008046	তঅঅ ইসা হইল্, “আঁই জানি কেউ আঁরে ধইজ্যে, হারন আঁই বুঝিত্ ফাইল্যাম আঁর মইধ্যর ত্যুন শক্তি বাইর অইল্।”
42008047	য়েই মাইয়্যাফোয়াউয়া যহন দেকিল্ য়িবা ধরা ফইজ্যে তহন হাঁইফ্‌তে হাঁইফ্‌তে ইসার সাম্‌নদি য়িবা উইত অই ফরিল্। ফরদি বেক্যিনর সাম্‌নদিই য়িবা ইসারে হইল্ কিঅর লাই য়িবা তেঁইরে ধইজ্যেল্, আর কেন্ গরিয়েনে য়িবা লগে লগে ভালা অইয়্যে।
42008048	ইয়ানত ইসা য়েই মাইয়্যাফোয়াউয়ারে হইল্, “মা, তুঁই বিশ্যাস গইজ্যো বুলি ভালা অইয়্যো। শান্তিত যঅ গই।”
42008049	ইসা তহনঅ হতা হঅর এন্ সমত য়েই মজলিস হ্যানার নেতার বাড়ির ত্যুন একজন আইয়েনে হইল্, “অনর মাইয়্যাউয়া মরি গেইয়্যে; ওস্তাদরে আর হষ্ট নঅ দিবান।”
42008050	এই হতা উনিয়েনে ইসা যায়িররে হইল্, “নঅ ডরাইয়্যোন; হালি বিশ্যাস গরন, য়িয়ানতই য়িবা বাঁচিবো।”
42008051	ইসা যায়িরর বাড়িত ফোঁছিয়েনে ফিতর, ইউহোন্যা আর ইয়াকুব ও মাইয়্যাউয়ার মা-বাবা বাদে আর কেউঅরে ঘরর ভিতরে আইস্‌তো নঅ দিল্।
42008052	বেক্যিনে মাইয়্যাউয়ার লাই হাঁদাহাঁদি আর বিলাদ ধরি হাঁইন্‌তো আছিল্। তহন ইসা হইল্, “আর নঅ হাঁইন্‌দো। মাইয়্যাউয়া মরি নঅঅ যাআ, ঘুম যাআর।”
42008053	মানুষঅক্যলে ঠঁঅশা গইত্যো লাগিল্, হারন য়িতারা জাইন্‌তো মাইয়্যাউয়া মরি গেইয়্যে।
42008054	ফরদি ইসা মাইয়্যাউয়ার আত ধরিয়েনে ডাকি হইল্, “বালি, উঢ।”
42008055	ইয়ানত মাইয়্যাউয়ার ফরান ফিরি আইল্, আর য়িবা লগে লগে উঢিয়েনে থিয়াইল্। তহন ইসা উকুম দিল্ যেন্ মাইয়্যাউয়ারে কিছু হ্যাইতো দেয়া অঅ।
42008056	মাইয়্যাউয়ার মা-বাবা বউত তাইজ্যব অই গেইয়্যেল্, কিন্তু ইসা য়িতারারে মানা গরি দিল্ যেন্ এই ঘটনার হতা য়িতারা কেউঅরে নঅ হঅ।
42009001	ইয়ার ফরদি ইসা য়েই বারজন উম্যতরে ডাকিয়েনে একত্র গরিল্ আর বেক ভুতর উঅরে হ্যমতা ও অধিকার দান গরিল্। তেঁই য়িতারারে বেরাম ভালা গরিবার হ্যমতাঅ দিল্।
42009002	তার ফর তেঁই য়িতারারে আল্লাহ্‌র রাইজ্যর বিষয়ে তবলিগ গইত্যো আর বেরাইম্যাঅক্যলরে ভালা গইত্যো ফাটাই দিল্।
42009003	তেঁই য়িতারারে হইল্, “তোঁয়ারা ফথর লাই লাঢি, থৈলা, রুটি বা টিঁয়া কিছুই নঅ নিয়ো, এন্ কি, দুয়া গরি হোত্যাঅ নঅ।
42009004	যে বাড়িত তোঁয়ারা ঢুকিবা য়েই গেরাম নঅ ছারন ফইয্যন্ত য়েই বাড়িতই থাইক্যো।
42009005	যুদি মাইন্‌ষ্যে তোঁয়ারারে গ্রঅন নঅ গরে তইলে য়িতারার গেরাম ছারিয়েনে যাইবার সমত তোঁয়ারার ঠেংগর ধুলা ঝারি ফেইল্যো, যেন্ য়িয়ানই য়িতারার বিরুদ্যে সাক্যি অইয়েনে থিয়া।”
42009006	তহন উম্যতঅক্যলে গেরামত গেরামত যাইয়েনে আল্লাহ্‌র রাইজ্যর সুহ্যবর তবলিগ গইত্যো আর বেরাম ভালা গইত্যো লাগিল্।
42009007	ইসা যেগিন গইজ্যেল্ য়েই হতাগিন উনিয়েনে শাসনহত্যা হেরোদ কিছুই বুঝি উঢিত্ নঅ ফারিল্। ইয়ানর হারন অইল্, কেউ কেউ হইতো আছিল্ নবি ইয়াহিয়া মরার ত্যুন বাঁচি উইট্যে;
42009008	কেউ কেউ হইতো আছিল্ নবি ইলিয়াস দেহ্যা দিয়্যে; আবার কেউ কেউ হইতো আছিল্ বউত দিন আগর একজন নবি বাঁচি উইট্যে।
42009009	হেরোদ হইল্, “আঁই তঅ ইয়াহিয়ার মাথা হাডি ফেল্যি। তইলে যিবার বিষয়ে আঁই এগিন উনির, য়িবা হঅন?” হেরোদ ইসারে চাইবার লাই চেষ্টা গইত্যো লাগিল্।
42009010	ইসা যে উম্যতঅক্যলরে ফাটাইয়্যেল্ য়িতারা ফিরি আইল্ আর কি কি গইজ্যে বেক কিছু য়িতারা ইসারে হইল্। তহন ইসা য়িতারারে নিয়েনে বৈত্‌সৈদা গেরামর হাছে উগ্যুয়া নিঝাব জাগাত গেল্।
42009011	য়েই হ্যবর জানিত্ ফারিয়েনে বউত মানুষ ইসার ফিছদি ফিছদি চলিল্। তেঁই য়েই মানুষঅক্যলরে গ্রঅন গরিল্ আর য়িতারার হাছে আল্লাহ্‌র রাইজ্যর হতা হইল্। এগিন বাদে যারার বেরামর ত্যুন ভালা অইবার দরহার আছিল্ তেঁই য়িতারারে ভালা গরিল্।
42009012	যহন বেইল্ শেষ অই আইল্ তহন য়েই বারজন উম্যত আইয়েনে ইসারে হইল্, “আঁরা যেডে আছি য়িয়ান এক্যান নিঝাব জাগা। য়িয়ানর লাই এই মানুষঅক্যলরে বিদায় দঅন যেন্ য়িতারা হাছর ফারাত আর গেরামগিনত যাইয়েনে হ্যানা আর থাকিবার জাগা টোয়াই লইত্ ফারে।”
42009013	ইসা য়িতারারে হইল্, “তোঁয়ারাই য়িতারারে হ্যাইতো দঅ।” য়িতারা হইল্, “কিন্তু আঁরার হাছে হালি ফাঁচ্যুয়া রুটি আর দুয়া মাছ বাদে আর কিছুই নাই। হালি যুদি আঁরা যাইয়েনে এই মানুষঅক্যলর লাই হ্যানা কিনি আনিত্ ফাইত্যাম তইলেই য়িতারারে হ্যাবন যাইতো।”
42009014	য়েডে বেশ-হম ফাঁচ আজার মরতফোয়া আছিল্। ইসা তেঁইর উম্যতঅক্যলরে হইল্, “ফন্চাইশজন ফন্চাইশজন গরিয়েনে এক এক দলত মানুষঅক্যলরে বোয়াই দঅ।”
42009015	উম্যতঅক্যলে য়েন্ গরিয়েনেই বেক মানুষঅক্যলরে বোয়াই দিল্।
42009016	তহন ইসা য়েই ফাঁচ্যুয়া রুটি আর দুয়া মাছ নিয়েনে আসমানর মিক্যাদি চাইল্ আর য়েগিনর লাই আল্লাহ্‌রে শুকরিয়া জানাইবার ফর টুঁরা টুঁরা গরিল্। তার ফর তেঁই মানুষঅক্যলরে দিবার লাই য়েগিন উম্যতঅক্যলর আতত দিল্।
42009017	মানুষঅক্যলে বেক্যিনে ফেট ভরিয়েনে হ্যাইল্। ফরদি যে টুঁরাগিন ফরি রইল্ য়েগিন বারউয়া টুঁরিত তুলি নেয়া অইল্।
42009018	একবার ইসা উগ্যুয়া নিঝাব জাগাত মুনাজাত গইত্যো আছিল্। তেঁইর লগে হালি তেঁইর উম্যতঅক্যলেই আছিল্। তেঁই য়িতারারে ফুছার গরিল্, “আঁই হঅন, এই বিষয়ে মাইন্‌ষ্যে কি হঅ?”
42009019	উম্যতঅক্যলে হইল্, “কেউ কেউ হঅ অনে তরিকাবন্দিদাতা ইয়াহিয়া; কেউ কেউ হঅ নবি ইলিয়াস; আবার কেউ কেউ হঅ বউত দিন আগর একজন নবি বাঁচি উইট্যে।”
42009020	ইসা য়িতারারে হইল্, “কিন্তু তোঁয়ারা কি হঅ, আঁই হঅন?” ফিতর হইল্, “অনে আল্লাহ্‌র য়েই মসিহ্।”
42009021	তহন ইসা য়িতারারে সাবধান গরিল্ আর উকুম দিল্ যেন্ য়িতারা কেউঅরে এই হতা নঅ হঅ।
42009022	তেঁই য়িতারারে আরো হইল্, ইব্‌নে আদমর ত্যুন বউত দুক্য ভোগ গরন ফরিবো। বুরানেতাঅক্যলে, মেইন ইমামঅক্যলে আর আলেমঅক্যলে তেঁইরে অগ্রাইয্য গরিবো। তেঁইরে মারি ফেলা অইবো আর তিন দিনর দিন তেঁইর ত্যুন মরনর ত্যুন জিন্দা অই উঢন ফরিবো।
42009023	তার ফর তেঁই বেক্যিনরে হইল্, “যুদি কেউ আঁর ফথদি আইস্‌তো চাআ, তইলে য়িবা নিজর ইছ্যামতন নঅ চলক; ফত্যিদিন নিজর কুরুশ বোই নিয়েনে য়িবা আঁর ফিছদি আইয়্যোক।
42009024	যে কেউ য়িবার নিজর লাই বাঁচি থাইক্‌তো চাআ য়িবা য়িবার আসল জিবন আরাইবো; কিন্তু যিবা আঁর লাই য়িবার ফরান আরায় য়িবা য়িবার আসল জিবন রক্যা গরিবো।
42009025	যুদি কেউ গোডা দুনিয়া লাভ গরিয়েনে য়িয়ানর বিনিময়ে য়িবার আসল জিবন আরায় তইলে য়িবার কি লাভ অইল্?
42009026	যুদি কেউ আঁরে নিয়েনে আর আঁর হতাত শর্‌মাআ, তইলে ইব্‌নে আদম যহন নিজর মইমা আর বাবা ও ফবিত্র ফেরেস্‌তাঅক্যলর মইমায় আইবো তহন তেঁইঅ য়েই মানুষর সমন্দে শর্‌মাইবো।
42009027	আঁই তোঁয়ারারে আঁসাই হইর, এডে এন্ হয়েকজন আছে যারার হাছে আল্লাহ্‌র রাইজ্য দেহ্যা নঅ দঅন ফইয্যন্ত য়িতারা হনঅ মতেই মারা যাইতো নঅ।”
42009028	এই হতাগিন হইবার অনুমান এক সাফ্‌তা ফরদি ইসা মুনাজাত গরিবার লাই ফিতর, ইউহোন্যা আর ইয়াকুবরে নিয়েনে উগ্যুয়া ফাআরত গেল্।
42009029	মুনাজাত গরিবার সমত ইসার মুকর চেয়ারা বদ্‌লাই গেল্ আর তেঁইর হঅর-সোর ধব্‌ধইব্যা সাদা অই গেল্,
42009030	আর দুইজন মানুষরে তেঁইর লগে হতা হইতো দেহ্যা গেল্। য়েই দুইজন আছিল্ নবি মুসা আর নবি ইলিয়াস।
42009031	য়িতারা মইমার লগে দেহ্যা দিল্। জেরুজালেমত যে মরনর সাম্‌নদি ইসা আজির অইতো যাইতো আছিল্ য়িতারা য়েই বিষয়ে হতাবাত্যা হইতো আছিল্।
42009032	ফিতর আর তেঁইর উঁয়াইজ্যাঅক্যলে য়েই সমত অঘোরে ঘুম যাইতো আছিল্। য়িতারা অঅজাগ অই উঢিয়েনে ইসার মইমা দেকিত্ ফাইল্‌ আর তেঁইর লগে থিয়াইন্যা য়েই দুইজন মানুষরেঅ দেকিল্।
42009033	য়েই দুইজন যহন ইসার হাছর ত্যুন যাইতো গই আছিল্ তহন ফিতর ইসারে হইল্, “উজুর, ভালাই অইয়্যে দে, আঁরা এডে আছি। আঁরা এডে তিন্যুয়া কুটুরি ঘর বানাই — উগ্যুয়া অনর, উগ্যুয়া মুসার আর উগ্যুয়া ইলিয়াসর লাই।” তেঁই দে কি হইতো আছিল্ য়িয়ান নিজেই নঅ বুঝিল্।
42009034	ফিতর যহন হতা হইতো আছিল্ তহন উগ্যুয়া মেউলা আইয়েনে য়িতারারে ঝাফাই ফেলিল্। য়িতারা য়েই মেউলার মইধ্যে ঝাফাই ফরিলে ফর উম্যতঅক্যলে ডরাইল্।
42009035	য়েই মেউলার ত্যুন এই হতা উনা গেল্, “ইবাই আঁর ফোয়া যিবারে আঁই বাছি নিয়্যি; তোঁয়ারা ইবার হতা উন।”
42009036	যহন হতা থামি গেল্ তহন দেহ্যা গেল্ ইসা একলাই আছে। উম্যতঅক্যলে যেগিন দেইক্যেল্ য়েই বিষয়ে য়েই সমত কেউঅরে কিছু নঅ হইয়েনে য়িতারা চুব গরি রইল্।
42009037	ফরর দিন ইসা আর য়েই তিনজন উম্যত ফাআরর ত্যুন লামি আইলে ফর বউত মানুষ ইসার লগে দেহ্যা গইত্যো আইল্।
42009038	তহন ভিরর মইধ্যর ত্যুন একজন মানুষ চিল্যাইয়েনে ইসারে হইল্, “উজুর, দয়া গরিয়েনে আঁর ফোয়াউয়ারে সঅন। য়িবা আঁর একমাত্র ফোয়া।
42009039	য়িবারে উগ্যুয়া ভুতে ধরে আর য়িবা আতিক্যা চিল্যাই উঢে। য়েই ভুত যহন য়িবারে মোচরি ধরে তহন য়িবার মুকর ত্যুন ফেনা বাইর অঅ; তার ফর য়েই ভুত য়িবারে বউত হষ্ট দিয়েনে হত-বিক্ষত গরি ছারি দেএ।
42009040	আঁই অনর উম্যতঅক্যলর হাছে হাকুতি-মিনতি গজ্যিলাম যেন্ য়িতারা য়েই ভুতরে ছারাই দেএ, কিন্তু য়িতারা নঅ ফারিল্।”
42009041	তহন ইসা হইল্, “বেইমান আর দুষ্ট মানুষঅক্যল! আর হতদিন আঁই তোঁয়ারার লগে থাইক্যোম ও তোঁয়ারারে সইজ্য গইজ্যোম? তোঁয়ার ফোয়ারে এডে আন।”
42009042	ফোয়াউয়া যহন আইস্‌তো আছিল্ তহন য়েই ভুত য়িবারে আছার মারিয়েনে মোচরি ধরিল্। ইয়ানত ইসা য়েই ভুতরে ধমক দিল্ আর ফোয়াউয়ারে ভালা গরিয়েনে য়িবার বাফর হাছে ফিরাই দিল্।
42009043	আল্লাহ্ দে হত্য মআন য়িয়ান দেকিয়েনে বেক্যিনে তাইজ্যব অইল্। ইসা যিয়ান গইজ্যেল্ য়েই বিষয়ে বেক্যিনে যহন তাইজ্যব অইয়েনে ভাইব্‌‌তো আছিল্‌ তহন তেঁই তেঁইর উম্যতঅক্যলরে হইল্,
42009044	“আঁর এই হতা মন দিয়েনে উন, ইব্‌নে আদমরে মানুষঅক্যলর আতত ধরাই দেয়া অইবো।”
42009045	উম্যতঅক্যলে কিন্তু য়েই হতা নঅ বুঝিল্। আল্লাহ্ য়িতারার হাছর ত্যুন য়েগিন গোফন রাইক্যেল যেন্ য়িতারা বুঝিত্ নঅ ফারে। এই নিয়েনে হনঅ হতা ইসারে ফুছার গইত্যেঅ উম্যতঅক্যলে ডরাইল্।
42009046	উম্যতঅক্যলর মইধ্যে হনে বেক্যিনর ত্যুন ডঁর য়েই বিষয়ে য়িতারার মইধ্যে হতা হাডাহাডি অইতো আছিল্।
42009047	ইসা য়িতারার মনর চিন্তা বুঝিত্ ফারিয়েনে উগ্যুয়া গুরাফোয়ারে নিয়েনে নিজর ফাশদি থিয়া গরাইল্।
42009048	তার ফর তেঁই য়িতারারে হইল্, “যে কেউ আঁর নামে এই গুরাফোয়াউয়ারে গ্রঅন গরে য়িবা আঁরেই গ্রঅন গরে। যিবা আঁরে গ্রঅন গরে, আঁরে যিবা ফাটাইয়্যে য়িবা তেঁইরেই গ্রঅন গরে। তোঁয়ারার বেক্যিনর মইধ্যে বেক্যিনর ত্যুন যিবা ছোড, য়িবাই ডঁর।”
42009049	ইউহোন্যা হইল্, “উজুর, অনর নামে আঁরা একজনরে ভুত ছারাইতো দেক্যি। য়িবা আঁরার দলর মানুষ নঅ বুলি আঁরা য়িবারে মানা গজ্যি।”
42009050	ইসা য়িবারে হইল্, “আর মানা নঅ গইজ্যো, হারন যিবা তোঁয়ারার বিফক্যে নঅ থাকে য়িবা তঅ তোঁয়ারার ফক্যেই আছে।”
42009051	যহন ইসার বেহেস্‌তত যাইবার সময় অই আইল্ তহন তেঁই জেরুজালেমত যাইবার লাই মন ইস্তির গরিল্।
42009052	তেঁই আগেই য়েডে মানুষঅক্যলরে ফাটাই দিল্। য়িতারা ইসার লাই বেক কিছু বেবস্তা গইত্যো সামেরিয়অক্যলর উগ্যুয়া গেরামত ঢুকিল্,
42009053	কিন্তু ইসা জেরুজালেমত যাআর বুলি য়েই গেরামর মানুষঅক্যলে তেঁইরে গ্রঅন নঅ গরিল্।
42009054	য়িয়ান দেকিয়েনে তেঁইর উম্যত ইয়াকুব আর ইউহোন্যা হইল্, “উজুর, অনে কি সঅন দে, নবি ইলিয়াসর মতন আঁরা ইতারারে তচনচ গরিবার লাই বেহেস্‌তর ত্যুন আগুন লামি আইস্‌তো হইয়্যোম?”
42009055	ইসা য়িতারার মিক্যা ফিরিয়েনে য়িতারারে ধমক দিল্।
42009056	তার ফর য়িতারা অইন্য গেরামত গেল্।
42009057	য়িতারা ফথদি যাআর এন্ সমত একজন মানুষ ইসারে হইল্, “অনে যেডে যাইবান আঁইঅ অনর লগে য়েডে যাইয়্যোম।”
42009058	ইসা য়িবারে হইল্, “য়িয়ালর গাঁতা আছে আর ফাকির বাসা আছে, কিন্তু ইব্‌নে আদমর মাথা রাকিবার জাগা হনঅ মিক্যা নাই।”
42009059	ফরদি তেঁই অইন্য আর একজনরে হইল্, “আঁর লগে চল।” কিন্তু য়েই মানুষ হইল্, “উজুর, আগদি আঁর বাবারে দাফন গরি আইস্‌তো দঅন।”
42009060	ইসা য়িবারে হইল্, “মরাঅক্যলেই য়িতারার মরাঅক্যলরে দাফন গরক, কিন্তু তুঁই আইয়েনে আল্লাহ্‌র রাইজ্যর বিষয়ে তবলিগ গর।”
42009061	আর একজন হইল্, “উজুর, আঁই অনর লগে যাইয়্যোম, কিন্তু আগদি আঁর বাড়ির ত্যুন আঁরে বিদায় লই আইস্‌তো দঅন।”
42009062	ইসা য়িবারে হইল্, “লাংগলত আত দিয়েনে যিবা ফিছন মিক্যা চাই থাকে য়িবা আল্লাহ্‌র রাইজ্যর উফযুক্ত নঅ।”
42010001	ইয়ার ফরদি হযরত ইসা আরো সোত্যোরজন উম্যতরে তবলিগত ফাটাইবার লাই বাছি নিল্। তেঁই নিজে যে যে গেরামত আর যে যে জাগাত যাইবো বুলি ঠিগ গইজ্যেল্ য়েই জাগাগিনত যাইবার আগদি উম্যতঅক্যলরে দুইজন দুইজন গরিয়েনে ফাটাই দিল্।
42010002	তেঁই উম্যতঅক্যলরে হইল্, “আঁসাই ফসল বউত, কিন্তু হাম গরিবার মানুষ হম। ইয়ানর লাই ফসলর মালিকর হাছে অনুরোধ গর যেন্ তেঁই তেঁইর ফসল হাডিবার লাই মানুষ ফাটাই দেএ।
42010003	তোঁয়ারা যঅ; নেগ্‌রে বাঘর মইধ্যে ভেরার মতনই আঁই তোঁয়ারারে ফাটাইর।
42010004	টিঁয়ার থৈলা, ঝুলি বা জুতা লগে নঅ নিয়ো আর রাস্তাত কেউঅরে সালাম নঅ দিয়ো।
42010005	তোঁয়ারা যে বাড়িত যাইবা ফইল্যা হইবা, ‘এই বাড়িত শান্তি অক।’
42010006	শান্তি ভালাবাসে এন্ কেউ যুদি য়েই বাড়িত থাকে তইলে তোঁয়ারার শান্তি য়িবার উঅরদি থাকিবো, কিন্তু যুদি য়েইল্যা কেউ নঅ থাকে তইলে তোঁয়ারার শান্তি তোঁয়ারার হাছেই ফিরি আইবো।
42010007	য়েই বাড়িতই থাইক্যো আর য়িতারা যেগিন দেএ য়েগিনই হ্যাইয়্যো, হারন যে হাম গরে তেএ বেতন ফাইবার যৈগ্য। এক বাড়ি ছারিয়েনে অইন্য বাড়িত নঅ যাইয়্যো।
42010008	“যুদি হনঅ গেরামত যঅ আর য়েডিয়ার মানুষঅক্যলে তোঁয়ারারে গ্রঅন গরে তইলে তোঁয়ারারে যেগিন হ্যাইতো দেয়া অঅ য়েগিনই হ্যাইয়্যো।
42010009	য়েই গেরামর বেরাইম্যাঅক্যলরে ভালা গইজ্যো আর য়িতারারে হইয়্যো, ‘আল্লাহ্‌র রাইজ্য তোঁয়ারার হাছে আইস্যে।’
42010010	কিন্তু যুদি হনঅ গেরামত যঅ আর য়েডিয়ার মানুষঅক্যলে তোঁয়ারারে গ্রঅন নঅ গরে তইলে য়েই গেরামর রাস্তাত রাস্তাত যাইয়েনে এই হতা হইয়্যো,
42010011	‘তোঁয়ারার গেরামর যে ধুলা আঁরার ঠেংগত লাইগ্যে য়েগিনঅ আঁরা তোঁয়ারার বিরুদ্যে ঝারি ফেলিলাম। তঅঅ তোঁয়ারা জানি রাইক্যো, আল্লাহ্‌র রাইজ্য হাছে আই গেইয়্যে।’
42010012	আঁই তোঁয়ারারে হইর, রোজ আঁশরত য়েই গেরামর ত্যুন বরং সাদুম শঅরর মানুষঅক্যলর অবস্তা বউতগিন সইজ্য গরিবার মতন অইবো।
42010013	“আয় হায় কোরাসিন! আয় হায় বৈত্‌সৈদা! যে কেরামতি হামগিন তোঁয়ারার মইধ্যে গরা অইয়্যে য়েগিন যুদি টায়ার আর সিডন শঅরত গরা অইতো, তইলে য়িতারা বউত দিন আগদিই ছালার চট ফিঁদিয়েনে ছাইঅর মইধ্যে বই তঅবা গইত্যো।
42010014	আঁসাই, রোজ আঁশরত টায়ার আর সিডনর অবস্তা বরং তোঁয়ারার ত্যুন বউত সইজ্য গরিবার মতন অইবো।
42010015	আর তুঁই, কফরনাহুম, তুঁই নাকি বেহেস্‌ত ফইয্যন্ত উচুলত উঢিবা? হনঅ দিনঅ নঅ, তোঁয়ারে নিচে মরা রুহ্‌গিনর জাগাত ফেলি দেয়া অইবো।”
42010016	ইসা আবার তেঁইর উম্যতঅক্যলরে হইল্, “যারা তোঁয়ারার হতা উনে য়িতারা আঁরই হতা উনে। যারা তোঁয়ারারে অগ্রাইয্য গরে য়িতারা আঁরেই অগ্রাইয্য গরে। যারা আঁরে অগ্রাইয্য গরে, আঁরে যিবা ফাটাইয়্যে য়িতারা তেঁইরেই অগ্রাইয্য গরে।”
42010017	য়েই সোত্যোরজন উম্যত আনন্দর লগে ফিরি আইয়েনে হইল্, “উজুর, অনর নাম গরিয়েনে হইলে ভুতগিনে ফইয্যন্ত আঁরার হতা উনে।”
42010018	ইসা য়িতারারে হইল্, “আঁই ইবিলিসরে বেহেস্‌তর ত্যুন বিজ্‌লি চমকাইবার মতন গরিয়েনে ফরি যাইতো দেক্যি।
42010019	চঅ, আঁই তোঁয়ারারে আঁফ আর বিচ্ছুর উঅর দিয়েনে আঁঢি যাইবার হ্যমতা দিয়্যি আর তোঁয়ারার শত্রু ইবিলিসর বেক শক্তির উঅরদিঅ হ্যমতা দিয়্যি। হনঅ কিছুই তোঁয়ারার হোতি গইত্যো নঅ।
42010020	কিন্তু ভুতগিনে তোঁয়ারার হতা উনে বুলি খুশি নঅ অইয়্যো বরং বেহেস্‌তত তোঁয়ারার নাম লেহ্যা অইয়্যে বুলি খুশি অইয়্যো।”
42010021	তহন ইসা ফাক-রুহ্‌র দেয়া আনন্দে খুশি অইয়েনে হইল্, “অঅ বাবা, তুঁই বেহেস্‌ত আর দুনিয়ার মালিক। আঁই তোঁয়ার ফশংসা গরি, হারন তুঁই এই বিষয়গিন গেয়ানি আর বুদ্যিমানঅক্যলর হাছর ত্যুন লুকাই রাইক্যো কিন্তু গুরাফোয়ার মতন মানুষঅক্যলর হাছে ফকাশ গইজ্যো। জি বাবা, তোঁয়ার ইছ্যামতনই ইয়ান অইয়্যে।
42010022	“আঁর বাবা আঁর আতত বেক কিছুই দিয়্যে। বাবা বাদে আর কেউ নঅ জানে ফোয়া হঅন, আবার ফোয়া বাদে আর কেউ নঅ জানে বাবা হঅন। এগিন বাদে ফোয়া যিবার হাছে বাবারে ফকাশ গইত্যো ইছ্যা গরে হালি য়িবাই জানে।
42010023	ফরদি তেঁই উম্যতঅক্যলর মিক্যা ফিরিয়েনে য়িতারারে গোফনত হইল্, “তোঁয়ারা যেগিন যেগিন দেইক্‌তা লাইগ্যো, য়েগিন যারা দেকিত্ ফাআ য়িতারা মোবারক।
42010024	আঁই তোঁয়ারারে হইর, তোঁয়ারা যেগিন যেগিন দেইক্‌তা লাইগ্যো, বউত নবি আর বাদশা য়েগিন দেইক্‌তো চাইয়েনেঅ দেকিত্ নঅঅ ফাআ; আর তোঁয়ারা যেগিন যেগিন উইন্‌তা লাইগ্যো, য়েগিন উইন্‌তো চাইয়েনেঅ উনিত্ নঅ ফাআ।”
42010025	একবার একজন আলেম ইসার হাছে আইল্। ইসারে ফরিক্যা গরিবার লাই য়েই আলেম হইল্, “উজুর, কি গইল্যে আঁই আখেরি জিবন লাভ গরিত্ ফাইজ্যোম?”
42010026	ইসা য়িবারে হইল্, “তোরাত শরিফত কি লেহ্যা আছে? য়েডে কি ফইজ্যোন?”
42010027	য়েই আলেম ইসারে জোয়াব দিল্, “তোঁয়ারা ফত্যিজন তোঁয়ারার গোডা দিল্, গোডা ফরান, বেক শক্তি আর গোডা মন দিয়েনে তোঁয়ারার মাবুদ আল্লাহ্‌রে মহব্যত গরিবা; আর তোঁয়ার ফতিবাসিরে নিজর মতন মহব্যত গরিবা।”
42010028	ইসা য়িবারে হইল্, “অনে ঠিগ জোয়াব দিয়োন। যুদি অনে য়েইল্যা গইত্যা থাকন তইলে জিবন ফাইবান।”
42010029	য়েই আলেম নিজর সম্যান রক্যা গরিবার লাই ইসারে হইল্, “আঁর ফতিবাসি হঅন?”
42010030	ইসা জোয়াব দিল্, “একজন মানুষ জেরুজালেমর ত্যুন জেরিকো শঅরত যাইবার সমত ডাহাইতোর আতত ফরিল্। য়িতারা মানুষ্যুয়ার হঅর খুলি ফেলিল্ আর য়িবারে মারিয়েনে আধামরা গরি রাকি গেল্।
42010031	ফরদি একজন ইমাম য়েই ফথদি যাইতো আছিল্। তেঁই য়েই মানুষ্যুয়ারে দেকিয়েনে ফাশ হাডাই গেল্ গই।
42010032	ঠিগ য়েন্ গরিয়েনে একজন লেবিয় য়েই জাগাত আইল্ আর য়িবারে দেকিত্ ফাইয়েনে ফাশ হাডাই গেল্ গই।
42010033	তার ফর সামেরিয়া ফদেশর একজন মানুষঅ য়েই ফথ দিয়েনে যাইতে যাইতে য়েই মানুষ্যুয়ার হাছাহাছি আইল্। য়িবারে দেকিয়েনে য়েই মানুষ্যুয়ার মমতা অইল্।
42010034	মানুষ্যুয়ার হাছে যাইয়েনে য়িবা য়েই মানুষ্যুয়ার আঘাতর উঅর তেল আর আংগুর রস ঢালি দিয়েনে বাঁধি দিল্। তার ফর য়িবার নিজর গাধার উঅর য়িবারে বোয়াইয়েনে উগ্যুয়া অঅটলত লই যাইয়েনে য়িবার সেবা যত্ন গরিল্।”
42010035	ফরর দিন য়েই সামেরিয় দুয়া দিনার বাইর গরিয়েনে অঅটলর মালিকরে দিয়েনে হইল্, ‘এই মানুষ্যুয়ার যত্ন গরিবান। যুদি এগিনর ত্যুন বেশি হ্যরস অঅ তইলে আঁই ফিরি আইয়েনে য়েগিন শোধ গইজ্যোম।’”
42010036	শেষদি ইসা হইল্, “এহন অনর কি মনে অঅ? এই তিনজনর মইধ্যে হনে য়েই ডাহাইতঅক্যলর আতত ফরা মানুষ্যুয়ার ফতিবাসি?”
42010037	য়েই আলেম হইল্, “যিবা য়িবারে মমতা গরিল্ য়েই মানুষ।” তহন ইসা তেঁইরে হইল্, “তইলে অনেঅ যাইয়েনে য়েই রহম গরন।”
42010038	ইয়ার ফরদি ইসা আর তেঁইর উম্যতঅক্যলে ফথ সইল্‌তে সইল্‌তে হনঅ উগ্যুয়া গেরামত ঢুকিল্। য়েডে মাত্যা নামর একজন মাইয়্যাফোয়া খুশি অইয়েনে য়িবার ঘরত ইসারে গ্রঅন গরিল্।
42010039	মরিয়াম নামর মাত্যার একজন বোইন আছিল্। য়িবা ইসার ঠেংগর হাছে বোইয়েনে তেঁইর হতা উইন্‌তো আছিল্।
42010040	মাত্যা কিন্তু হ্যানা-দানার বেবস্তা গইত্যে বেস্ত আছিল্। য়িয়ানর লাই য়িবা আইয়েনে হইল্, “উজুর, অনে কি নঅ দেইক্‌তা লাইগ্যোন, আঁর বোইন বেক হাম এক্‌লা আঁর উঅর ফেলি দিয়্যে? অনে য়িবারে হঅন যেন্ য়িবা আঁরে সাইয্য গরে।”
42010041	তহন ইসা মাত্যারে হইল্, “মাত্যা, মাত্যা তুঁই বউত বিষয়ে চিন্তিত আর বেস্ত,
42010042	কিন্তু এক্যানই হালি দরহারি বিষয় আছে। মরিয়াম য়েই ভালা বিষয়গানই বাছি লইয়্যে। য়িয়ান য়িবার হাছর ত্যুন নিই নেয়া অইতো নঅ।”
42011001	এক সমত ইসা হনঅ এক্যান জাগাত মুনাজাত গইত্যো আছিল্। মুনাজাত শেষ অইলে ফর তেঁইর একজন উম্যত তেঁইরে হইল্, “উজুর, ইয়াহিয়া যেইল্যা তেঁইর উম্যতঅক্যলরে মুনাজাত গইত্যো শিকাইয়্যেল্ য়েইল্যা আঁরারেঅ অনে মুনাজাত গইত্যে শিকাই দঅন।”
42011002	ইসা য়িতারারে হইল্, “যহন তোঁয়ারা মুনাজাত গর তহন হইয়্যো, ‘অঅ আঁরার বেহেস্‌তি বাবা, তোঁয়ার নাম ফবিত্র বুলি মাইন্য অক। তোঁয়ার রাইজ্য আইয়্যোক।
42011003	ফত্যিদিনর হ্যানা তুঁই আঁরারে ফত্যিদিন দঅ।
42011004	আঁরার গুনাহ্ মাফ গর, হারন যারা আঁরার বিরুদ্যে গুনাহ্ গরে আঁরা য়িতারারে মাফ গরি। আঁরারে তুঁই ফরিক্যাত ফইত্যো নঅ দিয়ো।’”
42011005	তার ফর ইসা তেঁইর উম্যতঅক্যলরে হইল্, “মনত গর, আধা রাইতত তোঁয়ারার মইধ্যে একজন য়িবার বন্ধুর বাড়িত্ যাইয়েনে হইল্, ‘বন্ধু, আঁরে তিন্যুয়া রুটি উদার দঅ।
42011006	আঁর এক বন্ধু ফথদি যাইতে যাইতে আঁর হাছে আইস্যে। য়িবারে হ্যাইতো দিবার মতন আঁর কিছুই নাই।’
42011007	তহন ঘরর ভিতরর ত্যুন য়িবার বন্ধু জোয়াব দিল্, ‘আঁরে হষ্ট নঅ দিয়ো। দরজা এহন বন্ধ আর আঁর ফোয়ামাইয়্যাগিন বিছানাত আঁর হাছে উউতি আছে। আঁই উঢিয়েনে তোঁয়ারে কিছুই দিত্ ফাইত্যান নঅ।’
42011008	আঁই তোঁয়ারারে হইর, য়িবা যুদি বন্ধু ইসাবে উঢিয়েনে য়িবারে কিছু নঅঅ দেএ, তঅঅ মানুষ্যুয়া বার বার অনুরোধ গরের বুলি য়িবা উঢিবো আর য়িবার যেগিন দরহার য়েগিন য়িবারে দিবো।
42011009	“ইয়ানর লাই আঁই তোঁয়ারারে হইর, চঅ, তোঁয়ারারে দেয়া অইবো; তালাইশ গর, ফাইবা; দরজাত ধাক্যা মার, তোঁয়ারার লাই খোলা অইবো।
42011010	যারা চাআ য়িতারা বেক্যিনে ফাআ; যে তালাইশ গরে য়িবা ফাআ; আর যে দরজাত ধাক্যা মারে তার লাই দরজা খোলা অঅ।
42011011	তোঁয়ারার মইধ্যে এন্ বাবা হঅন আছে, যিবা য়িবার ফোয়া রুটি চাইলে য়িবারে ফাত্যোর দিবো, বা মাছ চাইলে আঁফ দিবো,
42011012	বা আন্ডা চাইলে বিচ্যু দিবো?
42011013	তইলে তোঁয়ারা হ্যারাফ অইয়েনেঅ যুদি তোঁয়ারার ফোয়ামাইয়্যাঅক্যলরে ভালা ভালা জিনিস দিত্ জান, তইলে যারা বেহেস্‌তি বাবার হাছে চাআ, তেঁই দে য়িতারারে ফাক-রুহ্‌রে দিবো ইয়ান হত না নিচ্যিত্!”
42011014	অইন্য এক সমত ইসা উগ্যুয়া বোবা ভুত দুর গইত্যো আছিল্। ভুত দুর অই গেলে ফর বোবা মানুষ্যুয়া হতা হইতো লাগিল্। ইয়ানত মানুষঅক্যলে তাইজ্যব অইল্,
42011015	কিন্তু হয়েকজন হইল্, “ভুতগিনর বাদশা বেল্‌সবুলর সাইয্যে য়িবা ভুত ছারাআ।”
42011016	অইন্য মানুষঅক্যলে ইসারে ফরিক্যা গরিবার লাই বেহেস্‌তর ত্যুন উগ্যুয়া চিন্য দেহ্যাইতো হইল্।
42011017	য়িতারার মনর হতা বুঝিত্ ফারিয়েনে ইসা হইল্, “যে রাইজ্য নিজর মইধ্যে ভাগ অই যাআ য়েই রাইজ্য তচনচ অঅ, আর য়িয়ানত য়েই রাইজ্যর ফরিবারগিনঅ ভাগ অই যাআ।
42011018	ইবিলিসঅ যুদি নিজর বিরুদ্যে থিয়া তইলে কেন্ গরিয়েনে য়িয়ানর রাইজ্য টিগিবো? অনরা হইতা লাইগ্যোন আঁই বেল্‌সবুলর সাইয্যে ভুত ছারাই।
42011019	বউত ভালা, আঁই যুদি বেল্‌সবুলর সাইয্যেই ভুতগিনরে ছারাই তইলে অনরার মানুষঅক্যলে হার সাইয্যে ভুত ছারাআ? অনরা ঠিগ হতা হইতা লাইগ্যোন কিনা অনরার মানুষঅক্যলেই য়িয়ান বিচার গরিবো।
42011020	কিন্তু আঁই যুদি আল্লাহ্‌র কুদরতিত ভুত ছারাই তইলে আল্লাহ্‌র রাইজ্য তঅ অনরার হাছে আই গেইয়্যে।
42011021	“একজন বলবান মানুষ বেক রহম অস্ত্রশস্ত্র নিয়েনে যহন নিজর ঘর ফাআরা দেএ তহন য়িবার জিনিসফাতি নিরাফদে থাকে।
42011022	কিন্তু য়িবার ত্যুন বলবান কেউ আইয়েনে যুদি য়িবারে আমলা গরিয়েনে আরাই দেএ তইলে যে অস্ত্রশস্ত্রর উঅর য়িবা ভরসা গইজ্যেল্, অইন্য মানুষ্যুয়া য়েগিন হারি নেএ আর লুট গরা জিনিসগিন ভাগ গরি নেএ।
42011023	“যুদি কেউ আঁর ফক্যে নঅ থাকে তইলে তঅ য়িবা আঁর বিফক্যে আছে। যিবা আঁর লগে নঅ কুরাআ য়িবা ছিঁডাআ।
42011024	“হনঅ ভুত যহন একজন মানুষর মইধ্যর ত্যুন বাইর অই যাআ তহন তেএ জিরাইবার তালাইশে উয়ানা জাগার মইধ্য দিয়েনে ঘুরাফিরা গইত্যো থাকে। ফরদি য়িয়ান নঅ ফাইয়েনে য়িবা হঅ, ‘আঁই যে ঘরর ত্যুন বাইর অই আস্যি আবার আঁই য়েই ঘরতই ফিরি যাইয়োম।’
42011025	ফিরি আইয়েনে য়েই ঘরগান য়িবা হালি, ফরিস্কার আর সাজাইন্যা দেকিত্ ফাআ।
42011026	তহন য়িবা যাইয়েনে নিজর ত্যুনঅ হ্যারাফ অইন্য আরো সাত্যুয়া ভুত লগে গরিয়েনে লই আইয়্যে আর য়েডে ঢুকিয়েনে থাইক্‌তো শুরু গরে। য়িয়ানর হারনে য়েই মানুষ্যুয়ার ফইল্যা দশার ত্যুন শেষ দশা আরো হ্যারাফ অঅ।”
42011027	ইসা যহন হতা হইতো আছিল্ তহন ভিরর মইধ্যর ত্যুন একজন মাইয়্যাফোয়া চিল্যাইয়েনে হইল্, “মোবারক য়েই মাইয়্যাফোয়া, যিবা অনরে ফেডত ধইজ্যে আর বুগর দুদ হ্যাবাইয়্যে।”
42011028	কিন্তু ইসা হইল্, “এগিনর ত্যুন বরং মোবারক য়িতারা, যারা আল্লাহ্‌র কালাম উনে আর য়েই মতন হাম গরে।”
42011029	আরো মানুষ ইসার চাইরোমিক্যা জমায়েত অইতো থাকিল্। তহন ইসা হইল্, “এই হালর মানুষঅক্যল হ্যারাফ। য়িতারা চিন্যর তালাইশ গরে কিন্তু নবি ইউনুসর চিন্য বাদে আর হনঅ চিন্য য়িতারারে দেহ্যানো অইতো নঅ।
42011030	নিনেভে শঅরর মানুষঅক্যলর লাই ইউনুস যেন্ নিজেই চিন্য অইয়্যেল্ ঠিগ য়েইল্যা গরি এই হালর মানুষঅক্যলর লাই ইব্‌নে আদম চিন্য অইবো।
42011031	রোজ আঁশরত দইন দেশর রানি উঢিয়েনে এই হালর মানুষঅক্যলর দোষ দেহ্যাই দিবো, হারন সোলায়মান বাদশার গেয়ানর হতাবাত্যা উনিবার লাই য়িবা দুনিয়ার শেষ সিমানার ত্যুন আইস্যেল্; আর সঅন, এডে সোলায়মানর ত্যুনঅ আরো বিরাট একজন আছে।
42011032	রোজ আঁশরত নিনেভে শঅরর মানুষঅক্যল উঢিয়েনে এই হালর মানুষঅক্যলর দোষ দেহ্যাই দিবো, হারন নবি ইউনুসর তবলিগর হারনে নিনেভের মানুষঅক্যলে তঅবা গইজ্যেল্; আর সঅন, এডে ইউনুসর ত্যুনঅ আরো বিরাট একজন আছে।
42011033	“কেউ বাত্যি জলাইয়েনে হনঅ গোফন জাগাত বা ঝুরির নিচে নঅ রাকে বরং বাত্যিদানির উঅরদিই রাকে, যেন্ ভিতরে যারা ঢুকে য়িতারা ফঅর দেকিত্ ফাআ।
42011034	অনর চোগ অইল্, অনর শরিলর বাত্যি। যুদি অনর চোগ ভালা অঅ তইলে অনর গোডা শরিল ফঅরে ফুরাই যাইবো, কিন্তু চোগ হ্যারাফ অইলে অনর শরিলঅ আঁধারে ফুরাই যাইবো।
42011035	অনর মইধ্যে যে ফঅর আছে য়েগিন আসলে আঁধার কিনা য়েই বিষয়ে সাবধান অঅন।
42011036	অনর গোডা শরিল যুদি ফঅরে ফুরন অঅ আর এক্যানাঅ আঁধার নঅ থাকে তইলে য়িয়ান ফুরাফুরি ফঅরআলা অইবো, ঠিগ যেন্ বাত্যির ফঅর অনর উঅর ফরিলে অনর শরিল ফঅরআলা অঅ।”
42011037	ইসা হতা হোয়া শেষ গইল্যে ফর একজন ফরিশি ইসারে হ্যাইবার দঅত দিল্। তহন ইসা ভিতরে যাইয়েনে হ্যাইতো বইল্।
42011038	য়েই ফরিশি যহন দেকিল্ হ্যাইবার আগদি ইসা শরিয়ত মতন আত নঅ ধুইল্ তহন য়িবা তাইজ্যব অইল্।
42011039	ইসা য়িবারে হইল্, “তইলে উনন, অনরা, মানি ফরিশিঅক্যলে বাসন-কোসনর বাইরর মিক্যাগান ফরিস্কার গরি থাকন, কিন্তু অনরার ভিতরগান লোভ আর হ্যারাফিত ভরা।
42011040	অনরা মুরুক্য! যিবা বাইরর মিক্যাগান বানাইয়্যে তেঁই কি ভিতরর মিক্যাগানঅ নঅঅ বানাআ না?
42011041	অনরার বাসন টাসনর ভিতরে যেগিন আছে য়েগিনই বরং হ্যরাতর মতন দান গরন; দেকিবান, বেক কিছুই অনরার হাছে ফাক সাফ অইবো।
42011042	“আয় হায় ফরিশিঅক্যল! অনরা আল্লাহ্‌রে ফুদিনা, তেজফাতা আর বেক ডইল্যা শাকর দশ ভাগর এক ভাগ দিই থাকন, কিন্তু নিয়াইবিচার আর আল্লাহ্‌র লাই মহব্যতর মিক্যা মনোযোগ নঅ দঅন। আগরগিন ফালন গরিবার লগে লগে ফররগিনঅ ফালন গরন অনরার উচিত।
42011043	“আয় হায় ফরিশিঅক্যল! মজলিস হ্যানার মেইন মেইন আসনত বোইস্‌তে আর আঁট বাজারত সম্যান ফাইতে অনরা ভালাবাসন।
42011044	আয় হায় অনরা! অনরা তঅ চিন্য নঅ দঅন হব্যরর মতন। মাইন্‌ষ্যে নঅ জানিয়েনে য়িয়ানর উঅর দিয়েনে আঁঢি যাআ।”
42011045	তহন আলেমঅক্যলর মইধ্যে একজন ইসারে হইল্, “উজুর, এইহতা হইয়েনে অনে আঁরারেঅ অফমান গইত্যা লাইগ্যোন।”
42011046	ইসা হইল্, “আয় হায় আলেমঅক্যল! অনরা মানুষঅক্যলর উঅর ভারি ফোজা চাবাই দিই থাকন, কিন্তু য়িতারারে সাইয্য গরিবার লাই নিজরা উগ্যুয়া অঁঅলঅ নঅ লারন।
42011047	“আয় হায় অনরা! নবিঅক্যলর হব্যর অনরা নয়া গরিয়েনে গাঁতি থাকন, অথচ অনরার ফুবর্ফুরুষঅক্যলেই তঅ য়িতারারে খুন গইজ্যেল্।
42011048	য়িয়ানর লাই অনরার ফুর্বফুরুষঅক্যলর হামর সাক্যি অনরাই আর য়িতারার য়েই হাম অনরা মানিঅ নিতা লাইগ্যোন। একমিক্যাদি য়িতারা নবিঅক্যলরে খুন গইজ্যে, অইন্য মিক্যাদি অনরা য়েই নবিঅক্যলর হব্যর গাঁইত্যা লাইগ্যোন।
42011049	ইয়ানর লাই আল্লাহ্ তেঁইর উদ্যেশ্য মতন এই হতা হইয়্যে, ‘আঁই য়িতারার হাছে নবিঅক্যলরে আর সাআবিঅক্যলরে ফাটাই দিয়োম। য়িতারার মইধ্যে হয়েকজনরে য়িতারা খুন গরিবো আর অইন্যতারার উঅর জুলুম গরিবো।’
42011050	ইয়ানর ফল অইল্, দুনিয়া সিষ্টির সময়র ত্যুন শুরু গরিয়েনে যেতজন নবিরে খুন গরা অইয়্যে, য়িতারার রক্তর দায়ি অইবো এই হালর মানুষঅক্যল।
42011051	জি, আঁই অনরারে হইর, হাবিলরে খুনর ত্যুন শুরু গরিয়েনে যে জাকারিয়ারে হোরবানগাহ্ আর ফবিত্র জাগার মইধ্যে মারি ফেলা অইয়্যেল্ য়েই জাকারিয়ার খুন ফইয্যন্ত বেক রক্তর দায়ি অইবো এই হালর মানুষঅক্যল।
42011052	“আয় হায় আলেমঅক্যল! অনরা গেয়ানর চাবি লই গেইয়্যোন। নিজরাঅ ভিতরে নঅঅ ঢুকন আর যারা ভিতরে ঢুইক্‌তো চাইয়্যেল্ য়িতারারেঅ ঢুইক্‌তো নঅ দঅন।”
42011053	তেঁই য়েই জাগা ছারিয়েনে যাইবা গইর সমত আলেমঅক্যলে আর ফরিশিঅক্যলে তেঁইর বিরুদ্যে শত্রুতা গরিবার লাই উঢি ফরি লাগি গেল্। নানান বিষয়ে ফশ্ন ফুছার গরিয়েনে তেঁইরে হতার ফাঁদত ফেলিবার লাই য়িতারা অফেক্যা গইত্যো লাগিল্।
42012001	ইয়ার মইধ্যে আজার আজার মানুষ এন্ গরিয়েনে জমা অইল্ দে, য়িতারা ঠেলাঠেলি গরিয়েনে একজন অইন্যজনর উঅর ফইত্যো লাগিল্। তহন ইসা ফইল্যা তেঁইর উম্যতরে হইল্, “ফরিশিঅক্যলর ইস্টর ত্যুন সাবধান অঅ। য়েই ইস্ট অইল্ য়িতারার ভন্ডামি।
42012002	লুকাইন্যা বেক কিছুই দেহ্যা যাইবো আর গোফন বেক কিছু জানানো অইবো।
42012003	তোঁয়ারা আঁধারত যেগিন হইয়্যো য়েগিন মাইন্‌ষ্যে ফঅরত উনিবো। ভিতরর ঘরত যেগিন হানে হানে হইয়্যো য়েগিন ছাদর উঅরর ত্যুন ফচার অইবো।
42012004	“আঁর বন্ধুঅক্যল, আঁই তোঁয়ারারে হইর, যারা শরিল তচনচ গরিবার ফরদি আর কিছুই গরিত্ নঅ ফারে য়িতারারে নঅ ডরাইয়্যো।
42012005	হারে ডরাইবা আঁই তোঁয়ারারে য়েগিন হই দিইর। তোঁয়ারারে মারি ফেলিবার ফরদি জাহান্যামত ফেলি দিবার হ্যমতা যিবার আছে তেঁইরেই ডরাইয়্যো। জি, আঁই তোঁয়ারারে হইর, তেঁইরেই ডরাইয়্যো।
42012006	“ফাঁচ্যুয়া বাইল্যা ফাকি কি সামাইন্য দামে বেচা নঅ যাআ না? তঅঅ আল্লাহ্ য়েগিনর উগ্যুয়ারেঅ ফঅরি নঅ যাআ।
42012007	এন্ কি, তোঁয়ারার মাথার চুলগিনঅ তেঁইর গনা আছে। নঅ ডরাইয়্যো, বউত বউত বাইল্যা ফাকির ত্যুনঅ তোঁয়ারার দাম বউত বেশি।
42012008	“আঁই তোঁয়ারারে হইর, যে কেউ মানুষঅক্যলর সাম্‌নদি আঁরে সিকার গরে ইব্‌নে আদমঅ তারে আল্লাহ্‌র ফেরেস্‌তাঅক্যলর সাম্‌নদি সিকার গরিবো।
42012009	কিন্তু যে কেউ আঁরে মানুষঅক্যলর সাম্‌নদি অসিকার গরে য়িবারে আল্লাহ্‌র ফেরেস্‌তাঅক্যলর সাম্‌নদি অসিকার গরা অইবো।
42012010	ইব্‌নে আদমর বিরুদ্যে কেউ হঅন হতা হইলে য়িবারে মাফ গরা অইবো, কিন্তু যুদি কেউ ফাক রুহ্‌র বিরুদ্যে কুফরি গরে য়িবারে মাফ গরা অইতো নঅ।
42012011	মাইন্‌ষ্যে তোঁয়ারারে যহন মজলিস হ্যানাত আর শাসনহত্যা ও হ্যমতাশালি মানুষঅক্যলর সাম্‌নদি লই যাইবো, তহন কেন্ গরিয়েনে নিজর ফক্যে হতা হইবা বা কি জোয়াব দিবা য়েই বিষয়ে চিন্তিত নঅ অইয়্যো।
42012012	কি হঅন ফরিবো ফাক রুহ্‌ই য়েই মোওতোত য়েগিন তোঁয়ারারে শিকাই দিবো।”
42012013	ভিরর মইধ্যর ত্যুন একজন মানুষ ইসারে হইল্, “উজুর, আঁরার বাবা যে সম্‌বত্যি আঁরার লাই রাকি গেইয়্যে, আঁর ভাইঅরে য়েগিন আঁর লগে ভাগ গরি নিতো হঅন।”
42012014	ইসা য়িবারে হইল্, “বিচার গরিবার বা অনরার মইধ্যে সম্‌বত্যি ভাগ গরি দিবার অধিকার আঁরে হনে দিয়্যে?”
42012015	তার ফর ইসা মানুষঅক্যলরে হইল্, “সাবধান! বেক ডইল্যা লোভর আতর ত্যুন নিজরারে রক্যা গরন, হারন বউত বিষয় সম্‌বত্যি থাকনই মানুষর জিবনর বেক্যিনর ত্যুন দরহারি বিষয় নঅঅ।”
42012016	ইয়ার ফরদি ইসা মানুষঅক্যলরে শিক্যা দিবার লাই এই উদাআরন দিল্: “হনঅ একজন ফুইসাআলার জমিত বউত ফসল অইয়্যেল্।
42012017	ইয়ানর লাই য়িবা মনে মনে হইতো লাগিল্, ‘এত ফসল রাকিবার জাগা তঅ আঁর নাই; আঁই এহন কি গরি?
42012018	আইছ্যা, আঁই এক্যান হাম গইজ্যোম। আঁর গোলাঘরগিন ভাঁগি ফেলিয়েনে ডঁর ডঁর গোলাঘর বানাইয়্যোম আর আঁর বেক ফসল ও ধন য়েডে রাইক্যোম।
42012019	ফরদি আঁই নিজরে হইয়্যোম, বউত বছরর লাই বউত ভালা ভালা জিনিস জমা গরা আছে। আরাম গর, হ্যানা দানা গর, আমোদ-ফুত্যিত দিন হাডঅ।’
42012020	আল্লাহ্ কিন্তু য়িবারে হইল্, ‘ওরে বোহা, আজিয়া রাতিয়াই তোঁয়ার ত্যুন মরন ফরিবো। তইলে যে জিনিসগিন তুঁই জমা গইজ্যো য়েগিন হনে ভোগ গরিবো?’”
42012021	শেষদি ইসা হইল্, “যে মানুষ নিজর লাই ধন সম্‌বত্যি জমা গরে অথচ আল্লাহ্‌র চোগে ফুইসাআলা নঅ, য়িবার অবস্তা য়েই রহমই অঅ।”
42012022	ইয়ার ফর ইসা তেঁইর উম্যতঅক্যলরে হইল্, “ইয়ানর লাইই আঁই তোঁয়ারারে হইর, কি হ্যাইবা বুলি বাঁচি থাকিবার বিষয়ে বা কি ফিঁদিবা বুলি শরিলর বিষয়ে চিন্তিত নঅ অইয়্যো।
42012023	ফরানগান হালি হ্যানা দানার বেফার নঅ, আর শরিলগান হালি হঅর সোরর বেফার নঅ।
42012024	হাউয়্যাগিনর মিক্যা চঅ, য়েগিনে বিজঅ নঅ রোকে ফসলঅ নঅ হাডে। য়েগিনর গুদামঘর বা গোলাঘরঅ নাই, তঅঅ আল্লাহ্ য়েগিনরে হ্যাবাই থাকে। তোঁয়ারা এই ফাকিগিনর ত্যুন আরো বেশি মুইল্যবান।
42012025	তোঁয়ারার মইধ্যে হনে চিন্তা ভাবনা গরিয়েনে নিজর অয়াত একঘন্টা বারাইত ফারে?
42012026	তইলে এই সামাইন্য হামগানঅ যুদি তোঁয়ারা গরিত্ নঅ ফার তঅ অইন্যাইন্য বিষয়র লাই কিঅর লাই চিন্তা গর?
42012027	“চিন্তা গরি চঅ, ফুল কেন্ গরিয়েনে বারি উঢে। য়েগিনে মিন্যোতঅ নঅ গরে সুতাঅ নঅ হাডে। কিন্তু আঁই তোঁয়ারারে হইর, সোলায়মান বাদশা এত জাকজমকর মইধ্যে থাকিয়েনেঅ এগিনর উগ্যুয়ারঅ মতন নিজরে সাজাইত্ নঅঅ ফারে।
42012028	মাঢর যে খের আজিয়া আছে আর হালিয়া চুলাত ফেলি দেয়া অইবো, আল্লাহ্ য়েগিন যহন এন্ গরিয়েনে সাজাআ তহন ওরে অল্ফ বিশ্যাসিঅক্যল, তেঁই দে তোঁয়ারারে সাজাইবো য়িয়ান হত না নিচ্যয়!
42012029	কি হ্যানা দানা গরিবা ভাবিয়েনে বেস্ত নঅ অইয়্যো বা অস্তির নঅ অইয়্যো।
42012030	এই দুনিয়ার অইন্যাইন্য জাতিগিন য়েই বিষয়গিন নিয়েনে বেস্ত অঅ; এগিন বাদে তোঁয়ারার বাবা তঅ জানে দে, তোঁয়ারার ত্যুন এগিনর দরহার আছে।
42012031	য়েগিনর ত্যুন বরং আল্লাহ্‌র রাইজ্যর বিষয়ে বেস্ত অঅ, তইলে এগিনঅ তোঁয়ারা ফাইবা।
42012032	“অঅ আঁর ভেরার ছোড দল, নঅ ডরাইয়্যো, হারন তোঁয়ারার বাবার ইছ্যা এই দে তেঁইর রাইজ্য তেঁই তোঁয়ারারে দিবো।
42012033	তোঁয়ারার বিষয় সম্‌বত্যি বেচিয়েনে হ্যরাত ইসাবে দান গর। যে টিঁয়ার থৈলা হনঅ দিনঅ ফুরান নঅ অঅ য়িয়ানই নিজরার লাই বানঅ, মানি যে ধন চিরদিন ঠিগি থাকে য়েগিনই বেহেস্‌তত জমা গর। য়েডে চোরঅ নঅ আইয়্যে আর ফোগেঅ নষ্ট নঅ গরে।
42012034	তোঁয়ারার ধন যেডে থাকিবো তোঁয়ারার মনঅ য়েডে থাকিবো।
42012035	“হোঁঅরত হঅর ফেঁচাইয়েনে আর তোঁয়ারার বাত্যি জলাই নিয়েনে রেডি থাক।
42012036	তোঁয়ারা এন্ মানুষঅক্যলর মতন অঅ যারা য়িতারার মালিকর লাই অফেক্যা গইত্যো থাকে, যেন্ তেঁই বিয়ার হ্যানার ত্যুন ফিরি আইয়েনে দরজাত আঘাত গরিলেই য়িতারা দরজা খুলি দিত্ ফারে।
42012037	মালিক যে গোলামঅক্যলরে অঅজাগ থাইক্‌তো দেকিবো, মোবারক য়িতারাই। আঁই তোঁয়ারারে আঁসা হইর, য়েই মালিক হোঁঅরত হঅর ফেঁচাই নিয়েনে য়িতারারে বোয়াইবো আর আইয়েনে নিজেই য়িতারারে হ্যাবাইবো।
42012038	মোবারক য়েই গোলামঅক্যল, যারারে তেঁই আইয়েনে অঅজাগ থাইক্‌তো দেকিবো, য়িয়ান আধা রাইতত অক বা শেষ রাইতত অক।
42012039	এই হতা তোঁয়ারা জাইন্যো, চোর হন্ সমত আইবো য়িয়ান যুদি বাড়ির মালিক জাইন্‌তো তইলে অঅজাগ থাইক্‌তো আর য়েই চোররে তেঁইর ঘরত ঢুইক্‌তো নঅ দিতো।
42012040	য়েন্ গরিয়েনে তোঁয়ারাঅ রেডি থাক, হারন যে সময়র হতা তোঁয়ারা চিন্তাঅ গইত্যা নঅঅ য়েই সমতই ইব্‌নে আদম আইবো।”
42012041	তহন ফিতর হইল্, “উজুর, অনে এই শিক্যা কি আঁরারে দিতা লাইগ্যোন, না বেক্যিনরে দিতা লাইগ্যোন?”
42012042	জোয়াবে হযরত ইসা হইল্, “য়েই বিশ্যস্ত আর গেয়ানি হর্মচারি হঅন, যিবারে য়িবার মালিক তেঁইর গোলামঅক্যলরে ঠিগ সমত হ্যানা ভাগ গরি দিবার ভার দিবো?
42012043	মোবারক য়েই গোলাম, যিবারে য়িবার মালিক আইয়েনে বিশ্যস্তভাবে হাম গইত্যো দেকিবো।
42012044	আঁই তোঁয়ারারে আঁসাই হইর, য়েই মালিক য়িবারে তেঁইর বেক বিষয় সম্‌বত্যির ভার দিবো।
42012045	কিন্তু ধর, য়েই গোলাম মনে মনে হইল্, ‘আঁর মালিক আইস্‌তে দেরি গরের।’ য়েই সুযোগে য়িবা গোলাম ও বাঁদিঅক্যলরে মাইরধোইর গইত্যে শুরু গরিল্ আর হ্যানা দানা গরিবার ফরদি মদাইন্যা রস হ্যাইয়েনে মাতাল অইল্।
42012046	তইলে যেদিন আর যে সময়র হতা য়িবা চিন্তাঅ গইত্যো নঅ, য়েই দিন আর য়েই সমতই য়িবার মালিক আইয়েনে আজির অইবো। তেঁই য়িবারে হাডিয়েনে দুই টুঁরা গরি হাফেরঅক্যলর মইধ্যে য়িবার জাগা ঠিগ গরিবো।
42012047	“যে গোলাম য়িবার মালিকর ইছ্যা জানিয়েনেঅ রেডি নঅঅ থাকে বা মালিক যেইল্যা চাআ য়েইল্যা নঅঅ গরে য়িবার ত্যুন বউত বেশি গরিয়েনে মাইর হ্যঅন ফরিবো।
42012048	কিন্তু নঅ জানিয়েনে যিবা শাস্তি ফাইবার হাম গইজ্যে য়িবার অল্ফই শাস্তি অইবো। যারে বেশি দেয়া অঅ য়িবার হাছর ত্যুন বেশি দাবি গরা অইবো; আর মাইন্‌ষ্যে যিবার হাছে বেশি রাইক্যে য়িবার হাছে য়িতারা বেশিই চাইবো।
42012049	“আঁই দুনিয়াত আগুন জলাইতাম আস্যি; যুদি য়েগিন আগেই জলি উইট্যো তইলে হত না ভালা অইতো!
42012050	আঁর ত্যুন উগ্যুয়া তরিকাবন্দি লঅন ফরিবো, আর যেতদিন ফইয্যন্ত য়িয়ান নঅ অঅ য়েতদিন ফইয্যন্ত আঁর দুক্যর শেষ নাই।
42012051	তোঁয়ারার ত্যুন কি মনত অঅ দে, আঁই দুনিয়াত শান্তি দিতাম আস্যি? না, য়িয়ান নঅ। আঁই শান্তি দিতাম নঅঅ আয়্যি বরং মানুষরে মানুষর বিরুদ্যে থিয়া গরাইতাম আস্যি।
42012052	এহনর ত্যুন এক বাড়ির ফাঁচজন ভাগ অই যাইবো, তিনজন দুইজনর বিরুদ্যে আর দুইজন তিনজনর বিরুদ্যে।
42012053	য়িতারা এন্ গরিয়েনে ভাগ অই যাইবো — বাবা ফোয়ার বিরুদ্যে আর ফোয়া বাবার বিরুদ্যে, মা মাইয়্যার বিরুদ্যে আর মাইয়্যা মার বিরুদ্যে, ওওরি বউঅর বিরুদ্যে আর বউ ওওরির বিরুদ্যে।”
42012054	তার ফর ইসা মানুষঅক্যলরে হইল্, “অনরা ফছিম মিক্যাদি মেউলা গইত্যো দেকিলেই হঅন, ‘তুয়ান আইয়্যের,’ আর য়িয়ানই অঅ।
42012055	আবার দইনা বাতাস বোইতো দেকিলে হঅন, ‘গরম ফরিবো,’ আর য়িয়ানই অঅ।
42012056	অনরা ভন্ড! অনরা দুনিয়া আর আকাশর চিয়ারার মানি বুঝিত্ ফারন, অথচ ইয়ান কেন্ দে, অনরা এহনর সময়র মানি নঅ বুঝন?
42012057	“যিয়ান ঠিগ য়িয়ান অনরা নিজরা ভাবিয়েনে ইস্তির নঅ গরন কিল্যাই?
42012058	অনরা বিফক্যর লগে বিচারকর হাছে যাইবার সমত ফথতই য়িবার লগে এক্যান মিমাংসার চেষ্টা গরিবান। য়েইল্যা নঅ অইলে য়িবা অনরে বিচারকর হাছে টানি লই যাইবো। তহন বিচারক অনরে ফুলিশর আতত দিবো আর ফুলিশ অনরে জেলত দিবো।
42012059	আঁই অনরারে হইর, শেষ ফুইসাউয়া নঅ দঅন ফইয্যন্ত অনে কিছুতই জেলর ত্যুন ছারা ফাইতান নঅ।”
42013001	য়েই সমত য়েডে আজির হয়েকজন মানুষ ইসারে গালিল ফদেশর হয়েকজন মানুষর বিষয়ে হইল্। য়িতারা হইল্ দে, রোমিয় শাসনহত্যা ফিলাত এই গালিলিয়অক্যলরে হাডিয়েনে য়িতারার হোরবানি গরা ফশুর রক্তর লগে য়িতারার রক্তঅ মিশাইয়্যেল্।
42013002	এই হতা উনিয়েনে ইসা হইল্, “অনরার কি মনে অঅ দে, য়েই গালিলিয়অক্যলে য়েন্‌ গরিয়েনে যন্ত্রনা ভোগ গইজ্যে বুলি য়িতারা অইন্য বেক গালিলিয়অক্যলর ত্যুন বেশি গুনাহ্‌গার আছিল্?
42013003	আঁই অনরারে হইর, য়িয়ান নঅ, তঅ তঅবা নঅ গরিলে অনরাঅ বেক্যিনে বিনষ্ট অইবান।
42013004	শিলোহর উচুল ঘরগান ফরি যাইবার হারনে যে আঢারজনর মরন অইয়্যেল্, অনরার কি মনে অঅ দে, জেরুজালেমর বাকি মানুষঅক্যলর ত্যুন য়িতারার বেশি দোষ আছিল?
42013005	আঁই অনরারে হইর, য়িয়ান নঅ, কিন্তু তঅবা নঅ গরিলে অনরাঅ বেক্যিনে বিনষ্ট অইবান।
42013006	তার ফর শিক্যা দিবার লাই ইসা এই হতা হইল্: “হনঅ একজন মানুষর ফলর বাগানত উগ্যুয়া ডোংগুলা গাছ লাগানো অইয়্যেল্। একবার তেঁই আইয়েনে ফলর তালাইশ গরিল্ কিন্তু নঅ ফাইল্।
42013007	তহন তেঁই মালিরে হইল্, ‘চঅ, তিন বছর ধরিয়েনে এই ডোংগুলা গাছত আঁই ফলর তালাইশ গরির কিন্তু কিছুই নঅ ফাইর। ইয়ানর লাই তুঁই গাছগান হাডি ফেল। কিঅর লাই ইয়ান হালি হালি জমি নষ্ট গরিবো?’
42013008	মালি জোয়াব দিল্, ‘উজুর, এই বছরঅ য়িয়ান থাইক্‌তো দঅন। আঁই য়িয়ানর চাইরোফাশদি কুদি সার দিয়োম।
42013009	তার ফর যুদি ফল ধরে তঅ ভালা য়িয়ান নইলে অনে য়িয়ান হাডি ফেলিবান।’”
42013010	হনঅ এক জিরাইবার দিনত ইসা উগ্যুয়া মজলিস হ্যানাত শিক্যা দিতো আছিল্।
42013011	য়েডে এন্ একজন মাইয়্যাফোয়া আছিল্ যিবারে উগ্যুয়া ভুতে আঢারো বছর ধরিয়েনে অসুকে ভোগাইতো আছিল্। য়িবা গুঁজা আছিল্ আর এক্যবারেই সুজা অইত্ নঅ ফাইত্যো।
42013012	ইসা য়িবারে দেকিল্ আর য়িবারে হাছে ডাকিয়েনে হইল্, “মা, তোঁয়ার অসুকর ত্যুন তুঁই মুক্ত অইলা।”
42013013	এই হতা হইয়েনে ইসা য়িবার উঅর আত রাকিল্, আর তহনই য়িবা সুজা অইয়েনে থিয়াইল্ আর আল্লাহ্‌র ফশংসা গইত্যো লাগিল্।
42013014	ইসা জিরাইবার দিনত বেরামর ত্যুন ভালা গইজ্যে বুলি মজলিসহ্যানার নেতা বিরক্ত অইয়েনে মানুষঅক্যলরে হইল্, “হাম গরিবার লাই ছঅ দিন তঅ আছেই। য়িয়ানর লাই জিরাইবার দিনত নঅ আইয়েনে য়েই ছঅ দিনর মইধ্যে আইয়েনে ভালা অইয়্যো।”
42013015	তহন হযরত ইসা য়েই নেতারে হইল্, “অনরা ভন্ড! জিরাইবার দিনত অনরা বেক্যিনে কি অনরার বলদ বা গাধারে গোয়াইল ঘরর ত্যুন খুলিয়েনে ফানি হ্যাবাইতো লই নঅ যঅন না?
42013016	তঅ ইব্রাহিমর বংশর এই দে মাইয়্যাফোয়াউয়ারে আঢার বছর ধরিয়েনে ইবিলিস বাঁধি রাইক্যেল, য়েই বাঁধনর ত্যুন জিরাইবার দিনত কি য়িবারে মুক্ত গরন উচিত নঅ?”
42013017	তেঁই এই হতা হইলে ফর যারা তেঁইর বিরুদ্যে আছিল্ য়িতারা বেক্যিনে শরম ফাইল্। কিন্তু অইন্য মানুষঅক্যলে তেঁইর এই মহত হামগিন দেকিয়েনে খুশি অইল্।
42013018	ইয়ার ফরে ইসা হইল্, “আল্লাহ্‌র রাইজ্য কিঅর মতন? কিঅর লগে আঁই ইয়ানর তুলনা গইজ্যোম?
42013019	আল্লাহ্‌র রাইজ্য এন্ উগ্যুয়া ওউরগ্যুয়া দানার মতন যিয়ান একজন মানুষ নিয়েনে য়িবার বাগানত রুকিল্। ফরদি চারা বারি উঢিয়েনে উগ্যুয়া গাছ অই উঢিল্। তহন ফাকিগিন আইয়েনে য়িয়ানর ঢেইল ফালাত বাসা বাঁধিল্।”
42013020	ইসা আবার হইল্, “কিঅর লগে আঁই আল্লাহ্‌র রাইজ্যর তুলনা গইজ্যোম?
42013021	আল্লাহ্‌র রাইজ্য ইস্টর মতন। একজন মাইয়্যাফোয়া য়েগিন নিয়েনে আঢার কেজি মোইদার লগে মিশাইল্, ফলে বেক মোইদাই ফাঁফি উঢিল্।”
42013022	গেরামে গেরামে আর শঅরে শঅরে শিক্যা দিতে দিতে ইসা জেরুজালেমর মিক্যা আগাই চলিল্।
42013023	একজন মানুষ তেঁইরে ফুছার গরিল্, “উজুর, নাজাত কি হালি অল্ফ মানুষই ফাইবো না?” তহন ইসা মানুষঅক্যলরে হইল্,
42013024	“চিয়ন দরজা দিয়েনে ঢুইক্‌তো জান-ফরান দিয়েনে চেষ্টা গরন। আঁই অনরারে হইর, বউত কেউই ঢুইক্‌তো চেষ্টা গরিবো কিন্তু ফাইত্যো নঅ।
42013025	ঘরর মালিক যহন উঢিয়েনে দরজা বন্ধ গরিবো তহন অনরা বাইরে থিয়াইয়েনে দরজা ধাক্যাইতে ধাক্যাইতে হইবান, ‘উজুর, আঁরার লাই দরজা খুলি দঅন।’ কিন্তু তেঁই অনরারে এই জোয়াব দিবো, ‘তোঁয়ারা হডের ত্যুন আইস্যো আই নঅ জানি।’
42013026	তহন অনরা হইবান, ‘আঁরা অনর লগে হ্যানাদানা গজ্যি, আর অনে তঅ আঁরারে রাস্তায় রাস্তায় শিক্যা দিতান।’
42013027	তহন তেঁই হইবো, ‘তোঁয়ারা হডের ত্যুন আইস্যো আঁই নঅ জানি। দুষ্ট মানুষঅক্যল, তোঁয়ারা বেক্যিনে আঁর হাছর ত্যুন দুর অঅ।’
42013028	“যহন অনরা দেকিবান, ইব্রাহিম, ইসহাক, ইয়াকুব ও নবিঅক্যল বেক্যিনে আল্লাহ্‌র রাইজ্যর মাঝে আছে আর অনরারে বাইরে ফেলি দেয়া অইয়্যে, তহন অনরা হাঁদাহাঁদি গরিবান ও যন্ত্রনায় দাঁতে দাঁত ঘইষ্‌তা থাকিবান।
42013029	ফুক ফছিম, উত্তর আর দইন মিক্যার ত্যুন মানুষঅক্যলে আইয়েনে আল্লাহ্‌র রাইজ্যত হ্যাইতো বোইবো।
42013030	যারা এহন শেষদি আছে য়িতারার মইধ্যে কেউ কেউ ফইল্যা অইবো, আর যারা এহন ফইল্যাদি আছে য়িতারার মইধ্যে কেউ কেউ শেষদি ফরিবো।”
42013031	য়েই সমত হয়েকজন ফরিশি ইসার হাছে আইয়েনে হইল্, “অনে এডের ত্যুন যঅন গই, হারন হেরোদ অনরে মারি ফেইল্‌তো চাআর।”
42013032	ইসা য়িতারারে হইল্, “অনরা যাইয়েনে য়েই য়িয়ালরে হঅন, ‘আর হয়েকদিন আঁই ভুত ছারাইয়্যোম ও বেরাইম্যাঅক্যলরে ভালা গইজ্যোম আর তার ফর আঁর হাম শেষ গইজ্যোম।
42013033	যিয়ান অইবো অক, আর হয়েকদিন ফরে আঁর ত্যুন যঅন গই ফরিবো, হারন এক জেরুজালেম বাদে আর হনঅ মিক্যা হনঅ নবির মরন অইত্ ফারে নাকি?
42013034	“জেরুজালেম, হায় জেরুজালেম! নবিঅক্যলরে তুঁই খুন গরি থাক আর তোঁয়ার হাছে যারারে ফাটাআ অঅ য়িতারারে ফাত্যোর মারি থাক। কুঁরি যেন্ নিজর বাইচ্যাঅক্যলরে য়িয়ানর ফাগর নিচদি জমা গরে ঠিগ য়েইল্যা আঁই হতবার তোঁয়ার মানুষঅক্যলরে আঁর হাছে জমা গইত্যো চাইয়্যি, কিন্তু তোঁয়ারা রাজি নঅঅ নঅ।
42013035	চঅ, তোঁয়ারার বাড়ি তোঁয়ারার সাম্‌নদি হালি অইয়েনে ফরি থাকিবো। আঁই তোঁয়ারারে হইর, যেতদিন না তোঁয়ারা হইবা, ‘যিবা মাবুদর নামে আইয়্যের তেঁইর ফশংসা অক,’ য়েতদিন তোঁয়ারা আর আঁরে দেকিত্ ফাইতা নঅ।”
42014001	এক জিরাইবার দিনত ইসা একজন ফরিশি নেতার বাড়িত হ্যাইতো গেল্। ফরিশিঅক্যলে বউত ভালা গরিয়েনেই ইসারে খিয়াল গইত্যো আছিল্।
42014002	ইসার সাম্‌নদি একজন বেরাইম্যা আছিল্ যিবার গোডা শরিল শোথ বেরামে ফুলি গেইয়্যেল্।
42014003	ইসা আলেম আর ফরিশিঅক্যলরে ফুছার গরিল্, “মুসার শরিয়ত মতন জিরাইবার দিনত কি কেউঅরে বেরামর ত্যুন ভালা গরন উচিত না?”
42014004	ধর্ম নেতাঅক্যলে চুব গরি রইল্। তহন ইসা মানুষ্যুয়ার গাআত আত দিয়েনে য়িবারে ধরি বেরামর ত্যুন ভালা গরিয়েনে বিদায় দিল্।
42014005	তার ফর তেঁই য়েই ধর্মনেতাঅক্যলরে হইল্, “জিরাইবার দিনত যুদি অনরার কেউঅর ফোয়া বা বলদ কুঁয়াত ফরি যাআ তইলে অনরা কি য়িয়ানরে তহনই নঅ তুলন?”
42014006	কিন্তু য়েই ধর্মনতাঅক্যলে ইয়ানর জোয়াব দিত্ নঅ ফারিল্।
42014007	যে মানুষঅক্যলরে দঅত গরা অইয়্যেল্, য়িতারা কেন্ গরিয়েনে সম্যানর জাগাগিন বাছি নেএর য়িয়ান দেকিয়েনে ইসা য়িতারারে শিক্যা দিবার লাই এই হতা হইল্,
42014008	“যহন কেউ অনরে বিয়ার হ্যানাত দঅত গরে তহন অনে সম্যানর জাগাত যাইয়েনে নঅ বোইবান, হারন অনর ত্যুন অঅত আরো বউত সম্যানিত কেউঅরে দঅত গরা অইয়্যে।
42014009	তইলে যিবা অনরে আর য়িবারে দঅত গইজ্যে য়িবা আইয়েনে অনরে হইবো, ‘এই জাগাগান তেঁইরে ছারি দঅন।’ তহন তঅ অনে শরম ফাইয়েনে বেক্যিনর ত্যুন নিচু জাগাত বোইস্‌তা যাইবান।
42014010	অনে যহন দঅত ফাইবান তহন বরং বেক্যিনর ত্যুন নিচু জাগাত যাইয়েনে বোইবান। তইলে দঅতর মালিক আইয়েনে অনরে হইবো, ‘বন্ধু, আরো ভালা জাগাত যাইয়েনে বোইয়্যোন।’ তহন অইন্য বেক মেঅমানর সাম্‌নদি অনে সম্যান ফাইবান।
42014011	যিবা নিজরে উচুল গরে য়িবারে নিচু গরা অইবো, আর যিবা নিজরে নিচু গরে য়িবারে উচুল গরা অইবো।”
42014012	যিবা তেঁইরে দঅত গইজ্যেল্ ফরদি ইসা য়িবারে হইল্, “যহন অনে হ্যানা দানার আয়োজন গরিবান বা ডঁর হ্যানা দিবান তহন অনর বন্ধুঅক্যলরে বা ভাইঅক্যলরে বা আত্যিয়-সজনঅক্যলরে বা ফুইসাআলা ফতিবাসিঅক্যলরে দঅত নঅ গরিবান। য়েইল্যা গরিলে অঅত য়িতারাঅ ইয়ানর বদলে অনরে দঅত গরিবো আর এন্ গরিয়েনে অনর দঅত শোধ অই যাইবো।
42014013	কিন্তু অনে যহন ডঁর হ্যানা দিবান তহন গরিব, লুলা, লেংগা আর আঁধাঅক্যলরে ডাকিবান।
42014014	য়িয়ানত অনে আল্লাহ্‌র রহমত ফাইবান, হারন য়িতারা অনর য়েই দঅতর শোধ দিত্ ফাইত্যো নঅ। যহন মরনর ত্যুন ধার্মিক মানুষঅক্যলরে জিন্দা গরা অইবো তহন অনে ইয়ানর শোধ ফাইবান।”
42014015	যারা হ্যাইতো বোইস্যেল্ য়িতারার মইধ্যে একজন এই হতা উনিয়েনে ইসারে হইল্, “যিবা আল্লাহ্‌র রাইজ্যত হ্যাইতো বোইবো য়িবা মোবারক।”
42014016	ইসা হইল্, “হনঅ একজন মানুষ উগ্যুয়া বিরাট হ্যানা দিল্ আর বউত কেউঅরে দঅত দিল্।
42014017	হ্যানার সময় অইলে ফর য়িবা য়িবার গোলামঅক্যলরে দিয়েনে যে মানুষঅক্যলরে দঅত গরা অইয়্যেল্, য়িতারারে হই ফাটাইল্, ‘আইয়্যোন, এহন বেক কিছু রেডি অইয়্যে।’
42014018	কিন্তু য়িতারা বেক্যিনে একজনর ফর একজন অজুআত দেহ্যাইতো লাগিল্। ফইল্যাজন য়েই গোলামরে হইল্, ‘আঁই এক্যানা জমি কিন্যি, আঁর ত্যুন যাইয়েনে য়েগিন সঅন ফরিবো। দয়া গরি আঁরে মাফ গর।’
42014019	আর একজন হইল্, ‘আঁই ফাঁচ জোরা বলদ কিন্যি, য়েগিন ফরিক্যা গইত্যাম যাইর। দয়া গরি আঁরে মাফ গর।’
42014020	অইন্য আর একজন হইল্, ‘আঁই বিয়া গজ্যি, ইয়ানর লাই যাইত্ নঅ ফারির।’
42014021	“য়েই গোলাম ফিরি যাইয়েনে য়িবার মালিকরে এই হতাগিন জানাইল্। য়িয়ানত বাড়ির হত্যা গোস্যা গরিয়েনে য়িবার গোলামরে হইল্, ‘তুঁই তরাতরি শঅরর রাস্তাত রাস্তাত আর গল্যিত গল্যিত যঅ ও গরিব, লুলা, আঁধা আর লেংগাঅক্যলরে এডে লই আইয়্যো।’
42014022	এগিন গরিবার ফরদি য়েই গোলাম হইল্, ‘উজুর, অনর উকুম মতনই বেক কিছু গরা অইয়্যে, কিন্তু এহনঅ জাগা আছে।’
42014023	ইয়ানত হত্যা গোলামরে হইল্, ‘শঅরর বাইরে রাস্তাত রাস্তাত আর ফথে ফথে যঅ ও এডে আইবার লাই মানুষঅক্যলরে জোর গর, যেন্ আঁর বাড়ি ভরি যাআ।
42014024	আঁই তোঁয়ারারে হইর, যারারে দঅত দেয়া অইয়্যেল্ য়িতারার কেউই আঁর এই হ্যানা হ্যাইত্ ফাইতো নঅ।’”
42014025	ইসার লগে লগে বউত মানুষ যাইতো আছিল্। ইসা য়েই মানুষঅক্যলর মিক্যা ফিরিয়েনে হইল্,
42014026	“যে আঁর হাছে আইবো য়িবা যেন্ নিজর বাবা-মা, বউ আর ফোয়ামাইয়্যা, ভাই-বোইন, এন্ কি নিজরে ফইয্যন্ত আঁর ত্যুন হম ফ্রিয় মনে গরে। য়েইল্যা নঅ অইলে য়িবা আঁর উম্যত অইত্ নঅ ফারে।
42014027	যে মানুষ নিজর কুরুশ বোই লইয়েনে আঁর ফিছদি নঅ আইয়্যে য়িবা আঁর উম্যত অইত্ নঅ ফারে।
42014028	“অনরার মইধ্যে যুদি কেউ উগ্যুয়া উচুল ঘর বানাইতো চাআ তইলে য়িবা আগদি বোইয়েনে হ্যরসর ইসাব গরে। য়িবা চাইতো চাআ, য়িয়ান শেষ গরিবার লাই য়িবার বউত টিঁয়া আছে কি না।
42014029	য়েইল্যা নঅ অইলে য়িবা ভিত্যি গাঁতিবার ফরদি যুদি য়েই উচুল ঘরগান শেষ গরিত্ নঅ ফারে, তইলে যারা য়িয়ান দেকিবো য়িতারা বেক্যিনে য়িবারে ঠঁঅশা গরিবো।
42014030	য়িতারা হইবো, ‘মানুষ্যুয়া গাঁইত্যো শুরু গইজ্যেল্ কিন্তু শেষ গরিত্ নঅ ফারিল্।’
42014031	“যুদি একজন বাদশা অইন্য আর একজন বাদশার বিরুদ্যে যুদ্য গইত্যো যাআ তইলে য়িবা ফইল্যা বোইয়েনে চিন্তা গরিবো, ‘কুরি আজার সৈন্য লইয়েনে যিবা আঁর বিরুদ্যে যুদ্য গইত্যো আইয়্যের, হালি দশ আজার সৈন্য লইয়েনে আঁই য়িবারে বাধা দিত্ ফাইজ্যোম নাকি?’
42014032	যুদি য়িবা য়িয়ান নঅ ফারে তইলে য়েই অইন্য বাদশা দুরে থাইক্‌তেই মানুষ ফাটাইয়েনে য়িবা য়িবার লগে মিলি যাইবার হতা আলাফ গরিবো।”
42014033	শেষদি ইসা হইল্, “য়িয়ানর লাই অনরার মইধ্যে যুদি কেউ ভাবি-চিন্তি য়িবার বেক কিছু ছারি নঅ আইয়্যে তইলে য়িবা আঁর উম্যত অইত্ নঅ ফারে।
42014034	“নুন ভালা জিনিস, কিন্তু যুদি য়িয়ানর টেস নষ্ট অই যাআ তইলে য়েগিন আবার কি গরিয়েনে নোন্‌সা গরা যাইবো?
42014035	তহন য়েগিন জবিনর লাইঅ উফযুক্ত নঅ অঅ, ফাঁশর টালর লাইঅ উফযুক্ত নঅ অঅ; মাইন্‌ষ্যে য়েগিন ফেলি দেএ। যিবার উনিবার হান আছে, য়িবা উনক।”
42015001	তহন বউত হ্যাজানা আদায়হারি আর হ্যারাফ মানুষঅক্যলে ইসার হতা উনিবার লাই তেঁইর হাছে আইল্।
42015002	ইয়ানত ফরিশিঅক্যলে আর আলেমঅক্যলে এই বুলি বিরক্ত ফকাশ গইত্যো লাগিল্, “এই মানুষ্যুয়া হ্যারাফ মানুষঅক্যলর লগে মিলামিশা আর হ্যানা দানা গরে।”
42015003	তহন ইসা য়িতারারে শিক্যা দিবার লাই এই হতা হইল্:
42015004	“মনে গরন, অনরার মইধ্যে হনঅ একজনর একশ ভেরা আছে। যুদি য়েই ভেরাগিনর মইধ্যে উগ্যুয়া আআজি যাআ, তইলে কি য়িবা নিরানব্যইউয়া মাঢত ছারি দিয়েনে য়েই উগ্যুয়ারে তালাইশ গরি নঅ ফঅন ফইয্যন্ত য়িয়ানর তালাইশ নঅ গরে না?
42015005	য়িয়ান টোয়াই ফাইলে ফর য়িবা খুশি অইয়েনে য়িয়ানরে হাঁদত তুলি নেএ।
42015006	ফরদি বাড়িত যাইয়েনে য়িবার বন্ধু বান্ধব আর ফতিবাসিরে ডাকিয়েনে হঅ, ‘আঁর লগে আনন্দ গর, হারন আঁর আরাইন্যা ভেরাউয়া আঁই টোয়াই ফায়্যি।’
42015007	আঁই অনরারে হইর, ঠিগ য়েন্ গরিয়েনে যারা তঅবা গরিবার দরহার মনে নঅ গরে য়েইল্যা নিরানব্যইজন ধার্মিক মানুষর ত্যুন বরং একজন গুনাহ্‌গার তঅবা গরিলে বেহেস্‌তত আরো বেশি আনন্দ অঅ।
42015008	“আবার ধরন, একজন মাইয়্যাফোয়ার দশ্যুয়া রুফার টিঁয়া আছে। যুদি য়িবা য়েগিনর মইধ্যর ত্যুন উগ্যুয়া আজাই ফেলে, তইলে বাত্যি জলাই ঘর ঝারু দিয়েনে য়িয়ান নঅ ফঅন ফইয্যন্ত কি ভালা গরিয়েনে তালাইশ গইত্যো নঅ থাকে না?
42015009	যহন য়িবা য়িয়ান টোয়াই ফাআ তহন য়িবার বন্ধু-বান্ধব আর ফতিবাসিঅক্যলরে ডাকিয়েনে হঅ, ‘আঁর লগে আনন্দ গর, হারন যে টিঁয়াউয়া আআজি গেইয়্যেল্ য়িয়ান ফাইয়্যি।’
42015010	আঁই অনরারে হইর, ঠিগ য়েন্ গরিয়েনে একজন গুনাহ্‌গার তঅবা গরিলে আল্লাহ্‌র ফেরেস্‌তাঅক্যলর মইধ্যে আনন্দ অঅ।”
42015011	তার ফর ইসা হইল্, “একজন মানুষর দুয়া ফোয়া আছিল্।
42015012	ছোড ফোয়াউয়া য়িবার বাবারে হইল্, ‘বাবা, আঁর ভাগর সম্‌বত্যি আঁরে দঅন।’ য়িয়ানত য়েই মানুষ য়িবার দুই ফোয়ার মইধ্যে সম্‌বত্যি ভাগ গরি দিল্।
42015013	কিছু দিন ফরদি ছোড ফোয়াউয়া য়িবার সম্‌বত্যি বেচিয়েনে টিঁয়া-ফুইসা লই দুর দেশত গেল্ গই। য়েডে য়িবা হ্যারাফ ভাবে জিবন হাডাইয়েনে য়িবার বেক টিঁয়া ফুইসা উরাই দিল্।
42015014	যহন য়িবা য়িবার বেক টিঁয়া-ফুইসা হ্যরস গরি ফেলিল্ তহন য়েই দেশর বেক জাগাত বিরাট দুবির্ক্য দেহ্যা দিল্। য়িয়ানত য়িবা অভাবত ফরিল্।
42015015	তহন য়িবা যাইয়েনে য়েই দেশর একজন মানুষর হাছে সঅরি চাইল্। মানুষ্যুয়া য়িবারে তেঁইর শুয়োর চরাইবার লাই মাঢত ফাটাই দিল্।
42015016	শুয়োরে যে হ্যানা হ্যাইতো য়িবা য়েগিন হ্যাইয়েনে ফেট ভরাইতো চাইতো, কিন্তু কেউ য়িবারে য়েগিনঅ নঅ দিতো।
42015017	“ফরদি একদিন য়িবার চেতনা অইল্। তহন য়িবা হইল্, ‘আঁর বাফর হত মজুর হত বেশি হ্যানা ফার, অথচ আঁই এডে ভুগে মরির।
42015018	আঁই উঢিয়েনে আঁর বাফর হাছে যাইয়েনে হইয়্যোম, বাবা, আল্লাহ্ আর তোঁয়ার বিরুদ্যে আঁই গুনাহ্ গজ্যি।
42015019	কেউ দে আর আঁরে তোঁয়ার ফোয়া বুলি ডাকে য়িয়ানর যৈগ্য আঁই নঅঅ। তোঁয়ার মজুরঅক্যলর একজনর মতন গরিয়েনে আঁরে রাক।’
42015020	“এই বুলি য়িবা উঢিয়েনে য়িবার বাফর হাছে গেল্। য়িবা দুরে থাইক্‌তেই য়িবারে দেকিয়েনে য়িবার বাফর বউত মমতা অইল্। তেঁই দুঁরি যাইয়েনে য়িবারে বেরাই ধরি চুম দিল্।
42015021	তহন ফোয়াউয়া হইল্, ‘বাবা, আঁই আল্লাহ্ আর তোঁয়ার বিরুদ্যে গুনাহ্ গজ্যি। কেউ দে আর আঁরে তোঁয়ার ফোয়া হই ডাকে য়িয়ানর যৈগ্য আঁই নঅঅ।’
42015022	“কিন্তু য়িবার বাফ তেঁইর গোলামঅক্যলরে হইল্, ‘তরাতরি গরি বেক্যিনর ত্যুন ভালা জুব্যাউয়া আনিয়েনে ইবারে ফিঁদাই দঅ। ইবার আতত অঁডি আর ঠেংগত জুতা দঅ,
42015023	আর গরুর মোটাসোটা বাইচ্যাউয়া আনিয়েনে জবাই গর। আইয়্যো, আঁরা হ্যানা দানা গরিয়েনে আনন্দ গরি,
42015024	হারন আঁর এই ফোয়াউয়া মরি গেইয়্যেল্ কিন্তু আবার বাঁচি উইট্যে; আআজি গেইয়্যেল্ ফাআ গেইয়্যে।’ তার বাদে য়িতারা আমোদ-ফুত্যি গইত্যো লাগিল্।
42015025	“য়েই সমত য়িবার ডঁর ফোয়াউয়া মাঢত আছিল্। বাড়ির হাছে আইয়েনে য়িবা নাচ আর গান-বাজানার আবাজ উনিত ফাইল্।
42015026	তহন য়িবা একজন সঅররে ডাকিয়েনে ফুছার গরিল্, ‘এগিন অঅর দে কি?’
42015027	“সঅরগুয়া য়িবারে জোয়াব দিল্, ‘অনর ভাই আইস্যে। অনর বাবা য়িবারে সুস্ত অবস্তাত ফিরি ফাইয়্যে বুলি গরুর মোটাসোটা বাইচ্যাউয়া জবাই গইজ্যে।’”
42015028	“তহন ডঁর ফোয়াউয়া গোস্যা গরিয়েনে ভিতরে যাইতো নঅ চাইল্। ইয়ানত য়িবার বাবা বাইর অই আইয়েনে য়িবারে ভিতরে যাইবার লাই আইদ্যো গইত্যো লাগিল্।
42015029	য়িবা য়িবার বাফরে হইল্, ‘চঅ, এত বছর ধরিয়েনে আঁই তোঁয়ার সেবা-যত্ন গরি আয়্যির; একবারঅ আঁই তোঁয়ার অবাইধ্য নঅঅ অইয়্যি। তঅঅ আঁর বন্ধুঅক্যলর লগে আমোদ-ফুত্যি গরিবার লাই তুঁই হনঅ দিনঅ আঁরে সঅলর উগ্যুয়া বাইচ্যা ফইয্যন্ত নঅঅ দঅ।
42015030	কিন্তু তোঁয়ার এই ফোয়া, যে বেইশ্যাঅক্যলর ফিছদি তোঁয়ার টিঁয়া-ফুইসা উরাই দিয়্যে, য়িবা যহন আইল্, তুঁই য়িবার লাই গরুর মোটাসোটা বাইচ্যাউয়া জবাই গইল্যা।’
42015031	“য়িবার বাবা য়িবারে হইল্, ‘বাবা, তুঁই তঅ অক্যল সমত আঁর লগে লগে আছ। আঁর যা কিছু আছে বেক্যিনই তঅ তোঁয়ার।
42015032	খুশি অইয়েনে আঁরার ত্যুন আমোদ-ফুত্যি গরন উচিত, হারন তোঁয়ার এই ভাই মরি গেইয়্যেল্ আবার বাঁচি উইট্যে; আআজি গেইয়্যেল্ আবার য়িবারে ফাআ গেইয়্যে।’”
42016001	ইসা তেঁইর উম্যতঅক্যলরে হইল্, “হনঅ এক ফুইসাআলা মানুষর মেইন হর্মচারিরে এই হইয়েনে দোষ দেয়া অইল্ দে, য়িবা য়িবার মালিকর ধন-সম্‌বত্যি নষ্ট গইজ্যে।
42016002	তহন ফুইসাআলা মানুষ্যুয়া য়িবারে ডাকিয়েনে ফুছার গরিল্, ‘তোঁয়ার সমন্দে আঁই এগিন কি উনির? তোঁয়ার হামর ইসাব দঅ, হারন তুঁই আর মেইন হর্মচারি থাকিত্ ফাইত্যা নঅ।’
42016003	“তহন য়েই হর্মচারি মনে মনে হইল্, ‘আঁই এহন কি গরি? আঁর মালিক তঅ আঁরে সঅরির ত্যুন ছাঁডাই গরি দেএর। মেডি হাডিবার শক্তি আঁর নাই, আবার হ্যরাত খুইজ্‌তেঅ আঁর ত্যুন শরম লাগে।
42016004	যিয়ান অইবো অক, সঅরির ত্যুন বরহাস্ত অইলে ফর মাইন্‌ষ্যে যেন্ আঁরে য়িতারার বাড়িত থাইক্‌তো দেএ য়িয়ানর লাই আঁই কি গইজ্যোম য়িয়ান আঁই জানি।’
42016005	“এই বুলি যারা য়িবার মালিকর হাছে উদার গইজ্যেল্ য়িতারা বেক্যিনরে য়িবা ডাকিল্। তার ফর য়িবা ফইল্যা জনরে ফুছার গরিল্, ‘আঁর মালিকর হাছে তোঁয়ার উদার হত?’
42016006	য়িবা হইল্, ‘দুই আজার চাইর্‌শ লিটার তেল্।’ য়েই হর্মচারি য়িবারে হইল্, ‘যে হঅজত্ তোঁয়ার উদারর হতা লেহ্যা আছে য়িয়ান লঅ আর তরাতরি বোইয়েনে এক আজার দুইশ লেহ্য।’
42016007	য়েই হর্মচারি তার ফর আর একজনরে হইল্, ‘তোঁয়ার উদার হত?’ য়িবা হইল্, ‘আঢার টন গেঁউ।’ হর্মচারিউয়া হইল্, ‘তোঁয়ার হঅজত সারে সৈদ্য টন লেহ্য।’
42016008	য়েই হর্মচারি অসত অইলেঅ বুদ্যি গরিয়েনে হাম গরিল্ বুলি মালিক য়িবার ফশংসা গরিল্। ইয়ানত বুঝা যাআ দে, এই দুনিয়ার মানুষঅক্যল নিজরার মতন মানুষঅক্যলর লগে আচার-বেবারে নুরর রাইজ্যর মানুষঅক্যলর ত্যুন বেশি বুদ্যিমান।
42016009	আঁই তোঁয়ারারে হইর, এই হ্যারাফ দুনিয়ার ধন দিয়েনে মানুষঅক্যলর লগে বন্ধুত্য গর, যেন্ য়েই ধন ফুরাই গেলে ফর চিরহালর থাকিবার জাগাত তোঁয়ারারে গ্রঅন গরা অঅ।
42016010	সামাইন্য বেফারে যে বিশ্যাসযৈগ্য তেএ ডঁর বেফারেঅ বিশ্যাসযৈগ্য অঅ। সামাইন্য বেফারে যারে বিশ্যাস গরা নঅ যাআ তারে ডঁর বেফারেঅ বিশ্যাস গরা নঅ যাআ।
42016011	এই দুনিয়ার ধন-সম্‌বত্যির বেফারে যুদি তোঁয়ারারে বিশ্যাস গরা নঅ যাআ তইলে হনে তোঁয়ারারে বিশ্যাস গরিয়েনে আসল ধন দিবো?
42016012	অইন্যর অধিকারে যেগিন আছে য়েগিন বেবার গরিবার বেফারে যুদি তোঁয়ারারে বিশ্যাস গরন নঅ যাআ, তইলে তোঁয়ারার নিজরার অধিকারর লাই কেউ তোঁয়ারারে কিছু দিবো নাকি?
42016013	“হনঅ গোলাম দুইজন হত্যার সেবা গরিত্ নঅ ফারে, হারন য়িবা একজনরে ঘিনা গরিবো আর অইন্যজনরে ভালাবাসিবো, বা য়িবা একজনর মিক্যা মনোযোগ দিবো আর অইন্যজনরে তুচ্য গরিবো। আল্লাহ্ আর ধন-সম্‌বত্যি এই দুইঅরই সেবা তোঁয়ারা একলগে গরিত্ নঅ ফার।”
42016014	এই হতাগিন উনিয়েনে ফরিশিঅক্যলে ইসারে ঠাট্যা গইত্যো লাগিল্, হারন য়িতারা টিঁয়া-ফুইসা বেশি ভালাবাইস্‌তো।
42016015	তহন ইসা য়িতারারে হইল্, “অনরা মানুষঅক্যলর সাম্‌নদি নিজরারে ধামির্ক দেহ্যাই থাকন, কিন্তু আল্লাহ্ অনরার মনর অবস্তা জানে। মানুষ যেগিন সম্যানিত মনে গরে আল্লাহ্‌র চোগে য়েগিন ঘিনার যৈগ্য।
42016016	“ইয়াহিয়ার সময় ফইয্যন্ত তোরাত শরিফ আর নবিঅক্যলর কিতাব সইল্‌তো। তার ফরর ত্যুন আল্লাহ্‌র রাইজ্যর সুহ্যবর তবলিগ গরা অঅর আর বেক্যিনে আগ্রয়ি অইয়েনে জোরর লগে য়েই রাইজ্যত ঢুকের।
42016017	তঅ তোরাত শরিফর উগ্যুয়া বিন্দু বাদ ফরিবার ত্যুন বরং আসমান আর জবিন শেষ অঅন সুজা।
42016018	“যে কেউ নিজর বউঅরে ছারি দিয়েনে আর একজনরে বিয়া গরে য়িবা জেনা গরে। জামাই যিবারে ছারি দিয়্যে য়েই ডইল্যা বউঅরে যে বিয়া গরে য়িবাঅ জেনা গরে।
42016019	“একজন ফুইসাআলা মানুষ আছিল্। য়িবা বাইয়োইন্যা হঅর আর অইন্যাইন্য দামি দামি হঅর-সোর ফিঁন্‌তো। ফত্যিদিন বউত জাক-জমকর লগে য়িবা আমোদ-ফুত্যি গইত্যো।
42016020	য়েই ফুইসাআলা মানুষর দরজার হাছে লাসার নামর একজন ফৈররে ফ্রায়ই আনি রাকা অইতো। লাসারর গোডা গাআত ঘা আছিল্।
42016021	য়েই ফুইসাআলা মানুষর টেবিলর ত্যুন যে হ্যানা ফইত্যো য়েগিনই হ্যাইয়েনে য়িবা ফেট ভরাইতো চাইতো, আর কুত্যাগিনে য়িবার ঘা চাঁডি দিতো।
42016022	“একদিন য়েই ফৈরগুয়া মরি গেল্। তহন ফেরেস্‌তাঅক্যলে আইয়েনে য়িবারে নবি ইব্রাহিমর হাছে লই গেল। তার বাদে একদিন য়েই ফুইসাআলা মানুষ্যুয়াঅ মরি গেল্ আর য়িবারে দাফন গরা অইল্।
42016023	মরা রুহ্‌গিনর জাগাত বউত যন্ত্রনার মইধ্যে থাকিয়েনে য়িবা উঅরর মিক্যাদি চাইল্ আর দুরর ত্যুন ইব্রাহিম ও য়িবার ফাশদি লাসাররে দেকিত্ ফাইল্।
42016024	তহন য়িবা চিল্যাইয়েনে হইল্, ‘বাবা ইব্রাহিম, আঁরে দয়া গরন। লাসাররে ফাটাই দঅন যেন্ য়িবা য়িবার অঁলর আগাগান ফানিত ডুফাইয়েনে আঁর জিল্‌ফা ঠান্ডা গরে। এই আগুনর মইধ্যে আঁই বঅর হষ্ট ফাইর্।’
42016025	“কিন্তু ইব্রাহিম হইল্, ‘মনত গরি চঅ, তুঁই যহন বাঁচি আছিলা তহন হত সুখ ভোগ গইজ্যো আর লাসার হত হষ্ট ভোগ গইজ্যে। কিন্তু এহন য়িবা এডে আন্তা ফাআর আর তুঁই হষ্ট ফাইতা লাইগ্যো।
42016026	ইয়ান বাদে তোঁয়ারার আর আঁরার মাঝে এন্ এক্যান বিরাট ফাঁক রইয়্যে যেন্ ইছ্যা গরিলেঅ কেউ এডের ত্যুন ফার অইয়েনে তোঁয়ারার হাছে যাইত্ নঅ ফারে আর য়েডের ত্যুন ফার অইয়েনে আঁরার হাছে আইত্‌ নঅ ফারে।’
42016027	“তহন য়েই ফুইসাআলা মানুষ্যুয়া হইল্, ‘তইলে বাবা, দয়া গরিয়েনে লাসাররে আঁর বাফর বাড়িত ফাটাই দঅন,
42016028	যেন্ য়িবা আঁর ফাঁচ্যুয়া ভাইঅরে সাবধান গরিত্ ফারে; য়িয়ান নঅ অইলে য়িতারাঅ তঅ এই যন্ত্রনার জাগাত আইবো।’
42016029	“কিন্তু ইব্রাহিম হইল্, ‘মুসা আর নবিঅক্যলর লেহ্যা কিতাব তঅ য়িতারার আতত আছে। তারা য়িতারার হতাত মনোযোগ দঅক।’
42016030	“য়েই ফুইসাআলা মানুষ্যুয়া হইল্, ‘না, না, বাবা ইব্রাহিম, মরাঅক্যলর মইধ্যর ত্যুন কেউ য়িতারার হাছে গেলে য়িতারা তঅবা গরিবো।’
42016031	“তহন ইব্রাহিম হইল্, ‘মুসা আর নবিঅক্যলর হতা যুদি য়িতারা নঅ উনে তইলে মরাঅক্যলর মইধ্যর ত্যুন কেউ উঢিলেঅ য়িতারা বিশ্যাস গইত্যো নঅ।’”
42017001	ইসা তেঁইর উম্যতঅক্যলরে হইল্, “গুনাহ্‌র ফথদি লই যাইবার লাই উস্‌কানি আইবোই আইবো, কিন্তু আয় হায় য়েই মানুষ, যিবার মইধ্য দিয়েনে য়েই উস্‌কানি আইয়্যে।
42017002	এই ছোডঅক্যলর মইধ্যে একজনরে যুদি কেউ গুনাহ্‌র ফথদি লই যাআ, তইলে য়িবার গলাত ডঁর ফাত্যোর বাঁধিয়েনে য়িবারে সাগরত ফেলি দঅন বরং য়িবার ফক্যে ভালা।
42017003	“তোঁয়ারা সাবধান অঅ; যুদি তোঁয়ার ভাই তোঁয়ার বিরুদ্যে অন্যায় গরে য়িবারে গাইল দঅ। যুদি য়িবা য়েই অন্যায়র ত্যুন মন ফিরাআ তইলে য়িবারে মাফ গর।
42017004	যুদি দিনর মইধ্যে সাতবার তোঁয়ার বিরুদ্যে য়িবা অন্যায় গরে আর সাতবারই আইয়েনে হঅ, ‘আঁই এই অন্যায়র ত্যুন মন ফিরায়্যি,’ তইলে য়িবারে মাফ গরন ফরিবো।”
42017005	য়েই বারজন সাআবি হযরত ইসারে হইল্, “আঁরার বিশ্যাস বারাই দঅন।”
42017006	ইসা হইল্, “উগ্যুয়া ওউরগ্যুয়া দানার মতনঅ যুদি তোঁয়ারার বিশ্যাস থাকে তইলে তোঁয়ারা এই তুইত্যাফল গাছগানরে হইত্ ফারিবা, ‘য়িঁওর উদ্যা উঢি যাইয়েনে নিজরে সাগরত গাঁরি রাক;’ য়িয়ানত য়েই গাছ্যুয়া তোঁয়ারার হতা উনিবো।
42017007	“মনে গর, তোঁয়ারার একজনর গোলাম আআল বাআর বা ভেরা চরার। যহন য়েই গোলাম মাঢর ত্যুন আইবো তহন কি য়িবার মালিক য়িবারে হইবো না, ‘তরাতরি যাইয়েনে হ্যাইতো বইয়্যো?
42017008	না, য়িয়ান হইতো নঅ, বরং হইবো, আঁর হ্যানার আয়োজন গর, আর আঁই যেতক্যন হ্যানা দানা গরি য়েতক্যন হোঁঅরত হঅর ফেঁচাইয়েনে আঁর সেবা যত্ন গর। তার বাদে তুঁই হ্যানা দানা গরিবা।’
42017009	য়েই গোলাম তেঁইর উকুমমতন হাম গইজ্যে বুলি কি তেঁই য়িবারে শুকরিয়া জানাইবো?
42017010	য়িয়ানর লাই আল্লাহ্‌র উকুম মতন বেক হাম গরিবার ফরদি তোঁয়ারা হইয়্যো, ‘আঁরা অহাম্যুয়া গোলাম; যেগিন গরন উচিত আঁরা হ্যালি য়েগিনই গজ্যি।’”
42017011	জেরুজালেমত যাইবার ফথদি ইসা সামেরিয়া আর গালিলর মইধ্য দিয়েনে যাইতো আছিল্। তহন উগ্যুয়া গেরামত ঢুকিবার সমত তেঁই দশজন চামরাবেরাইম্যারে দেকিত্ ফাইল্। য়িতারা দুরে থিয়াই চিল্যাইয়েনে হইল্, “ইসা, উজুর, আঁরারে দয়া গরন।”
42017014	য়েই বেরাইম্যাঅক্যলরে দেকিয়েনে ইসা হইল্, “ইমামঅক্যলর হাছে যাইয়েনে নিজরারে দেহ্যঅ।” য়িতারা ফথদি যাইতে যাইতেই বেরামর ত্যুন ভালা অই গেল্।
42017015	য়িতারার মইধ্যে একজন যহন দেকিল্ য়িবা ভালা অই গেইয়্যে তহন য়িবা চিল্যাইয়েনে আল্লাহ্‌র ফশংসা গইত্যে গইত্যে ফিরি আইল্ আর ইসার ঠেংগর হাছে উইত অইয়েনে ফরি তেঁইরে শুকরিয়া জানাইল্। য়িবা আছিল্ সামেরিয়া ফদেশর মানুষ।
42017017	তহন ইসা হইল্, “দশজনরে কি ভালা গরা নঅঅ অঅ না? তইলে বাকি নঅ জন হডে?
42017018	আল্লাহ্‌র ফশংসা গরিবার লাই এই বিদেইশ্যা মানুষ্যুয়া বাদে আর কেউ কি ফিরি নঅ আইল্ না?”
42017019	তার ফর ইসা মানুষ্যুয়ারে হইল্, “উঢিয়েনে যঅ গই। বিশ্যাস গইজ্যো বুলি তুঁই ভালা অইয়্যো।”
42017020	হয়েকজন ফরিশি ইসারে ফুছার গরিল্, হঁত্যে আল্লাহ্‌র রাইজ্য আইবো। জোয়াবে ইসা হইল্, “আল্লাহ্‌র রাইজ্য আইবার সমত হনঅ চিন্য দেহ্যা যাইতো নঅ।
42017021	কেউই হইতো নঅ, ‘চঅ, আল্লাহ্‌র রাইজ্য এডে’, বা ‘চঅ, আল্লাহ্‌র রাইজ্য অডে,’ হারন অনরার মইধ্যেই তঅ আল্লাহ্‌র রাইজ্য আছে।”
42017022	ইয়ার ফরদি তেঁই তেঁইর উম্যতঅক্যলরে হইল্, “এন্ দিন আইয়্যের যহন তোঁয়ারা চাইবা যেন্ ইব্‌নে আদমর সময়র এক্যান দিন তোঁয়ারা দেকিত্ ফঅ, কিন্তু য়িয়ান দেকিত্ ফাইতা নঅ।
42017023	মাইন্‌ষ্যে তোঁয়ারারে হইবো, ‘অডে চঅ,’ বা ‘এডে চঅ।’ বাইরে নঅ যাইয়্যো বা য়িতারার ফিছদি নঅ দুঁইজ্যো।
42017024	বিজ্‌লি চম্‌কাইলে যেন্ আকাশর একমিক্যার ত্যুন অইন্যমিক্যা ফইয্যন্ত ফঅর অই যাআ, ইব্‌নে আদমর আইয়্যোন য়েই ডইল্যা অইবো।
42017025	কিন্তু ফইল্যাদি য়িবার ত্যুন বউত দুক্য হষ্ট ভোগ গরন ফরিবো। তার বাদে এই হালর মানুষঅক্যলে তেঁইরে অগ্রাইয্য গরিবো।
42017026	“নুহ্‌র সমত যেইল্যা অইয়্যেল্ ইব্‌নে আদমর সমতঅ য়েইল্যা অইবো।
42017027	যে ফইয্যন্ত না নুহ্ জাঁআসত উঢিল্ আর বইন্যা আইয়েনে মানুষঅক্যল বেক্যিনরে তচনচ গরিল্, য়েই ফইয্যন্ত মানুষঅক্যলে হ্যানা দানা গইত্যো আছিল্, বিয়া গইত্যো আছিল্ আর বিয়া দিতো আছিল্।
42017028	আবার লুতর সমত যেইল্যা অইয়্যেল্ য়েইল্যাই অইবো। য়েই সমত মাইন্‌ষ্যে হ্যানা দানা, বেচা কিনা, চাষবাস আর ঘরবাড়ি বানাইতো আছিল্।
42017029	কিন্তু যেদিন্যা লুত সাদুম ছারিয়েনে আইল্ য়েই দিন্যা আসমানর ত্যুন আগুন আর গন্ধকর ঝর ফরিয়েনে মানুষঅক্যল বেক্যিনরে তচনচ গরিল্।
42017030	যে দিন ইব্‌নে আদম দেহ্যা দিবো য়েই দিন এই ডইল্যাই অইবো।
42017031	“য়েই দিন ছাদর উঅরদি যে থাকিবো তেএ ঘরর ত্যুন জিনিসফাতি নিবার লাই নিচে নঅ লামক। য়েইল্যা গরিয়েনে খেতর মইধ্যে যিবা থাকিবো য়িবা ফিরি নঅ আইয়্যোক।
42017032	লুতর বউঅর হতা মনত গরি চঅ।
42017033	যে কেউ য়িবার জিবন রক্যা গইত্যো চেষ্টা গরে য়িবা য়িবার আসল জিবন আরাইবো, আর যে কেউ য়িবার ফরান আরাআ য়িবা য়িবার আসল জিবন রক্যা গরিবো।
42017034	আঁই তোঁয়ারারে হইর, য়েই রাতিয়া এক বিছানাত দুইজন থাকিবো; একজনরে নেয়া অইবো আর অইন্য জনরে ফেলি যাআ অইবো।
42017035	তহন দুইজন মাইয়্যাফোয়া একলগে জাঁতা ঘুরাইবো; একজনরে নেয়া অইবো আর অইন্য জনরে ফেলি যাআ অইবো।”
42017037	উম্যতঅক্যলে হইল্, “উজুর, হডে?” জোয়াবে ইসা হইল্, “লাশ যেডে থাকে য়েডেই তঅ উক্যুম আইয়েনে জমা অঅ।”
42018001	উম্যতঅক্যলে যেন্ অক্যল সমত মুনাজাত গরে আর নিরাশ নঅ অঅ য়েই শিক্যা দিবার লাই ইসা য়িতারারে এই উদাআরনগান হইল্: “হনঅ এক শঅরত একজন বিচারক আছিল্। য়িবা আল্লাহ্‌রে নঅ ডরাইতো আর মানুষরে গ্রাইয্য নঅ গইত্যো।
42018003	য়েই শঅরত একজন রারি আছিল্। য়িবা বারবার আইয়েনে য়িবারে হইতো, ‘নিয়াইবিচার গরিয়েনে আঁর বিফক্যর বিরুদ্যে রায় দঅন।’
42018004	য়েই বিচারক কিছু দিন ফইয্যন্ত কিছুই নঅ গরিল্। কিন্তু শেষদি য়িবা মনে মনে হইল্, ‘যুদিঅ আঁই আল্লাহ্‌রে নঅ ডরাই আর মানুষরেঅ গ্রাইয্য নঅ গরি,
42018005	তঅঅ এই রারি আঁরে বিরক্ত গরের বুলি আঁই য়িবার ফক্যে নিয়াইবিচার গইজ্যোম। য়িয়ান নঅ অইলে য়িবা বারবার আইবো আর য়িয়ানত আঁই অঅরান অই ফইজ্যোম।’”
42018006	ইয়ার ফর ইসা আরো হইল্, “নিয়াই বিচারক নঅ অইলেঅ য়িবা কি হইবো য়িয়ান ভাবি চঅ।
42018007	তইলে যারা আল্লাহ্‌রে দিন রাইত ডাকে, আল্লাহ্ কি তেঁইর য়েই বাছাই গরা বান্দাঅক্যলর ফক্যে নিয়াই বিচার নঅ গরিবো না? তেঁই কি য়িয়ান গইত্যে দেরি গরিবো না?
42018008	আঁই তোঁয়ারারে হইর, তেঁই য়িতারার ফক্যে নিয়াই বিচার গইত্যে দেরি গইত্যো নঅ। কিন্তু ইব্‌নে আদম যহন আইবো তহন কি তেঁই দুনিয়াত ইমান দেকিত্ ফাইবো না?”
42018009	যারা নিজরারে ধার্মিক মনে গরিয়েনে অইন্যতারারে তুচ্য গইত্যো য়িতারারে শিক্যা দিবার লাই ইসা এই হতা হইল্:
42018010	“দুইজন মানুষ মুনাজাত গরিবার লাই বায়তুল মোকাদ্যসত গেল। য়িতারার মইধ্যে একজন আছিল্ ফরিশি আর অইন্যজন হ্যাজানা আদায়হারি।
42018011	য়েই ফরিশি থিয়াই থিয়াই নিজর বিষয়ে এই মুনাজাত গরিল্, ‘অঅ আল্লাহ্, আঁই তোঁয়ারে শুকরিয়া জানাই দে, আঁই অইন্য মানুষঅক্যলর মতন ঠগ, অসত আর জেনাহারি নই, এন্ কি য়েই হ্যাজানা আদায়হারির মতনঅ নই।
42018012	আঁই সাফ্‌তাত দুই বার রোজা রাকি আর আঁর বেক আয়অর দশভাগর একভাগ তোঁয়ারে দিই।’
42018013	য়েই সমত য়েই হ্যাজানা আদায়হারি এক্যানা দুরে থিয়াই আছিল্। আসমানর মিক্যা চাইবারঅ য়িবার সঅস নঅ অইল্; য়িবা বুক কিলাইয়েনে হইল্, ‘অঅ আল্লাহ্! আঁই গুনাহ্‌গার; আঁরে মমতা গর।’
42018014	“আঁই তোঁয়ারারে হইর, য়েই হ্যাজানা আদায়হারিরে আল্লাহ্ ধার্মিক বুলি গ্রঅন গরিল্ আর য়িবা বাড়িত্ ফিরি গেল্। কিন্তু য়েই ফরিশিরে তেঁই ধার্মিক বুলি গ্রঅন নঅ গরিল্। যে কেউ নিজরে উচুল গরে য়িবারে নিচু গরা অইবো আর যে নিজরে নিচু গরে তারে উচুল গরা অইবো।
42018015	মানুষঅক্যলে গুরা ফোয়ামাইয়্যাঅক্যলরে ইসার হাছে লই আইল্ যেন্ তেঁই য়িতারার উঅর আত রাকে। উম্যতঅক্যলে ইয়ান দেকিয়েনে য়েই মানুষঅক্যলরে গাইল দিতো লাগিল্।
42018016	কিন্তু ইসা য়েই ফোয়ামাইয়্যাঅক্যলরে নিজর হাছে ডাকি নিল্। তারবাদে তেঁই উম্যতঅক্যলরে হইল্, “ফোয়ামাইয়্যাঅক্যলরে আঁর হাছে আইস্‌তো দঅ, বাধা নঅ দিয়্যো; হারন আল্লাহ্‌র রাইজ্য ইতারার মতন ফোয়ামাইয়্যাঅক্যলরই
42018017	আঁই তোঁয়ারারে আঁসা হইর, গুরা ফোয়ামাইয়্যাঅক্যলর মতন আল্লাহ্‌র শাসন মানি নঅ নিলে কেউ হনঅ মতেই আল্লাহ্‌র রাইজ্যত ঢুকিত ফাইত্যো নঅ।”
42018018	সমাজর একজন নেতা ইসারে ফুছার গরিল্, “উজুর, অনে একজন ভালা মানুষ। আঁরে হঅন কি গইল্যে আঁই আখেরি জিবন লাভ গরিত্ ফাইজ্যোম?”
42018019	ইসা য়িবারে হইল্, “আঁরে ভালা হইতা লাইগ্যো কিঅর লাই? একমাত্র আল্লাহ্ বাদে আর কেউই ভালা নঅ।
42018020	অনে তঅ উকুমগিন জানন, ‘জেনা নঅ গইজ্যো, খুন নঅ গইজ্যো, চুরি নঅ গইজ্যো, মিছা সাক্যি নঅ দিয়্যো, তোঁয়ার বাবা-মারে সম্যান গইজ্যো।’”
42018021	য়েই নেতা হইল্, “ছোডহালর ত্যুন আঁই এগিন ফালন গরি আইর।”
42018022	এই হতা উনিয়েনে ইসা য়িবারে হইল্, “এহনঅ এক্যান হাম অনর ত্যুন বাকি আছে। অনর যা কিছু আছে বেচিয়েনে গরিবঅক্যলরে বিলাই দঅন, তইলে অনে বেহেস্‌তত ধন ফাইবান। তার ফর আইয়েনে আঁর উম্যত অঅন।”
42018023	এই হতা উনিয়েনে য়েই নেতা বউত দুক্যিত অইল্, হারন য়িবা বউত ফুইসাআলা আছিল্।
42018024	য়েই নেতার মিক্যা চাইয়েনে ইসা হইল্, “ফুইসাআলাঅক্যলর ফক্যে আল্লাহ্‌র রাইজ্যত ঢুকন হত্য হোটিন!
42018025	ফুইসাআলার ফক্যে আল্লাহ্‌র রাইজ্যত ঢুকনর ত্যুন বরং উঁইশোর ছেদা দিয়েনে উটর যঅন সুজা।”
42018026	ইসার এই হতা যারা উনিল্ য়িতারা হইল্, “তইলে হনে নাজাত ফাইত্ ফারে?”
42018027	ইসা হইল্, “মানুষর ফক্যে যা অসম্ভব আল্লাহ্‌র ফক্যে য়িয়ান সম্ভব।”
42018028	তহন ফিতর হইল্, “আঁরা তঅ বেক কিছু ছারি দিয়েনে অনর উম্যত অইয়্যি।”
42018029	ইসা তেঁইর উম্যতঅক্যলরে হইল্, “আঁই তোঁয়ারারে আঁসাই হইর, যারা আল্লাহ্‌র রাইজ্যর লাই বাড়ি-ঘর, বউ, ভাই-বোইন, মা-বাবা বা ফোয়ামাইয়্যা ছারিয়েনে আইস্যে,
42018030	য়িতারা বেক্যিনে এই যুগতই বউত বেশি ফাইবো আর সাম্‌নর যুগত আখেরি জিবন লাভ গরিবো।”
42018031	ইসা তেঁইর বারজন উম্যতরে একফাশদি ডাকি নিয়েনে হইল্, “চঅ, আঁরা জেরুজালেমত যাইর। ইব্‌নে আদমর বিষয়ে নবিঅক্যলে যেগিন যেগিন লেকি গেইয়্যে য়েগিন বেক্যিনই ফুরন অইবো।
42018032	তেঁইরে অ-ইহুদিঅক্যলর আতত দেয়া অইবো। মাইন্‌ষ্যে তেঁইরে ঠঁঅশা আর অফমান গরিবো আর তেঁইর গাআত সেফ মারিবো।
42018033	বউত বেশি গরি সঁঅক মারিবার ফরদি য়িতারা তেঁইরে মারি ফেলিবো, আর তিন দিনর দিন তেঁই জিন্দা অই উঢিবো।”
42018034	উম্যতঅক্যলে কিন্তু এই বিষয়গিন কিছুই নঅ বুঝিল্। য়েই হতার মানি য়িতারার হাছে গোফন রাকা অইয়্যেল্ বুলি ইসা দে কি হইয়্যেল্ য়িয়ান য়িতারা নঅ বুঝিল্।
42018035	ইসা যহন জেরিকো শঅরর হাছে আইল্ তহন একজন আঁধা মানুষ ফথর ধারত বোইয়েনে হ্যরাত খুইজ্‌দো আছিল্।
42018036	বউত মানুষর গলার আবাজ উনিয়েনে য়িবা বেফার কি য়িয়ান ফুছার গরিল্।
42018037	মানুষঅক্যলে য়িবারে জানাইল্ দে, নাসরতর ইসা য়েই ফথ দিয়েনে যাআর।
42018038	তহন য়িবা চিল্যাইয়েনে হইল্, “দাউদর বংশধর ইসা, আঁরে দয়া গরন।”
42018039	যে মানুষঅক্যল ভিরর সাম্‌নদি আছিল্ য়িতারা য়িবারে ধমক দিয়েনে চুব গইত্যো হইল্। কিন্তু য়িবা আরো চিল্যাইয়েনে হইল্, “দাউদর বংশধর, আঁরে দয়া গরন।”
42018040	ইসা থামিল্ আর য়েই আঁধা মানুষ্যুয়ারে তেঁইর হাছে আইন্‌তো হইল্। য়িবা হাছে আইলে ফর তেঁই হইল্,
42018041	“তুঁই কি চঅ? তোঁয়ার লাই আঁই কি গইজ্যোম?” য়িবা হইল্, “উজুর, আঁই যেন্ দেকিত্ ফাই।”
42018042	ইসা য়িবারে হইল্, “আইছ্যা, য়িয়ানই অক। তুঁই বিশ্যাস গইজ্যো বুলি ভালা অইয়্যো।”
42018043	মানুষ্যুয়া তহনই দেকিত্ ফাইল্ আর আল্লাহ্‌র ফশংসা গইত্যে গইত্যে ইসার ফিছদি ফিছদি চলিল্। ইয়ান দেকিয়েনে বেক মানুষ আল্লাহ্‌র ফশংসা গরিল্।
42019001	ইসা জেরিকো শঅরর মইধ্য দিয়েনে যাইতো আছিল্।
42019002	য়েডে সক্যেয় নামর একজন মানুষ আছিল্। য়িবা আছিল্ মেইন হ্যাজানা আদায়হারি আর একজন ফুইসাআলা মানুষ।
42019003	ইসা হঅন, য়িয়ান য়িবা চাইতো চেষ্টা গইত্যো আছিল্, কিন্তু বাঁইট্যা আছিল্ বুলি ভিরর লাই ইসারে দেকিত্ ফাইত্যো নঅ আছিল্।
42019004	য়িয়ানর লাই তেঁই ইসারে চাইবার লাই সাম্‌নদি দুঁরি যাইয়েনে উগ্যুয়া ডোংগুলা গাছত উঢিল্, হারন ইসা য়েই ফথদিই যাইতো আছিল্।
42019005	ইসা য়েই ডোংগুলা গাছর হাছে আইয়েনে উঅরর মিক্যা চাইল্ আর সক্যেয়রে হইল্, “সক্যেয়, তরাতরি লামি আইয়্যো, হারন আজিয়া তোঁয়ার বাড়িত আঁর ত্যুন থাকন ফরিবো।”
42019006	সক্যেয় তরাতরি লামি আইল্ আর আনন্দর লগে ইসারে গ্রঅন গরিল্।
42019007	ইয়ান দেকিয়েনে বেক্যিনে বক্‌বকাইয়েনে হইল্, “য়িবা একজন গুনাহ্‌গার মানুষর মেঅমান অইতো গেল্।”
42019008	সক্যেয় য়েডে থিয়াইয়েনে ইসারে হইল্, “উজুর, আঁই আঁর ধন-সম্‌বত্যির অদ্যক গরিবঅক্যলরে দিই দিইর আর যুদি কেউঅরে ঠগাই থাকি তইলে য়েগিনর চাইর গুন ফিরাই দিইর।”
42019009	তহন ইসা হইল্, “এই বাড়িত আজিয়া নাজাত আইল্, হারন ইবাঅ তঅ ইব্রাহিমর বংশর একজন।
42019010	যারা আআজি গেইয়্যে য়িতারারে তালাইশ গইত্যে আর নাজাত গইত্যেই ইব্‌নে আদম আইস্যে।”
42019011	ইসা তহন যেডে আছিল্ য়েডের ত্যুন জেরুজালেম বেশি দুরে নঅ আছিল্, আর যারা তেঁইর হতা উইন্‌তো আছিল্ য়িতারা ভাইব্‌‌তো আছিল্ আল্লাহ্‌র রাইজ্য বউত তরাতরিই দেহ্যা যাইবো। য়িয়ানর লাই ইসা য়িতারারে শিক্যা দিবার লাই এই হতা হইল্:
42019012	“একজন উচুল বংশর মানুষ রাজ-ফদ নিয়েনে ফিরি আইবো বুলি দুর দেশত গেল্।
42019013	যাইবার আগদি তেঁই তেঁইর দশজন গোলামরে ডাকিল্ আর ফত্যি জনরে একশ দিনার গরি দিয়েনে হইল্, ‘আঁই ফিরি নঅ আইয়্যোন ফইয্যন্ত এগিন দিয়েনে বেবসা গর।’
42019014	“য়িবার দেশর মানুষঅক্যলে কিন্তু য়িবারে ঘিনা গইত্যো। ইয়ানর লাই য়িতারা য়িবার ফিছদি মানুষ ফাটাইয়েনে হ্যবর দিল্, ‘আঁরা নঅ চাই এই মানুষ্যুয়া আঁরার উঅর রাজত্য গরক।’
42019015	“তঅঅ তেঁই বাদশা নিযুক্ত অইয়েনে ফিরি আইল্ আর যে দশজন গোলামরে টিঁয়া দিয়্যেল্ য়িতারারে ডাকি আনিবার লাই উকুম দিল্। তেঁই জাইন্‌তো চাইল্ বেবসা গরিয়েনে য়িতারা হনে হত লাভ গইজ্যে।
42019016	ফইল্যাজন আইয়েনে হইল্, ‘উজুর, অনর টিঁয়া দিয়েনে আঁই দশগুন লাভ গজ্যি।’
42019017	“বাদশা য়িবারে হইল্, ‘শাব্যাশ! তুঁই ভালা গোলাম। তুঁই সামাইন্য বিষয়ে বিশ্যস্ত অইয়্যো বুলি আঁই তোঁয়ারে দোশ্যুয়া গেরামর ভার দিলাম।’
42019018	“দিতিয় গোলাম্যুয়া আইয়েনে হইল্, ‘উজুর, অনর টিঁয়া দিয়েনে আঁই ফাঁচগুন লাভ গজ্যি।’
42019019	“তেঁই য়েই গোলামরে হইল্, ‘তুঁই ফাঁচ্যুয়া গেরামর ভার ফাইবা।’
42019020	“তার ফর অইন্য আরেকজন গোলাম আইয়েনে হইল্, ‘উজুর, আঁই অনর টিঁয়া নুয়ালত্ বাঁধি রাকি দিয়্যিলাম।
42019021	অনর সমন্দে আঁর ডর আছিল্ হারন অনে বঅর হরা মানুষ; অনে যেগিন জমা নঅঅ গরন য়েগিন লই থাকন আর যেগিন নঅঅ রুকন য়েগিন হাডন।’
42019022	“তহন বাদশা হইল্, ‘ওরে দুষ্ট গোলাম! তোর মুকর হতা দিয়েনেই আঁই তোর বিচার গইজ্যোম। তুই তঅ জান্‌তি দে, আঁই হরা মানুষ; যেগিন জমা নঅঅ গরি য়েগিন নিই থাকি আর যেগিন নঅঅ রুকি য়েগিন হাডি।
42019023	তইলে আঁর টিঁয়া তুই মাআজনর হাছে নঅঅ রাকস কিঅর লাই? তইলে তঅ আঁই আইয়েনে টিঁয়াগিনঅ ফাইতাম আর লগে এক্যানা সুদঅ ফাইতাম।’
42019024	“যারা বাদশার হাছে থিয়াই আছিল্ বাদশা য়িতারারে হইল্, ‘তার হাছর ত্যুন য়েই একশ দিনার লই লঅ আর যিবার এক আজার দিনার আছে য়িবারে দঅ।’
42019025	“তহন য়েই মানুষঅক্যলে বাদশারে হইল্, ‘উজুর, য়িবার তঅ এক আজার দিনার আছে।’
42019026	“বাদশা হইল্, ‘আঁই তোঁয়ারারে হইর, যার আছে তারে আরো দেয়া অইবো, কিন্তু যার নাই তার যেগিন আছে য়েগিনঅ তার হাছর ত্যুন নিই নেয়া অইবো।
42019027	আঁর শত্রুঅক্যল যারা নঅঅ চাআ আঁই বাদশা অই, য়িতারারে এডে লই আইয়্যো আর আঁর সাম্‌নদি মারি ফেল।’”
42019028	এই হতাগিন হইবার ফরদি ইসা য়িতারার আগদি আগদি জেরুজালেমর মিক্যা চলিল্।
42019029	যহন তেঁই জৈতুন ফাআরর গাআত বৈত্‌ফগি আর বেথানিয়া গেরামর হাছে আইল্ তহন তেঁইর দুইজন উম্যতরে এই বুলি ফাটাই দিল্,
42019030	“তোঁয়ারা সাম্‌নর উই গেরামত যঅ। য়েডে ঢুকিবার সমত দেকিত্ ফাইবা উগ্যুয়া গাধার বাইচ্যা বাঁধা আছে। য়িয়ানর উঅরদি কেউ হনঅ দিনঅ নঅঅ চড়ে। য়িয়ান খুলিয়েনে এডে লই আইয়্যো।
42019031	যুদি কেউ ফুছার গরে, ‘য়িয়ান খুইল্‌তা লাইগ্যো কিঅর লাই?’ তইলে হইয়্যো, ‘উজুরর দরহার আছে।’”
42019032	যে উম্যতঅক্যলরে ফাটাআ অইয়্যেল্ য়িতারা যাইয়েনে ইসার হতামতনই বেক কিছু দেকিত্ ফাইল্।
42019033	য়িতারা যহন য়েই বাইচ্যাউয়া খুইল্‌তো আছিল্ তহন মালিকঅক্যলে য়িতারারে ফুছার গরিল্, “তোঁয়ারা বাইচ্যাউয়া খুইল্‌তা লাইগ্যো কিঅর লাই?”
42019034	য়িতারা হইল্, “উজুরর দরহার আছে।”
42019035	তার ফর উম্যতঅক্যলে য়েই গাধার বাইচ্যাউয়া ইসার হাছে আনিল্ আর য়িয়ানর উঅরদি য়িতারার গাআর চাদ্যর বিছাই দিয়েনে ইসারে বোয়াইল্।
42019036	তেঁই যহন যাইতো আছিল্ তহন মানুষঅক্যলে নিজরার গাআর চাদ্যর ফথত বিছাই দিতো লাগিল্।
42019037	এন্ গরিয়েনে ইসা জেরুজালেমর হাছে আই যে রাস্তাগান জৈতুন ফাআরর ত্যুন লামি গেইয়্যে য়েই রাস্তাত আইল্। ইসার লগে তেঁইর বউত উম্যত আছিল্। য়েই উম্যতঅক্যলে তেঁইর যে কেরামতি হামগিন দেইক্যেল্ য়েগিনর লাই খুশিতে চিল্যাইয়েনে আল্লাহ্‌র ফশংসা গরি হইতো লাগিল্,
42019038	“মাবুদর নামে যে বাদশা আইয়্যের, তেঁইর ফশংসা অক! বেহেস্‌ততই শান্তি, আর য়েডে আল্লাহ্‌র মইমা দেহ্যা যাআ।”
42019039	ভিরর মইধ্যর ত্যুন হয়েকজন ফরিশি ইসারে হইল্, “উজুর, অনর উম্যতঅক্যলরে চুব গইত্যো হঅন।”
42019040	ইসা য়িতারারে হইল্, “আঁই অনরারে হইর, ইতারা যুদি চুব গরি থাকে তইলে ফাত্যোরগিন চিল্যাই উঢিবো।”
42019041	য়িতারা যহন জেরুজালেমর হাছে আইল্ তহন ইসা শঅরগান দেকিয়েনে হাঁদিল্।
42019042	তেঁই হইল্, “আয়-হায়, শান্তি ফাইবার লাই যেগিন দরহার, তুঁই, জি তুঁই যুদি আজিয়া য়েগিন বুঝিত্ ফাইত্যা! কিন্তু এহন য়েগিন তোঁয়ার চোগর আড়ালত রইয়্যে।
42019043	এন্ সময় তোঁয়ার আইবো যহন শত্রুঅক্যল তোঁয়ার বিরুদ্যে বাধার দেবাল তুলিবো আর তোঁয়ারে ঘিরি রাকিবো ও বেক মিক্যার ত্যুন তোঁয়ারে চাবি ধরিবো।
42019044	য়িতারা তোঁয়ারে আর তোঁয়ার ভিতরর বেক মানুষরে ধরিয়েনে মেডিত আছার মারিবো ও উগ্যুয়া ফাত্যোরর উঅরদি আর উগ্যুয়া ফাত্যোর রাইকতো নঅ, হারন আল্লাহ্ যে সমত তোঁয়ার মিক্যা মনোযোগ দিয়্যেল্ য়েই সময়গান তুঁই চিনি নঅঅ লঅ।”
42019045	ইয়ার ফরদি ইসা বায়তুল মোকাদ্যসত ঢুকিয়েনে বেবসায়িঅক্যলরে দুঁরাই দিল্।
42019046	তেঁই য়েই বেবসায়িঅক্যলরে হইল্, “ফাক কিতাবত লেহ্যা আছে, ‘আঁর ঘর মুনাজাতর ঘর অইবো,’ কিন্তু তোঁয়ারা য়িয়ানরে ডাহাইতোর আড্যাহ্যানা গরি তুইল্যো।”
42019047	ইসা ফত্যিদিনই বায়তুল মোকাদ্যসত যাইয়েনে শিক্যা দিতো লাগিল্। মেইন ইমামঅক্যল, আলেমঅক্যল আর মানুষঅক্যলর নেতাঅক্যলে তেঁইরে মারি ফেইল্‌তো চাইল্,
42019048	কিন্তু কেন্ গরিয়েনে য়িয়ান গরিবো য়িয়ানর হনঅ উফায় য়িতারা টোয়াই নঅ ফাইল্, হারন মানুষঅক্যলে মন দিয়েনে তেঁইর ফত্যিউয়া হতা উইন্‌তো।
42020001	একদিন ইসা বায়তুল মোকাদ্যসত মানুষঅক্যলরে শিক্যা দিতো আছিল্ আর তবলিগ গইত্যো আছিল্। এন্ সমত মেইন ইমামঅক্যলে আর আলেমঅক্যলে বুরানেতাঅক্যলর লগে আইয়েনে ইসারে হইল্, “হন্ অধিকারে তুঁই এগিন গইত্যা লাইগ্যো আর হনে তোঁয়ারে এই অধিকার দিয়্যে, য়িয়ান আঁরারে হঅ।”
42020003	জোয়াবে ইসা য়িতারারে হইল্, “আঁইঅ অনরারে এক্যান হতা ফুছার গইজ্যোম। হঅন চাই,
42020004	তরিকাবন্দি দিবার অধিকার ইয়াহিয়া আল্লাহ্‌র হাছর ত্যুন ফাইয়্যেল্, না মানুষর হাছর ত্যুন ফাইয়্যেল্?”
42020005	তহন য়িতারা নিজরার মইধ্যে এই আলোচানা গইত্যো লাগিল্, “যুদি আঁরা হই, ‘আল্লাহ্‌র হাছর ত্যুন,’ তঅ য়িবা হইবো, ‘তইলে তেঁইরে বিশ্যাস নঅঅ গর কিঅর লাই?’
42020006	কিন্তু যুদি হই, ‘মানুষর হাছর ত্যুন,’ তইলে মানুষঅক্যলে আঁরারে ফাত্যোর মারিবো, হারন য়িতারা ইয়াহিয়ারে নবি বুলি বিশ্যাস গরে।”
42020007	ইয়ানর লাই য়িতারা হইল্, “য়েই অধিকার হডের ত্যুন আইস্যেল্ য়িয়ান আঁরা নঅ জানি।”
42020008	ইসা য়িতারারে হইল্, “তঅ আঁইঅ হইতাম নঅ হঅন অধিকারে আঁই এগিন গরির।”
42020009	ইয়ার ফরদি ইসা মানুষঅক্যলরে শিক্যা দিবার লাই এই হতা হইল্: “একজন মানুষ উগ্যুয়া আংগুর খেত গরিল্ আর চাষিঅক্যলর হাছে য়িয়ান ইজারা দিয়েনে বউত দিনর লাই বিদেশত গেল্ গই।
42020010	ফরদি তেঁই য়েই খেতর আংগুর ফলর ভাগ ফাইবার লাই সময় মতনই একজন গোলামরে চাষিঅক্যলর হাছে ফাটাইল্। কিন্তু চাষিঅক্যলে য়িবারে মাইরধোইর গরিয়েনে হালি আতেই ফেরত ফাটাই দিল্।
42020011	তহন তেঁই আর একজন গোলামরে ফাটাইল্, কিন্তু চাষিঅক্যলে য়িবারেঅ মারিল্ আর অফমান গরিল্ ও হালি আতে ফাটাই দিল্।
42020012	ফরদি তেঁই তিতিয় গোলামরে ফাটাইল্, কিন্তু চাষিঅক্যলে য়িবারেঅ বউত মাইরধোইর গরিয়েনে দুঁরাই দিল্।
42020013	“তহন আংগুর খেতর মালিক হইল্, ‘কি গরি? আইছ্যা, আঁই আঁর মহব্যতর ফোয়ারে ফাটাইয়্যোম। অঅত য়িতারা য়িবারে সম্যান গরিবো।’
42020014	“কিন্তু চাষিঅক্যলে য়িবারে দেকিয়েনে একজন অইন্যজনরে হইল্, ‘ইবাই তঅ ফরদি সম্‌বত্যির মালিক অইবো। সম্‌বত্যিগান যেন্ আঁরারই অঅ য়িয়ানর লাই আইয়্যো, আঁরা য়িবারে মারি ফেলি।’
42020015	এই বুলি য়িতারা য়িবারে ধরিয়েনে খেতর বাইরে লই যাইয়েনে মারি ফেলিল্। “এহন আংগুর খেতর মালিক য়েই চাষিঅক্যলরে কি গরিবো?
42020016	তেঁই আইয়েনে য়িতারারে মারি ফেলিবো আর খেতগান অইন্যতারারে ইজারা দিবো।” মানুষঅক্যলে ইসার হতা উনিয়েনে হইল্, “এইল্যা নঅ অক।”
42020017	তহন ইসা য়িতারার মিক্যা চাইয়েনে হইল্, “তইলে এই দে হতা ফাক কিতাবর মইধ্যে লেহ্যা আছে, ‘রাজমিস্‌তিরিঅক্যলে যে ফাত্যোরগান বাতিল গরি দিয়্যেল্, য়িয়ানই বেক্যিনর ত্যুন দরহারি ফাত্যোর অই উঢিল্’ — ইয়ানর মানি কি?
42020018	যে কেউ য়েই ফাত্যোরর উঅরদি ফরিবো য়িবা ভাঁগিয়েনে টুঁরা টুঁরা অই যাইবো আর যিবার উঅর য়েই ফাত্যোর ফরিবো য়িবা চুরমার অই যাইবো।”
42020019	এই সময় আলেমঅক্যল আর মেইন ইমামঅক্যল ইসারে ধইত্যো চাইল্, হারন য়িতারা বুইঝ্যেল্ দে, য়েই হতা ইসা য়িতারার বিরুদ্যেই হইয়্যে; কিন্তু য়িতারা মানুষঅক্যলরে ডরাইল্।
42020020	আলেমঅক্যলে আর মেইন ইমামঅক্যলে ইসারে চোগে চোগে রাকিল্ আর গোয়েন্দা ফাটাই দিল্। ইসারে তেঁইর নিজর হতার ফাঁদত ফেলিবার লাই য়েই গোয়েন্দাঅক্যলে ভালা মানুষর ভান গইত্যো লাগিল্, যেন্ য়িতারা তেঁইরে মেইন শাসনহত্যার বিচার-হ্যমতার অধিনে ফেলিত্ ফারে।
42020021	য়িয়ানর লাই য়িতারা তেঁইরে হইল্, “উজুর, আঁরা জানি দে, অনে যেগিন হঅন আর শিক্যা দঅন য়েগিন ঠিগ। অনে বেক্যিনরে সমান চোগে সঅন আর আঁসা ভাবেই আল্লাহ্‌র ফথর বিষয়ে শিক্যা দিই থাকন।
42020022	আইছ্যা, মুসার শরিয়ত অনুযায়ি রোম-বাদশারে কি হ্যাজানা দঅন উচিত না?”
42020023	ইসা য়িতারার চালাকি বুঝিত্ ফারিয়েনে হইল্,
42020024	“আঁরে উগ্যুয়া দিনার দেহ্যঅ। ইয়ানর উঅরদি হার ছবি আর হার নাম আছে?” য়িতারা হইল্, “রোম বাদশার।”
42020025	ইসা য়িতারারে হইল্, “তইলে যেগিন বাদশার য়েগিন বাদশারে দঅ আর যেগিন আল্লাহ্‌র য়েগিন আল্লাহ্‌রে দঅ।”
42020026	মানুষঅক্যলর সাম্‌নদি ইসা যেগিন হইয়্যেল্ য়িয়ানত য়েই গোয়েন্দাঅক্যলে তেঁইরে তেঁইর হতার ফাঁদত ফেলিত্ নঅ ফারিল্। তেঁইর জোয়াবে তাইজ্যব অইয়েনে য়িতারা চুব অই গেল্।
42020027	সদ্যুকিঅক্যলর মইধ্যে হয়েকজন ইসার হাছে আইল্। সদ্যুকিঅক্যলর মতে মরাঅক্যলর জিন্দা অইয়েনে উঢন বুলি কিছু নাই। য়িতারা ইসারে ফুছার গরিল্,
42020028	“উজুর, মুসা আঁরার লাই এই হতা লেকি গেইয়্যে, ফোয়াছা নঅ অঅন অবস্তাত যুদি হনঅ মানুষ য়িবার বউঅরে রাকিয়েনে মরি যাআ, তইলে য়িবার ভাই য়িবার বউঅরে বিয়া গরিয়েনে ভাইঅর অইয়েনে য়িবার বংশ রক্যা গরিবো।
42020029	বউত ভালা, ধরন, সাতজন ভাই আছিল্। ফইল্যা জন বিয়া গরিয়েনে ফোয়াছা নঅ অঅন অবস্তাত মরি গেল্।
42020030	ফরদি দিতিয় ও তার ফরদি তিতিয় ভাই য়েই রারি মাইয়্যাফোয়ারে বিয়া গরিল্ আর য়েই একই ভাবে সাতজনই ফোয়ামাইয়্যা নঅ রাকিয়েনে মরি গেল্।
42020032	শেষদি য়েই মাইয়্যাফোয়াউয়াঅ মরি গেল্।
42020033	তইলে যেদিন্যা মরাঅক্যলে জিন্দা অইয়েনে উঢিবো য়েই দিন য়িবা হার বউ অইবো? সাতজনর ফত্যিকেই তঅ য়িবারে বিয়া গইজ্যেল্।”
42020034	ইসা য়িতারারে হইল্, “এই হালর মানুষঅক্যলে বিয়া গরে আর য়িতারারে বিয়া দেয়া অঅ।
42020035	কিন্তু মরার ত্যুন জিন্দা অইয়েনে সাম্‌নর যুগত ফার অইয়েনে যাইবার যৈগ্য বুলি যারারে ধরা অইবো, য়িতারা বিয়া গইত্যো নঅ আর য়িতারারে বিয়া দেয়াঅ অইতো নঅ।
42020036	য়িতারা আর মরিত্ নঅ ফারে, হারন য়িতারা ফেরেস্‌তাঅক্যলর মতন। য়িতারা আল্লাহ্‌র ফোয়াছা হারন মরনর ত্যুন য়িতারারে জিন্দা গরা অইয়্যে।
42020037	জলন্ত ঝোফর বিষয়ে যেডে লেহ্যা আছে য়েডে মুসা দেহ্যাই দিয়্যে দে, মরাঅক্যলে আঁসাই জিন্দা অইয়েনে উঢে। য়েডে মুসা মাবুদরে ‘ইব্রাহিমর আল্লাহ্, ইসহাকর আল্লাহ্ আর ইয়াকুবর আল্লাহ্’ বুলি ডাইক্যে।
42020038	কিন্তু আল্লাহ্ তঅ মরাঅক্যলর আল্লাহ্ নঅঅ, তেঁই জিন্দাঅক্যলরই আল্লাহ্। তেঁইরই উদ্যেশ্যে বেক মানুষ বাঁচি থাকে।”
42020039	তহন হয়েকজন আলেম হইল্, “উজুর, অনে ভালাই হইয়্যোন।”
42020040	য়িতারা আর হনঅ কিছু ইসারে ফুছার গইত্যে সঅস নঅ ফাইল্।
42020041	ইসা য়েই আলেমঅক্যলে হইল্, “মাইন্‌ষ্যে কি গরিয়েনে হঅ দে, মসিহ্ দাউদর বংশধর?
42020042	জবুর শরিফ কিতাবত দাউদ তঅ নিজেই এই হতা হইয়্যে, ‘মাবুদ আঁর ফভুরে হইল্, যেতক্যন না আঁই তোঁয়ার শত্রুঅক্যলরে তোঁয়ার ঠেংগর তলাত রাকি, য়েতক্যন তুঁই আঁর ডাইন মিক্যাদি বোইয়্যো।’
42020044	দাউদ তঅ মসিহ্‌রে ফভু হইয়েনে ডাইক্যেল্; তইলে মসিহ্ কেন্ গরিয়েনে দাউদর বংশধর অইত্ ফারে?”
42020045	মানুষঅক্যলে যহন ইসার হতা উইন্‌তো আছিল্ তহন ইসা তেঁইর উম্যতঅক্যলরে হইল্,
42020046	“আলেমঅক্যলর বিষয়ে সাবধান অঅ। য়িতারা লাম্বা লাম্বা হোত্যা ফিঁদিয়েনে ঘুরি বেরাইতো চাআ আর আঁট-বাজারত সম্যান ফাইতো ভালাবাসে। য়িতারা মজলিস হ্যানাত মেইন মেইন আসনত আর হ্যানার সমত সম্যানর জাগাত বোইস্‌তো ভালাবাসে।
42020047	এক মিক্যাদি য়িতারা মানুষঅক্যলরে দেহ্যাইবার লাই লাম্বা লাম্বা মুনাজাত গরে, অইন্য মিক্যাদি রারিঅক্যলর সম্‌বত্যি দহল গরে। এই মানুষঅক্যলর বউত বেশি শাস্তি অইবো।”
42021001	ইয়ার ফরদি ইসা চাই দেকিল্, ফুইসাআলা মানুষঅক্যলে বায়তুল মোকাদ্যসর দানর বক্‌সত য়িতারার দান রাকের।
42021002	তেঁই দেকিল্, একজন গরিব রারি আইয়েনে দুয়া ফুইসা রাকিল্।
42021003	তহন ইসা তেঁইর উম্যতঅক্যলরে হইল্, “আঁই তোঁয়ারারে আঁসাই হইর, এই গরিব রারি অইন্য বেক্যিনর ত্যুন বউত বেশি রাকিল্।
42021004	হারন অইন্যতারা বেক্যিনে য়িতারার বউত ধনর ত্যুন দান গইজ্যে, কিন্তু এই মাইয়্যাফোয়াউয়ার অভাব থাকিলেঅ বাঁচি থাকিবার লাই য়িবার যেগিন আছিল্ বেক্যিনই দিই দিল্।”
42021005	উম্যতঅক্যলর মইধ্যে হয়েকজন বায়তুল মোকাদ্যসর বিষয়ে আলোচানা গইত্যো আছিল্। য়িতারা হইতো আছিল্, সুন্দর সুন্দর ফাত্যোর আর দানর জিনিস দিয়েনে দালানগান কেন্ সাজাইন্যা অইয়্যে। তহন ইসা হইল্,
42021006	“তোঁয়ারা তঅ এগিন দেইক্‌তা লাইগ্যো, কিন্তু এন্ দিন আইবো যহন ইয়ানর উগ্যুয়া ফাত্যোরর উঅরদি আর উগ্যুয়া ফাত্যোর থাইক্‌তো নঅ; গোডাগানই ভাঁগি ফেলা অইবো।”
42021007	উম্যতঅক্যলে ইসারে ফুছার গরিল্, “উজুর, হঁত্যে এগিন অইবো আর হন্ চিন্য দেকিয়েনে আঁরা বুঝিত্ ফাইজ্যোম দে, এগিন ঘটিবার সময় আইস্যে?”
42021008	জোয়াবে ইসা হইল্, “চাইয়্যো, কেউ যেন্ তোঁয়ারারে নঅ ঠগাআ, হারন বউত কেউ আঁর নাম নিই আইয়েনে হইবো, ‘আঁইই মসিহ্ বা সময় হাছে আইস্যে।’ য়িতারার ফিছদি নঅ যাইয়্যো।
42021009	তোঁয়ারা যহন যুদ্যর আর বিদ্রোওর হ্যবর উনিবা তহন নঅ ডরাইয়ো, হারন ফইল্যাদি এগিন অইবোই; কিন্তু তহনই দে শেষ সময় আইবো য়িয়ান নঅ।”
42021010	তার ফর ইসা য়িতারারে হইল্, “এক জাতি আরেক জাতির বিরুদ্যে ও এক রাইজ্য অইন্য রাইজ্যর বিরুদ্যে যুদ্য গরিবো।
42021011	বিরাট ভুসাল্ অইবো আর বিন্য বিন্য জাগাত দুবির্ক্য ও মআমারি অইবো। এগিন বাদে আসমানত এন্ হতাক্যিন ঘটনা ঘটিবো আর চিন্য দেহ্যা যাইবো যেগিন বিরাট আর ভয়ংকর।
42021012	“এগিন অইবার আগদি মানুষঅক্যলে তোঁয়ারারে ধরিবো আর তোঁয়ারার উঅর জুলুম গরিবো। বিচারর লাই য়িতারা তোঁয়ারারে মজলিস হ্যানাত লই যাইবো আর জেলত্ দিবো। আঁর লাই বাদশাঅক্যলর আর শাসনহত্যাঅক্যলর সাম্‌নদি তোঁয়ারারে নেয়া অইবো,
42021013	আর য়িয়ানত আঁর সমন্দে সাক্যি দিবার লাই তোঁয়ারার সুযোগ অইবো।
42021014	তোঁয়ারা এহনই মনে মনে ঠিগ গরি ফেল, তহন নিজর ফক্যে হতা হইবার লাই তোঁয়ারা আগর ত্যুন রেডি নঅ অইবা,
42021015	হারন আঁই তোঁয়ারারে এন্ গেয়ান যোগাই দিয়োম যেগিনর জোয়াবে তোঁয়ারার শত্রুঅক্যলে কিছু হইত্অ ফাইত্যো নঅ আর য়েগিন অসিকারঅ গরিত্ ফাইত্যো নঅ।
42021016	তোঁয়ারার মা-বাবা, ভাই-বন্ধু আর আত্যিয়-সজনঅক্যলে তোঁয়ারারে ধরাই দিবো। য়িতারা তোঁয়ারার কেউ কেউঅরে মারিঅ ফেলাইবো।
42021017	আঁর লাই বেক্যিনে তোঁয়ারারে ঘিনা গরিবো,
42021018	কিন্তু হনঅ মতেই তোঁয়ারার এক্যান চুলঅ তচনচ অইতো নঅ।
42021019	তোঁয়ারা ইস্তির থাকিলে তোঁয়ারার আসল জিবন ফুন্যতা ফাইবো।
42021020	“যহন তোঁয়ারা দেকিবা জেরুজালেমরে সৈন্যঅক্যলে ঘিরি ফেইল্যে তহন বুঝিবা দে, জেরুজালেমর তচনচ অইবার সময় হাছে আইস্যে।
42021021	য়েই সমত যারা এহুদিয়াত থাকিবো য়িতারা ফাআরি এলাহাত ধাই যক। যারা শঅরর মইধ্যে থাকিবো য়িতারা শঅরর বাইরে যক গই। যারা গেরামর মিক্যা থাকিবো য়িতারা হনঅ মতেই শঅরত নঅ আইয়্যোক,
42021022	হারন এই দিনগিন অইবো গজবর দিন, আর ইয়ানত ফাক কিতাবত যেগিন লেহ্যা আছে য়েগিন ফুরন অইবো।
42021023	তহন যারা গভির্তা আর যারা ফোয়াছারে বুগর দুধ হ্যাবাআ য়িতারার অবস্তা কি বিরাটই না অইবো! দেশত বিরাট হষ্ট আজির অইবো আর ইহুদি মানুষঅক্যলর উঅরদি আল্লাহ্‌র গজব লামি আইবো।
42021024	তলোয়ার দিয়েনে য়িতারারে মারি ফেলা অইবো আর বেক জাতির মইধ্যে য়িতারা বন্দি ইসাবে ছরাই ছিঁডাই থাকিবো। যেতদিন না অ-ইহুদিঅক্যলর সময় ফুরন অঅ য়েতদিন ফইয্যন্ত অ-ইহুদিঅক্যলে জেরুজালেমরে য়িতারার ঠেংগর নিচদি মাড়াইতো থাকিবো।
42021025	“তহন সুয্য, চাঁন আর তারাগিনর মইধ্যে বউত চিন্য দেহ্যা যাইবো। দুনিয়ার বেক জাতি হষ্ট ফাইবো আর সমুদ্রর গজ্যন ও ঢেউঅর লাই য়িতারা বউত অস্তির অই উঢিবো।
42021026	দুনিয়াত কি আইয়্যের ভাবিয়েনে ডরে মাইন্‌ষ্যে অগ্যেয়ান অই ফরিবো, হারন চাঁন-সুয্য-তারা ইত্যাদি আর ইস্তির থাইক্‌তো নঅ।
42021027	য়েই সমত মআকুদরতি আর মইমার লগে ইব্‌নে আদমরে য়িতারা মেউলার মইধ্যে আইস্‌তো দেকিবো।
42021028	এই ঘটনাগিন ঘইট্যো শুরু গইল্যে ফর তোঁয়ারা উঢিয়েনে থিয়াইয়্যো আর মুক তুইল্যো, হারন তোঁয়ারার মুক্তির সময় হাছে আইস্যে।”
42021029	ইয়ার ফরদি ইসা তেঁইর উম্যতঅক্যলরে শিক্যা দিবার লাই এই হতা হইল্, “ডোংগুলা গাছ আর অইন্যাইন্য গাছগিনরে খিয়াল গর।
42021030	ফাতা বাইর অইতো দেকিলে ফর তোঁয়ারা বুঝিত্ ফার দে, গরমহাল হাছে আইস্যে।
42021031	য়েন্ গরিয়েনে যহন তোঁয়ারা এগিন ঘইট্যো দেকিবা তহন বুঝিত্ ফারিবা দে, আল্লাহ্‌র রাইজ্য হাছে আই গেইয়্যে।
42021032	আঁই তোঁয়ারারে আঁসাই হইর, যহন এগিন অইবো তহনঅ এই হালর কিছু মানুষ বাঁচি থাকিবো।
42021033	আসমান আর জবিনর শেষ অইবো, কিন্তু আঁর হতা চিরদিন থাকিবো।
42021034	“তোঁয়ারা সাবধান থাইক্যো যেন্ তোঁয়ারার দিল্ উশৃংকলতাত, মাতালামিত আর সংসারর চিন্তার ভারে নুই নঅ ফরে। য়েইল্যা নঅ অইলে ফাঁদ্ যেইল্যা আতিক্যা বন্ধ অই যাআ য়েইল্যা আতিক্যা য়েই দিনগান তোঁয়ারার উঅরদি, এন্ কি, দুনিয়ার বেক মানুষর উঅরদি আই ফরিবো।
42021036	অঅজাগ থাইক্যো আর অক্যল সমত মুনাজাত গইজ্যো যেন্ যেতকিছু ঘটিবো য়েগিন ফার অই যাইতে আর ইব্‌নে আদমর সাম্‌নদি যাইয়েনে থিয়াইতে তোঁয়ারা শক্তি ফঅ।”
42021037	য়েই সমত ইসা ফত্যিদিনই বায়তুল মোকাদ্যসত শিক্যা দিতো, কিন্তু রাতিয়া বাইরে যাইয়েনে জৈতুন ফাআরত থাইক্‌তো।
42021038	বেক মানুষ তেঁইর হতা উনিবার লাই বেইন্যা ফজরতই বায়তুল মোকাদ্যসত আজির অইতো।
42022001	য়েই সমত ইহুদিঅক্যলর ইষ্টছারা রুটির ইদ হাছে আই গেইয়্যেল্। ইয়ানরে উদ্যার ইদঅ হোয়া অঅ।
42022002	মেইন ইমামঅক্যল আর আলেমঅক্যলে ইসারে গোফনত মারি ফেলিবার উফায় টোয়াইতো আছিল, হারন য়িতারা মানুষঅক্যলরে ডরাইতো।
42022003	এই সমত এহুদা যিবারে ইষ্কারিয়োত হোয়া অইতো, য়িবার ভিতরে ইবিলিস ঢুকিল্। এই এহুদা আছিল্ ইসার বারজন সাআবির মইধ্যে একজন।
42022004	কেন্ গরিয়েনে ইসারে মেইন ইমামঅক্যলর আর বায়তুল মোকাদ্যসর হর্মচারিঅক্যলর আতত ধরাই দিবো এই বিষয়ে য়িবা যাইয়েনে য়িতারার লগে ফরামশ্য গরিল্।
42022005	ইয়ানত য়িতারা বউত খুশি অইয়েনে এহুদারে টিঁয়া দিতো সিকার গরিল্।
42022006	তহন এহুদা রাজি অইয়েনে উফযুক্ত সুযোগ টোয়াইতো লাগিল্ যেন্ মানুষঅক্যলর অইদ্যবানে ইসারে ধরাই দিত্ ফারে।
42022007	ইস্টছারা রুটির ইদর দিনত উদ্যার ইদর হ্যানার লাই ভেরার বাইচ্যা জবাই গরা অইতো। য়েই দিনগান আজির অইলে ফর ইসা ফিতর আর ইউহোন্যারে এই হইয়েনে ফাটাই দিল্, “তোঁয়ারা যাইয়েনে আঁরার লাই উদ্যার ইদর হ্যানা রেডি গর যেন্ আঁরা য়েগিন হ্যাইত্ ফারি।”
42022009	য়িতারা ইসারে ফুছার গরিল্, “অনে হডে আঁরারে এই হ্যানা রেডি গইত্যা হঅন?”
42022010	ইসা হইল্, “চঅ, তোঁয়ারা যহন শঅরত ঢুকিবা তহন একজন মরতফোয়ারে এক ঠিল্যা ফানি নিয়েনে যাইতো দেকিবা। য়িবার ফিছদি ফিছদি যাইয়েনে য়িবা যে ঘরত ঢুকিবো য়েই ঘরর মালিকরে হইবা, ‘উজুর জাইন্‌তো চাআর, তেঁই উম্যতঅক্যলর লগে যেডে উদ্যার ইদর হ্যানা হ্যাইত্ ফারে য়েই মেঅমান ঘরগান হডে?”
42022012	তহন য়িবা তোঁয়ারারে উঅর তালার এক্যান সাজাইন্যা ডঁর ঘর দেহ্যাই দিবো; য়েডেই বেক কিছু রেডি গইজ্যো।”
42022013	ইসা য়িতারারে যেইল্যা হইয়্যেল্, য়িতারা যাইয়েনে বেক কিছু য়েই রহমই দেকিত্ ফাইল্ আর উদ্যার ইদর হ্যানা রেডি গরিল্।
42022014	তার ফর সময় মতন ইসা সাআবিঅক্যলর লগে হ্যাইতো বোইল্।
42022015	তেঁই য়িতারারে হইল্, “আঁই হষ্টভোগ গরিবার আগদি তোঁয়ারার লগে উদ্যার ইদর এই হ্যানা হ্যাইবার আঁর বউতই ইছ্যা আছিল্।
42022016	আঁই তোঁয়ারারে হইর, আল্লাহ্‌র রাইজ্যত ইয়ানর উদ্যেশ্য ফুরন নঅ অঅন ফইয্যন্ত আঁই আর হনঅ দিনঅ এই হ্যানা হ্যাইতাম নঅ।”
42022017	ইয়ার ফর ইসা ফেঁলা নিল্ আর আল্লাহ্‌রে শুকরিয়া জানাইয়েনে হইল্, “তোঁয়ারার মইধ্যে ইয়ান ভাগ গরি লঅ,
42022018	হারন আঁই তোঁয়ারারে হইর, এহনর ত্যুন আল্লাহ্‌র রাইজ্য নঅ আইয়্যোন ফইয্যন্ত আঁই আর হনঅ দিনঅ আংগুর ফলর রস হ্যাইতাম নঅ।”
42022019	তার ফর তেঁই রুটি নিয়েনে আল্লাহ্‌রে শুকরিয়া জানাইল্। ফরদি য়েই রুটি টুঁরা টুঁরা গরি উম্যতঅক্যলরে দিয়েনে হইল্, “ইয়ান আঁর শরিল যিয়ান তোঁয়ারার লাই দেয়া অইবো। আঁরে মনত গরিবার লাই এই রহম গইজ্যো।”
42022020	হ্যাইবার ফরদি য়েন্ গরিয়েনে তেঁই ফেঁলাগান য়িতারারে দিয়েনে হইল্, “আঁর রক্তর মাইধ্যমে আল্লাহ্‌র যে নয়া বেবস্তা বআল গরা অইবো য়েই বেবস্তার চিন্য অইল্ এই ফেঁলা। আঁর এই রক্ত তোঁয়ারার লাই দেয়া অইবো।
42022021	চঅ, যিবা আঁরে ধরাই দিবো য়িবার আত আঁর আতর লগে এই টেবিলর উঅরদিই আছে।
42022022	আল্লাহ্ যেইল্যা ঠিগ গরি রাইক্যে য়েইল্যা গরিয়েনেই ইব্‌নে আদম মারা যাইবো আঁসা; কিন্তু আয় হায় য়েই মানুষ, যিবা য়িবারে ধরাই দেএ!”
42022023	উম্যতঅক্যলে একজন অইন্য জনরে ফুছার গইত্যো লাগিল্ দে, য়িতারার মইধ্যে হনে এন্ হাম গরিবো।
42022024	হারে বেক্যিনর ত্যুন ডঁর হোয়া অইবো ইয়ান নিয়েনে উম্যতঅক্যলর মইধ্যে হতা হাডাহাডি অইল্।
42022025	ইসা য়িতারারে হইল্, “অ-ইহুদিঅক্যলর মইধ্যেই বাদশাঅক্যলে ফভুত্য গরে আর য়িতারার শাসনহত্যাঅক্যলরে উফহারি নেতা হোয়া অঅ,
42022026	কিন্তু তোঁয়ারার মইধ্যে এই রহম অঅন উচিত নঅ। তোঁয়ারার মইধ্যে যিবা বেক্যিনর ত্যুন ডঁর, য়িবা বরং বেক্যিনর ত্যুন যিবা ছোড য়িবারই মতন অক, আর যিবা নেতা, য়িবা সেবাহারির মতন অক।
42022027	হনে ডঁর, যিবা হ্যাইতো বোইয়্যে, নাকি যে সঅর বাঁডি দেএ? যিবা হ্যাইতো বোইয়্যে, য়িবা নঅ না? কিন্তু আঁই তোঁয়ারার মইধ্যে সেবাহারির মতন অইয়্যি।
42022028	“আঁর অক্যল দুক্য হস্টর সমত তোঁয়ারা আঁরে ছারি নঅঅ যঅ।
42022029	আঁর বাবা যেইল্যা আঁরে শাসন হ্যমতা দান গইজ্যে য়েইল্যা আঁইঅ তোঁয়ারারে হ্যমতা দান গরির।
42022030	ইয়ানত আঁর রাইজ্যত তোঁয়ারা আঁর লগে হ্যানা দানা গরিবা আর সিংহাসনত বোইয়েনে ইসরাইলর বারউয়া গুষ্টির বিচার গরিবা।
42022031	“শিমোন, শিমোন, চঅ, ইবিলিস তোঁয়ারারে গেঁউঅর মতন গরি চালনি দিয়েনে চালি চাইবার অনুমতি চাইয়্যে।
42022032	কিন্তু আঁই তোঁয়ার লাই মুনাজাত গজ্যি যেন্ তোঁয়ার ইমানত ভাঁগন নঅ ধরে। তুঁই যহন আঁর হাছে ফিরি আইবা তহন তোঁয়ার এই ভাইঅক্যলরে শক্তিশালি গরি তুইল্যো।”
42022033	ফিতর ইসারে হইল্, “উজুর, অনর লগে আঁই জেলত যাইতে আর মইত্যেঅ রেডি আছি।”
42022034	জোয়াবে ইসা হইল্, “ফিতর, আঁই তোঁয়ারে হইর, আজিয়া মোরগ ডাকিবার আগদি তুঁই তিনবার আঁরে অসিকার গরিয়েনে হইবা দে, তুঁই আঁরে নঅ চিন।”
42022035	তার ফর ইসা তেঁইর উম্যতঅক্যলরে হইল্, “আঁই যহন তোঁয়ারারে টিঁয়ার থৈলা, ঝুলি আর জুতা ছারা ফাটায়্যিলাম তহন কি তোঁয়ারার হন অভাব অইয়্যেল্ না?” উম্যতঅক্যলে হইল্, “জি না, নঅঅ অঅ।”
42022036	ইসা হইল্, “কিন্তু এহন আঁই হইর, যিবার টিঁয়ার থৈলা বা ঝুলি আছে য়িবা য়েগিন লই যক। যিবার ছুরি নাই য়িবা য়িবার চাদ্যর বেচিয়েনে উগ্যুয়া ছুরি কিনক।
42022037	ফাক কিতাবত লেহ্যা আছে, ‘তেঁইরে গুনাহ্‌গারঅক্যলর লগে গনা অইল্।’ আঁই তোঁয়ারারে হইর, এই হতা আঁর মইধ্যেই ফুরন অঅন ফরিবো, হারন আঁর বিষয়ে যেগিন লেহ্যা আছে য়েগিন ফুরন অইতো যাআর।”
42022038	তহন উম্যতঅক্যলে হইল্, “উজুর, সঅন, এডে দুয়া ছুরি আছে।” ইসা জোয়াব দিল্, “থক্, আর নঅ।”
42022039	ইসা য়েই জাগা ছারিয়েনে নিজর নিয়ম মতন জৈতুন ফাআরত গেল্। তেঁইর উম্যতঅক্যলে তেঁইর ফিছদি ফিছদি গেল্।
42022040	ঠিগ জাগাত ফোঁছিবার ফর ইসা য়িতারারে হইল্, “মুনাজাত গর যেন্ ফরিক্যাত নঅ ফর।”
42022041	তার ফর ইসা উম্যতঅক্যলর হাছর ত্যুন এক্যানা দুরে যাইয়েনে আঁঢু গাঁরি মুনাজাত গইত্যো লাগিল্,
42022042	“বাবা, যুদি তুঁই চঅ তইলে এই দুক্যর ফেঁলা আঁর হাছর ত্যুন সরাই লঅ। তঅঅ আঁর ইছ্যামতন নঅ, তোঁয়ার ইছ্যামতনই অক।”
42022043	তহন বেহেস্‌তর ত্যুন একজন ফেরেস্‌তা আইয়েনে ইসারে শক্তি দান গরিল্।
42022044	মনর হষ্টে ইসা আরো আকুতি গরিয়েনে মুনাজাত গরিল্। তেঁইর গাআর ঘাম রক্তর ফোডার মতন অইয়েনে মেডিত ফইত্যো লাগিল্।
42022045	মুনাজাতর ফরদি তেঁই উঢিয়েনে তেঁইর উম্যতঅক্যলর হাছে আইল্। মনর দুক্যে অঅরান অইয়েনে উম্যতঅক্যলে ঘুমাই ফইজ্যে দেকিয়েনে ইসা য়িতারারে হইল্, “ঘুম যাইতা লাইগ্যো কিঅর লাই? উঢিয়েনে মুনাজাত গর যেন্ ফরিক্যাত নঅ ফর।”
42022047	ইসা তহনঅ হতা হঅর এন্ সমত বউত মানুষ য়েডে আইল্। এহুদা নামর তেঁইর বারজন সাআবির মইধ্যে একজন য়েই মানুষঅক্যলর আগদি আগদি আইস্‌তো আছিল্। এহুদা ইসারে চুম দিবার লাই তেঁইর হাছে আইল্।
42022048	তহন ইসা য়িবারে হইল্, “এহুদা, চুম দিয়েনে কি ইব্‌নে আদমরে ধরাই দিতা লাইগ্যো না?”
42022049	যারা ইসার চাইরোফাশদি আছিল্ য়িতারা বুঝিল্ কি অইতো যাআর। ইয়ানর লাই য়িতারা ইসারে হইল্, “উজুর, আঁরা কি ছুরি দিয়েনে আঘাত গইজ্যোম না?”
42022050	উম্যতঅক্যলর মইধ্যে একজন ছুরির আঘাতে মআ-ইমামর গোলামর ডাইন হানগান হাডি ফেলিল্।
42022051	ইসা হইল্, “থক্, আর নঅ।” এই হই তেঁই মানু্ষ্যুয়ার হান ধরিয়েনে য়িবারে ভালা গরিল্।
42022052	যেতাক্যিন মেইন ইমামঅক্যলে, বায়তুল মোকাদ্যসর হর্মচারিঅক্যলে আর বুরানেতাঅক্যলে ইসারে ধইত্যো আইস্যেল্ ইসা য়িতারারে হইল্, “আঁই কি ডাহাইত্ দে, অনরা ছুরি আর লাঢি নিই আইস্যোন?
42022053	বায়তুল মোকাদ্যসত দিনর ফর দিন আঁই অনরার সাম্‌নদি আছিলাম, কিন্তু তহন তঅ অনরা আঁরে নঅঅ ধরন। তঅ এহন অবইশ্য অনরারই সময়; আঁধারর হ্যমতা এহন দেহ্যা যাআর।”
42022054	তহন য়িতারা ইসারে ধরিয়েনে মআ-ইমামর বাড়িত্ লই গেল্। ফিতর দুরে থাকিয়েনে ফিছদি ফিছদি যাইতো আছিল্।
42022055	উঢানর মাঝদি যারা আগুন জলাইয়েনে বোই আছিল্‌ ফিতর আইয়েনে য়িতারার মইধ্যে বোইল্।
42022056	একজন সঅরমাইয়্যা য়েই আগুনর ফঅরত ফিতররে দেকিত্ ফাইল্ আর ভালা গরি চাইয়েনে হইল্, “এই মানুষ্যুয়াঅ য়িবার লগে আছিল্।”
42022057	ফিতর অসিকার গরিয়েনে হইল্, “আঁই য়িবারে নঅ চিনি।”
42022058	এক্যানা ফরদি আর একজন মানুষ য়িবারে দেকিয়েনে হইল্, “তুঁইঅ তঅ য়িতারার একজন।” ফিতর হইল্, “না, আঁই নঅ।”
42022059	এক ঘন্টা ফরদি আর একজন জোর দিয়েনে হইল্, “এই মানুষ্যুয়া নিচ্যয়ই য়িবার লগে আছিল্, হারন ইবা তঅ গালিল ফদেশর মানুষ।”
42022060	ফিতর হইল্, “চঅ, তুঁই কি হইতা লাইগ্যো আঁই বুঝিত্ নঅ ফারির।” ফিতরর হতা শেষ অইতে নঅ অইতেই উগ্যুয়া মোরগ ডাকি উঢিল্।
42022061	তহন ইসা মুক ফিরাইয়েনে ফিতরর মিক্যা চাইল্। ইয়ানত যে হতা ইসা য়িবারে হইয়্যেল্ য়েই হতা ফিতরর মনত্ ফরিল্, “আজিয়া মোরগ ডাকিবার আগদি তুঁই তিনবার হইবা দে, তুঁই আঁরে নঅ চিন।”
42022062	তহন ফিতর বাইরে যাইয়েনে বউত হাঁইন্‌তো লাগিল্।
42022063	যারা ইসারে ফাআরা দিতো আছিল্, য়িতারা তেঁইরে ঠঁঅশা গইত্যো আর মাইত্যো লাগিল্।
42022064	য়িতারা ইসার চোগ বাঁধি দিয়েনে হইল্, “হঅ তঅ চাই, হনে তোরে মারিল্?”
42022065	এন্ গরিয়েনে য়িতারা আরো বউত হতা হইয়েনে তেঁইরে অফমান গরিল্।
42022066	ফজর অইলে ফর ইহুদিঅক্যলর বুরানেতাঅক্যল, মেইন ইমামঅক্যল আর আলেমঅক্যল একলগে জমা অইল্ আর ইসারে য়িতারার ডঁর মিটিংগর সাম্‌নদি আনিয়েনে হইল্,
42022067	“তুঁই যুদি মসিহ্ অঅ তইলে আঁরারে হঅ।” ইসা হইল্, “আঁই যুদি হই তঅঅ অনরা হনমতেই বিশ্যাস গইত্যান নঅ আর অনরারে কিছু ফুছার গইল্যে জোয়াব দিতান্ নঅ।
42022069	কিন্তু ইব্‌নে আদম এহনর ত্যুন সর্বশক্তিমান আল্লাহ্‌র ডাইন ফাশদি বোই থাকিবো।”
42022070	তহন বেক্যিনে ফুছার গরিল্, “তইলে তুঁই কি ইব্‌নুল্লাহ্ না?” তেঁই য়িতারারে হইল্, “অনরা ঠিগই হইতা লাইগ্যোন দে, আঁইই য়িবা।”
42022071	তহন নেতাঅক্যলে হইল্, “আঁরার ত্যুন সাক্যির আর কি দরহার? আঁরা নিজেরাই তঅ য়িবার মুকত উনিলাম।”
42023001	তহন য়েই মিটিংগর বেক্যিনে উঢিয়েনে ইসারে রোমিয় মেইন শাসনহত্যা ফিলাতর হাছে নিই গেল্।
42023002	য়িতারা এই হইয়েনে ইসার বিরুদ্যে নালিশ জানাইতো লাগিল্, “আঁরা দেক্যি, এই মানুষ্যুয়া সরকারর বিরুদ্যে আঁরার মানুষঅক্যলরে লই যাআর। য়িবা বাদশারে হ্যাজানা দিতো মানা গরে আর হঅ তেএ নিজেই মসিহ্, একজন বাদশা।”
42023003	ফিলাত ইসারে ফুছার গরিল্, “তুঁই কি ইহুদিঅক্যলর বাদশা না?” ইসা হইল্, “অনে ঠিগ হতাই হইতা লাইগ্যোন।”
42023004	তহন ফিলাত মেইন ইমামঅক্যলরে আর বেক মানুষঅক্যলরে হইল্, “আঁই তঅ এই মানুষ্যুয়ার হনঅ দোষই দেকিত্ নঅ ফাইর্।”
42023005	কিন্তু য়িতারা জিত্ গরিয়েনে হইতো লাগিল্, “এহুদিয়া ফদেশর বেক জাগাত শিক্যা দিয়েনে ইবা মানুষঅক্যলরে ক্ষেফাই তুলের। গালিল ফদেশর ত্যুন তেএ শুরু গইজ্যে, আর এহন এডে আইস্যে।”
42023006	এই হতা উনিয়েনে ফিলাত ফুছার গরিল্ ইসা গালিল ফদেশর মানুষ কিনা।
42023007	শাসনহত্যা হেরোদর শাসনর অধিনে যে ফদেশ আছে, ইসা য়েই জাগার মানুষ জানিত্ ফারিয়েনে ফিলাত তেঁইরে হেরোদর হাছে ফাটাই দিল্। য়েই সমত হেরোদঅ জেরুজালেমত আছিল্।
42023008	ইসারে দেকিয়েনে হেরোদ বউত খুশি অইল্ তেঁই ইসার সমন্দে বউত হতা উইন্যেল্, য়িয়ানর লাই য়িবা বউত দিন ধরিয়েনে তেঁইরে দেইক্‌তো চাইয়্যেল্। হেরোদ আশা গইজ্যেল্ ইসা য়িবারে হনঅ কেরামতি হাম গরি দেহ্যাইবো।
42023009	য়িবা ইসারে বউত ফশ্ন গরিল্, কিন্তু ইসা হনঅ হতারই জোয়াব নঅ দিল্।
42023010	মেইন ইমামঅক্যল আর আলেমঅক্যল য়েডে থিয়াই চিল্যাইয়েনে ইসারে দোষ দিতো লাগিল্।
42023011	তহন হেরোদ ইসারে অফমান ও ঠঁঅশা গরিল্, আর য়িবার সৈন্যঅক্যলেঅ য়েইল্যা গরিল্। তার ফরদি ইসারে জমহালা উগ্যুয়া ফোশাক ফিঁদাইয়েনে য়িবা তেঁইরে ফিলাতর হাছে ফাটাই দিল্।
42023012	ইয়ার আগদি হেরোদ আর ফিলাতর মইধ্যে শত্রুতা আছিল্, কিন্তু য়েই দিনর ত্যুন য়িতারার মইধ্যে বন্ধুত্য অইল্।
42023013	ফিলাত তহন মেইন ইমামঅক্যল, নেতাঅক্যল আর সাধারন মানুষঅক্যলরে ডাকি একত্র গরিয়েনে হইল্,
42023014	“অনরা এই মানুষ্যুয়ারে এই দোষ দিয়েনে আঁর হাছে আইন্যোন দে, মানুষঅক্যলরে য়িবা সরকারর বিরুদ্যে লই যাআর। কিন্তু য়িবারে আঁই অনরার সাম্‌নদিই জেরা গজ্যি। অনরা য়িবার বিরুদ্যে যে দোষগিন দিতা লাইগ্যোন য়িয়ানর এক্যানতঅ য়িবা দুষি বুলি আঁই ফরমান নঅঅ ফায়্যি।
42023015	হেরোদঅ নিচ্যয়ই য়িবার হনঅ দোষ নঅঅ ফাআ, হারন য়িবা তারে আঁরার হাছে ফেরত ফাটাইয়্যে। অনরা দেইক্‌তা লাইগ্যোন, মারি ফেলিবার মতন এন্ হনঅ অন্যায় হামঅ য়িবা নঅঅ গরে।
42023016	য়িয়ানর লাই আঁই য়িবারে শাস্তি দিয়েনে ছারি দিয়োম।”
42023017	তেঁই এই হতা হইল্, হারন উদ্যার ইদর সমত ফত্যিবারই য়িবার ত্যুন একজন হয়েদিরে ছারি দঅন ফইত্যো।
42023018	কিন্তু মানুষঅক্যলে একলগে চিল্যাইয়েনে হইতো লাগিল্, “তারে দুর গরন, বারাব্যারে আঁরার হাছে ছারি দঅন।”
42023019	এই বারাব্যারে শঅরর মইধ্যে বিদ্রোও আর খুনাখুনির লাই জেলত্ দেয়া অইয়্যেল্।
42023020	ফিলাত কিন্তু ইসারে ছারি দিতো চাইয়্যেল্, য়িয়ানর লাই তেঁই মানুষঅক্যলরে আবার য়েই একই হতা হইল্।
42023021	কিন্তু মানুষঅক্যলে এই হইয়েনে চিল্যাইতোই থাকিল্, “তারে কুরুশত্ দঅন, কুরুশত্ দঅন।”
42023022	ফিলাত তিতিয়বার মানুষঅক্যলরে হইল্, “কিয়া, এই মানুষ্যুয়া কি দোষ গইজ্যে? আঁই তঅ য়িবার হনঅ দোষই দেকিত্ নঅ ফাইর্ যেন্ য়িবারে মরনর শাস্তি দেয়া যাআ। য়িয়ানর লাই য়িবারে আঁই অইন্য শাস্তি দিবার ফর ছারি দিয়োম।”
42023023	কিন্তু মানুষঅক্যলে ইসারে কুরুশর উঅরদি মারি ফেলিবার লাই চিল্যাইতো থাকিল্ আর শেষে য়িতারা চিল্যাইয়েনেই জয়ি অইল্। ফিলাত মানুষঅক্যলর হতা মানি নেয়া ঠিগ গরিল্।
42023024	বিদ্রোও আর খুনর লাই যিবারে জেলত দেয়া অইয়্যেল্ মানুষঅক্যলে য়িবারেই চাইয়্যেল্; য়িয়ানর লাই ফিলাত য়েই মানুষ্যুয়ারে ছারি দিল্ আর মানুষঅক্যলর ইছ্যামতন ইসারে মারি ফেলিবার লাই য়িতারার আতত দিল্।
42023026	সৈন্যঅক্যলে যহন ইসারে লই যাইতো আছিল্ তহন শিমোন নামর কুরিনি শঅরর একজন মানুষ গেরামর মিক্যার ত্যুন আইস্‌তো আছিল্। সৈন্যঅক্যলে য়িবারে জোর গরি ধরিয়েনে কুরুশগান য়িবার হাঁদত তুলি দিল্ যেন্ য়িবা ইসার ফিছদি য়িয়ান বোই লই যাইত্ ফারে।
42023027	বউত মানুষ ইসার ফিছদি ফিছদি যাইতো আছিল্। য়িতারার মইধ্যে বউত মাইয়্যাফোয়াঅ আছিল্। য়িতারা বুক কিলাই কিলাই হাঁইন্‌তো আছিল্।
42023028	ইসা য়িতারার মিক্যা ফিরিয়েনে হইল্, “জেরুজালেমর মাইয়্যাঅক্যল, আঁর লাই নঅ হাঁইন্দো। তোঁয়ারার নিজরার লাই আর তোঁয়ারার ফোয়ামাইয়্যাঅক্যলর লাই হাঁদ,
42023029	হারন এন্ দিন আইয়্যের যহন মাইন্‌ষ্যে হইবো, ‘যারার হনঅ দিনঅ ফোয়ামাইয়্যা নঅঅ অঅ আর যারা হনঅ দিনঅ বুগর দুধ ফোয়াছারে নঅঅ হ্যাবাআ য়েই ভাঁজা মাইয়্যাফোয়াঅক্যল মোবারক।’
42023030	য়েই সমত মাইন্‌ষ্যে ডঁর ডঁর ফাআররে হইবো, ‘আঁরার উঅদি ফর,’ আর ছোড ছোড ফাআররে হইবো, ‘আঁরারে ঝাফাই রাক।’
42023031	গাছ হোস্যুয়া থাইক্‌তেই যুদি মাইন্‌ষ্যে এই ডইল্যা গরে তইলে গাছ উয়ানা অইলে ফর কি নঅ অইবো!”
42023032	সৈন্যঅক্যলে দুইজন দুষি মানুষরেঅ মারি ফেলিবার লাই ইসার লগে লই চলিল্।
42023033	যে জাগাগানরে মাথার খুলি হোয়া অইতো য়েডে ফোঁছিয়েনে য়িতারা ইসারে ও য়েই দুইজন দুষিরে কুরুশত দিল্ — একজনরে ইসার ডাইন মিক্যাদি আর অইন্যজনরে বামমিক্যাদি।
42023034	তহন ইসা হইল্, “বাবা, ইতারারে মাফ গর, হারন ইতারা কি গরের য়িয়ান নঅ জানে।” য়িতারা লটারি গরিয়েনে ইসার হঅর সোর নিজরার মইধ্যে ভাগ গরি নিল্।
42023035	মানুষঅক্যলে থিয়াইয়েনে চাইতো আছিল্। ধর্ম-নেতাঅক্যলে ইসারে ঠঁঅশা গরিয়েনে হইল্, “য়িবা তঅ অইন্যতারারে রক্যা গইত্যো। যুদি তেএ আল্লাহ্‌র মসিহ্, তেঁইর বাছাই গরা বান্দা অঅ তইলে নিজরে রক্যা গরক!”
42023036	সৈন্যঅক্যলেঅ তেঁইরে ঠঁঅশা গইত্যো লাগিল্। য়িতারা ইসারে হ্যাইতো দিবার লাই তেঁইর হাছে সিরকা নিই যাইয়েনে হইল্,
42023037	“তুঁই যুদি ইহুদিঅক্যলর বাদশা অঅ তইলে নিজরে রক্যা গর।”
42023038	কুরুশত তেঁইর মাথার উঅরর মিক্যাদি উগ্যুয়া ফলকত এই হতা লেহ্যা আছিল্, “এই মানুষ্যুয়া ইহুদিঅক্যলর বাদশা।”
42023039	যে দুইজন দুষি মানুষরে য়েডে কুরুশত্ টাংগানো অইয়্যেল্ য়িতারার মইধ্যে একজন ইসারে টিট্‌কারি মারিয়েনে হইল্, “তুঁই নাকি মসিহ্? তইলে নিজরে আর আঁরারে রক্যা গর।”
42023040	তহন অইন্য মানুষ্যুয়া তারে গাইল দিয়েনে হইল্, “তুঁই কি আল্লাহ্‌রে নঅ ডরঅ না? তুঁই তঅ একই ডইল্যা শাস্তি ফাইতা লাইগ্যো।
42023041	আঁরা উচিত শাস্তি ফাইর্। আঁরার যেগিন ফাওনা আঁরা য়েগিনই ফাইর্, কিন্তু এই মানুষ্যুয়া তঅ হনঅ দোষ নঅঅ গরে।”
42023042	তার ফর য়িবা হইল্, “ইসা, অনে যহন রাজত্য গইত্যা ফিরি আইবান তহন আঁর হতা মনত গরিবান।”
42023043	জোয়াবে ইসা য়িবারে হইল্, “আঁই তোঁয়ারে আঁসা হইর, তুঁই আজিয়াই আঁর লগে জান্যাতুল-ফেরদোসত্ আজির অইবা।”
42023044	তহন বেইল্ অনুমান দুঁইজ্যা। সুয্য ফঅর দেয়া বন্ধ গরিল্ আর গোডা দেশ আঁধার অই গেল্। বেইল্ তিনটা ফইয্যন্ত য়েই ডইল্যাই রইল্। বায়তুল মোকাদ্যসর ফদ্যাগান মাঝদির ত্যুন চিরি দুইভাগ অই গেল্।
42023046	ইসা চিল্যাইয়েনে হইল্, “বাবা, আঁই তোঁয়ার আতত আঁর রুহ্ তুলি দিলাম।” এই হতা হইয়েনে তেঁই ফরান তিয়াগ গরিল্।
42023047	এগিন বেক্যিন দেকিয়েনে রোমিয় শতসেনাফতি আল্লাহ্‌র ফশংসা গরিয়েনে হইল্, “আঁসাই মানুষ্যুয়া ধার্মিক আছিল্।”
42023048	যে মানুষঅক্যল য়েডে জমায়েত অইয়্যেল্ য়িতারা এই ঘটনাগিন দেকিয়েনে বুক কিলাইতে কিলাইতে য়েডের ত্যুন ফিরি গেল্।
42023049	যারা ইসারে চিন্‌তো আর যে মাইয়্যাফোয়াঅক্যল গালিলর ত্যুন তেঁইর লগে লগে আইস্যেল্ য়িতারা বেক্যিনে দুরে থিয়াইয়েনে বেক কিছু দেইক্‌তো আছিল্।
42023050	ইউসুফ নামর একজন সত আর ধামির্ক মানুষ বিরাট মিটিংগর সদইস্য আছিল্। তেঁই অরিমাথিয়া নামর ইহুদিঅক্যলর উগ্যুয়া গেরামর মানুষ।
42023051	ইসার বিষয়ে মিটিংগর মানুষঅক্যলর লগে তেঁই একমত অইত্ নঅঅ ফারে। তেঁই আল্লাহ্‌র রাইজ্যর লাই অফেক্যা গইত্যো আছিল্।
42023052	ফিলাতর হাছে যাইয়েনে তেঁই ইসার লাশ্যুয়া চাই নিল্।
42023053	ফরদি লাশ্যুয়া কুরুশর ত্যুন লামাইয়েনে হাফন দিই ফেঁচাইল্ আর ফাত্যোর হাডিয়েনে বানাইন্যা উগ্যুয়া হব্যরর মইধ্যে দাফন গরিল্। য়েই হব্যরত আর হনঅ দিনঅ কেউঅরে দাফন গরা নঅঅ অঅ।
42023054	য়েই দিনগান আছিল্ জিরাইবার দিনর আয়োজনর দিন। জিরাইবার দিন ফ্রায় শুরু অই গেইয়্যেল্।
42023055	যে মাইয়্যাফোয়াঅক্যল ইসার লগে গালিলর ত্যুন আইস্যেল্ য়িতারা ইউসুফর ফিছদি ফিছদি যাইয়েনে হব্যরগান দেকিল্ আর ইসার লাশ কেন্ গরিয়েনে দাফন গরা অইল্ য়িয়ানঅ দেকিল্।
42023056	তার বাদে য়িতারা ফিরি যাইয়েনে তেঁইর লাশর লাই হ্যোশ্‌বু মসল্যা আর মল্যম বানাইল্। ইয়ার ফরদি য়িতারা মুসার উকুম মতন জিরাইবার দিনত জিরাইল্।
42024001	সাফ্‌তার ফইল্যা দিনর বেইন্যা ফজরত য়েই মাইয়্যাফোয়াঅক্যলে য়েই হ্যোশ্‌বু মসল্যা নিয়েনে হব্যরর হাছে গেল্।
42024002	য়িতারা দেকিল্ হব্যরর মুকর ত্যুন ফাত্যোরগান সরাই রাকা অইয়্যে,
42024003	কিন্তু হব্যরর ভিতরে যাইয়েনে য়িতারা হযরত ইসার লাশ দেকিত্ নঅ ফাইল্।
42024004	যহন য়িতারা তাইজ্যব অইয়েনে য়েই বিষয়ে ভাইব্‌‌তো আছিল্ তহন বিজ্‌লির ঝলকর মতন হঅর ফিঁদা দুইজন মানুষ য়িতারার ফাশদি আইয়েনে থিয়াইল্।
42024005	ইয়ানত মাইয়্যাফোয়াঅক্যলে ডরাইয়েনে মাথা নিচু গরিল্। মানুষ দুয়া য়িতারারে হইল্, “যিবা জিন্দা য়িবারে মরাঅক্যলর মাঝে তালাইশ গইত্যা লাইগ্যো কিঅর লাই?
42024006	তেঁই এডে নাই; তেঁই জিন্দা অই উইট্যে। তেঁই যহন গালিলত আছিল্ তহন তেঁই তোঁয়ারার হাছে যেগিন হইয়্যেল্ য়েগিন মনত গরি চঅ।
42024007	তেঁই হইয়্যেল্, ইব্‌নে আদমরে গুনাহ্‌গার মানুষঅক্যলর আতত ধরাই দেয়া অইবো। তার বাদে তেঁইরে কুরুশর উঅরদি মারি ফেলা অইবো আর তিতিয় দিনত তেঁইর ত্যুন আবার জিন্দা অই উঢন ফরিবো।”
42024008	তহন য়িতারার ত্যুন য়েই হতা মনত ফরিল্।
42024009	য়িতারা হব্যরর ত্যুন ফিরি যাইয়েনে য়েই এগারজন উম্যত আর অইন্য বেক্যিনরে এই হতাগিন জানাইল্।
42024010	য়েই মাইয়্যাফোয়াঅক্যলর মইধ্যে আছিল্ মগ্‌দলিনি মরিয়াম, যোহানা আর ইয়াকুবর মা মরিয়াম। য়িতারার লগে আর অইন্য যে মাইয়্যাফোয়াঅক্যল আছিল্ য়িতারাঅ এই হতাগিন সাআবিঅক্যলর হাছে হইল্।
42024011	কিন্তু য়েই হতাগিন য়িতারার হাছে বাজো হতার মতনই মনে অইল্। য়িয়ানর লাই য়েই মাইয়্যাফোয়াঅক্যলর হতা য়িতারা বিশ্যাস নঅ গরিল্।
42024012	ফিতর কিন্তু উঢিয়েনে দুঁরি হব্যরর হাছে গেল্ আর নিচু অইয়েনে হালি হঅরগিনই দেকিত্ ফাইল্। যেগিন ঘইট্যে য়েগিনত আচ্যাইয্য অইয়েনে তেঁই ফিরি আইল্।
42024013	য়েই দিনই দুইজন উম্যত ইম্যায়ু নামর উগ্যুয়া গেরামত যাইতো আছিল্। গেরামগান জেরুজালেমর ত্যুন অনুমান সাত মাইল দুরে আছিল্।
42024014	যেগিন ঘইট্যে য়েগিন নিয়েনে য়িতারা আলাফ-আলোচানা গইত্যো আছিল্।
42024015	য়েই সমত ইসা নিজেই য়েডে আজির অইয়েনে য়িতারার লগে আঁইট্যো শুরু গরিল্।
42024016	য়িতারার চোগ যেন্ বন্ধ অই গেইয়্যেল্, য়িয়ানর লাই য়িতারা ইসারে চিনিত্ নঅ ফারিল্।
42024017	তহন ইসা য়িতারারে হইল্, “অনরা কি হতা হইতে হইতে যাইতা লাইগ্যোন?” য়েই দুইজন উম্যত মুক হালা গরিয়েনে থিয়াই রইল্।
42024018	তহন ক্লিয়ফা নামর য়িতারার মইধ্যে একজন ইসারে ফুছার গরিল্, “অনেই কি জেরুজালেমর একমাত্র মানুষ যিবা নঅ জানে এই হঅদিনত য়েডে কি কি ঘইট্যে?”
42024019	ইসা য়িতারারে হইল্, “কি কি ঘইট্যে?” য়িতারা হইল্, “নাসরত গেরামর ইসারে নিয়েনে যেগিন যেগিন ঘইট্যে। তেঁই নবি আছিল্। তেঁই হামে আর হতায় আল্লাহ্ আর বেক মানুষর চোগত শক্তিশালি আছিল্।
42024020	আঁরার মেইন ইমামঅক্যলে আর ধর্মনেতাঅক্যলে তেঁইরে রোমিয়অক্যলর আতত ধরাই দিয়্যেল্ যেন্ য়িতারা তেঁইর বিচার গরিয়েনে তেঁইরে মরনর শাস্তি দেএ। ফরদি য়েই ইহুদি নেতাঅক্যলে তেঁইরে কুরুশত দিয়্যেল্।
42024021	আঁরা আশা গজ্যিলাম তেঁইই ইসরাইল জাতিরে মুক্ত গরিবো। হ্যালি য়েইল্যাই নঅ, আইজ তিন দিন অইল্ এই ঘটনাগিন ঘইট্যে।
42024022	আবার আঁরার দলর হয়েকজন মাইয়্যাফোয়া আঁরারে অবাক গইজ্যে। য়িতারা বেইন্যা ফজরত ইসার হব্যরত গেইয়্যেল্,
42024023	কিন্তু য়েডে তেঁইর লাশ দেকিত্ নঅঅ ফাআ। য়িতারা ফিরি আইয়েনে হইল্, য়িতারা ফেরেস্‌তাঅক্যলর দেহ্যা ফাইয়্যে আর য়েই ফেরেস্‌তাঅক্যলে য়িতারারে হইয়্যে দে, ইসা বাঁচি আছে।
42024024	তহন আঁরার লগে যারা আছিল্ য়িতারার মইধ্যে হয়েকজন হব্যরত যাইয়েনে মাইয়্যাফোয়াঅক্যলে যেন্ হইয়্যেল্ ঠিগ য়েন্ দেকিত্ ফাইল্, কিন্তু ইসারে দেকিত্ নঅ ফাইল্।”
42024025	তহন ইসা য়িতারারে হইল্, “অনরা কিছুই নঅ বুঝন। অনরার মন এন্ অসার দে, নবিঅক্যলে যেগিন হইয়্যে য়েগিন অনরা বিশ্যাস নঅ গরন।
42024026	এই হষ্টভোগগিন গরিয়েনে কি মসিহ্‌র মইমা লাভ গরিবার হতা নঅ আছিল্ না?”
42024027	ইয়ার ফরদি তেঁই মুসার আর বেক নবিঅক্যলর কিতাবর ত্যুন শুরু গরিয়েনে গোডা ফাক কিতাবর মইধ্যে তেঁইর নিজর বিষয়ে যেগিন যেগিন লেহ্যা আছে য়েগিন বেক্যিনই য়িতারারে বুঝাই হইল্।
42024028	য়িতারা যে গেরামত যাইতো আছিল্ য়েই গেরামর হাছাহাছি আইলে ফর ইসা আরো দুরে যাইবার ভাব দেহ্যাইল্।
42024029	তহন য়িতারা বউত আদা আদি গরিয়েনে তেঁইরে হইল্, “এহন বেইল্ গেইয়্যে, আঁজুইন্যা অইয়্যে। অনে আঁরার লগে থাকন।” ইয়ানত তেঁই য়িতারার লগে থাকিবার লাই ঘরত ঢুকিল্।
42024030	যহন তেঁই য়িতারার লগে হ্যাইতো বোইল্ তহন রুটি নিয়েনে আল্লাহ্‌রে শুকরিয়া জানাইল্ আর য়েগিন টুঁরা গরিয়েনে য়িতারারে দিল্।
42024031	তহন য়িতারার চোগ খুলি গেল্; য়িতারা ইসারে চিনিত ফারিল্, কিন্তু য়িয়ানর লগে লগেই তেঁইরে আর দেহ্যা নঅ গেল্।
42024032	তহন য়িতারা একজন অইন্যজনরে হইল্, “রাস্তাত যহন তেঁই আঁরার লগে হতা হইতো আছিল্ আর ফাক কিতাব বুঝাই দিতো আছিল্ তহন আঁরার দিল্ কি জলি জলি উইট্যো নঅ আছিল্ না?”
42024033	তহনই য়েই দুইজন উঢিয়েনে জেরুজালেমত গেল্ আর য়েই এগারজন উম্যত ও য়িতারার লগে অইন্যতারারেঅ এক জাগাত দেকিত্ ফাইল্।
42024034	হযরত ইসা দে আঁসাই জিন্দা অই উইট্যে আর শিমোনরে দেহ্যা দিয়্যে য়িয়ান নিয়েনে তহন য়িতারা আলোচানা গইত্যো আছিল্।
42024035	য়েই দুইজন উম্যত রাস্তাত যেগিন অইয়্যেল্ য়েগিন য়িতারারে জানাইল্, য়িতারা আরো জানাইল্, তেঁই যহন রুটি টুঁরা টুঁরা গইত্যো আছিল্ তহন কেন্ গরিয়েনে য়িতারা তেঁইরে চিনিত্ ফাইজ্যেল্।
42024036	য়েই উম্যতঅক্যলে যহন এই হতা হইতো আছিল্‌ তহন ইসা নিজে য়িতারার মইধ্যে আই থিয়াইয়েনে য়িতারা বেক্যিনরে হইল্, “আস্‌সালামু আলাইকুম।”
42024037	য়িতারা ভুত দেকের ভাবিয়েনে বউত ডরাইল্।
42024038	ইসা য়িতারারে হইল্, “তোঁয়ারা অস্তির অইতা লাইগ্যো কিঅর লাই আর কিঅর লাইই বা তোঁয়ারার মনত সন্দঅ জাগের?
42024039	আঁর আত আর ঠেং চঅ। চঅ, ইবা আঁই। আঁরে ধরি চঅ, হারন ভুতর তঅ আঁর মতন আড্যি-গোস্ত নাই।”
42024040	এই হতা হইয়েনে ইসা তেঁইর আত আর ঠেং য়িতারারে দেহ্যাইল্।
42024041	কিন্তু য়িতারা এত আচ্যাইয্য আর খুশি অইয়্যেল্ দে, বিশ্যাস গরিত্ নঅ ফাইত্যো আছিল্। তহন ইসা য়িতারারে হইল্, “তোঁয়ারার এডে কি হনঅ হ্যানা আছে না?”
42024042	য়িতারা তেঁইরে এক টুঁরা ভাজি মাছ দিল্।
42024043	তেঁই য়িয়ান নিয়েনে য়িতারার সাম্‌নদিই হ্যাইল্।
42024044	তার ফর তেঁই য়িতারারে হইল্, “আঁই যহন তোঁয়ারার লগে আছিলাম তহন হইয়্যিলাম, মুসার তোরাত শরিফত, নবিঅক্যলর কিতাবত আর জবুর শরিফর মইধ্যে আঁর বিষয়ে যে যে হতা লেহ্যা আছে য়েগিনর বেক ফুরন অঅনই ফরিবো।”
42024045	ফাক কিতাব বুঝিবার লাই তেঁই উম্যতঅক্যলর বুদ্যি খুলি দিল্ আর য়িতারারে হইল্, “লেহ্যা আছে মসিহ্‌র ত্যুন হষ্ট ভোগ গরন ফরিবো আর তিন দিনর দিন মরনর ত্যুন জিন্দা অই উঢন ফরিবো।
42024047	আরো লেহ্যা আছে, জেরুজালেমর ত্যুন শুরু গরিয়েনে বেক জাতির হাছে মসিহ্‌র নামে এই হ্যবর তবলিগ গরা অইবো দে, তঅবা গইল্যে গুনাহ্‌র মাফ ফাআ যাআ।
42024048	তোঁয়ারাই এই বেক বিষয়র সাক্যি।
42024049	চঅ, আঁর বাবা যেগিন দিবার ওয়াদা গইজ্যে য়েগিন আঁই তোঁয়ারার হাছে ফাটাই দিয়োম। বেহেস্‌তর ত্যুন শক্তি নঅ ফঅন ফইয্যন্ত তোঁয়ারা এই শঅরতই থাইক্যো।”
42024050	ফরদি ইসা তেঁইর উম্যতঅক্যলরে নিয়েনে বেথানিয়া ফইয্যন্ত গেল্। য়েডে তেঁই আত তুলিয়েনে য়িতারারে দোয়া গরিল্।
42024051	দোয়া গইত্যে গইত্যেই তেঁই য়িতারারে ছারি গেল্ আর তেঁইরে বেহেস্‌তত তুলি নিয়া অইল্।
42024052	তহন য়িতারা উইত অইয়েনে তেঁইরে সইদা গরিল্ আর বউত খুশির লগে জেরুজালেমত ফিরি গেল্।
42024053	য়িতারা অক্যল সমত বায়তুল মোকাদ্যসত আজির থাকিয়েনে আল্লাহ্‌র ফশংসা গইত্যো লাগিল্।
43001001	ফইল্যাই কালাম আছিল্, কালাম আল্লাহ্‌র লগে আছিল্ আর কালাম নিজেই আল্লাহ্ আছিল্।
43001002	আর ফইল্যাই তেঁই আল্লাহ্‌র লগে আছিল্।
43001003	বেক কিছুই য়েই কালাম দিয়েনে সিষ্টি অইয়্যেল্, আর যা কিছু সিষ্টি অইয়্যেল্ য়েগিনর মইধ্যে হনঅ কিছুই তেঁইরে ছারা সিষ্টি নঅঅ অঅ।
43001004	তেঁইর মইধ্যে জিবন আছিল্ আর য়েই জিবনই আছিল্ মানুষর নুর।
43001005	য়েই নুর আঁধারর মইধ্যে জলের কিন্তু আঁধার নুররে জয় গরিত্ নঅঅ ফারে।
43001006	আল্লাহ্ ইয়াহিয়া নামর একজন মানুষরে ফাটাইয়্যেল্।
43001007	তেঁই নুরর বিষয়ে সাক্যি ইসাবে সাক্যি দিতো আইস্যেল্ যেন্ বেক্যিনে তেঁইর সাক্যি উনিয়েনে ইমান আনিত্ ফারে।
43001008	তেঁই নিজে য়েই নুর নঅ আছিল্ কিন্তু য়েই নুরর বিষয়ে সাক্যি দিতো আইস্যেল্।
43001009	য়িবাই আসল নুর যিবা ফত্যি মানুষরে নুর দান গরে, তেঁই দুনিয়াত আইস্যেল্।
43001010	তেঁই দুনিয়াতই আছিল্ আর দুনিয়া তেঁইরে দিয়েনেই সিষ্টি অইয়্যেল্, তঅঅ দুনিয়ার মানুষ তেঁইরে নঅ চিনিল্।
43001011	তেঁই নিজর দেশত আইল্, কিন্তু তেঁইর নিজর মানুষঅক্যলেই তেঁইরে গ্রঅন নঅ গরিল্।
43001012	তঅ যেতজন তেঁইর উঅর ইমান আনিয়েনে তেঁইরে গ্রঅন গরিল্ য়িতারার ফত্যিকরে তেঁই আল্লাহ্‌র সন্তান অইবার অধিকার দিল্।
43001013	এই মানুষঅক্যলর জন্ম রক্তর ত্যুন নঅঅ অঅ, শরিলর হামনা বা মরতফোয়ার বাসনার ত্যুনঅ নঅঅ অঅ, কিন্তু আল্লাহ্‌র ত্যুনই অইয়্যে।
43001014	য়েই কালামই মানুষ অইয়েনে জন্মগ্রঅন গরিল্ আর আঁরার মইধ্যে থাকিল্। বাবার একমাত্র ফোয়া ইসাবে তেঁইর যে মইমা য়েই মইমা আঁরা দেক্যি। তেঁই রহমত আর সইত্যে ভরা।
43001015	ইয়াহিয়া তেঁইর বিষয়ে জোর গলায় সাক্যি দিয়েনে হইল্, “য়িবাই য়েই মানুষ যিবার বিষয়ে আঁই হইয়্যিলাম, যিবা আঁর ফরদি আইয়্যের্ তেঁই আঁর ত্যুন মআন, হারন তেঁই আঁর বউত আগর ত্যুনই আছে।”
43001016	আঁরা বেক্যিনে তেঁইর য়েই ফরিফুন্যতা ত্যুন রহমতর উঅরদি আরো রহমত ফায়্যি।
43001017	মুসার মইধ্য দিয়েনে শরিয়ত দেয়া অইয়্যেল্, কিন্তু ইসা মসিহ্‌র মইধ্য দিয়েনে রহমত আর আঁসা আইস্যে।
43001018	আল্লাহ্‌রে কেউ হনঅ দিনঅ নঅঅ দেকে। তেঁইর লগে থাকা য়েই একমাত্র ফোয়া, যিবা নিজেই আল্লাহ্ তেঁইই য়িবারে ফকাশ গইজ্যে।
43001019	যহন ইহুদি নেতাঅক্যলে জেরুজালেম শঅরর ত্যুন হয়েকজন ইমাম আর লেবিয়রে ইয়াহিয়ার হাছে ফাটাইল্ তহন ইয়াহিয়া য়িতারার হাছে সাক্যি দিল্। য়িতারা ফুছার গরিল্, “অনে হঅন?”
43001020	জোয়াবে ইয়াহিয়া অসিকার নঅ গরিল্ কিন্তু সিকার গরিয়েনে হইল্, “আঁই মসিহ্ নঅঅ।”
43001021	তহন য়িতারা ইয়াহিয়ারে ফুছার গরিল্, “তইলে হঅন? অনে নবি ইলিয়াস না?” তেঁই হইল্, “না, আঁই ইলিয়াস নঅঅ।” য়িতারা হইল্, “তইলে অনে য়েই নবি না?” জোয়াবে তেঁই হইল্, “না।”
43001022	তহন য়িতারা তেঁইরে হইল্, “তইলে অনে হঅন? যারা আঁরারে ফাটাইয়্যে ফিরি যাইয়েনে য়িতারারে তঅ আঁরার ত্যুন জোয়াব দঅন ফরিবো। অনর নিজর সমন্দে অনে নিজে কি হঅন?”
43001023	ইয়াহিয়া হইল্, “আঁইই য়েই গলার আবাজ, যিবার বিষয়ে নবি ইশাইয়া হইয়্যে, মরুভুমিত একজনর গলার আবাজ চিল্যাইয়েনে জানার, তোঁয়ারা মাবুদর ফথ সুজা গর।”
43001024	ইয়াহিয়ার হাছে যারারে ফাটাআ অইয়্যেল্ য়িতারা আছিল্ ফরিশি।
43001025	য়িতারা ইয়াহিয়ারে ফুছার গরিল্, “যুদি অনে মসিহ্অ নঅ অঅন, ইলিয়াসঅ নঅ অঅন বা য়েই নবিঅ নঅ অঅন, তইলে কিল্যাই অনে তরিকাবন্দি দিতা লাইগ্যোন?”
43001026	ইয়াহিয়া জোয়াবে য়েই ফরিশিঅক্যলরে হইল্, “আঁই ফানিত তরিকাবন্দি দিইর আঁসা, কিন্তু অনরার মইধ্যে এন্ একজন আছে যিবারে অনরা নঅ চিনন।
43001027	য়িবাই য়েই মানুষ যিবার আঁর ফরদি আইবার হতা আছিল্। আঁই তেঁইর জুতার ফিতাগান ফইয্যন্ত খুলি দিবার যৈগ্য নঅঅ।”
43001028	জদ্যান দইজ্যার অইন্য ফারত বেথানিয়া গেরামত যেডে ইয়াহিয়া তরিকাবন্দি দিতো আছিল্ য়েডে এই ঘটনাগিন ঘইট্যেল্।
43001029	ফরর দিন ইয়াহিয়া ইসারে য়িবার নিজর মিক্যা আইস্‌তো দেকিয়েনে হইল্, “উই চঅ আল্লাহ্‌র ভেরার বাইচ্যা, যিবা মানুষর বেক গুনাহ্ দুর গরে।
43001030	ইবাই য়েই মানুষ যিবার বিষয়ে আঁই হইয়্যিলাম, আঁর ফরদি একজন আইয়্যের যিবা আঁর ত্যুন মআন, হারন তেঁই আঁর বউত আগর ত্যুনই আছে।
43001031	আঁই য়িবারে নঅ চিন্‌তাম, কিন্তু তেঁই যেন্ বনি-ইসরাইলঅক্যলর হাছে ফকাশিত অঅন য়িয়ানর লাই আঁই আইয়েনে ফানিত তরিকাবন্দি দিইর।”
43001032	তার ফর ইয়াহিয়া এই সাক্যি দিল্, “আঁই ফাক্ রুহ্‌রে হইতোরর মতন অইয়েনে আসমানর ত্যুন লামি আইয়েনে তেঁইর উঅরদি থাইক্‌তো দেক্যি।
43001033	আঁই তেঁইরে নঅ চিন্‌তাম, কিন্তু যিবা আঁরে ফানিত তরিকাবন্দি দিতো ফাটাইয়্যে তেঁইই আঁরে হই দিয়্যে, ‘যিবার উঅরদি ফাক-রুহ্‌রে লামি আইয়েনে থাইক্‌তো দেকিবা, তেঁইই য়েই জন যিবা ফাক-রুহ্ দিয়েনে তরিকাবন্দি দিবো।’
43001034	আঁই য়িয়ান দেক্যি আর সাক্যি দিইর দে, ইবাই ইব্‌নুল্লাহ্।”
43001035	ফরর দিন ইয়াহিয়া আর য়িবার দুইজন উম্যত আবার য়েডে আছিল্।
43001036	এন্ সমত ইসারে আঁঢি যাইতো দেকিয়েনে ইয়াহিয়া হইল্, “উই চঅ আল্লাহ্‌র ভেরার বাইচ্যা।”
43001037	ইয়াহিয়ারে এই হতা হইতো উনিয়েনে য়েই দুইজন উম্যত ইসার ফিছদি ফিছদি যাইতো লাগিল্।
43001038	ইসা ফিঁচ্যা ফিরি য়িতারারে আইস্‌তো দেকিয়েনে হইল্, “তোঁয়ারা কিঅর তালাইশ গইত্যা লাইগ্যো?” ইয়াহিয়ার উম্যতঅক্যলে ফুছার গরিল্, “রব্যি (মানি ওস্তাদ), অনে হডে থাকন?”
43001039	ইসা য়িতারারে হইল্, “আইয়েনে চঅ।” তহন য়িতারা যাইয়েনে ইসা যেডে থাইক্‌তো য়েই জাগাগান দেকিল্ আর য়েই দিন তেঁইর লগেই রইল্। তহন অনুমান বিয়াল চাইরটা।
43001040	ইয়াহিয়ার হতা উনিয়েনে যে দুইজন ইসার ফিছদি ফিছদি গেইয়্যেল্ য়িতারার একজনর নাম আছিল্ আন্দ্রিয়। ইবা আছিল্ শিমোন ফিতরর ভাই।
43001041	আন্দ্রিয় ফইল্যা য়িবার ভাই শিমোনরে টোয়াই বাইর গরিল্ আর হইল্, “আঁরা মসিহ্‌র দেহ্যা ফাইয়্যি।”
43001042	আন্দ্রিয় শিমোনরে ইসার হাছে আনিল্। ইসা শিমোনর মিক্যা চাইয়েনে হইল্, “তুঁই ইউহোন্যার ফোয়া শিমোন, কিন্তু তোঁয়ারে কৈফা বুলি ডাকা অইবো।” এই নামর মানি ফিতর, মানি ফাত্যোর।
43001043	ফরর দিন ইসা ঠিগ গরিল্ তেঁই গালিল ফদেশত যাইবো। য়েই সমত ইসা ফিলিফর তালাইশ ফাইয়েনে য়িবারে হইল্, “আইয়্যো, আঁর উম্যত অঅ।”
43001044	ফিলিফ আছিল্ বৈত্‌সৈদা গেরামর মানুষ। আন্দ্রিয় আর ফিতরঅ য়েই একই গেরামর মানুষ আছিল্।
43001045	ফিলিফ নথনেলরে তালাইশ গরিয়েনে বাইর গরি হইল্, “মুসা যিবার হতা তোরাত শরিফত লেকি গেইয়্যে আর যিবার বিষয়ে নবিঅক্যলেঅ লেইক্যে আঁরা য়িবার দেহ্যা ফাইয়্যি। তেঁই ইউসুফর ফোয়া ইসা, নাসরত গেরামর মানুষ।”
43001046	নথনেল ফিলিফরে হইল্, “নাসরতর ত্যুন কি ভালা কিছু আইত্ ফারে না?” ফিলিফ য়িবারে হইল্, “আইয়েনে চঅ।”
43001047	ইসা নথনেলরে নিজর মিক্যা আইস্‌তো দেকিয়েনে য়িবার বিষয়ে হইল্, “উই চঅ, একজন আসল ইসরাইলিয়। য়িবার মনত হনঅ ছল-চাতুরি নাই।”
43001048	নথনেল ইসারে ফুছার গরিল্, “অনে কেন্ গরিয়েনে আঁরে চিনিলান?” ইসা জোয়াবে য়িবারে হইল্, “ফিলিফ তোঁয়ারে ডাকিবার আগদি যহন তুঁই য়েই ডোংগুলা গাছর তলাত আছিলা, আঁই তহনই তোঁয়ারে দেক্যিলাম।”
43001049	ইয়ানত নথনেল ইসারে হইল্, “উজুর অনেই ইব্‌নুল্লাহ্, অনেই বনি-ইসরাইলঅক্যলর বাদশা।”
43001050	ইসা য়িবারে হইল্, “তোঁয়ারে য়েই ডোংগুলা গাছর তলাত দেক্যি, এই হতা হইবার লাইই কি ইমান আনিলা? ইয়ানর ত্যুন আরো বউত ডঁর বেফার তুঁই দেকিত্ ফাইবা।”
43001051	ফরদি ইসা হইল্, “আঁই তোঁয়ারারে আঁসাই হইর, তোঁয়ারা বেহেস্‌ত খোলা দেকিবা, আর দেকিবা আল্লাহ্‌র ফেরেস্‌তাগিন ইব্‌নে আদমর হাছর ত্যুন উঢের ও তেঁইর হাছে লামের।”
43002001	ইয়ার দুই দিন ফরদি গালিলর হান্যা গেরামত উগ্যুয়া বিয়া অইয়্যেল্। ইসার মা য়েডে আজির আছিল্।
43002002	য়েই বিয়াত ইসা আর তেঁইর উম্যতঅক্যলেঅ দঅত ফাইয়্যেল্।
43002003	ফরদি যহন বেক আংগুরর রস ফুরাই গেল্ তহন ইসার মা ইসারে হইল্, “ইতারার আংগুরর রস নাই।”
43002004	ইসা তেঁইর মারে হইল্, “এই বেফারে তোঁয়ার লগে আঁর কি সম্বন্ধ? আঁর সময় এহনঅ নঅঅ অঅ।”
43002005	তেঁইর মা তহন সঅরঅক্যলরে হইল্, “ইবা তোঁয়ারারে যেগিন গইত্যো হঅ য়েগিনই গর।”
43002006	ইহুদি শরিয়ত মতন ফাক-সাফ অইবার লাই য়েই জাগাত ফাত্যোরর ছোউয়া মোটকা বোয়াইন্যা আছিল্। য়েগিনর ফত্যিউয়াত বেশহম ফাঁচ্‌চল্যিশ লিটার ফানি ধইত্যো।
43002007	ইসা য়েই সঅরঅক্যলরে হইল্, “এই মোটকাগিনত ফানি ভরি দঅ। সঅরগিনে তহন মোটকাগিনত টুবটুইব্যা গরিয়েনে ফানি ভরি দিল্।”
43002008	তার ফর ইসা য়িতারারে হইল্, “এবার য়েডের ত্যুন এক্যানা তুলিয়েনে হ্যানার মালিকর হাছে লই যঅ।” সঅরগিনে য়েইল্যাই গরিল্।
43002009	য়েই আংগুরর রস, যেগিন ফানির ত্যুন অইয়্যেল্, হ্যানার মালিক য়েগিন হ্যাইয়েনে দেকিল্। কিন্তু য়েই রস হডের ত্যুন আইল্ য়িয়ান তেঁই নঅ জাইন্‌তো; তঅ যে সঅরগিনে ফানি তুইল্যেল্ য়িতারা জাইন্‌তো। য়িয়ানর লাই হ্যানার মালিক দুলারে ডাকিয়েনে হইল্,
43002010	“ফইল্যা বেক্যিনে ভালা আংগুরর রস হ্যাইতো দেএ। তার ফর যহন মাইন্‌ষ্যর ইছ্যামতন হ্যানা শেষ অঅ তহন যে রস দেএ য়েগিন আগর ত্যুন এক্যানা হ্যারাফ। কিন্তু তুঁই ভালা আংগুরর রস এহনঅ ফইয্যন্ত রাইক্যো।”
43002011	ইসা গালিল ফদেশর হান্যা গেরামত চিন্য ইসাবে এই ফইল্যা কেরামতি হাম গরিয়েনে নিজর মইমা ফকাশ গরিল্। ইয়ানত তেঁইর উম্যতঅক্যলে তেঁইর উঅর ইমান আনিল্।
43002012	তার ফর ইসা, তেঁইর মা, তেঁইর ভাইঅক্যল, আর তেঁইর উম্যতঅক্যলে কফরনাহুম শঅরত গেল্, কিন্তু বেশি দিন য়িতারা য়েডে নঅ থাকিল্।
43002013	ইহুদিঅক্যলর উদ্যার-ইদর সময় হাছে আইলে ফর ইসা জেরুজালেমত গেল্।
43002014	তেঁই য়েডে দেকিল্ মানুষঅক্যলে বায়তুল মোকাদ্যসর মইধ্যে গরু, ভেরা আর হইতোর বেচের ও টিঁয়া বদলাই দিবার মানুষঅক্যলেঅ বোই আছে।
43002015	এগিন দেকিয়েনে তেঁই রোশি দিয়েনে উগ্যুয়া সঁঅক বানাইল্, আর য়িয়ান দিয়েনে বেক গরু, ভেরা ও মানুষঅক্যলরেঅ য়েডের ত্যুন দুঁরাই দিল্। টিঁয়া বদল গরি দিবার মানুষঅক্যলর টিঁয়া ফুইসা ছিঁডি দিয়েনে তেঁই য়িতারার টেবিলগিন উল্টাই ফেলিল্।
43002016	যারা হইতোর বেইচ্‌তো আছিল্ ইসা য়িতারারে হইল্, “এই জাগার ত্যুন এগিন লই যঅ। আঁর বাবার ঘররে বেবসার ঘর নঅ গইজ্যো।”
43002017	ইয়ানত ফাক-কিতাবত লেহ্যা এই হতাগান তেঁইর উম্যতঅক্যলর মনত ফরিল্: তোঁয়ার ঘরর লাই আঁর যে গভির মহব্যত, য়েই মহব্যতই আঁর দিলরে জলাই তুলিবো।
43002018	তহন ইহুদি নেতাঅক্যলে ইসারে ফুছার গরিল্, “কিন্তু এগিন গরিবার অধিকার দে তোঁয়ার আঁসাই আছে য়িয়ানর ফরমান ইসাবে তুঁই কি কেরামতি হাম আঁরারে দেহ্যাইত্ ফার?”
43002019	জোয়াবে ইসা য়িতারারে হইল্, “আল্লাহ্‌র ঘর অনরা ভাঁগি ফেলন, তিন দিনর মইধ্যে আবার আঁই য়িয়ান উঢাইয়্যোম।”
43002020	এই হতা উনিয়েনে ইহুদি নেতাঅক্যলে তেঁইরে হইল্, “এই এবাদত-হ্যানাগান বানাইতে ছঅচল্যিশ বছর সময় লাইগ্যেল্, আর তুঁই কি তিন দিনর মইধ্যে ইয়ান উঢাইবা না?”
43002021	ইসা কিন্তু আল্লাহ্‌র ঘর হইতে নিজর শরিলর হতাই হইয়্যেল্।
43002022	য়িয়ানর লাই ইসা মরনর ত্যুন জিন্দা অইয়েনে উঢিলে ফর তেঁইর উম্যতঅক্যলর মনত ফরিল্ দে, তেঁই য়েই হতাই হইয়্যেল্। তহন উম্যতঅক্যলে ফাক-কিতাবর হতাত আর ইসা যে হতা হইয়্যেল্ য়িয়ানত বিশ্যাস গরিল্।
43002023	উদ্যার ইদর সমত ইসা জেরুজালেমত থাকিয়েনে যে কেরামতি হামগিন গইজ্যেল্ য়েগিন দেকিয়েনে বউত কেউই তেঁইর উঅর ইমান আনিল্।
43002024	ইসা কিন্তু য়িতারার হাছে নিজরে ধরা নঅ দিল্, হারন তেঁই বেক মানুষরে জাইন্‌তো।
43002025	মানুষর বিষয়ে কেউঅর সাক্যির দরহারঅ তেঁইর নঅ আছিল্, হারন মানুষর মনত যেগিন আছে য়েগিন তেঁইর জানা আছিল্।
43003001	ফরিশিঅক্যলর মইধ্যে নিকদিম নামর ইহুদিঅক্যলর একজন নেতা আছিল্।
43003002	একদিন রাতিয়া য়িবা ইসার হাছে আইয়েনে হইল্, “উজুর, আঁরা জানি অনে একজন মাস্টোর ইসাবে আল্লাহ্‌র হাছর ত্যুন আইস্যোন, হারন অনে যেতাক্যিন কেরামতি হাম গইত্যা লাইগ্যোন, আল্লাহ্ লগে নঅ থাকিলে কেউ য়েগিন গরিত্ নঅ ফারে।”
43003003	ইসা নিকদিমরে হইল্, “আঁই অনরে আঁসাই হইর, নয়া গরিয়েনে জন্ম নঅ অইলে কেউ আল্লাহ্‌র রাইজ্য দেকিত্ নঅ ফাআ।”
43003004	তহন নিকদিম তেঁইরে হইল্, “মানুষ বুরা অই গেলে কেন্ গরিয়েনে য়িবার আবার জন্ম অইত্ ফারে? দিতিয়বার মার গর্ভত ফিরি যাইয়েনে য়িবা কি আবার জন্ম লইত্ ফারে না?”
43003005	জোয়াবে ইসা হইল্, “আঁই অনরে আঁসাই হইর, ফানি আর ফাক-রুহ্‌র ত্যুন জন্ম নঅ অইলে কেউই আল্লাহ্‌র রাইজ্যত ঢুকিত্ নঅ ফারে।
43003006	মানুষর ত্যুন যেগিন জন্ম অঅ য়েগিন মানুষ, আর যেগিন ফাক-রুহ্‌র ত্যুন জন্ম অঅ য়েগিন রুহ্।
43003007	আঁই দে অনরে হইলাম, অনরার ত্যুন নয়া গরিয়েনে জন্ম অঅন দরহার, ইয়ানত আচ্যাইয্য নঅ অইবান।
43003008	বাতাস যিক্যাদি ইছ্যা য়িক্যাদি বঅঅ আর অনে য়িয়ানর আবাজ উনিত ফঅন, কিন্তু হডের ত্যুন আইয়্যে আর হডেই বা যাআ য়িয়ান অনে নঅ জানন। ফাক-রুহ্‌র ত্যুন যারার জন্ম অইয়্যে য়িতারারঅ ঠিগ য়েই রহমই অঅ।”
43003009	নিকদিম ইসারে ফুছার গরিল্, “ইয়ান কেন্ গরিয়েনে অইত্ ফারে?”
43003010	তহন ইসা য়িবারে হইল্, “অনে বনি-ইসরাইলঅক্যলর মাস্টোর অইয়েনেঅ কি এগিন নঅ বুঝন না?
43003011	অনরে আঁসাই হইর, আঁরা যেগিন জানি য়েগিনই হইর আর যেগিন দেক্যি য়েই সমন্দে সাক্যি দিই, কিন্তু অনরা আঁরার সাক্যি অগ্রাইয্য গরন।
43003012	আঁই অনরার হাছে দুনিয়াবি বিষয়ে হতা হইলে যহন বিশ্যাস নঅ গরন তহন বেহেস্‌তি বিষয়ে হতা হইলে কেন্ গরিয়েনে বিশ্যাস গরিবান?
43003013	“যিবা বেহেস্‌তত থাকে আর বেহেস্‌‌তর ত্যুন লামি আইস্যে য়েই ইব্‌নে আদম বাদে আর কেউ বেহেস্‌তত নঅঅ উঢে।
43003014	মুসা নবি যেন্ মরুভুমিত য়েই আঁফরে উচুলত তুইল্যেল্ য়েইল্যা ইব্‌নে আদমরেঅ উচুলত তুলন ফরিবো,
43003015	যেন্ যে কেউ য়িবার উঅর ইমান আনে য়িবা আখেরি জিবন ফাআ।
43003016	“আল্লাহ্ মানুষরে এত মহব্যত গরিল্ দে, তেঁইর একমাত্র ফোয়ারে তেঁই দান গরিল্, যেন্ যে কেউ য়েই ফোয়ার উঅর ইমান আনে য়িবা বিনষ্ট নঅ অঅ কিন্তু আখেরি জিবন ফাআ।
43003017	আল্লাহ্ মানুষরে দুষি ফরমান গরিবার লাই তেঁইর ফোয়ারে দুনিয়াত নঅঅ ফাটাআ, কিন্তু মানুষ যেন্ ফোয়ার মইধ্য দিয়েনে নাজাত ফাআ য়িয়ানর লাই তেঁই তেঁইরে ফাটাইয়্যে।
43003018	যিবা য়েই ফোয়ার উঅর ইমান আনে য়িবার হনঅ বিচার নঅ অঅ, কিন্তু যিবা ইমান নঅ আনে য়িবারে দুষি বুলি আগেই ইস্তির গরা অই গেইয়্যে, হারন য়িবা আল্লাহ্‌র একমাত্র ফোয়ার উঅর ইমান নঅঅ আনে।
43003019	য়িবারে দুষি বুলি ইস্তির গরা অইয়্যে হারন দুনিয়াত নুর আইস্যে, কিন্তু মানুষর হাম হ্যারাফ বুলি মানুষ নুরর ত্যুন আঁধাররে বেশি ভালাবাইস্যে।
43003020	যে কেউ অন্যায় হাম গইত্যো থাকে তেএ নুর ঘিনা গরে। য়িবার অন্যায় হামগিন ফকাশ অই ফরিবো বুলিয়েনে তেএ নুরর হাছে নঅ আইয়্যে।
43003021	কিন্তু যিবা সইত্যর ফথদি চলে য়িবা নুরর হাছে আইয়্যে যেন্ য়িবার হামগিন দে আল্লাহ্‌র ইছ্যামতন গরা অইয়্যে য়িয়ান ফকাশ ফাআ।”
43003022	ইয়ার ফরদি ইসা আর তেঁইর উম্যতঅক্যলে এহুদিয়া ফদেশত গেল্। য়েডে তেঁই তেঁইর উম্যতঅক্যলর লগে কিছু দিন থাকিল্ আর মানুষঅক্যলরে তরিকাবন্দি দিতো লাগিল্।
43003023	শালিম নামর উগ্যুয়া গেরামর হাছে ঐনোন নামর উগ্যুয়া জাগাত তহন ইয়াহিয়াঅ তরিকাবন্দি দিতো আছিল্, হারন য়েই জাগাত বউত ফানি আছিল্‌ আর মানুষঅক্যলেঅ আইয়েনে তরিকাবন্দি নিতো আছিল্।
43003024	তহনঅ ইয়াহিয়ারে জেলহ্যানাত বন্দি গরা নঅঅ অঅ।
43003025	য়েই সমত শরিয়ত মতন ফাক-সাফ অইবার বিষয় নিয়েনে ইয়াহিয়ার উম্যতঅক্যলে একজন ইহুদির লগে হতা হাডাহাডি শুরু গইজ্যেল্।
43003026	ফরদি য়িতারা ইয়াহিয়ার হাছে আইয়েনে হইল্, “উজুর, যিবা জদ্যানর অইন্য ফারত অনর লগে আছিল্ আর যিবার বিষয়ে অনে সাক্যি দিতা আছিলান, সঅন, তেঁই তরিকাবন্দি দেএর আর বেক্যিনে তেঁইর হাছে যাআর।”
43003027	ইয়ানর জোয়াবে ইয়াহিয়া হইল্, “বেহেস্‌তর ত্যুন দেয়া নঅ অইলে কেউঅর ফক্যে হনঅ কিছুই ফঅন সম্ভব নঅ।
43003028	তোঁয়ারাই আঁরে হইতা উইন্যো দে, আঁই মসিহ্ নঅঅ, কিন্তু আঁরে তেঁইর আগদি ফাটাআ অইয়্যে।
43003029	যিবার আতত মাইয়্যারে দেয়া অইয়্যে, য়িবাই দুলা। দুলার বন্ধু থিয়াইয়েনে দুলার হতা উনে আর য়িবার গলার আবাজ উনিয়েনে বউত খুশি অঅ। ঠিগ য়েই ডইল্যা আঁর আনন্দঅ আজিয়া ফুরন অইল্।
43003030	তেঁইর ত্যুন বারি উঢন ফরিবো আর আঁর ত্যুন সরি যঅন ফরিবো।”
43003031	যিবা উঅরর ত্যুন আইয়্যে য়িবা বেক্যিনর উঅরদি। যিবা দুনিয়ার ত্যুন আইয়্যে য়িবা দুনিয়ার, আর য়িবা দুনিয়ার হতাই হঅ। কিন্তু যিবা বেহেস্‌তর ত্যুন আইয়্যে য়িবাই বেক্যিনর উঅরদি।
43003032	তেঁই যেগিন দেইক্যে আর উইন্যে য়েগিনরই সাক্যি দেএ, কিন্তু কেউ তেঁইর সাক্যি গ্রাইয্য নঅ গরে।
43003033	যিবা তেঁইর সাক্যি গ্রাইয্য গইজ্যে য়িবা য়িয়ান দিয়েনেই ফরমান গইজ্যে দে, আল্লাহ্ যিয়ান হঅ য়িয়ান আঁসা।
43003034	আল্লাহ্ যিবারে ফাটাইয়্যে য়িবা আল্লাহ্‌রই হতা হঅ, হারন আল্লাহ্ তেঁইর ফাক-রুহ্ মাফিয়েনে নঅ দেএ।
43003035	বাবা ফোয়ারে মহব্যত গরে আর তেঁইর আতত বেক্যিনই দিয়্যে।
43003036	যে কেউ ফোয়ার উঅর ইমান আনে য়িবা তহনই আখেরি জিবন ফাআ, কিন্তু যিবা ফোয়ারে অমাইন্য গরে য়িবা য়েই জিবন হনঅ দিনঅ ফাইতো নঅ, কিন্তু আল্লাহ্‌র গজব য়িবার উঅরদি থাকিবো।
43004001	ইসা দে ইয়াহিয়ার ত্যুন বউত বেশি উম্যত গরের আর তরিকাবন্দি দেএর য়িয়ান ফরিশিঅক্যলে উইন্যেল্।
43004002	(অবইশ্য ইসা নিজে তরিকাবন্দি দিতো নঅ আছিল্, তেঁইর উম্যতঅক্যলেই দিতো আছিল্।)
43004003	ইসা য়িয়ান জানিত্ ফারিয়েনে এহুদিয়া ফদেশ ছারিয়েনে আবার গালিলত গেল্ গই।
43004004	গালিলত যাইবার সমত তেঁইর ত্যুন সামেরিয়া ফদেশর মইধ্য দিয়েনে যঅন ফরিল্।
43004005	তেঁই শুখর নামর সামেরিয়ার উগ্যুয়া গেরামত আইল্। ইয়াকুব তেঁইর ফোয়া ইউসুফরে যে জমি দান গইজ্যেল্ এই গেরামগান আছিল্ য়িয়ানরই হাছে।
43004006	য়েই জাগাত ইয়াকুবর কুঁয়া আছিল্। ফথদি আঁইট্যে আঁইট্যে অঅরান অইয়েনে ইসা য়েই কুঁয়ার ফাশদি বোইল্। তহন বেইল্ অনুমান দুঁইজ্যা।
43004007	ইসার উম্যতঅক্যলে হ্যানা কিন্‌তো গেরামত গেইয়্যে; এন্ সমত সামেরিয়ার একজন মাইয়্যাফোয়া ফানি তুইল্‌তো আইল্। ইসা য়িবারে হইল্, “আঁরে এক্যানা ফানি হ্যাইতো দঅ।”
43004009	য়েই সামেরিয় মাইয়্যাফোয়াউয়া তেঁইরে হইল্, “আঁই তঅ সামেরিয় মাইয়্যাফোয়া। অনে ইহুদি অইয়েনে কেন্ গরি আঁর হাছে ফানি চাইতা লাইগ্যোন?” মাইয়্যাফায়াউয়া এই হতা হইল্ হারন ইহুদি আর সামেরিয়অক্যলর মইধ্যে হ্যানা-ফিনার বাচ-বিচার আছিল্।
43004010	ইসা য়েই মাইয়্যাফোয়াউয়ারে জোয়াব দিল্, “তুঁই যুদি জাইন্‌তা আল্লাহ্‌র দান কি আর হনে তোঁয়ার হাছে ফানি চাআর তইলে তুঁইই তেঁইর হাছে ফানি চাইতা আর তেঁই তোঁয়ারে জিন্দা ফানি দিতো।”
43004011	মাইয়্যাফোয়াউয়া হইল্, “কিন্তু অনর হাছে ফানি তুলিবার কিছুই নাই আর কুয়াগানঅ গভির। তইলে য়েই জিন্দা ফানি হডে ফাইলান?
43004012	অনে আঁরার ফুর্বফুরুষ ইয়াকুবর ত্যুন তঅ ডঁর নঅন। এই কুঁয়া তেঁইই আঁরারে দিয়্যে। তেঁই নিজে আর তেঁইর ফোয়াঅক্যলে এই কুঁয়ার ফানিই হ্যাইতো আর তেঁইর ফশুর ঝাঁকঅ হ্যাইতো।”
43004013	তহন ইসা হইল্, “যে কেউ এই ফানি হ্যাআ য়িবার আবার তিরাশ লাগিবো।।
43004014	কিন্তু আঁই যে ফানি দিয়োম, যিবা য়েগিন হ্যাইবো য়িবার আর হনঅ দিনঅ তিরাশ লাইগ্‌দো নঅ। য়েই ফানি য়িবার দিলর মইধ্যে বাআই উঢা ঝন্যার মতন অইয়েনে আখেরি জিবন দান গরিবো।”
43004015	ইয়ানত মাইয়্যাফোয়াউয়া ইসারে হইল্, “আঁরে তইলে য়েই ফানি দঅন যেন্ আঁর তিরাশ নঅ লাগে আর ফানি তুইল্‌তে এডে আইয়্যোন নঅ ফরে।”
43004016	ইসা য়িবারে হইল্, “তইলে যঅ, তোঁয়ার জামাইরে এডে ডাকি আন।”
43004017	মাইয়্যাফোয়াউয়া হইল্, “কিন্তু আঁর জামাই নাই।” ইসা য়িবারে হইল্, “তুঁই ঠিগই হইয়্যো তোঁয়ার জামাই নাই,
43004018	হারন এর মইধ্যেই তোঁয়ার ফাঁচজন জামাই অই গেইয়্যে, আর এহন যিবা তোঁয়ার লগে আছে য়িবা তোঁয়ার জামাই নঅ। তুঁই আঁসা হতাই হইয়্যো।”
43004019	তহন মাইয়্যাফোয়াউয়া ইসারে হইল্, “আঁই এহন বুঝিত্ ফাইল্যাম অনে একজন নবি।
43004020	আঁরার ফুবর্ফুরুষঅক্যলে এই ফাআরত্ এবাদত গইত্যো, কিন্তু অনরা হই থাকন জেরুজালেমতই মানুষঅক্যলর ত্যুন এবাদত গরন উচিত।”
43004021	ইসা য়িবারে হইল্, “উন, আঁর হতাত ইমান আন, এন্ সময় আইয়্যের যহন বাবার এবাদত তোঁয়ারা এই ফাআরতঅ গইত্যা নঅ, জেরুজালেমতঅ গইত্যা নঅ।
43004022	তোঁয়ারা যেগিন নঅ জান য়েগিনর এবাদত গরি থাক, কিন্তু আঁরা যেগিন জানি য়েগিনরই এবাদত গরি, হারন নাজাত ফাইবার উফায় ইহুদিঅক্যলর মইধ্য দিয়েনেই আইস্যে।
43004023	কিন্তু এন্ সময় আইয়্যের, এন্ কি, এহনই য়েই সময় আই গেইয়্যে যহন আসল এবাদতহারিঅক্যলে রুহ্ আর সইত্য দিয়েনে বাবার এবাদত গরিবো। বাবাঅ এইল্যা এবাদতহারিঅক্যলরেই টোআ।
43004024	আল্লাহ্ রুহ্; যারা তেঁইর এবাদত গরে, রুহ্ আর সইত্য দিয়েনে য়িতারার ত্যুন য়েই এবাদত গরন ফরিবো।
43004025	তহন য়েই মাইয়্যাফোয়াউয়া হইল্, “আঁই জানি মসিহ্ আইয়্যের। তেঁই যহন আইবো তহন বেক্যিনই আঁরারে জানাইবো।”
43004026	ইসা য়িবারে হইল্, “আঁইই তেঁইই, যিবা তোঁয়ার লগে হতা হঅর।
43004027	এন্ সমত তেঁইর উম্যতঅক্যলে আইয়েনে একজন মাইয়্যাফোয়ার লগে ইসারে হতা হইতো দেকিয়েনে তাইজ্যব অইল্। কিন্তু তঅঅ য়িতারা কেউই নঅ হইল্, “অনে কি চাইতা লাইগ্যোন?” বা “কিল্যাই অনে য়িবার লগে হতা হইতা লাইগ্যোন?”
43004028	য়েই মাইয়্যাফোয়াউয়া তহন য়িবার ঠিল্যা ফেলি রাকিয়েনে গেরামত গেল্ আর মানুষঅক্যলরে হইল্,
43004029	“তোঁয়ারা একজন মানুষরে আইয়েনে চঅ। আঁই জিবনত যেগিন গজ্যি বেক্যিনই তেঁই আঁরে হই দিয়্যে। তইলে য়িবাই কি য়েই মসিহ্?”
43004030	ইয়ানত মানুষঅক্যলে গেরামর ত্যুন বাইর অইয়েনে ইসার হাছে আইস্‌তো লাগিল্।
43004031	ইয়ার মইধ্যে তেঁইর উম্যতঅক্যলে তেঁইরে অনুরোধ গরিয়েনে হইল্, “উজুর, কিছু হ্যঅন।”
43004032	ইসা য়িতারারে হইল্, “আঁর হাছে এন্ হ্যানা আছে যিয়ানর হতা তোঁয়ারা নঅ জান।”
43004033	য়িয়ানত উম্যতঅক্যলে হোয়াহই গইত্যো লাগিল্, “তইলে কি কেউ তেঁইরে হনঅ হ্যানা আনি দিয়্যে না?”
43004034	তহন ইসা য়িতারারে হইল্, “যিবা আঁরে ফাটাইয়্যে তেঁইর ইছ্যা ফালন গরন আর তেঁইর হাম শেষ গরনই অইল্ আঁর হ্যানা।
43004035	তোঁয়ারা হঅ দে নঅ না, ‘আর চাইর মাস বাকি আছে, তার ফরদিই ফসল হাডিবার সময় অইবো’? কিন্তু আঁই তোঁয়ারারে হইর, চোগ তুলিয়েনে একবার খেতর মিক্যাদি চঅ, ফসল হাডিবার সময় অইয়্যে।
43004036	যিবা ফসল হাডে য়িবা এহনই বেতন ফাআর আর আখেরি জিবনর লাই ফসল জমাই রাকের। য়েই হারনে যিবা বিজ রুকে আর যিবা ফসল হাডে, দুইজনই সমানভাবে খুশি অঅ।
43004037	ইয়ানত এই হতা ফরমান অঅ দে, ‘একজন রুকে আর অইন্য একজন হাডে।’
43004038	আঁই তোঁয়ারারে এন্ ফসল হাইট্যো ফাটাইলাম যিয়ানর লাই তোঁয়ারা মিন্যোত নঅঅ গর। অইন্য তারা মিন্যোত গইজ্যে আর তোঁয়ারা য়েই মিন্যোতর ফসল হাইট্যো।”
43004039	যে মাইয়্যাফোয়াউয়া এই হইয়েনে সাক্যি দিতো আছিল্ দে, য়িবা যেগিন গইজ্যে বেক্যিনই তেঁই য়িবারে হই দিয়্যে, য়িবার হতা উনিয়েনে য়েই গেরামর বউত সামেরিয় মানুষ ইসার উঅর ইমান আনিল্।
43004040	য়িতারা ইসার হাছে যাইয়েনে তেঁইরে য়িতারার লগে থাইক্‌তো অনুরোধ গরিল্। য়িয়ানর লাই ইসা য়েডে দুই দিন থাকিল্।
43004041	তহন তেঁইর হতা উনিয়েনে আরো বউত মানুষ ইমান আনিল্।
43004042	য়েই মাইয়্যাফোয়াউয়ারে য়িতারা হইল্, “এহন দে আঁরা ইমান আন্যি য়িয়ান তোঁয়ার হতাত নঅ, কিন্তু আঁরা নিজেরাই তেঁইর হতা উনিয়েনে বুঝিত্ ফাজ্যি দে, য়িবা আঁসাই মানুষর নাজাতদাতা।”
43004043	ইসা হইয়্যেল্ দে, নিজর দেশত নবির সম্যান নাই; য়েই হতা ফুরন অইবার লাই সামেরিয়াত দুই দিন থাকিবার ফর তেঁই য়েডের ত্যুন গালিল ফদেশত গেল্ গই।
43004045	ইদর সমত ইসা জেরুজালেমত যা কিছু গইজ্যেল্, গালিলর মানুষঅক্যলে য়েই ইদত গেইয়্যেল্ বুলি বেক দেকিত্ ফাইয়্যেল্। ইয়ানর লাই ইসা যহন গালিলত গেল্ তহন য়েডিয়ার মানুষঅক্যলে তেঁইরে গ্রঅন গরিল্।
43004046	ফরদি ইসা আবার গালিলর য়েই হান্যা গেরামত গেল্। এডেই তেঁই ফানিরে আংগুরর রস গইজ্যেল্। গালিলর কফরনাহুম শঅরত একজন রাজহর্মচারির ফোয়া অসুকে ভুইগ্‌দো আছিল্।
43004047	ইসা এহুদিয়ার ত্যুন গালিলত আইস্যে উনিয়েনে য়েই রাজহর্মচারি তেঁইর হাছে গেল্ আর অনুরোধ গরিল্ যেন্ তেঁই কফরনাহুমত যাইয়েনে তেঁইর ফোয়ারে বেরামর ত্যুন ভালা গরে। তেঁইর ফোয়াউয়া তহন মরার মতন অইয়্যেল্।
43004048	ইসা য়েই রাজহর্মচারিরে হইল্, “হনঅ চিন্য বা হনঅ কেরামতি হাম নঅ দেকিলে অনরা হনঅ মতেই ইমান আইন্‌তান নঅ।”
43004049	তহন য়েই রাজহর্মচারি হইল্, “দয়া গরিয়েনে আঁর ফোয়াউয়া মরি যাইবার আগদিই আইয়্যোন।”
43004050	ইসা য়িবারে হইল্, “অনে যঅন, অনর ফোয়াউয়া বাঁচিল্।” ইয়ানত য়িবা ইসার হতাত বিশ্যাস গরিয়েনে গেল্ গই।
43004051	য়েই হর্মচারি যহন বাড়িত ফিরি যাইতো আছিল্ তহন ফথতই য়িবার গোলামঅক্যলে য়িবার হাছে যাইয়েনে হইল্, “অনর ফোয়াউয়া ভালা অই গেইয়্যে।”
43004052	য়িবা য়েই গোলামঅক্যলরে ফুছার গরিল্, “য়িবা হঁত্যে ভালা অইয়্যে?” য়িতারা হইল্, “গেইয়্যে দে হালিয়া দুঁইজ্যা একটার সমত য়িবার জর ছাইজ্যে।”
43004053	ইয়ানত ফোয়াউয়ার বাবা বুঝিত্ ফারিল্, ঠিগ য়েই সমতই ইসা য়িবারে হইয়্যেল্, “অনর ফোয়াউয়া বাঁচিল্।” তহন য়েই রাজহর্মচারি আর য়িবার ফরিবারর বেক্যিনে ইসার উঅর ইমান আনিল্।
43004054	এহুদিয়ার ত্যুন গালিলত আইবার ফর ইসা এই দিতিয় কেরামতি হাম গরিল্।
43005001	এই ঘটনাগিনর ফরদি ইসা জেরুজালেমত গেল্, হারন য়েই সমত ইহুদিঅক্যলর উগ্যুয়া ইদ আছিল্।
43005002	জেরুজালেমত ভেরা-দরজার হাছে উগ্যুয়া ফোইর আছে; য়েডে ফাঁচ্যুয়া ছাদ দেয়া জাগা আছে। য়িব্রু ভাষাত ফোইরগানর নাম বেথেস্‌দা।
43005003	য়েই জাগাগিনত বউত বেরাইম্যা ফরি থাইক্‌তো। আঁধা, লেংগা, এন্ কি শরিল যারার এক্যবারে উয়াই গেইয়্যে য়েইল্যা মানুষঅ য়িতারার মইধ্যে আছিল্।
43005004	একজন ফেরেস্‌তা সময় সময় য়েই ফোইরত লামি আইয়েনে ফানি হাঁফাইতো, আর তার ফরদিই যিবা ফইল্যা ফানির মইধ্যে লাইম্‌তো য়িবার যে হনঅ বেরাম ভালা অই যাইতো। য়েই বেরাইম্যাঅক্যলে ফানি হাঁফিবার অফেক্যায় য়েডে ফরি থাইক্‌তো।
43005005	আটতিরিশ বছর ধরিয়েনে বেরামে ভুগের য়েইল্যা একজন মানুষঅ য়েডে আছিল্।
43005006	বউত দিন ধরিয়েনে য়িবা এন্ গরি ফরি আছে জানিয়েনে ইসা য়িবারে ফুছার গরিল্, “তোঁয়ার কি ভালা অইবার ইছ্যা আছে না?”
43005007	বেরাইম্যাউয়া জোয়াব দিল্, “আঁর এন্ কেউ নাই দে, ফানি হাঁফি উঢিবার লগে লগে আঁরে ফোইরত লামাই দেএ। আঁই যাইতে নঅ যাইতেই আর একজন আঁর আগদি লামি ফরে।”
43005008	ইসা য়িবারে হইল্, “উঢ, তোঁয়ার বিছানা তুলি নিয়েনে আঁঢি বেরঅ।”
43005009	তহনই য়েই মানুষ্যুয়া ভালা অই গেল্ আর য়িবার বিছানা তুলি নিয়েনে আঁইট্যো লাগিল্। য়েই দিনগান আছিল্ জিরাইবার দিন।
43005010	ইয়ানর লাই যে মানুষ্যুয়ারে ভালা গরা অইয়্যেল্ য়িবারে ইহুদি নেতাঅক্যলে হইল্, “আজিয়া জিরাইবার দিন; শরিয়ত মতন বিছানা তুলি লঅন তোঁয়ার উচিত নঅ।”
43005011	তহন য়িবা য়েই নেতাঅক্যলরে হইল্, “কিন্তু যিবা আঁরে ভালা গইজ্যে য়িবাই আঁরে হইয়্যে, ‘তোঁয়ার বিছানা তুলি নিয়েনে আঁঢি বেরঅ।’”
43005012	য়িতারা য়েই মানুষ্যুয়ারে ফুছার গরিল্, “য়েই মানুষ হঅন, যিবা তোঁয়ারে হইয়্যে, ‘তোঁয়ার বিছানা তুলি নিয়েনে আঁঢি বেরঅ’?”
43005013	কিন্তু যে মানুষ্যুয়া ভালা অইয়্যেল্ য়িবা নঅ জাইন্‌তো তেঁই হঅন, হারন য়েই জাগাত বউত মানুষ ভির গইজ্যেল্ বুলি ইসা গেইয়্যেল্ গই।
43005014	ইয়ার ফরদি ইসা য়েই মানুষ্যুয়ারে বায়তুল মোকাদ্যসত দেকিত্ ফাইয়েনে হইল্, “চঅ, তুঁই ভালা অইয়্যো। গুনাহ্‌ত জিবন আর নঅ হাডাইয়্যো, যেন্ তোঁয়ার আরো হোতি নঅ অঅ।”
43005015	তহন য়েই মানুষ্যুয়া যাইয়েনে ইহুদি নেতাঅক্যলরে হইল্ দে, য়িবারে যিবা ভালা গইজ্যে য়িবা ইসা।
43005016	জিরাইবার দিনত ইসা এই হামগিন গইত্যো আছিল্ বুলি ইহুদি নেতাঅক্যলে তেঁইরে মারি ফেলিবার চেষ্টা গরিল্।
43005017	তহন তেঁই য়েই নেতাঅক্যলরে হইল্, “আঁর বাবা অক্যল সমত হাম গরের আর আঁইঅ গরির।”
43005018	ইসার এই হতার লাই ইহুদি নেতাঅক্যলে তেঁইরে মারি ফেলিবার লাই উঢি ফরি লাগিল্, হারন তেঁই দে হ্যালি জিরাইবার দিনর নিয়ম ভাঁইংতো আছিল্ য়িয়ান নঅ, আল্লাহ্‌রে নিজর বাবা বুলি ডাকিয়েনে নিজরে আল্লাহ্‌র সমানঅ গইত্যো আছিল্।
43005019	ইয়ানত ইসা য়েই নেতাঅক্যলরে হইল্, “আঁই আঁসাই তোঁয়ারারে হইর, ফোয়া নিজর ত্যুন কিছুই গরিত্ নঅ ফারে। বাবারে যেগিন গইত্যো দেকে হ্যালি য়েগিনই গরিত্ ফারে, হারন বাবা যেগিন গরে ফোয়াঅ য়েগিনই গরে।
43005020	বাবা ফোয়ারে মহব্যত গরে আর তেঁই নিজে যেগিন গরে বেক্যিনই বাবারে দেহ্যাআ। তেঁই এগিনর ত্যুন আরো বিরাট বিরাট হাম ফোয়ারে দেহ্যাইবো, যেন্ ফোয়ারে য়েই হামগিন গইত্যো দেকিয়েনে অনরা আচ্যাইয্য অঅন।
43005021	বাবা যেন্ মরাঅক্যলরে জিবন দিয়েনে উঢা ঠিগ য়েইল্যা ফোয়াঅ যিবারে ইছ্যা গরে য়িবারে জিবন দেএ।
43005022	বাবা কেউঅর বিচার নঅ গরে, কিন্তু বেক বিচারর ভার ফোয়ারে দিয়্যে,
43005023	যেন্ বাবারে যেইল্যা বেক্যিনে সম্যান গরে য়েইল্যা ফোয়ারেঅ সম্যান গরে। ফোয়ারে যিবা সম্যান নঅ গরে, যিবা তেঁইরে ফাটাইয়্যে য়েই বাবারেঅ য়িবা সম্যান নঅ গরে।
43005024	“আঁই অনরারে আঁসাই হইর, আঁর হতা যিবা উনে আর আঁরে যিবা ফাটাইয়্যে য়িবার হতাত ইমান আনে, য়িবার আখেরি জিবন আছে। য়িবারে দুষি বুলি ইস্তির গরা অইতো নঅ; য়িবা তঅ মরনর ত্যুন জিবনে ফার অই গেইয়্যে।
43005025	আঁই অনরারে আঁসাই হইর, এন্ সময় আইয়্যের, বরং এহনই আই গেইয়্যে, যহন মরাঅক্যলে ইব্‌নুল্লাহ্‌র গলার আবাজ উনিবো আর যারা উনিবো য়িতারা জিন্দা অইবো।
43005026	ইয়ানর হারন অইল্, বাবা নিজে যেন্ জিবনর অধিকারি য়েইল্যা তেঁই ফোয়ারেঅ জিবনর অধিকারি অইতো দিয়্যে।
43005027	“বাবা ফোয়ারে মানুষর বিচার গরিবার অধিকার দিয়্যে, হারন তেঁই ইব্‌নে আদম।
43005028	এই হতা উনিয়েনে আচ্যাইয্য নঅ অইয়্যোন, হারন এন্ সময় আইয়্যের, যারা হব্যরত আছে য়িতারা বেক্যিনে ইব্‌নে আদমর গলার আবাজ উনিয়েনে বাইর অই আইবো।
43005029	যারা ভালা হাম গরের য়িতারা জিবন ফাইবার লাই উঢিবো, আর যারা অন্যায় হাম গরিয়েনে সময় হাডাইয়্যে য়িতারা শাস্তি ফাইবার লাই উঢিবো।
43005030	আঁই নিজর ত্যুন কিছুই গরিত্ নঅ ফারি; যেইল্যা উনি য়েইল্যাই বিচার গরি। আঁই নিয়াই ভাবে বিচার গরি, হারন আঁই আঁর ইছ্যামতন হাম গইত্যাম নঅ চাই কিন্তু যিবা আঁরে ফাটাইয়্যে তেঁইরই ইছ্যামতন হাম গইত্যাম চাই।
43005031	“আঁইই যুদি আঁর নিজর ফক্যে সাক্যি দিই তইলে আঁর য়েই সাক্যি আঁসা নঅ।
43005032	অইন্য একজন আছে যিবা আঁর বিষয়ে সাক্যি দেএর, আর আঁই জানি আঁর বিষয়ে তেঁই যে সাক্যি দেএ য়িয়ান আঁসা।
43005033	অনরা ইয়াহিয়ার হাছে ফুছার গরিয়েনে ফাটাইয়্যোন, আর য়িবা আঁসার ফক্যে সাক্যি দিয়্যে।
43005034	অবইশ্য আঁই মানুষর সাক্যির উঅর ভরসা নঅ গরি, কিন্তু যেন্ অনরা নাজাত ফঅন য়িয়ানর লাই এই হতাগিন হইর।
43005035	ইয়াহিয়াই আছিল্ য়েই জলন্ত বাত্যি যিয়ান ফঅর দিতো আছিল্; অনরা এক্যানা সময়র লাই তেঁইর য়েই ফঅরত আনন্দ গইত্যে রাজি অইয়্যিলান।
43005036	কিন্তু ইয়াহিয়ার সাক্যির ত্যুন আরো ডঁর সাক্যি আঁর আছে, হারন বাবা আঁরে যে হামগিন গইত্যো দিয়্যে য়েগিনই আঁই গরির। আর য়েগিন আঁর বিষয়ে এই সাক্যি দেএ দে, বাবাই আঁরে ফাটাইয়্যে।
43005037	য়েই বাবা, যিবা আঁরে ফাটাইয়্যে, তেঁই নিজেই আঁর বিষয়ে সাক্যি দিয়্যে। অনরা হনঅ দিনঅ তেঁইর গলার আবাজঅ নঅঅ উনন, চেয়ারাঅ নঅঅ দেকন।
43005038	য়েগিন বাদে তেঁইর কালাম অনরার দিলত নঅ থাকে, হারন তেঁই যিবারে ফাটাইয়্যে য়িবার উঅর অনরা ইমান নঅঅ আনন।
43005039	অনরা ফাক-কিতাব বউত মনোযোগ দিয়েনে তেলাওয়াত গরন, হারন অনরা মনে গরন য়িয়ান দিয়েনে আখেরি জিবন ফাইবান। কিন্তু য়েই কিতাব তঅ আঁরই বিষয়ে সাক্যি দেএ;
43005040	তঅঅ অনরা জিবন ফাইবার লাই আঁর হাছে আইস্‌তা নঅ সঅন।
43005041	“আঁই মানুষর ফশংসা ফাইবার চেষ্টা নঅ গরি,
43005042	কিন্তু আঁই অনরারে জানি। আঁই জানি অনরার দিলত আল্লাহ্‌র লাই মহব্যত নাই।
43005043	আঁই আঁর বাবার নামে আস্যি আর অনরা আঁরে গ্রঅন গইত্যা নঅ লাইগ্যোন; কিন্তু অইন্য কেউ যুদি য়িবার নিজর নামে আইয়্যে য়িবারে অনরা গ্রঅন গরিবান।
43005044	অনরা একজন অইন্য জনর হাছর ত্যুন ফশংসা ফাইবার আশা গরন, কিন্তু যে ফশংসা একমাত্র আল্লাহ্‌র হাছর ত্যুন ফাআ যাআ য়িয়ানর চেষ্টাঅ নঅ গরন। ইয়ার ফরদি অনরা কেন্ গরিয়েনে ইমান আনিত্ ফারন?
43005045	মনত নঅ গরিবান দে, বাবার হাছে আঁই অনরারে দুষি গইজ্যোম; কিন্তু যে মুসার উঅরদি অনরা আশা গরি আছন য়েই মুসাই অনরারে দুষি গরের।
43005046	যুদি অনরা মুসারে বিশ্যাস গইত্যান তইলে আঁরেঅ বিশ্যাস গইত্যান, হারন মুসা নবি তঅ আঁরই বিষয়ে লেইক্যে।
43005047	কিন্তু যহন য়িবার লেহ্যাতই অনরা বিশ্যাস নঅ গরন তহন কেন্ গরিয়েনে আঁর হতাত বিশ্যাস গরিবান?”
43006001	ইয়ার ফরদি ইসা গালিল সাগরর অইন্য ফারত গেল্ গই। এই সাগররে টিবেরিয়াস সাগরঅ হোয়া অঅ।
43006002	বউত মানুষ ইসার ফিছদি ফিছদি যাইতো লাগিল্, হারন বেরাইম্যাঅক্যলর উঅর তেঁই চিন্য ইসাবে যে কেরামতি হামগিন গইজ্যেল্ য়েগিন য়িতারা দেইক্যেল্।
43006003	ইসা তেঁইর উম্যতঅক্যলরে লইয়েনে উগ্যুয়া ফাআরর উঅরদি উঢিয়েনে বোইল্।
43006004	য়েই সমত ইহুদিঅক্যলর উদ্যার ইদ হাছে আইস্যেল্।
43006005	ইসা চাই দেকিল্ বউত মানুষ তেঁইর হাছে আইয়্যের। তেঁই ফিলিফরে হইল্, “এই মানুষঅক্যলরে হ্যাবাইবার লাই আঁরা হডের ত্যুন রুটি কিন্যোম?”
43006006	ফিলিফরে ফরিক্যা গরিবার লাই তেঁই য়েই হতা হইল্, হারন কি গরিবো য়িয়ান তেঁই জাইন্‌তো।
43006007	ফিলিফ ইসারে হইল্, “য়িতারা যুদি ফত্যিকে এক্যানা গরিয়েনেঅ ফাআ তঅঅ দুইশ দিনারর রুটিতঅ কুলাইতো নঅ।”
43006008	ইসার উম্যতঅক্যলর মইধ্যে একজনর নাম আছিল্ আন্দ্রিয়। ইবা আছিল্ শিমোন ফিতরর ভাই।
43006009	আন্দ্রিয় ইসারে হইল্, “এডে উগ্যুয়া গুরাফোয়ার হাছে ফাঁচ্যুয়া যবর রুটি আর দুয়া মাছ আছে, কিন্তু এত মাইন্‌ষ্যর মইধ্যে য়েগিনে কি অইবো?”
43006010	ইসা হইল্, “মানুষঅক্যলরে বোয়াই দঅ।” য়েই জাগাত বউত খের আছিল্। মানুষঅক্যলে য়েগিনরই উঅরদি বোই গেল্। য়েডে মরতফোয়ার সইংক্যাই আছিল্ বেশহম ফাঁচ আজার।
43006011	ইয়ার ফরদি ইসা য়েই রুটি হয়েক্যান নিয়েনে আল্লাহ্‌রে শুকরিয়া জানাইল্ আর যারা বোই আছিল্ য়িতারারে ভাগ গরি দিল্। য়েন্ গরিয়েনে তেঁই মাছঅ দিল্। যে যেত চাইল্ য়েত ফাইল্।
43006012	মানুষঅক্যলে ফেট ভরিয়েনে হ্যাইলে ফর ইসা তেঁইর উম্যতঅক্যলরে হইল্, “যে টুঁরাগিন বাকি আছে য়েগিন একলগে জমা গর যেন্ কিছুই নষ্ট নঅ অঅ।”
43006013	মানুষঅক্যলে হ্যাইবার ফরদি য়েই ফাঁচ্যুয়া রুটির যেগিন বাকি আছিল্ উম্যতঅক্যলে য়েগিন জমা গরিয়েনে বারউয়া টুঁরি ভরিল্।
43006014	ইসার এই কেরামতি হাম দেকিয়েনে মানুষঅক্যলে হইতো লাগিল্, “দুনিয়াত যে নবির আইবার হতা আছে ইবা আঁসাই য়েই নবি।”
43006015	ইয়ানত ইসা বুঝিল্, মানুষঅক্যলে তেঁইরে জোর গরিয়েনে য়িতারার বাদশা গরিবার লাই ধইত্যো আইয়্যের। য়িয়ানর লাই তেঁই একলাই আবার য়েই ফাআরত গেল্ গই।
43006016	আঁজুইন্যা অইলে ফর ইসার উম্যতঅক্যলে সাগরর ধারত গেল্,
43006017	আর নোকাত উঢিয়েনে কফরনাহুম শঅরত যাইবার লাই সাগর ফার অইতো লাগিল্। য়েই সমত আঁধার অইয়্যেল্, আর তহনঅ ইসা য়িতারার হাছে নঅঅ আইয়্যে।
43006018	বউত জোরে বাতাস বোইতো আছিল্ বুলিয়েনে সাগরতঅ ডঁর ডঁর ঢেউ উইট্যো আছিল্।
43006019	ফাঁচ-ছঅ কিলোমিটার নোকা বাই যাইবার ফর য়িতারা দেকিল্, ইসা সাগরর উঅর দিয়েনে আঁঢি য়িতারার নোকার হাছে আইয়্যের। ইয়ান দেকিয়েনে উম্যতঅক্যলে বউত ডরাইল্।
43006020	তহন ইসা য়িতারারে হইল্, “নঅ ডরাইয়্যো; ইবা আঁই।”
43006021	উম্যতঅক্যলে তেঁইরে নোকাত তুলি লইতো চাইল্, আর য়িতারা যেডে যাইতো আছিল্ নোকাগান তহনই য়েডে ফোঁছি গেল্।
43006022	সাগরর অইন্য ফারত যে মানুষগিন থিয়াই আছিল্, ফরদিন য়িতারা বুঝিত্ ফারিল্ দে, আগর দিন য়েডে উগ্যুয়া নোকা বাদে আর অইন্য হনঅ নোকা নঅ আছিল্। য়িতারা আরো বুঝিত্ ফারিল্ দে, ইসা তেঁইর উম্যতঅক্যলর লগে য়েই নোকাত নঅঅ উঢে বরং উম্যতঅক্যলে একলাই গেইয়্যেল্ গই।
43006023	কিন্তু যেডে ইসা শুকরিয়া জানাইবার ফর মানুষঅক্যলে রুটি হ্যাইয়্যেল্ য়েই জাগার হাছে তহন টিবেরিয়াস শঅরর ত্যুন হয়েক্যান নোকা আইল্।
43006024	ইয়ানর লাই মানুষঅক্যলে যহন দেকিল্ দে, ইসা বা তেঁইর উম্যতঅক্যলে কেউই য়েডে নাই তহন য়িতারা য়েই নোকাগিনত উঢিয়েনে ইসারে টোয়াইবার লাই কফরনাহুমত গেল্।
43006025	য়েডে ফোঁছিয়েনে য়িতারা ইসারে টোয়াই ফাইয়েনে হইল্, “উজুর, অনে হঁত্যে এডে আইস্যোন?”
43006026	ইসা জোয়াব দিল্, “আঁই অনরারে আঁসাই হইর, অনরা কেরামতি হাম দেইক্যোন বুলিই দে আঁর তালাইশ গইত্যা লাইগ্যোন য়িয়ান নঅ, বরং ফেট ভরিয়েনে রুটি হ্যাইত্ ফাইজ্যোন বুলিই তালাইশ গইত্যা লাইগ্যোন।
43006027	কিন্তু যে হ্যানা নষ্ট অই যাআ য়েই হ্যানার লাই বেস্ত অইয়েনে কি লাভ? যে হ্যানা নষ্ট নঅ অঅ বরং আখেরি জিবন দান গরে তার লাইই বেস্ত অঅন। য়েই হ্যানাই ইব্‌নে আদম অনরারে দিবো, হারন বাবা আল্লাহ্ ফরমান গরিয়েনে দেহ্যাইয়্যে দে, এই হাম গরিবার অধিকার হ্যালি তেঁইরই আছে।
43006028	ইয়ানত মানুষঅক্যলে ইসারে ফুছার গরিল্, “তইলে আল্লাহ্‌র হাম গরিবার লাই আঁরার ত্যুন কি গরন ফরিবো?”
43006029	ইসা য়িতারারে হইল্, “আল্লাহ্ যিবারে ফাটাইয়্যে য়িবার উঅর ইমান আননই অইল্ আল্লাহ্‌র হাম।”
43006030	তহন য়িতারা তেঁইরে ফুছার গরিল্, “তইলে কি এন্ কেরামতি হাম অনে গরিবান যেগিন দেকিয়েনে আঁরা অনর উঅর ইমান আনিত্ ফারি? অনে কি হাম গরিবান?
43006031	আঁরার ফুর্বফুরুষঅক্যলে তঅ মরুভুমিত মান্যা হ্যাইয়্যেল্। ফাক-কিতাবত লেহ্যা আছে, ‘আল্লাহ্ বেহেস্‌তর ত্যুন য়িতারারে রুটি হ্যাইতো দিল্।’”
43006032	ইসা য়িতারারে হইল্, “আঁই অনরারে আঁসাই হইর, বেহেস্‌তর ত্যুন যে রুটি অনরা ফাইয়্যিলান য়েগিন মুসা নবি অনরারে নঅঅ দেএ, কিন্তু আঁর বাবা আসল রুটি বেহেস্‌তর ত্যুন অনরারে দিয়্যে।
43006033	বেহেস্‌ত ত্যুন লামি আইয়েনে যিবা মানুষরে জিবন দেএ তেঁইই আল্লাহ্‌র দেয়া রুটি।”
43006034	মানুষঅক্যলে তেঁইরে হইল্, “উজুর, তইলে য়েই রুটিই অক্যল সমত আঁরারে দঅন।”
43006035	ইসা য়িতারারে হইল্, “আঁইই য়েই জিবন রুটি। যিবা আঁর হাছে আইয়্যে য়িবার হনঅ দিনঅ ভুগ লাইগ্‌দো নঅ। যিবা আঁর উঅর ইমান আনে য়িবার আর হনঅ দিনঅ তিরাশঅ লাইগ্‌দো নঅ।
43006036	আঁই তঅ অনরারে হইয়্যি দে, অনরা আঁরে দেইক্যোন কিন্তু তঅঅ ইমান নঅঅ আনন।
43006037	যারারে বাবা আঁরে দেএ য়িতারা বেক্যিন আঁর হাছে আইবো। যিবা আঁর হাছে আইয়্যে য়িবারে আঁই হনঅ মতেই বাইরে ফেলি নঅ দিয়্যোম,
43006038	হারন আঁই আঁর ইছ্যামতন হাম গইত্যাম নঅঅ আয়্যি, বরং যিবা আঁরে ফাটাইয়্যে তেঁইরই ইছ্যামতন হাম গইত্যাম বেহেস্‌তর ত্যুন লামি আস্যি।
43006039	যিবা আঁরে ফাটাইয়্যে তেঁইর ইছ্যা এই দে, যারারে তেঁই আঁরে দিয়্যে য়িতারার একজনরেঅ যেন্ আঁই নঅ আরাই বরং শেষ দিনত জিন্দা গরিয়েনে তুলি।
43006040	আঁর বাবার ইছ্যা এই — অনরার মইধ্যে যারা ফোয়ারে দেকিয়েনে তেঁইর উঅর ইমান আনে য়িতারা যেন্ আখেরি জিবন ফাআ। আর আঁইই য়িতারারে শেষ দিনত জিন্দা গরিয়েনে তুইল্যোম।”
43006041	তহন ইহুদি নেতাঅক্যলে ইসার বিরুদ্যে বগ্‌বগাইতো লাগিল্, হারন তেঁই হইয়্যেল্, “বেহেস্‌তর ত্যুন যে রুটি লামি আইস্যে আঁইই য়েই রুটি।”
43006042	য়েই নেতাঅক্যলে হইতো লাগিল্, “ইবা কি ইউসুফর ফোয়া ইসা নঅ না? ইবার বাবা মারে তঅ আঁরা চিনি। তইলে ইবা কেন্ গরিয়েনে হঅ, ‘আঁই বেহেস্‌তর ত্যুন লামি আস্যি’?”
43006043	ইসা য়িতারারে হইল্, “অনরা নিজরার মইধ্যে নঅ বগ্‌বগাইবান।
43006044	আঁর বাবা, যিবা আঁরে ফাটাইয়্যে তেঁই টানিয়েনে নঅ আনিলে কেউই আঁর হাছে আইত্ নঅ ফারে। আর আঁইই য়িবারে শেষ দিনত জিন্দা গরিয়েনে তুইল্যোম।
43006045	নবিঅক্যলর কিতাবত লেহ্যা আছে, ‘য়িতারা বেক্যিনে আল্লাহ্‌র হাছে শিক্যা ফাইবো।’ যে কেউ বাবার হাছর ত্যুন উনিয়েনে শিক্যা ফাইয়্যে য়িবাই আঁর হাছে আইয়্যে।
43006046	বাবারে কেউ নঅঅ দেকে, হ্যালি যিবা আল্লাহ্‌র হাছর ত্যুন আইস্যে য়িবাই তেঁইরে দেইক্যে।
43006047	আঁই অনরারে আঁসাই হইর, যে কেউ আঁর উঅর ইমান আনে য়িবা তহনই আখেরি জিবন ফাআ।”
43006048	“আঁইই জিবন রুটি।
43006049	অনরার ফুর্বফুরুষঅক্যলে মরুভুমিত মান্যা হ্যাইয়্যেল্, আর তঅঅ য়িতারা মারা গেইয়্যে।
43006050	কিন্তু ইয়ান য়েই রুটি যিয়ান বেহেস্‌তর ত্যুন লামি আইস্যে, যেন্ মানুষ য়িয়ান হ্যাইয়েনে মরনর আতর ত্যুন রেহাই ফাআ।
43006051	আঁইই য়েই জিবন রুটি যিয়ান বেহেস্‌তর ত্যুন লামি আইস্যে। এই রুটি যিবা হ্যাইবো য়িবা চিরহালর লাই জিবন ফাইবো। আঁর শরিলই য়েই রুটি। মানুষ যেন্ জিবন ফাআ য়িয়ানর লাই আঁই আঁর এই শরিল দিয়োম।”
43006052	এই হতা উনিয়েনে ইহুদি নেতাঅক্যলর মইধ্যে হতা হাডাহাডি শুরু অইল্। য়িতারা হইতো লাগিল্, “কেন্ গরিয়েনে এই মানুষ্যুয়া য়িবার শরিল আঁরারে হ্যাইতো দিত্ ফারে?”
43006053	ইসা য়িতারারে হইল্, “আঁই আঁসাই অনরারে হইর, ইব্‌নে আদমর গোস্ত আর রক্ত যুদি অনরা নঅঅ হ্যঅন তইলে অনরার মইধ্যে জিবন নাই।
43006054	যুদি কেউ আঁর গোস্ত আর রক্ত হ্যাআ য়িবা আখেরি জিবন ফাআ, আর আঁই শেষ দিনত য়িবারে জিন্দা গরিয়েনে তুইল্যোম।
43006055	আঁর গোস্তই অইল্ আসল হ্যানা আর আঁর রক্তই আসল ফানিয়।
43006056	যে আঁর গোস্ত আর রক্ত হ্যাআ য়িবা আঁরই মইধ্যে থাকে আর আঁইঅ য়িবার মইধ্যে থাকি।
43006057	জিন্দা বাবা আঁরে ফাটাইয়্যে আর তেঁইরই হারনে আঁই জিন্দা আছি। ঠিগ য়েন্ গরিয়েনে যিবা আঁরে হ্যাআ য়িবাঅ আঁর হারনে জিন্দা থাকিবো।
43006058	ইয়ান য়েই রুটি যিয়ান বেহেস্‌তর ত্যুন লামি আইস্যে। অনরার ফুর্বফুরুষঅক্যলে যে রুটি হ্যাইয়েনেঅ মারা গেইয়্যে ইয়ান য়েই রহম রুটি নঅ। এই রুটি যিবা হ্যাইবো য়িবা চিরহালর লাই জিবন ফাইবো।”
43006059	কফরনাহুমর মজলিস হ্যানাত শিক্যা দিবার সমত ইসা এই হতা হইয়্যেল্।
43006060	তেঁইর উম্যতঅক্যলর মইধ্যে বউত কেউ এই হতা উনিয়েনে হইল্, “ইয়ান ডঁর হোটিন শিক্যা। হনে ইয়ান গ্রঅন গরিত্ ফারে?”
43006061	ইসা নিজর মনত বুঝিত্ ফারিল্ দে, তেঁইর উম্যতঅক্যলে এই বিষয় লইয়েনে বগ্‌বগার। য়িয়ানর লাই তেঁই য়িতারারে হইল্, “ইয়ানত কি তোঁয়ারা মনত বাধা ফাইতা লাইগ্যো না?
43006062	তঅ ইব্‌নে আদম আগদি যেডে আছিল্ তেঁইরে য়েডে উঢি যাইতো দেকিলে তোঁয়ারা কি হইবা?
43006063	মানুষর শরিল হনঅ হামর নঅ; ফাক্ রুহ্‌ই জিবন দেএ। আঁই তোঁয়ারারে যে হতাগিন হইয়্যি য়েগিন রুহানি জিবন দান গরে,
43006064	কিন্তু তোঁয়ারার মইধ্যে এন্ কেউ কেউ আছে যারা আঁর উঅর ইমান নঅঅ আনে।” হনে হনে ইসার উঅর ইমান নঅঅ আনে আর হনেই বা তেঁইরে শত্রুঅক্যলর আতত ধরাই দিবো, ইসা ফইল্যার ত্যুনই য়িয়ান জাইন্‌তো।
43006065	য়িতার লাই তেঁই হইল্, “য়িয়ানর লাই আঁই তোঁয়ারারে হইয়্যি দে, বাবা শক্তি নঅ দিলে কেউই আঁর হাছে আইত্ নঅ ফারে।”
43006066	ইসার এই হতার লাই উম্যতঅক্যলর মইধ্যে বউত কেউ ফিরি গেল্ আর তেঁইর লগে চলাফিরা বন্ধ গরি দিল্।
43006067	ইয়ানর লাই ইসা য়েই বারজন উম্যতরে হইল্, “তোঁয়ারাঅ কি যাইতা গই চঅ না?”
43006068	শিমোন ফিতর ইসারে হইল্, “উজুর, আঁরা হার হাছে যাইয়্যোম? আখেরি জিবনর বানি তঅ অনরই হাছে আছে।
43006069	আঁরা ইমান আন্যি আর জানিতঅ ফাজ্যি দে, অনেই আল্লাহ্‌র য়েই ফবিত্রজন।”
43006070	তহন ইসা য়িতারারে হইল্, “আঁই তোঁয়ারার বারজনরে কি বাছি নঅঅ লই না? অথচ তোঁয়ারারই মইধ্যে একজন শত্রু আছে।”
43006071	এডে ইসা শিমোন ইষ্কারিয়োতর ফোয়া এহুদার হতা হইতো আছিল্, হারন তেইই ফরদি ইসারে ধরাই দিবো। য়িবা আছিল্ য়েই বারজনর মইধ্যে একজন।
43007001	ইয়ার ফরদি ইসা গালিল ফদেশর মইধ্যেই চলাফিরা গইত্যো লাগিল্। ইহুদি নেতাঅক্যলে তেঁইরে মারি ফেইল্‌তো চাইতো আছিল্ বুলি তেঁই এহুদিয়া ফদেশত চলাফিবা বন্ধ গরি দিল্।
43007002	তহন ইহুদিঅক্যলর কুটুরি ঘরর ইদর সময় ফ্রায়ই হাছে আইস্যেল্।
43007003	ইয়ানর লাই ইসার ভাইঅক্যলে তেঁইরে হইল্, “এই জাগা ছারিয়েনে এহুদিয়াত যঅ গই, যেন্ তুঁই যে হামগিন গইত্যা লাইগ্যো তোঁয়ার উম্যতঅক্যলে য়েগিন দেকিত্ ফাআ।
43007004	যুদি কেউ চাআ মাইন্‌ষ্যে য়িবারে জানক তইলে য়িবা গোফনত কিছু নঅ গরে। তুঁই যহন এই হামগিন গইত্যা লাইগ্যো তহন মানুষঅক্যলর সাম্‌নদি নিজরে দেহ্যঅ।”
43007005	আসলে ইসার ভাইঅক্যলেঅ য়িবার উঅর ইমান নঅঅ আনে।
43007006	ইয়ানত ইসা য়িতারারে হইল্, “আঁর সময় এহনঅ নঅঅ অঅ, কিন্তু তোঁয়ারার তঅ অসময় বুলি কিছু নাই।
43007007	দুনিয়ার মানুষঅক্যলে তোঁয়ারারে ঘিনা গরিত্ নঅ ফারে কিন্তু আঁরেই ঘিনা গরে, হারন আঁই য়িতারার বিষয়ে এই সাক্যি দিই দে, য়িতারার অক্যল হামই হ্যারাফ।
43007008	তোঁয়ারাই ইদত যঅ। আঁর সময় এহনঅ ফুরন নঅঅ অঅ বুলি আঁই এহন নঅ যাইয়্যোম।”
43007009	এই হতাগিন হইয়েনে ইসা গালিলত্‌ই থাকি গেল্।
43007010	কিন্তু তেঁইর ভাইঅক্যলে ইদত যাইবা গইর ফর তেঁইঅ য়েডে গেল্, তঅ খোলাখুলি ভাবে নঅ গেল্, গোফনত গেল্।
43007011	ইদর সমত ইহুদি নেতাঅক্যলে ইসার তালাইশ গইত্যো লাগিল্ আর হইতো লাগিল্, “য়েই মানুষ্যুয়া হডে?”
43007012	ভিরর মইধ্যে মানুষঅক্যলে ইসার বিষয়ে বিরবির গরিয়েনে নিজরার মইধ্যে বউত হতা হইতো লাগিল্। কেউ কেউ হইল্, “তেঁই ভালা মানুষ” আবার কেউ কেউ হইল্, “না, য়িবা মানুষঅক্যলরে ভুল ফথদি লই যাআর।”
43007013	কিন্তু ইহুদি নেতাঅক্যলর ডরে খোলাখুলিভাবে কেউই তেঁইর বিষয়ে কিছু নঅ হইল্।
43007014	য়েই ইদর মাঝামাঝি সমত ইসা বায়তুল মোকাদ্যসত যাইয়েনে শিক্যা দিতো শুরু গরিল্। ইয়ানত ইহুদিনেতাঅক্যলে তাইজ্যব অইয়েনে হইল্,
43007015	“এই মানুষ্যুয়া হনঅ শিক্যা লাভ নঅ গরিয়েনে কেন্ গরি এগিন সমন্দে জানে?”
43007016	জোয়াবে ইসা য়িতারারে হইল্, “আঁই যে শিক্যা দিই য়েগিন আঁর নিজর নঅ, কিন্তু যিবা আঁরে ফাটাইয়্যে, তেঁইরই।”
43007017	যুদি কেউ তেঁইর ইছ্যা ফালন গইত্যো চাআ তইলে য়িবা বুঝিত্ ফারিবো দে, এই শিক্যা আল্লাহ্‌র হাছর ত্যুন আইস্যে, নাকি আঁই নিজর ত্যুন হইর।
43007018	যিবা নিজর ত্যুন হতা হঅ য়িবা য়িবার নিজর ফশংসারই চেষ্টা গরে, কিন্তু যিবা ফাটাইয়্যে, কেউ যুদি তেঁইরই ফশংসার চেষ্টা গরে তইলে য়িবা সইত্যবাদি আর য়িবার মনত হনঅ ছলনা নাই।
43007019	মুসা নবি কি অনরারে শরিয়ত নঅঅ দেএ না? কিন্তু অনরার মইধ্যে কেউ য়েই শরিয়ত ফালন নঅ গরন। তইলে কিল্যাই অনরা আঁরে মারি ফেলিবার চেষ্টা গইত্যা লাইগ্যোন?
43007020	মানুষঅক্যলে জোয়াব দিল্, “তোঁয়ারে ভুতে ফাইয়্যে; হনে তোঁয়ারে মারি ফেইল্‌তো চেষ্টা গরের?”
43007021	ইসা য়িতারারে হইল্, “আঁই এক্যান হাম গজ্যি বুলি অনরা বেক্যিনে অবাক অইতা লাইগ্যোন।
43007022	মুসা অনরারে সুন্যত গরাইবার নিয়ম দিয়্যে, আর য়েই সুন্যত অনরা জিরাইবার দিনতঅ গরাই থাকন। অবইশ্য এই নিয়ম মুসার হাছর ত্যুন নঅঅ আইয়্যে, ফুর্বফুরুষঅক্যলর হাছর ত্যুনই আইস্যে।
43007023	বউত ভালা, মুসা নবির নিয়ম নঅ ভাঁগিবার লাই যুদি জিরাইবার দিনতঅ ফোয়াঅক্যলরে সুন্যত গরন যাআ, তইলে আঁই জিরাইবার দিনত উগ্যুয়া মানুষরে ফুরাফুরি গরিয়েনে বেরামর ত্যুন ভালা গজ্যি বুলি অনরা আঁর উঅর গোস্যা অইতা লাইগ্যোন কিল্যাই?
43007024	বাইরর চিয়ারা দেকিয়েনে বিচার নঅ গরি বরং নিয়াইভাবে বিচার গরন।”
43007025	তহন জেরুজালেমর হয়েকজন মানুষ হইল্, “যিবারে নেতাঅক্যলে মারি ফেইল্‌তো চাআর, ইবা কি য়েই মানুষ নঅ না?
43007026	কিন্তু য়িবা তঅ খোলাখুলি গরিয়েনে হতা হঅর অথচ নেতাঅক্যলে কেউ তেঁইরে কিছুই নঅ হঅর। তইলে আঁসাই কি য়িতারা জানিত্ ফাইজ্যে দে, এই মানুষ্যুয়াই মসিহ্?
43007027	তঅ আঁরা তঅ জানি ইবা হডের ত্যুন আইস্যে। কিন্তু মসিহ্ যহন আইবো তহন কেউ জাইন্‌তো নঅ তেঁই হডের ত্যুন আইস্যে।”
43007028	তার ফর ইসা বায়তুল মোকাদ্যসত শিক্যা দিবার সমত জোরে জোরেই হইল্, “অনরা আঁরেঅ জানন, আর আঁই হডের ত্যুন আস্যি য়িয়ানঅ জানন। তঅ আঁই নিজর ত্যুন নঅঅ আয়্যি, কিন্তু সইত্য আল্লাহ্ আঁরে ফাটাইয়্যে।
43007029	তেঁইরে অনরা নঅ জানন কিন্তু আঁই জানি, হারন আঁই তেঁইরই হাছর ত্যুন আস্যি আর তেঁইই আঁরে ফাটাইয়্যে।”
43007030	ইয়ানত য়েই মানুষঅক্যলে ইসারে ধইত্যো চাইল্, কিন্তু তহনঅ তেঁইর সময় নঅঅ অঅ বুলি কেউ তেঁইর গাআত আত নঅ দিল্।
43007031	তঅ মানুষঅক্যলর মইধ্যে বউত কেউ ইসার উঅর ইমান আনিয়েনে হইল্, “ইবা তঅ বউত কেরামতি হাম গইজ্যে। মসিহ্ আইয়েনে কি ইবার ত্যুনঅ বেশি কেরামতি হাম গরিবো না?”
43007032	মানুষঅক্যলে দে ইসার সমন্দে এই হতাগিন হোয়াহই গরের য়েগিন ফরিশিঅক্যলে উনিত্ ফাইল্। তহন মেইন ইমামঅক্যলে আর ফরিশিঅক্যলে ইসারে ধরিবার লাই হয়েকজন হর্মচারি ফাটাই দিল্।
43007033	ইসা হইল্, “আঁই আর বেশি দিন অনরার মইধ্যে নাই। তার ফর যিবা আঁরে ফাটাইয়্যে আঁই তেঁইর হাছে যাইয়োম গই।
43007034	অনরা আঁরে তালাইশ গরিবান কিন্তু নঅ ফাইবান, আর আঁই যেডে থাইক্যোম অনরা য়েডে আইত্‌অ ফাইত্যান নঅ।”
43007035	ইসার এই হতাত ইহুদিনেতাঅক্যলে নিজরার মইধ্যে হোয়াহই গইত্যো লাগিল্, “এই মানুষ্যুয়া হডে যাইবো দে, আঁরা য়িবারে তালাইশ গরিয়েনে ফাইতান নঅ? অ-ইহুদিঅক্যলর মইধ্যে যে ইহুদিঅক্যল ছরাই ছিঁডাই রইয়্যে, য়িবা কি য়েডে যাইয়েনে অ-ইহুদিঅক্যলরে শিক্যা দিবো না?
43007036	য়িবা দে হইল্, ‘অনরা আঁরে তালাইশ গরিবান কিন্তু ফাইতান নঅ, আর আঁই যেডে থাইক্যোম অনরা য়েডে আইত্‌অ ফাইত্যান নঅ,’ এই হতার মানি কি?”
43007037	ইদর শেষর দিনগানই আছিল্ মেইন দিন। য়েইদিন ইসা থিয়াইয়েনে জোরে জোরে হইল্, “কেউঅর যুদি তিরাশ লাগে তইলে তেএ আঁর হাছে আইয়েনে ফানি হ্যাই যক।
43007038	যিবা আঁর উঅর ইমান আনে, ফাক কিতাবর হতামতন য়িবার দিলর ত্যুন জিন্দা ফানির দইজ্যা বোইতো থাকক।”
43007039	ইসার উঅর ইমান আনিয়েনে যারা ফাক রুহ্‌রে ফাইবো য়েই ফাক রুহ্‌র বিষয়ে ইসা এই হতা হইল্। ফাক রুহ্‌রে তহনঅ দেয়া নঅঅ অঅ হারন তহনঅ ইসা তেঁইর মইমা ফিরি নঅঅ ফাআ।
43007040	এই হতাগিন উনিয়েনে মানুষঅক্যলর মইধ্যে হয়েকজন হইল্, “আঁসা ইবাই য়েই নবি।”
43007041	অইন্যতারা হইল্, “ইবাই মসিহ্।” কিন্তু কেউ কেউ হইল্, “মসিহ্ কি গালিল ফদেশর ত্যুন আইবো না?
43007042	ফাক কিতাব কি নঅঅ হঅ না, দাউদ যে গেরামত থাইক্‌তো য়েই বেথেলহেমত আর তেঁইরই বংশত মসিহ্‌র জন্ম অইবো?”
43007043	এন্ গরি ইসারে লইয়েনে মানুষঅক্যলর মইধ্যে উগ্যুয়া মতর অমিল দেহ্যা দিল্।
43007044	হয়েকজন ইসারে ধইত্যো চাইল্ কিন্তু কেউই তেঁইর গাআত আত নঅ দিল্।
43007045	যে হর্মচারিঅক্যলরে ফাটাআ অইয়্যেল্ য়িতারা মেইন ইমামঅক্যলর আর ফরিশিঅক্যলর হাছে ফিরি আইল্। তহন য়িতারা তারারে ফুছার গরিল্, “য়িবারে নঅঅ আন কিল্যাই?”
43007046	য়েই হর্মচারিঅক্যলে হইল্, “মানুষ্যুয়া যেন্ গরিয়েনে হতা হঅ য়েন্ গরিয়েনে আর কেউ হনঅ দিনঅ নঅঅ হঅ।”
43007047	ইয়ানত ফরিশিঅক্যলে য়েই হর্মচারিঅক্যলরে হইল্, “তোঁয়ারাঅ কি ঠগি গেলা না?
43007048	নেতাঅক্যলর মইধ্যে বা ফরিশিঅক্যলর মইধ্যে কেউ তঅ য়িবার উঅর ইমান নঅঅ আনে।
43007049	কিন্তু এই দে সাধারন মানুষঅক্যল, ইতারা তঅ মুসার শরিয়ত নঅ জানে; ইতারার উঅর বদদোয়া রইয়্যে।”
43007050	নিকদিম, যিবা আগদি ইসার হাছে গেইয়্যেল, তেঁই আছিল্ এই ফরিশিঅক্যলর মইধ্যে একজন।
43007051	তেঁই হইল্, “কেউঅর মুকর হতা নঅ উনিয়েনে আর য়িবা কি গইজ্যে য়িয়ান নঅ জানিয়েনে কেউঅরে শাস্তি দিবার বেবস্তা কি আঁরার শরিয়তত রইয়্যে না?”
43007052	ফরিশিঅক্যলে নিকদিমরে জোয়াব দিল্, “তুঁইঅ কি গালিলর মানুষ না? ফাক কিতাবত টোয়াই চঅ গালিলত হনঅ নবির জন্ম অইবার হতা নাই।”
43008001	ইয়ার ফরদি মানুষঅক্যলে ফত্যিকে যে যার বাড়িত গেল্ গই, কিন্তু ইসা জৈতুন ফাআরত গেল্।
43008002	ফরর দিন বেইন্যা ফজরত ইসা আবার বায়তুল মোকাদ্যসত গেলে ফর বেক মানুষ তেঁইর হাছে আইল্। তহন তেঁই বোইয়েনে য়িতারারে শিক্যা দিতো লাগিল্।
43008003	এন্ সমত আলেম আর ফরিশিঅক্যলে একজন মাইয়্যাফোয়ারে ইসার হাছে লই আইল্। মাইয়্যাফোয়াউয়া জেনাত ধরা ফইজ্যেল্। আলেম আর ফরিশিঅক্যলে য়েই মাইয়্যাফোয়াউয়ারে মাঝদি থিয়া গরাইয়েনে ইসারে হইল্, “উজুর, এই মাইয়্যাফোয়াউয়া জেনাত ধরা ফইজ্যে।
43008005	তোরাত শরিফত মুসা এই ডইল্যা মাইয়্যাফোয়াঅক্যলরে ফাত্যোর মারিয়েনে মারি ফেইল্‌তো আঁরারে উকুম দিয়্যে। কিন্তু অনে কি হঅন?”
43008006	য়িতারা ইসারে ফরিক্যা গরিবার লাইই এই হতা হইল্, যেন্ তেঁইরে দোষ দিবার এক্যান হারন য়িতারা টোয়াই ফাআ। তহন ইসা নিচু অইয়েনে অঁঅল দিয়েনে মেডিত্ লেইক্‌তো লাগিল্।
43008007	কিন্তু য়িতারা যহন হতাগান বার বার তেঁইরে ফুছার গইত্যো লাগিল্ তহন তেঁই উঢিয়েনে য়িতারারে হইল্, “অনরার মইধ্যে যিবা হনঅ গুনাহ্ নঅঅ গরন য়িবাই ফইল্যাদি তারে ফাত্যোর মারন।”
43008008	ইয়ার ফরদি তেঁই নিচু অইয়েনে আবার মেডিত্ লেইক্‌তো লাগিল্।
43008009	এই হতা উনিয়েনে য়েই নেতাঅক্যলর মইধ্যে বুরা মানুষর ত্যুন শুরু গরিয়েনে একে একে বেক্যিনে গেল্ গই। ইসা হ্যালি এক্‌লা রইল্ আর য়েই মাইয়্যাফোয়াউয়া তেঁইর সাম্‌নদি থিয়াই আছিল্।
43008010	ইসা উঢিয়েনে য়েই মাইয়্যাফোয়াউয়ারে হইল্, “য়িতারা হডে? কেউ কি তোঁয়ারে শাস্তির উফযুক্ত মনে নঅঅ গরে?”
43008011	মাইয়্যাফোয়াউয়া জোয়াব দিল্, “জি না উজুর, কেউই নঅঅ গরে।” তহন ইসা হইল্, “আঁইঅ নঅ গরি। আইছ্যা যঅ; গুনাহ্‌ত জিবন আর নঅ হাডাইয়্যো।”
43008012	ফরদি ইসা আবার মানুষঅক্যলরে হইল্, “আঁইই দুনিয়ার নুর। যিবা আঁর ফথদি চলে য়িবা হনঅ দিনঅ আঁধারত ঠেং ফেইল্‌তো নঅ, বরং জিবনত নুর ফাইবো।”
43008013	ইয়ানত ফরিশিঅক্যলে ইসারে হইল্, “তোঁয়ার সাক্যি আঁসা নঅ, হারন তুঁই নিজর ফক্যে নিজেই সাক্যি দিতা লাইগ্যো।”
43008014	ইসা য়িতারারে জোয়াব দিল্, “যুদিঅ আঁই নিজর ফক্যে নিজে সাক্যি দিই তঅঅ আঁর সাক্যি আঁসা, হারন আঁই হডের ত্যুন আস্যি আর হডে যাইর য়িয়ান আঁই জানি। কিন্তু আঁই হডের ত্যুন আস্যি আর হডে যাইর য়িয়ান অনরা নঅ জানন।
43008015	মানুষ যেন্ গরিয়েনে বিচার গরে অনরা য়েন্ গরিয়েনে বিচার গরি থাকন, কিন্তু আঁই কেউঅর বিচার নঅ গরি।
43008016	কিন্তু যুদি আঁই হনঅ দিনঅ বিচার গরি তইলে আঁর য়েই বিচার আঁসা, হারন আঁই এক্‌লা নঅঅ। আঁই তঅ আছিই আর যিবা আঁরে ফাটাইয়্যে য়েই বাবাঅ আঁর লগে আছে।
43008017	অনরার শরিয়তত লেহ্যা আছে, দুইজন যুদি একই সাক্যি দেএ তইলে য়িয়ান আঁসা।
43008018	আঁইই আঁর নিজর ফক্যে সাক্যি দিই, আর যিবা আঁরে ফাটাইয়্যে য়েই বাবাঅ আঁর ফক্যে সাক্যি দেএ।”
43008019	ফরিশিঅক্যলে তেঁইরে হইল্, “তোঁয়ার বাবা হডে?” ইসা জোয়াব দিল্, “অনরা আঁরেঅ নঅ জানন আর আঁর বাবারেঅ নঅ জানন। যুদি আঁরে জাইন্‌তান তইলে আঁর বাবারেঅ জাইন্‌তান।”
43008020	বায়তুল মোকাদ্যসত শিক্যা দিবার সমত দান দিবার জাগাত ইসা এই হতাগিন হইল্। কিন্তু তহনঅ তেঁইর সময় নঅঅ অঅ বুলি কেউই তেঁইরে নঅ ধরিল্।
43008021	ইসা আবার ফরিশিঅক্যলরে হইল্, “আঁই যাইর গই। অনরা আঁরে তালাইশ গরিবান, কিন্তু অনরা অনরার গুনাহ্‌র মইধ্যে মরিবান। আঁই যেডে যাইর অনরা য়েডে আইত্ ফাইত্যান নঅ।”
43008022	তহন ইহুদি নেতাঅক্যলে হইল্, “য়িবা আত্যহত্যা গরিবো নাকি? হারন য়িবা হঅর, ‘আঁই যেডে যাইর অনরা য়েডে আইত্ ফাইত্যান নঅ।’”
43008023	ইসা য়িতারারে হইল্, “আঁই উঅরর ত্যুন আস্যি আর অনরা নিচর ত্যুন আইস্যোন। অনরা এই দুনিয়ার, কিন্তু আঁই এই দুনিয়ার নঅঅ।
43008024	য়িয়ানর লাই অনরারে হইয়্যি, অনরা অনরার গুনাহ্‌র মইধ্যে মরিবান। যুদি অনরা বিশ্যাস নঅ গরন দে, আঁইই য়িবা, তইলে অনরার গুনাহ্‌র মইধ্যেই অনরা মরিবান।”
43008025	ইয়ানত নেতাঅক্যলে ইসারে ফুছার গরিল্, “তুঁই হঅন?” তেঁই য়িতারারে হইল্, “ফইল্যার ত্যুন আঁই অনরারে যিয়ান হইর আঁই য়িবাই।
43008026	অনরার সমন্দে হইবার আর বিচার গরিয়েনে চাইবার আঁর বউত কিছুই আছে। কিন্তু যিবা আঁরে ফাটাইয়্যে তেঁইর মইধ্যে মিছা নাই; আঁই তেঁইর হাছে যেগিন উন্যি য়েগিনই মানুষরে হই।”
43008027	য়িতারা নঅ বুঝিল্ ইসা বাবার বিষয়েই য়িতারার হাছে হইতো আছিল্।
43008028	ইয়ানর লাই ইসা হইল্, “যহন অনরা ইব্‌নে আদমরে উচুলত তুলিবান তহন বুঝিত্ ফারিবান দে, আঁইই য়িবা। আর ইয়ানঅ বুঝিত্ ফারিবান দে, আঁই নিজর ত্যুন হনঅ কিছুই নঅ গরি, বরং বাবা আঁরে যে শিক্যা দিয়্যে আঁই য়েই হতাগিনই হই।
43008029	যিবা আঁরে ফাটাইয়্যে তেঁইই আঁর লগে আছে। তেঁই আঁরে এক্‌লা ছারি নঅঅ দেএ, হারন যে হামত তেঁই খুশি অঅ আঁই অক্যল সমত য়েই হামই গরি।”
43008030	ইসা যহন এই হতাগিন হইতো আছিল্ তহন বউত কেউই তেঁইর উঅর ইমান আনিল্।
43008031	যে ইহুদিঅক্যল তেঁইর উঅর ইমান আইন্যেল্ ইসা য়িতারারে হইল্, “আঁর হতামতন যুদি অনরা চলন তইলে আঁসাই অনরা আঁর উম্যত।
43008032	য়েগিন বাদে অনরা আঁসারে জানিত্ ফারিবান, আর য়েই আঁসাই অনরারে মুক্ত গরিবো।”
43008033	ইহুদিনেতাঅক্যলে তহন ইসারে হইল্, “আঁরা ইব্রাহিমর বংশর মানুষ; আঁরা হনঅ দিনঅ কেউঅর গোলাম নঅঅ অয়্যি। তুঁই কেন্ গরিয়েনে হইতা লাইগ্যো দে, আঁরারে মুক্ত গরা অইবো?”
43008034	ইসা য়িতারারে এই জোয়াব দিল্, “আঁই আঁসাই অনরারে হইর, যারা গুনাহ্‌ত ফরি থাকে য়িতারা বেক্যিনে গুনাহ্‌র গোলাম।
43008035	গোলাম চিরদিন বাড়িত নঅ থাকে কিন্তু ফোয়া চিরহাল থাকে।
43008036	য়িয়ানর লাই ফোয়া যুদি অনরারে মুক্ত গরে তইলে আঁসাই অনরা মুক্ত অইবান।
43008037	আঁই জানি অনরা ইব্রাহিমর বংশর মানুষ, কিন্তু তঅঅ অনরা আঁরে মারি ফেইল্‌তা চাইতা লাইগ্যোন, হারন আঁর হতা অনরার দিলত্ হনঅ জাগা নঅ ফাআ।
43008038	আঁই আঁর বাবার হাছে যেগিন দেক্যি য়েই বিষয়েই হই, আর অনরা অনরার বাবার হাছর ত্যুন যেগিন উইন্যোন য়েগিনই গরি থাকন।”
43008039	ইয়ানত য়েই ইহুদি নেতাঅক্যলে ইসারে হইল্, “ইব্রাহিমই আঁরার বাবা।” ইসা য়িতারারে হইল্, “যুদি অনরা ইব্রাহিমর সন্তান অইতান তইলে ইব্রাহিমর মতনই হাম গইত্যান।
43008040	আল্লাহ্‌র হাছর ত্যুন যে আঁসা আঁই জান্যি য়িয়ানই অনরারে হইয়্যি, আর তঅঅ অনরা আঁরে মারি ফেইল্‌তা চাইতা লাইগ্যোন; কিন্তু ইব্রাহিম এই ডইল্যা নঅঅ গরে।
43008041	অনরার বাবা যেগিন গরে অনরা য়েগিনই গইত্যা লাইগ্যোন।” য়িতারা ইসারে হইল্, “আঁরা তঅ জারগুয়া ফোয়া নঅঅ। আঁরার একজনই বাবা আছে, য়েই বাবা অইল্ আল্লাহ্।”
43008042	ইসা য়িতারারে হইল্, “আঁসাই যুদি আল্লাহ্ অনরার বাবা অইতো তইলে অনরা আঁরে মহব্যত গইত্যান, হারন আঁই আল্লাহ্‌র হাছর ত্যুন আস্যি আর এহন অনরার মইধ্যে আছি। আঁই নিজর ত্যুন নঅঅ আয়্যি, কিন্তু তেঁইই আঁরে ফাটাইয়্যে।
43008043	অনরা আঁর হতা নঅ বুঝন কিল্যাই? য়িয়ানর হারন এই দে, অনরা আঁর হতা সইজ্য গরিত্ নঅ ফারন।
43008044	ইবিলিসই অনরার বাবা আর অনরা তারই ফোয়াছা; য়িয়ানর লাই অনরা তার ইছ্যা ফুরন গইত্যা সঅন। ইবিলিস ফইল্যার ত্যুনই খুনি। তেএ হনঅ দিনঅ আঁসাত নঅঅ থাকে, হারন তার মইধ্যে আঁসা নাই। তেএ যহন মিছা হতা হঅ তহন তেএ য়িয়ান নিজর ত্যুনই হঅ, হারন তেএ মিছাহ্যোর আর বেক মিছার জন্ম তার মইধ্যর ত্যুনই অইয়্যে।
43008045	কিন্তু আঁই আঁসা হতা হই, আর য়িয়ানর লাই অনরা আঁরে বিশ্যাস নঅ গরন।
43008046	অনরার মইধ্যে হনে আঁরে গুনাহ্‌গার বুলি ফরমান গরিত্ ফারে? যুদি আঁই আঁসা হতাই হই তইলে কিল্যাই অনরা আঁরে বিশ্যাস নঅ গরন?
43008047	যে মানুষ আল্লাহ্‌র, য়িবা আল্লাহ্‌র হতা উনে। অনরা আল্লাহ্‌র নঅঅ বুলি আল্লাহ্‌র হতা নঅ উনন।”
43008048	তহন ইহুদি নেতাঅক্যলে ইসারে হইল্, “আঁরা কি ঠিগ নঅঅ হইয়্যি দে, তুঁই একজন সামেরিয় আর তোঁয়ারে ভুতে ফাইয়্যে?”
43008049	জোয়াবে ইসা হইল্, “আঁরে ভুতে নঅঅ ফাআ। আঁই আঁর বাবারে সম্যান গরি, কিন্তু অনরা আঁরে অসম্যান গরন।
43008050	আঁই আঁর নিজর ফশংসার চেষ্টা নঅ গরি, কিন্তু একজন আছে যিবা আঁরে সম্যান দান গরে, আর তেঁইই বিচারহত্যা।
43008051	আঁই অনরারে আঁসাই হইর, যুদি কেউ আঁর হতার বাইধ্য অইয়েনে চলে তইলে য়িবা হনঅ দিনঅ মইত্যো নঅ।”
43008052	ইহুদি নেতাঅক্যলে তেঁইরে হইল্, “এবার আঁরা আঁসা বুঝিলাম দে, তোঁয়ারে ভুতেই ফাইয়্যে। ইব্রাহিম আর নবিঅক্যল মারা গেইয়্যে, আর তুঁই হইতা লাইগ্যো, ‘যুদি কেউ আঁর হতার বাইধ্য অইয়েনে চলে য়িবা হনঅ দিনঅ মইত্যো নঅ।’
43008053	তুঁই কি বাবা ইব্রাহিমর ত্যুনঅ ডঁর না? তেঁই তঅ মারা গেইয়্যে আর নবিঅক্যলঅ মারা গেইয়্যে। তুঁই নিজরে কি মনে গর?”
43008054	জোয়াবে ইসা হইল্, “যুদি আঁই নিজর ফশংসা নিজেই গরি তইলে য়িয়ানর হনঅ দাম নাই। আঁর বাবা, যিবারে অনরা অনরার আল্লাহ্ বুলি দাবি গরন তেঁইই আঁরে সম্যান দান গরে।
43008055	অনরা হনঅ দিনঅ তেঁইরে নঅঅ জানন, কিন্তু আঁই তেঁইরে জানি। যুদি আঁই হই আঁই তেঁইরে নঅ জানি তইলে অনরারই মতন আঁই মিছাহ্যোর অইয়্যোম। কিন্তু আঁই তেঁইরে জানি আর তেঁইর হতার বাইধ্য অইয়েনে চলি।
43008056	অনরার বাবা ইব্রাহিম আঁরই দিন দেকিবার আশায় আনন্দ গইজ্যেল্। তেঁই য়িয়ান দেইক্যেল আর খুশিঅ অইয়্যেল্।”
43008057	ইহুদি নেতাঅক্যলে তেঁইরে হইল্, “তোঁয়ার বয়স এহনঅ ফন্জাইশ বছর নঅঅ অঅ, আর তুঁই কি ইব্রাহিমরে দেইক্যো?”
43008058	ইসা য়িতারারে হইল্, “আঁই অনরারে আঁসাই হইর, ইব্রাহিমর জন্ম অইবার আগর ত্যুনই আঁই আছি।”
43008059	এই হতা উনিয়েনে য়েই নেতাঅক্যলে তেঁইরে মারিবার লাই ফাত্যোর টোয়াই লইল্। কিন্তু ইসা নিজরে গোফন গরিয়েনে বায়তুল মোকাদ্যসর ত্যুন বাইর অই গেল্।
43009001	ফথদি যাইবার সমত ইসা একজন আঁধা মানুষরে দেকিত্ ফাইল্। য়িবা জন্মর ত্যুনই আঁধা আছিল্।
43009002	তহন উম্যতঅক্যলে ইসারে ফুছার গরিল্, “উজুর, হার গুনাহ্‌ত এই মানুষ্যুয়া আঁধা অইয়েনে জন্ম অইয়্যে? য়িবার নিজর, নাকি য়িবার মা-বাফর?”
43009003	ইসা জোয়াব দিল্, “গুনাহ্ য়িবা নিজেঅ নঅঅ গরে, য়িবার মা-বাবাঅ নঅঅ গরে। ইয়ান অইয়্যে যেন্ আল্লাহ্‌র হাম য়িবার মইধ্য দিয়েনে জাহির অঅ।
43009004	যিবা আঁরে ফাটাইয়্যে, বেইল্ থাইক্‌তে থাইক্‌তে তেঁইর হাম গরা আঁরার দরহার। রাইত আইয়্যের, তহন কেউই হাম গরিত্ ফাইত্যো নঅ।
43009005	যেত দিন আঁই দুনিয়াত আছি আঁই দুনিয়ার নুর।”
43009006	এই হতা হইবার ফরদি তেঁই মেডিত সেফ ফেলিয়েনে ফুট বানাইল্। তার ফর য়েই ফুট তেঁই মানু্ষ্যুয়ার চোগত লাগাই দিয়েনে হইল্,
43009007	“যঅ, শিলোহর ফোইরত্ যাইয়েনে ধুই ফেল্।” শিলোহ মানি ফাটাআ অইল্। মানুষ্যুয়া যাইয়েনে চোগ ধুই ফেলিল্ আর চোগে দেকিত্ ফাইয়েনে ফিরি আইল্। ইয়ান দেকিয়েনে য়িবার ফতিবাসিঅক্যল আর যারা য়িবারে আগদি হ্যরাত খুঁইজ্‌তো দেইক্যেল্ য়িতারা বেক্যিনে হইতো লাগিল্,
43009008	“ইবা য়েই মানুষ নঅ না, যিবা বোই বোই হ্যরাত খুঁইজ্‌তো?”
43009009	কেউ কেউ হইল্, “জি, ইবাই য়েই মানুষ।” আবার কেউ কেউ হইল্, “যুদিঅ দেইক্‌তে য়িবারই মতন তঅঅ য়িবা নঅ।” কিন্তু মানুষ্যুয়া নিজে হইল্, “জি, আঁইই য়েই মানুষ।”
43009010	য়িতারা য়িবারে হইল্, “কিন্তু কেন্ গরিয়েনে তোঁয়ার চোগ খুলি গেল্?”
43009011	য়িবা জোয়াব দিল্, “ইসা নামর য়েই মানুষ্যুয়া মেডির ফুট বানাইয়েনে আঁর চোগত লাগাই দিই হইল্, ‘শিলোহর ফোইরত্ যাইয়েনে ধুই ফেল।’ আঁই যাইয়েনে ধুই ফেলিলাম আর দেকিত্ ফাইলাম।”
43009012	য়িতারা য়িবারে হইল্, “য়েই মানুষ্যুয়া হডে?” য়িবা হইল্, “আঁই নঅ জানি।”
43009013	যে মানুষ্যুয়া আঁধা আছিল্ মানুষঅক্যলে য়িবারে ফরিশিঅক্যলর হাছে লই গেল্।
43009014	যেদিন্যা ইসা মেডির ফুট বানাইয়েনে য়িবার চোগ খুলি দিয়্যেল্ য়েই দিনগান আছিল্ জিরাইবার দিন।
43009015	ইয়ানর লাই য়িবারে ফরিশিঅক্যলেঅ আবার ফুছার গরিল্, “তুঁই কেন্ গরিয়েনে দেকিত্ ফাইলা?” য়িবা ফরিশিঅক্যলরে হইল্, “তেঁই আঁর চোগর উঅরদি মেডির ফুট লাগাই দিল্, আর আঁই য়েগিন ধুই ফেইল্‌তেই দেকিত্ ফাইলাম।”
43009016	ইয়ানত ফরিশিঅক্যলর মইধ্যে হয়েকজন হইল্, “য়েই মানুষ্যুয়া আল্লাহ্‌র হাছর ত্যুন নঅঅ আইয়্যে, হারন য়িবা জিরাইবার দিন ফালন নঅ গরে।” অইন্য ফরিশিঅক্যলে হইল্, “যে মানুষ গুনাহ্‌গার য়িবা কেন্ গরিয়েনে এই ডইল্যা কেরামতি হাম গরিত্ ফারে?” এন্ গরিয়েনে য়িতারার মইধ্যে মতর অমিল দেহ্যা দিল্।
43009017	তহন য়িতারা য়েই মানুষ্যুয়ারে আবার ফুছার গরিল্, “তুঁই য়িবার সমন্দে কি হঅঅ?” হারন য়িবা তঅ তোঁয়ারই চোগ খুলি দিয়্যে।” মানুষ্যুয়া হইল্, “তেঁই একজন নবি।”
43009018	ইহুদি নেতাঅক্যলে কিন্তু মানু্ষ্যুয়ার বাবা-মারে ডাকিয়েনে ফুছার নঅ গরন ফইয্যন্ত বিশ্যাস নঅ গরিল্ দে, য়েই মানুষ্যুয়া আগদি আঁধা আছিল্ আর এহন দেকিত্ ফাআর।
43009019	য়িতারা মানুষ্যুয়ার বাবা-মারে ফুছার গরিল্, “ইবাই কি তোঁয়ারার য়েই ফোয়া যিবার সম্যন্দে তোঁয়ারা হঅ দে, য়িবা আঁধা অইয়েনে জন্ম লইয়্যেল্? এহন তইলে য়িবা কেন্ গরিয়েনে দেকিত্ ফাআর?”
43009020	য়িবার মা-বাবা জোয়াব দিল্, “আঁরা জানি ইবা আঁরারই ফোয়া, আর ইবা আঁধা অইয়েনেই জন্ম লইয়্যেল্।
43009021	কিন্তু কেন্ গরিয়েনে য়িবা এহন দেকিত্ ফাআর য়িয়ান আঁরা নঅ জানি; আর হনে দে য়িবার চোগ খুলি দিয়্যে য়িয়ানঅ নঅ জানি। য়িবার বয়স অইয়্যে, য়িবারেই ফুছার গরন। য়িবা নিজর বিষয়ে নিজেই হঅক।”
43009022	য়িবার মা-বাবা ইহুদিনেতাঅক্যলর ডরে এই হতাগিন হইল্, হারন ইহুদিনেতাঅক্যলে আগেই ঠিগ গইজ্যেল্ দে, কেউ যুদি ইসারে মসিহ্ বুলি সিকার গরে তইলে য়িবারে সমাজর ত্যুন বাইর গরি দেয়া অইবো।
43009023	য়িয়ানর লাই য়িবার মা-বাবা হইয়্যেল্, “য়িবার বয়স অইয়্যে, য়িবারেই ফুছার গরন।”
43009024	যে মানুষ্যুয়া আগদি আঁধা আছিল্ নেতাঅক্যলে য়িবারে দিতিয়বার ডাকিয়েনে হইল্, “তুঁই আঁসা হতা হইয়েনে আল্লাহ্‌র ফশংসা গর। আঁরা তঅ জানি য়েই মানুষ্যুয়া গুনাহ্‌গার।”
43009025	য়িবা জোয়াব দিল্, “তেঁই গুনাহ্‌গার কিনা য়িয়ান আঁই নঅ জানি; কিন্তু আঁই এক্যান বিষয় জানি দে, আগে আঁই আঁধা আছিলাম আর এহন দেকিত্ ফাইর।”
43009026	নেতাঅক্যলে হইল্, “য়িবা তোঁয়ারে কি গইজ্যে? কেন্ গরিয়েনে য়িবা তোঁয়ার চোগ খুলি দিয়্যে?”
43009027	জোয়াবে মানুষ্যুয়া য়িতারারে হইল্, “আঁই তঅ আগেই অনরারে হইয়্যি, কিন্তু অনরা নঅঅ উনন। কিল্যাই তইলে অনরা আবার উইন্‌তা সঅন? অনরাঅ কি তেঁইর উম্যত অইতা সঅন না?”
43009028	ইয়ানত নেতাঅক্যলে মানুষ্যুয়ারে বউত গালাগালি গরিয়েনে হইল্, “তুঁই য়েই মানুষ্যুয়ার উম্যত, কিন্তু আঁরা মুসার উম্যত।
43009029	আঁরা জানি আল্লাহ্ মুসা নবির লগে হতা হইয়্যেল্, কিন্তু য়েই মানুষ্যুয়া হডের ত্যুন আইস্যে আঁরা নঅ জানি।”
43009030	তহন য়েই মানুষ্যুয়া য়িতারারে জোয়াব দিল্, “কি আচ্যাইয্য! অনরা নঅ জানন তেঁই হডের ত্যুন আইস্যে অথচ তেঁইই আঁর চোগ খুলি দিয়্যে।
43009031	আঁরা জানি আল্লাহ্ গুনাহ্‌গারঅক্যলর হতা নঅ উনে। কিন্তু যুদি হনঅ মানুষ আল্লাহ্‌ভক্ত অঅ আর তেঁইর ইছ্যামতন হাম গরে তইলে আল্লাহ্ তেঁইর হতা উনে।
43009032	দুনিয়া সিষ্টির ফরর ত্যুন হনঅ দিনঅ উনা নঅঅ যাআ, জন্মর ত্যুন আঁধা এন্ হনঅ মানুষর চোগ কেউ খুলি দিয়্যে।
43009033	যুদি য়িবা আল্লাহ্‌র হাছর ত্যুন নঅ আইস্‌তো তইলে কিছুই গরিত্ নঅ ফাইত্যো।”
43009034	জোয়াবে নেতাঅক্যলে হইল্, “তোর জন্ম অইয়্যে এক্যবারে গুনাহ্‌র মইধ্যে, আর তুই আঁরারে শিক্যা দঅর না?” এই হতা হইয়েনে য়িতারা য়িবারে সমাজর ত্যুন বাইর গরি দিল্।
43009035	ইসা উনিল্ দে, নেতাঅক্যলে মানুষ্যারে বাইর গরি দিয়্যে। ফরদি তেঁই য়েই মানু্ষ্যুয়ারে টোয়াই ফাইয়েনে হইল্, “তুঁই কি ইব্‌নে আদমর উঅর ইমান আইন্যো না?”
43009036	য়িবা জোয়াব দিল্, “উজুর, তেঁই হন? আঁরে হঅন যেন্ আঁই তেঁইর উঅর ইমান আনিত্ ফারি।”
43009037	ইসা য়িবারে হইল্, “তুঁই তেঁইরে দেইক্যো, আর তেঁইই তোঁয়ার লগে হতা হঅর।”
43009038	তহন মানুষ্যুয়া হইল্, “উজুর, আঁই ইমান আনিলাম।” এই হতা হইয়েনে য়িবা ইসারে সইদা গরিল্।
43009039	ইসা হইল্, “আঁই এই দুনিয়াত বিচার গরিবার লাই আস্যি, যেন্ যারা নঅ দেকে য়িতারা দেকিত্ ফাআ আর যারা দেকে য়িতারা আঁধা অঅ।”
43009040	হয়েকজন ফরিশিঅ ইসার লগে আছিল্। য়িতারা এই হতা উনিয়েনে তেঁইরে হইল্, “তইলে অনে কি হইতা সঅন দে, আঁরা আঁধা?”
43009041	ইসা য়িতারারে হইল্, “অনরা যুদি আঁধা অইতান তইলে অনরার হন দোষ নঅ থাইক্‌তো। কিন্তু অনরা হঅন দে, অনরা দেকিত্ ফঅন, য়িয়ানর লাইই অনরার দোষ রইয়্যে।”
43010001	“আঁই অনরারে আঁসাই হইর, যে কেউ ভেরার হ্যোয়াইলর দরজা দিই নঅ ঢুকিয়েনে অইন্য মিক্যা দিই ঢুকে তেএ চোর আর ডাহাইত্।
43010002	কিন্তু যে কেউ দরজা দিয়েনে ভিতরে যাআ য়িবাই ভেরার ভেরাচরাইন্যা।
43010003	ভেরার হ্যোয়াইল যিবা ফাআরা দেএ য়িবা য়েই ভেরাচরাইন্যারেই দরজা খুলি দেএ। ভেরাগিন য়িবার ডাক উনে, আর য়েই ভেরাচরাইন্যা য়িবার নিজর ভেরাগিনর নাম ধরি ডাকিয়েনে বাইরে লই যাআ।
43010004	য়িবার নিজর বেক ভেরাগিন বাইর গরিবার ফরদি য়িবা য়েগিনর আগদি আগদি চলে, আর ভেরাগিন য়িবার ফিছদি ফিছদি যাআ হারন য়েগিনে য়িবার ডাক চিনে।
43010005	য়িতারা হনঅ দিনঅ অচিনা মানুষর ফিছদি যাইতো নঅ বরং য়িবার হাছর ত্যুন ধাই যাইবো, হারন য়েগিনে অচিনা মানুষর গলার আবাজ নঅ চিনে।”
43010006	য়েই ফরিশিঅক্যলরে শিক্যা দিবার লাই ইসা এই হতা হইল্ কিন্তু তেঁই দে কি হইতো আছিল্ য়িয়ান য়িতারা নঅ বুঝিল্।
43010007	য়িয়ানর লাই ইসা আবার হইল্, “আঁই অনরারে আঁসাই হইর, ভেরাগিনর লাই আঁইই দরজা।
43010008	আঁর আগদি যারা আইস্যেল্ য়িতারা বেক্যিনে চোর আর ডাহাইত, কিন্তু ভেরাগিন য়িতারার হতা নঅঅ উনে।
43010009	আঁইই দরজা। যুদি কেউ আঁর মইধ্য দিয়েনে ভিতরে ঢুকে তইলে য়িবা নাজাত ফাইবো। য়িবা ভিতরে আইবো ও বাইরে যাইবো আর চরি হ্যাইবার জাগা ফাইবো।
43010010	চোর হ্যালি চুরি, খুন আর নষ্ট গরিবার উদ্যেশ্য নিয়েনেই আইয়্যে। আঁই আস্যি যেন্ য়িতারা জিবন ফাআ, আর য়েই জিবন যেন্ ফরিফুন্য অঅ।
43010011	“আঁইই ভালা ভেরাচরাইন্যা। ভালা ভেরাচরাইন্যা য়িবার ভেরার লাই নিজর জিবন দেএ।
43010012	হ্যালি বেতনর লাই যিবা ভেরাচরাইবার হাম গরে য়িবা নিজে ভেরাচরাইন্যা নঅঅ আর ভেরাগিনঅ য়িবার নিজর নঅঅ। নেগ্‌রে বাঘ আইস্‌তো দেকিলেই য়িবা ভেরাগিন ফেলিয়েনে ধাই যাআ, হারন য়িবা হ্যালি বেতন ফাইবার লাই এই হাম গরে আর ভেরাগিনর লাই চিন্তাঅ নঅ গরে। নেগ্‌রে বাঘ য়েগিনরে ধরি লই যাআ আর ভেরাগিন চাইরোমিক্যাদি ছরাই ছিঁডাই ফরে।
43010014	“আঁইই ভালা ভেরাচরাইন্যা। বাবা যেন্ আঁরে জানে আর আঁই বাবারে জানি য়েইল্যা গরিয়েনে আঁইঅ আঁর ভেরাগিনরে জানি আর য়েগিনেঅ আঁরে জানে। আঁই আঁর ভেরাগিনর লাই আঁর জিবন দিই দিইর।
43010016	আরো ভেরা আঁর হাছে আছে যেগিন এই হ্যোয়াইলর নঅঅ; য়েগিনরেঅ আঁর ত্যুন আনন ফরিবো। য়েগিন আঁর ডাক উনিবো, আর য়িয়ানত উগ্যুয়া ভেরার ঝাঁক ও একজন ভেরাচরাইন্যা অইবো।
43010017	বাবা আঁরে ইয়ানর লাই মহব্যত গরে, হারন আঁই আঁর ফরান দিয়োম যেন্ য়িয়ান আবার ফিরাই নিত্ ফারি।
43010018	কেউই আঁর ফরান আঁর হাছর ত্যুন নিই যাইতো নঅ, কিন্তু আঁই নিজেই য়িয়ান দিয়োম। ফরান দিবারঅ হ্যমতা আঁর আছে, আবার ফরান ফিরাই নিবারঅ হ্যমতা আঁর আছে। এই দায়িত্য আঁই আঁর বাবার হাছর ত্যুন ফায়্যি।”
43010019	ইসার এই হতার লাই ইহুদিঅক্যলর মইধ্যে আবার মতর অমিল দেহ্যা দিল্।
43010020	য়িতারার মইধ্যে বউত কেউ হইল্, “য়িবারে ভুতে ফাইয়্যে, য়িবা ফঅল; তোঁয়ারা য়িবার হতা উইন্‌তা লাইগ্যো কিল্যাই?”
43010021	অইন্যতারা হইল্, “কিন্তু ইয়ান তঅ ভুতে ফঅইন্যা মানুষর মতন হতা নঅঅ। ভুত কি আঁধার চোগ খুলি দিত্ ফারে না?”
43010022	ইয়ার ফরদি জেরুজালেমত বায়তুল মোকাদ্যস ফতিষ্টার ইদ আজির অইল্।
43010023	তহন শিতহাল। ইসা বায়তুল মোকাদ্যসর মইধ্যে বাদশা সোলায়মানর বারান্দাত ঘুরি বেরাইতো আছিল্।
43010024	য়েই সমত ইহুদিনেতাঅক্যল ইসার চাইরোফাশদি জমা অইয়েনে হইল্, “আর হতদিন তুঁই আঁরারে সন্দঅর মইধ্যে রাকিবা? তুঁই যুদি মসিহ্ অঅ তইলে এস্‌ফষ্ট গরিয়েনে আঁরারে হঅ।”
43010025	ইসা জোয়াবে হইল্, “আঁই তঅ অনরারে হইয়্যি, কিন্তু অনরা ইমান নঅঅ আনন। আঁর বাবার নামে আঁই যে হামগিন গরি য়েগিনঅ আঁর বিষয়ে সাক্যি দেএ।
43010026	কিন্তু অনরা ইমান নঅঅ আনন, হারন অনরা আঁর ভেরা নঅন।
43010027	আঁর ভেরাগিন আঁর ডাক উনে। আঁই য়েগিনরে জানি আর য়েগিনে আঁর ফিছদি ফিছদি চলে।
43010028	আঁই য়েগিনরে আখেরি জিবন দিই। য়েগিনে হনঅ দিনঅ নষ্ট অইতো নঅ আর কেউই আঁর আতর ত্যুন য়েগিনরে হারি নিতো নঅ।
43010029	আঁর বাবা, যিবা আঁর হাছে য়িতারারে দিয়্যে, তেঁই বেক্যিনর ত্যুন ডঁর। কেউই বাবার আতর ত্যুন কিছু হারি নিত্ নঅ ফারে।
43010030	আঁই আর বাবা এক।”
43010031	তহন ইহুদি নেতাঅক্যলে তেঁইরে মারিবার লাই আবার ফাত্যোর টোয়াই নিল্।
43010032	ইসা য়িতারারে হইল্, “বাবার উকুম মতন বউত ভালা ভালা হাম আঁই অনরারে দেহ্যায়্যি। য়েগিনর মইধ্যে হন্ হামর লাই অনরা আঁরে ফাত্যোর মাইত্যো সঅন?”
43010033	নেতাঅক্যলে জোয়াবে হইল্, “ভালা হামর লাই আঁরা তোঁয়ারে ফাত্যোর নঅ মারি, কিন্তু তুঁই কুফরি গইজ্যো বুলিই মারি। মানুষ অইয়েনেঅ তুঁই নিজরে আল্লাহ্ বুলি দাবি গইত্যা লাইগ্যো।”
43010034	ইসা হইল্, “অনরার শরিয়তত কি লেহ্যা নাই দে, ‘আঁই হইলাম, তোঁয়ারা যেন্ আল্লাহ্?’
43010035	আল্লাহ্‌র কালাম যারার হাছে আইস্যেল্ য়িতারারে তঅ তেঁই আল্লাহ্‌র মতন হইয়্যেল্। ফাক কিতাবর হতা কি বাদ দেয়া যাইত্ ফারে না? নঅ ফারে।
43010036	তইলে বাবা নিজর উদ্যেশ্যে যিবারে আলিদা গরিল্ আর দুনিয়াত ফাটাই দিল্ য়েই আঁই যহন হইলাম, ‘আঁই ইব্‌নুল্লাহ্’ তহন অনরা কেন্ গরিয়েনে হইতা লাইগ্যোন, ‘তুঁই কুফরি গইত্যা লাইগ্যো?’
43010037	আঁর বাবার হাম যুদি আঁই নঅ গরি তইলে অনরা আঁর উঅর ইমান নঅ আনিবান।
43010038	কিন্তু যুদি গরি তইলে আঁর উঅর ইমান নঅ আনিলেঅ আঁর হামগিন অন্তত বিশ্যাস গরন। তইলে অনরা জানিত্ আর বুঝিত্ ফারিবান দে, বাবা আঁর মইধ্যে আছে আর আঁই বাবার মইধ্যে আছি।”
43010039	তহন ইহুদিনেতাঅক্যলে আবার ইসারে ধরিবার চেষ্টা গরিল্, কিন্তু তেঁই য়িতারার আত এরাইয়েনে গেল্ গই।
43010040	ইয়ার ফরদি তেঁই আবার জদ্যান দইজ্যার য়েই ফারত যাইয়েনে থাইক্‌তো লাগিল্। য়েডেই ইয়াহিয়া ফইল্যাদি তরিকাবন্দি দিতো।
43010041	বউত মানুষ ইসার হাছে গেল্ আর হোয়াহই গইত্যো লাগিল্, “ইয়াহিয়া নবি হনঅ কেরামতি হাম নঅঅ গরে আঁসা, কিন্তু তঅঅ তেঁই এই মানুষ্যুয়ার বিষয়ে যেগিন যেগিন হইয়্যেল্ য়েগিন বেক্যিনই আঁসা।”
43010042	আর য়েডে বউত মানুষ ইসার উঅর ইমান আনিল্।
43011001	লাসার নামর বেথানিয়া গেরামর একজন মানুষর অসুক অইয়্যেল্। মরিয়াম আর য়িবার বোইন্ মাত্যা য়েই গেরামত থাইক্‌তো।
43011002	ইবা য়েই মরিয়াম যিবা ইসার ঠেংগত হ্যোশ্‌বু আতর ঢালি দিয়েনে নিজর চুল দিই তেঁইর ঠেং ফুছাই দিয়্যেল্। যে লাসারর অসুক অইয়্যেল্ য়িবা আছিল্ এই মরিয়ামর ভাই।
43011003	ইয়ানর লাই য়িবার বোইনঅক্যলে ইসারে এই হতা হইয়েনে ফাটাইল্, “উজুর, অনে যিবারে মহব্যত গরন য়িবার অসুক অইয়্যে।”
43011004	এই হতা উনিয়েনে ইসা হইল্, “এই অসুক য়িবার মরনর লাই নঅঅ অঅ বরং আল্লাহ্‌র মইমা জাহির গরিবার লাইই অইয়্যে, যেন্ ইয়ানর মইধ্য দিয়েনে ইব্‌নুল্লাহ্‌র মইমা জাহির অঅ।”
43011005	মাত্যা, য়িবার বোইন আর লাসাররে ইসা মহব্যত গইত্যো।
43011006	যহন ইসা লাসারর অসুকর হ্যবর উনিল্ তহন তেঁই যেডে আছিল্ য়েডেই আরো দুই দিন থাকি গেল্।
43011007	তার ফর তেঁই উম্যতঅক্যলরে হইল্, “চল, আঁরা আবার এহুদিয়াত যাই।”
43011008	উম্যতঅক্যলে তেঁইরে হইল্, “উজুর, এই কিছুদিন আগদি নেতাঅক্যলে অনরে ফাত্যোর মাইত্যো চাইয়্যেল্, আর অনে আবার য়েডে যাইতা লাইগ্যোন না?”
43011009	ইসা জোয়াব দিল্, “দিনত কি বারো ঘন্টা নাই না? কেউ যুদি দিনত চলাফিরা গরে য়িবা উছুট নঅ হ্যাআ, হারন য়িবা এই দুনিয়ার ফঅর দেকে।
43011010	কিন্তু যুদি কেউ রাতিয়া চলাফিরা গরে য়িবা উছুট হ্যাআ, হারন য়িবার মইধ্যে ফঅর নাই।”
43011011	এই বেক হতা হইবার ফরদি ইসা উম্যতঅক্যলরে হইল্, “আঁরার বন্ধু লাসার ঘুমাই ফইজ্যে, কিন্তু আঁই য়িবারে অঅজাগ গইত্যাম যাইর।”
43011012	ইয়ানত উম্যতঅক্যলে তেঁইরে হইল্, “উজুর, যুদি য়িবা ঘুমই যাই থাকে তইলে য়িবা ভালা অইবো।”
43011013	ইসা লাসারর মিত্যুর হতা হইতো আছিল্, কিন্তু তেঁইর উম্যতঅক্যলে ভাইব্যেল্ তেঁই সাভাবিক ঘুমর হতাই হঅর।
43011014	ইসা তহন এস্‌ফষ্ট গরিয়েনেই হইল্, “লাসার মরি গেইয়্যে,
43011015	কিন্তু আঁই তোঁয়ারার হতা ভাবিয়েনে খুশি অইয়্যি দে, আঁই য়েডে নঅ আছিলাম যেন্ তোঁয়ারা বিশ্যাস গরিত্ ফার। চল, আঁরা লাসারর হাছে যাই।”
43011016	তহন থোমা, যিবারে জৈঁইক্যা হোয়া অঅ, য়িবার উঁয়াইজ্যা-উম্যতঅক্যলরে হইল্, “চল, আঁরাঅ যাই, যেন্ তেঁইর লগে মরিত্ ফারি।”
43011017	ইসা য়েডে ফোঁছিয়েনে জানিত্ ফারিল্ দে, চাইর দিন আগদিই লাসাররে দাফন গরা অইয়্যে।
43011018	জেরুজালেমর ত্যুন বেথানিয়া অনুমান তিন কিলোমিটার দুরে আছিল্।
43011019	ইহুদিঅক্যলর মইধ্যে বউত কেউই মাত্যা আর মরিয়ামরে য়িতারার ভাইঅর মিত্যুর লাই সান্তনা দিতো আইস্যেল্।
43011020	ইসা আইয়্যের উনিয়েনে মাত্যা তেঁইর লগে দেহ্যা গইত্যো গেল্, কিন্তু মরিয়াম ঘরত বই থাকিল্।
43011021	মাত্যা ইসারে হইল্, “উজুর, অনে যুদি এডে থাইক্‌তান তইলে আঁর ভাই মারা নঅ যাইতো।
43011022	কিন্তু আঁই জানি, অনে এহনঅ আল্লাহ্‌র হাছে যিয়ান চাইবান আল্লাহ্ য়িয়ান অনরে দিবো।”
43011023	ইসা য়িবারে হইল্, “তোঁয়ার ভাই আবার জিন্দা অই উঢিবো।”
43011024	তহন মাত্যা তেঁইরে হইল্, “আঁই জানি, শেষ দিনত মরা মানুষঅক্যল যহন জিন্দা অইয়েনে উঢিবো তহন য়িবাঅ উঢিবো।”
43011025	ইসা মাত্যারে হইল্, “আঁইই মরার ত্যুন জিন্দা আর জিবন। যিবা আঁর উঅর ইমান আনে য়িবা মইল্যেঅ জিন্দা অইবো।
43011026	আর যিবা জিন্দা আছে ও আঁর উঅর ইমান আনে য়িবা হনঅ দিনঅ মইত্যো নঅ। তুঁই এই হতা বিশ্যাস গর না?”
43011027	মাত্যা তেঁইরে হইল্, “জি উজুর, আঁই ইমান আন্যি দে, দুনিয়াত যিবার আইবার হতা আছে অনেই য়েই মসিহ্ ইব্‌নুল্লাহ্।”
43011028	এই হতা হই মাত্যা যাইয়েনে য়িবার বোইন মরিয়ামরে গোফনত ডাকিয়েনে হইল্, “উজুর এডে আছে আর তোঁয়ারে ডাকের।”
43011029	মরিয়াম এই হতা উনিয়েনে তরাতরি উঢি ইসার হাছে গেল্।
43011030	ইসা তহনঅ গেরামত আইয়েনে নঅঅ ফোঁছে; মাত্যা যেডে তেঁইর লগে দেহ্যা গইজ্যেল্ য়েডেই আছিল্।
43011031	যে ইহুদিঅক্যলে মরিয়ামর লগে ঘরত থাকিয়েনে য়িবারে সান্তনা দিতো আছিল্ য়িতারা মরিয়ামরে তরাতরি উঢিয়েনে বাইরে যাইতো দেকি য়িবার ফিছদি ফিছদি গেল্। য়িতারা ভাবিল্, মরিয়াম হব্যরর হাছে হাঁইন্‌তো যাআর।
43011032	ইসা যেডে আছিল্ মরিয়াম য়েডে গেল্ আর তেঁইরে দেকিত্ ফাইয়েনে তেঁইর ঠেংগর উঅর ফরি হইল্, “উজুর, অনে যুদি এডে থাইক্‌তান তইলে আঁর ভাই মরি নঅ যাইতো।”
43011033	ইসা মরিয়ামরে আর তেঁইর লগে যে ইহুদিঅক্যল আইস্যেল্ য়িতারারে হাঁইন্‌তো দেকিয়েনে দিলত বউত অস্তির অইল্।
43011034	তেঁই য়িতারারে হইল্, “লাসাররে হডে রাইক্যো?” য়িতারা হইল্, “উজুর, আইয়েনে সঅন।”
43011035	তহন ইসা হাঁদিল্।
43011036	য়িয়ানত ইহুদিঅক্যলে হইল্, “চঅ, য়িবা লাসাররে হত্য মহব্যত গইত্যো।”
43011037	কিন্তু ইহুদিঅক্যলর মইধ্যে কেউ কেউ হইল্, “আঁধার চোগ যিবা খুলি দিয়্যে তেঁই কি এন্ কিছু গরিত্ নঅ ফাইত্যো না যেন্ মানুষ্যুয়া মরি নঅ যাইতো?”
43011038	ইয়ানত ইসা দিলত্ আবার অস্তির অইল্ আর হব্যরর হাছে গেল্। হব্যরগান আছিল্ এক্যান গাঁতা। য়েই গাঁতার মুকত এক্যান ফাত্যোর বোয়াইন্যা আছিল্।
43011039	ইসা হইল্, “ফাত্যোরগান সরাই দঅ।” যিবা মরি গেইয়্যে য়িবার বোইন মাত্যা ইসারে হইল্, “উজুর, এহন বাশ বাইর অইয়্যে, হারন চাইর দিন অইল্ য়িবা মরি গেইয়্যে।”
43011040	ইসা মাত্যারে হইল্, “আঁই তোঁয়ারে হইয়্যি দে নঅ না, যুদি তুঁই বিশ্যাস গর তইলে আল্লাহ্‌র মইমা দেকিত্ ফাইবা?”
43011041	তহন মানুষঅক্যলে ফাত্যোরগান সরাই দিল্। ইসা উঅরর মিক্যা চাইয়েনে হইল্, “বাবা, তুঁই আঁর হতা উইন্যো বুলি আঁই তোঁয়ার শুকরিয়া আদায় গরি।
43011042	অবইশ্য আঁই জানি অক্যল সমতই তুঁই আঁর হতা উনি থাক। কিন্তু যে মানুষগিন আঁর চাইরোফাশদি থিয়াই আছে য়িতারা যেন্ বিশ্যাস গরিত্ ফারে দে, তুঁই আঁরে ফাটাইয়্যো, য়িয়ানর লাইই এই হতা হইলাম।”
43011043	এই হতা হইবার ফরদি ইসা জোরে ডাক দিয়েনে হইল্, “লাসার, বাইর অই আইয়্যো।”
43011044	যিবা মরি গেইয়্যেল্ য়িবা তহন হব্যরর ত্যুন বাইর অই আইল্। য়িবার আত-ঠেং হাফনর হঅর দিয়েনে ফেঁচাইন্যা আছিল্ আর য়িবার মুক নুয়াল দিয়েনে বাঁধা আছিল্। ইসা মানুষঅক্যলরে হইল্, “য়িবার বাঁধনি খুলি দঅ আর য়িবারে যাইতো দঅ।”
43011045	মরিয়ামর হাছে যে ইহুদিঅক্যল আইস্যেল্ য়িতারার মইধ্যে বউত কেউই ইসার এই হাম দেকিয়েনে তেঁইর উঅর ইমান আনিল্।
43011046	কিন্তু য়িতারার মইধ্যে কেউ কেউ ফরিশিঅক্যলর হাছে যাইয়েনে ইসা যেগিন গইজ্যেল্ য়েগিন হইল্।
43011047	তহন মেইন ইমামঅক্যলে আর ফরিশিঅক্যলে ডঁরমিটিংগর মানুষঅক্যলরে একত্র গরিয়েনে হইল্, “আঁরা এহন কি গরি? এই মানুষ্যুয়া তঅ বউত কেরামতি হাম গরের।”
43011048	আঁরা যুদি য়িবারে এন্ গরিয়েনে সইল্‌তো দিই তইলে বেক্যিনে য়িবার উঅর ইমান আনিবো, আর রোমিয়অক্যলে আইয়েনে আঁরার এবাদতহ্যানা ও আঁরার জাতিরে তচনচ গরি ফেলিবো।
43011049	য়িতারার মইধ্যে কাইয়াফা নামর একজন য়েই বছরর মআ-ইমাম আছিল্।
43011050	তেঁই য়িতারারে হইল্, “তোঁয়ারা কিছ্যুই নঅ জান, আর ভাবিয়েনেঅ নঅ চঅ দে, গোডা জাতিগান নষ্ট অইবার ত্যুন বরং বেক মানুষর বদলে একজন মানুষর মরন বউত ভালা।”
43011051	কাইয়াফা দে নিজর ত্যুন এই হতা হইয়্যেল্ য়িয়ান নঅ কিন্তু তেঁই আছিল্ য়েই বছরর মআ-ইমাম। য়িয়ানর লাই তেঁই ভবিষ্যতর হতা হইয়্যেল্ দে, ইহুদি জাতির লাই ইসাই মরিবো।
43011052	হালি ইহুদি জাতির লাইই নঅ, কিন্তু আল্লাহ্‌র যে ফোয়াছাঅক্যলে চাইরো মিক্যাদি ছরাই ছিঁডাই রইয়্যে য়িতারারে জমা গরিয়েনে এক গরিবার লাইঅ তেঁই মরিবো।
43011053	য়েই দিনর ত্যুন ইহুদি নেতাঅক্যলে ইসারে মারি ফেলিবার ষড়যন্ত্র গইত্যো লাগিল্।
43011054	য়িয়ানর লাই ইসা খোলাখুলি গরিয়েনে ইহুদিঅক্যলর মইধ্যে চলাফিরা বন্ধ গরি দিল্, আর য়েই জাগা ছারিয়েনে মরুভুমির হাছে আফরাহিম নামর উগ্যুয়া গেরামত গেল্ গই। য়েডে তেঁই তেঁইর উম্যতঅক্যলরে লইয়েনে থাইক্‌তো লাগিল্।
43011055	তহন ইহুদিঅক্যলর উদ্যার ইদ হাছে আইস্যেল্। ইদর আগদি নিজরারে ফাক-সাফ গরিবার লাই বউত মানুষ গেরামর ত্যুন জেরুজালেমত গেইয়্যেল্।
43011056	এই মানুষঅক্যলে ইসার তালাইশ গইত্যো লাগিল্। য়িতারা বায়তুল মোকাদ্যসত থিয়াইয়েনে একজন অইন্যজনরে ফুছার গইত্যো লাগিল্, “তেঁই কি এই ইদত এক্যবারেই নঅ আইবো না? তোঁয়ারার কি মনে অঅ?”
43011057	মেইন ইমামাঅক্যলে আর ফরিশিঅক্যলে উকুম দিয়্যেল্ দে, ইসা হডে আছে য়িয়ান যুদি কেউ জানে তইলে য়িবা যেন্ হ্যবরগান য়িতারারে জানা যেন্ য়িতারা ইসারে ধরিত্ ফারে।
43012001	উদ্যার ইদর ছঅ দিন আগদি ইসা বেথানিয়াত গেল্। যিবারে তেঁই মরার ত্যুন জিন্দা গইজ্যেল্ য়েই লাসার বেথানিয়াত থাইক্‌তো।
43012002	য়েডে য়িতারা ইসার লাই হ্যানার আয়োজন গরিল্। মাত্যা হ্যানা বারি দিতো আছিল্। যারা ইসার লগে হ্যাইতো বোইস্যেল্ য়িতারার মইধ্যে লাসারঅ আছিল্।
43012003	এন্ সমত মরিয়াম হম বেশি তিনশ গেরাম বউত দামি, হ্যাঁটি হ্যোশবু আঁতর লই আইল্ আর ইসার ঠেংগত য়েগিন ঢালি দিয়েনে নিজর চুল দিই তেঁইর ঠেং ফুছি দিল্। য়েই আঁতরর হ্যোশ্‌বুত গোডা ঘর ভরি গেল্।
43012004	ইসার উম্যতঅক্যলর মইধ্যে একজন, যিবা তেঁইরে শত্রুঅক্যলর আতত ধরাই দিবো, য়েই এহুদা ইষ্কারিয়োত হইল্,
43012005	“এই আঁতর তিনশ দিনারে বেচিয়েনে গরিব দুক্যিঅক্যলরে দেয়া যাইতো। কিল্যাই য়েইল্যা গরা নঅ অইল্?”
43012006	এহুদা দে গরিবঅক্যলর বিষয়ে চিন্তা গরিয়েনে এই হতা হইয়্যেল্ য়িয়ান নঅ। আসলে য়িবা আছিল্ চোর। টিঁয়ার বক্‌স য়িবার আতত থাইক্‌তো বুলি যেগিন জমা রাকা অইতো য়েগিনর ত্যুন য়িবা চুরি গইত্যো।
43012007	ইসা হইল্, “তোঁয়ারা য়িবার মনত হষ্ট নঅ দিয়ো। আঁরে দাফন গরিবার সমত সাজাইবার লাইই য়িবা এগিন রাইক্যেল্।
43012008	গরিবঅক্যল তঅ অক্যল সমত তোঁয়ারার মইধ্যে আছে, কিন্তু আঁরে তোঁয়ারা অক্যল সমত ফাইতা নঅ।”
43012009	ইসা বেথানিয়াত আছে জানিত্ ফারিয়েনে ইহুদিঅক্যলর মইধ্যর ত্যুন বউত মানুষ য়েডে আইল্। য়িতারা দে হ্যালি ইসার লাই য়েডে আইস্যেল্ য়িয়ান নঅ, কিন্তু যিবারে তেঁই মিত্যুর ত্যুন জিন্দা গইজ্যেল্ য়েই লাসাররেঅ চাইতো আইস্যেল্।
43012010	তহন মেইন ইমামঅক্যলে লাসাররেঅ মারি ফেলিবো বুলি ঠিগ গরিল্,
43012011	হারন লাসারর লাই ইহুদিঅক্যলর মইধ্যে বউত কেউই নেতাঅক্যলরে ছারিয়েনে ইসার উঅর ইমান আইন্যেল্।
43012012	যে মানুষঅক্যল ইদত গেইয়্যেল্ য়িতারা ফরদিন উনিত্ ফাইল্ ইসা জেরুজালেমত আইয়্যের।
43012013	তহন য়িতারা হ্যাজুর ফাতা নিয়েনে তেঁইরে বারাই আইন্‌তো গেল্ আর চিল্যাইয়েনে হইতো লাগিল্, “মারহাবা, যিবা মাবুদর নামে আইয়্যের তেঁইর ফশংসা অক। তেঁইই ইসরাইলর বাদশা।”
43012014	ফাক-কিতাবর হতামতন ইসা উগ্যুয়া গাধা দেকিত্ ফাইয়েনে য়িয়ানর উঅরদি বোইল্। কিতাবত লেহ্যা আছে,
43012015	“অঅ সিয়োন হোইন্যা, নঅ ডরাইয়্যো। চঅ, তোঁয়ার বাদশা গাধার বাইচ্যার উঅরদি চরিয়েনে আইয়্যের।”
43012016	ইসার উম্যতঅক্যলে ফইল্যাদি এগিন বুঝিত্ নঅ ফারিল্। ফরদি ইসার মইমা যহন জাহির অইল্ তহন য়িতারার মনত ফরিল্ ফাক-কিতাবর য়েই হতা তেঁইর বিষয়েই লেহ্যা অইয়্যে। য়িতারার আরো মনত ফরিল্ মানুষঅক্যলে ইসার লাইই য়েগিন গইজ্যেল্।
43012017	লাসাররে হব্যরর ত্যুন ডাকিয়েনে জিন্দা গরি তুলিবার সমত যে মানুষঅক্যল ইসার হাছে আছিল্ য়িতারাই লাসারর জিন্দা অইয়েনে উঢিবার বিষয় সাক্যি দিতো লাগিল্।
43012018	য়িয়ানর লাইই মানুষঅক্যলে ইসারে বারাই আইন্‌তো গেইয়্যেল্, হারন য়িতারা উইন্যেল্ ইসাই য়েই কেরামতি হামগান গইজ্যে।
43012019	ইয়ান দেকিয়েনে ফরিশিঅক্যলে একজন অইন্যজনরে হইল্, “আঁরার হনঅ লাভই নঅ অঅর। চঅ, গোডা দুনিয়া য়িবার দলত গেইয়্যে গই।”
43012020	য়েই ইদত যারা এবাদত গইত্যো আইস্যেল্ য়িতারার মইধ্যে হয়েকজন গিরিকঅ আছিল্।
43012021	য়িতারা ফিলিফর হাছে আইয়েনে য়িবারে অনুরোধ গরিয়েনে হইল্, “এই দে উনন, আঁরা ইসারে চাইতাম চাই।” ফিলিফ আছিল্ গালিল ফদেশর বৈত্‌সৈদা গেরামর মানুষ।
43012022	ফিলিফ যাইয়েনে হতাগান আন্দ্রিয়রে হইল্। ফরদি আন্দ্রিয় আর ফিলিফ যাইয়েনে ইসারে হইল্।
43012023	ইসা তহন আন্দ্রিয় আর ফিলিফরে হইল্, “ইব্‌নে আদমর মইমা জাহির অইবার সময় আইস্যে।
43012024	আঁই তোঁয়ারারে আঁসাই হইর, গেঁউঅর বিজ মেডিত ফরিয়েনে যুদি নঅ মরে তইলে উগ্যুয়াই বিজ থাকে, কিন্তু যুদি মরে তইলে বউত ফসল অঅ।
43012025	যিবা নিজর ফরানরে বেশি মহব্যত গরে তেএ তার আসল জিবন আআরায়, কিন্তু যিবা এই দুনিয়াত য়েগিন নঅ গরে য়িবা য়িবার আসল জিবন আখেরি জিবনর লাই রক্যা গরিবো।
43012026	কেউ যুদি আঁর সেবা গইত্যো চাআ তইলে তেএ আঁর ফথদি চলক। আঁই যেডে আছি আঁর সেবাহারিঅ য়েডে থাকিবো। কেউ যুদি আঁর সেবা গরে তইলে বাবা য়িবারে সম্যান দান গরিবো।”
43012027	“আঁর মন এহন অস্তির অই উইট্যে। আঁই কি এই হতাই হইয়্যোম, “বাবা, যে সময় আইস্যে, য়েই সময়র আতর ত্যুন আঁরে রক্যা গর? কিন্তু ইয়ানর লাইই তঅ আঁই এই সময় ফইয্যন্ত আস্যি।
43012028	বাবা, তোঁয়ার মইমা জাহির গর।” বেহেস্‌তর ত্যুন তহন এই হতা উনা গেল্, “আঁই আঁর মইমা জাহির গজ্যি আর আবার য়িয়ান জাহির গইজ্যোম।”
43012029	যে মানুষঅক্যল য়েডে থিয়াই আছিল্ য়িতারা য়িয়ান উনিয়েনে হইল্, “য়িয়ান মেউলার ডাক।” কেউ কেউ আবার হইল্, “হনঅ ফেরেস্‌তা য়িবার লগে হতা হইল্।”
43012030	ইয়ানত ইসা হইল্, “এই হতা আঁর লাই হোয়া নঅঅ অঅ, কিন্তু অনরার লাইই হোয়া অইয়্যে।
43012031	এই দুনিয়ার মানুষঅক্যলর বিচারর সময় এবার আইস্যে, আর দুনিয়ার হত্যার আতর ত্যুন এহন ফভুত্য হারি নেয়া অইবো।
43012032	আঁরে যহন মেডির ত্যুন উচুলত তুলা অইবো তহন আঁই বেক্যিনরে আঁর হাছে টানি আইন্যোম।”
43012033	তেঁইর হন্ ডইল্যা মরন অইবো য়িয়ান বুঝাইবার লাই তেঁই এই হতা হইল্।
43012034	তহন মানুষঅক্যলে ইসারে হইল্, “আঁরা ফাক-কিতাবর ত্যুন উন্যি মসিহ্ চিরহাল থাকিবো। তঅ অনে কি গরিয়েনে হইতা লাইগ্যোন দে, ইব্‌নে আদমরে উচুলত তুলন ফরিবো? তইলে এই ইব্‌নে আদম হন?”
43012035	ইসা য়িতারারে হইল্, “আর এক্যানা সময়র লাই নুর অনরার লগে লগে আছে। নুর অনরার হাছে থাইক্‌তে থাইক্‌তেই সইল্‌তো থাকন যেন্ আঁধার অনরারে জয় গরিত্ নঅ ফারে। যিবা আঁধারত চলে য়িবা হডে যাআর য়িয়ান নঅ জানে।
43012036	নুর অনরার হাছে থাইক্‌তে থাইক্‌তেই নুরর উঅর ইমান আনন যেন্ অনরা য়েই নুরর মানুষ অইত্ ফারন।” এই হতাগিন হইবার ফর ইসা মানুষঅক্যলর হাছর ত্যুন যাই গইয়েনে নিজরে গোফন গরিল্।
43012037	যুদিঅ তেঁই য়িতারার সাম্‌নদি চিন্য ইসাবে এতাক্যিন কেরামতি হাম গইজ্যেল্ তঅঅ মানুষঅক্যলে তেঁইর উঅর ইমান নঅঅ আনে।
43012038	ইয়ান অইয়্যেল্ যেন্ নবি ইশাইয়ার হোয়া এই হতা ফুরন অঅ: “মাবুদ, আঁরার দেয়া হ্যবরত হনে বিশ্যাস গইজ্যে? হার হাছেই বা মাবুদর কুদরতির আত জাহির অইয়্যে?”
43012039	য়েই মানুষঅক্যলে ইয়ানর লাইই ইমান আনিত্ নঅঅ ফারে, হারন ইশাইয়া নবি যেন্ হইয়্যে য়েই মতন,
43012040	“আল্লাহ্ য়িতারার চোগ বন্ধ গইজ্যে আর দিল্ অসার গইজ্যে, যেন্ য়িতারা চোগ দিয়েনে নঅ দেকে ও দিল্ দিয়েনে নঅ বুঝে, আর বেরামর ত্যুন ভালা অইবার লাই তেঁইর হাছে ফিরি নঅ আইয়্যে।”
43012041	নবি ইশাইয়া ইসার মইমা দেইক্যেল্ বুলি তেঁইর বিষয়ে এই হতা হইয়্যেল্।
43012042	তঅঅ নেতাঅক্যলর মইধ্যে বউত কেউ তেঁইর উঅর ইমান আনিল্, কিন্তু ফরিশিঅক্যলে সমাজর ত্যুন য়িতারারে বাইর গরি দিবো য়েই ডরে য়িতারা য়িয়ান সিকার নঅ গরিল্।
43012043	য়িতারা আল্লাহ্‌‌র হাছর ত্যুন ফশংসা ফাইবার ত্যুন মানুষর হাছর ত্যুন ফশংসা ফাইতে বেশি ভালাবাইস্‌তো।
43012044	ফরদি ইসা জোরে জোরে হইল্, “যিবা আঁর উঅর ইমান আনে য়িবা দে হ্যালি আঁর উঅর ইমান আনে য়িয়ান নঅ, কিন্তু যিবা আঁরে ফাটাইয়্যে তেঁইর উঅরঅ ইমান আনে।
43012045	যিবা আঁরে দেকে, যিবা আঁরে ফাটাইয়্যে য়িবা তেঁইরেই দেকে।
43012046	আঁই এই দুনিয়াত নুর ইসাবে আস্যি যেন্ আঁর উঅর যিবা ইমান আনে য়িবা আঁধারত নঅ থাকে।
43012047	যুদি কেউ আঁর হতা উনিয়েনে য়েই মতন নঅ চলে তইলে আঁই নিজে য়িবার বিচার নঅ গরি, হারন আঁই মানুষরে দুষি ফরমান গইত্যাম নঅঅ আয়্যি বরং মানুষরে নাজাত দিতাম আস্যি।
43012048	যিবা আঁরে অগ্রাইয্য গরে আর আঁর হতা নঅ উনে য়িবার লাই বিচারহত্যা আছে। যে হতা আঁই হইয়্যি য়েই হতাই শেষ দিনত য়িবারে দুষি বুলি ফরমান গরিবো;
43012049	হারন আঁই তঅ নিজর ত্যুন কিছু নঅঅ হইয়্যি, কিন্তু যিবা আঁরে ফাটাইয়্যে য়েই বাবা নিজেই আঁরে উকুম দিয়্যে কি কি হঅন ফরিবো।
43012050	আঁই জানি তেঁইর উকুমই আখেরি জিবন। ইয়ানর লাই আঁই যে হতাগিন হই য়েগিন আঁর বাবার উকুম মতনই হই।”
43013001	উদ্যার ইদর এক্যানা আগর ঘটনা। ইসা বুঝিত্ ফাইজ্যেল্ তেঁইর এই দুনিয়া ছারিয়েনে বাবার হাছে যাইবার সময় আজির অইয়্যে। এই দুনিয়াত যারা তেঁইর নিজর মানুষ আছিল্ য়িতারারে তেঁই মহব্যত গইত্যো আর শেষ ফইয্যন্তই মহব্যত গইজ্যেল্।
43013002	তহন হ্যাইবার সময়। ইয়ার আগদিই ইবিলিস শিমোনর ফোয়া এহুদা-ইষ্কারিয়োতর মনত ইসারে শত্রুঅক্যলর আতত ধরাই দিবার ইছ্যা জাগাই দিয়্যেল্।
43013003	ইসা জাইন্‌তো, বাবা তেঁইর আতত বেক কিছুই দিয়্যে। তেঁই আরো জাইন্‌তো দে, তেঁই আল্লাহ্‌রই হাছর ত্যুন আইস্যে আর তেঁইরই হাছে ফিরি যাআর।
43013004	ইয়ানর লাই তেঁই হ্যানার ত্যুন উঢিল্ আর উঅরর হঅর খুলি ফেলিয়েনে উগ্যুয়া গামছা নিয়েনে হোঁঅরত ফেঁচাইল্।
43013005	তার ফর তেঁই গামলাত ফানি ঢালিয়েনে উম্যতঅক্যলর ঠেং ধোয়াইতো লাগিল্ আর হোঁঅরত ফেঁচাইন্যা গামছা দিয়েনে য়েগিন ফুছাই দিতো লাগিল্।
43013006	এন্ গরিয়েনে ইসা যহন শিমোন-ফিতরর হাছে আইল্ তহন ফিতর তেঁইরে হইল্, “উজুর, অনে আঁর ঠেং ধুয়াই দিবান দে?”
43013007	ইসা জোয়াব দিল্, “আঁই যেগিন গরির য়েগিন এহন তুঁই বুঝিত্ নঅ ফাইত্যা লাইগ্যো কিন্তু ফরদি বুঝিত্ ফারিবা।”
43013008	ফিতর তেঁইরে হইল্, “অনে হনঅ দিনঅ আঁর ঠেং ধোয়াই নঅ দিবান।” ইসা ফিতররে হইল্, “যুদি আঁই তোঁয়ারে ধোয়াই নঅ দিই তইলে আঁর লগে তোঁয়ার হনঅ সম্যন্দ নাই।”
43013009	তহন শিমোন-ফিতর হইল্, “উজুর, তইলে হ্যালি আঁর ঠেং নঅ, আঁর আত আর মাথাঅ ধোয়াই দঅন।”
43013010	ইসা য়িবারে হইল্, “যিবা গোসল গইজ্যে য়িবার ঠেং বাদে আর কিছুই ধুইবার দরহার নাই, হারন য়িবার আর বেক কিছু ফরিষ্কার আছে।
43013011	তোঁয়ারা অবইশ্য ফরিষ্কার আছ, কিন্তু বেক্যিনে নঅঅ।” হনে তেঁইরে ধরাই দিবো য়িয়ান তেঁই জাইন্‌তো। য়িয়ানর লাইই তেঁই হইল্, “তোঁয়ারা বেক্যিনে ফরিষ্কার নঅঅ।”
43013012	উম্যতঅক্যলর বেক্যিনর ঠেং ধোয়াইবার ফরদি ইসা তেঁইর উঅরর হঅর ফিঁদিয়েনে আবার বোইল্ আর য়িতারারে হইল্, “আঁই কি গইল্যাম য়িয়ান কি তোঁয়ারা বুঝিত্ ফাইল্যা না?
43013013	তোঁয়ারা আঁরে ওস্তাদ আর ফভু হইয়েনে ডাক, আর য়িয়ান ঠিগই হঅ হারন আঁই য়িয়ানই।
43013014	কিন্তু আঁই ফভু আর ওস্তাদ অইয়েনেঅ যহন তোঁয়ারার ঠেং ধোয়াই দিলাম তহন তোঁয়ারারঅ একজন অইন্যজনর ঠেং ধুঅন উচিত।
43013015	আঁই তোঁয়ারার হাছে ইয়ান গরি দেহ্যাইয়্যি, যেন্ তোঁয়ারার লাই আঁই যেইল্যা গইল্যাম তোঁয়ারাঅ য়েইল্যা গর।
43013016	আঁই তোঁয়ারারে আঁসাই হইর, গোলাম য়িবার মালিকর ত্যুন ডঁর নঅ। যিবারে ফাটাআ অইয়্যে য়িবা তেঁইর ত্যুন ডঁর নঅ যিবা য়িবারে ফাটাইয়্যে।
43013017	এগিন জানিয়েনে যুদি য়েগিন ফালন গর তইলে তোঁয়ারা মোবারক।
43013018	“আঁই তোঁয়ারার বেক্যিনর হতা নঅ হইর। আঁই যারারে বাছি লইয়্যি য়িতারারে তঅ আঁই জানি। কিন্তু ফাক কিতাবর এই হতা ফুরন অঅনই ফরিবো, ‘যিবা আঁর লগেই হ্যানা দানা গরে, য়িবাঅ আঁর বিরুদ্যে ঠেং উঢাইয়্যে।’
43013019	ইয়ান ঘটিবার আগদিই আঁই তোঁয়ারারে হইর যেন্ ঘটিলে ফর তোঁয়ারা বিশ্যাস গরিত্ ফার দে, আঁইই তেঁই।
43013020	আঁই তোঁয়ারারে আঁসাই হইর, আঁই যিবারে ফাটাই, যিবা য়িবারে গ্রঅন গরে য়িবা আঁরেই গ্রঅন গরে, আর যিবা আঁরে গ্রঅন গরে, যিবা আঁরে ফাটাইয়্যে য়িবা তেঁইরেই গ্রঅন গরে।”
43013021	এই হতাগিন হইবার ফরদি ইসা দিলত অস্তির অইল্। তেঁই খোলাখুলি গরিয়েনে হইল্, “আঁই তোঁয়ারারে আঁসাই হইর, তোঁয়ারারই মইধ্যে একজন আঁরে শত্রুঅক্যলর আতত ধরাই দিবো।”
43013022	ইসা হার হতা হঅর য়িয়ান বুঝিত্ নঅ ফারিয়েনে উম্যতঅক্যলে একজন অইন্যজনর মিক্যা চাইতো লাগিল্।
43013023	য়িতারার মইধ্যে যিবারে ইসা মহব্যত গইত্যো য়িবা ইসার বুগর হাছেই আছিল্।
43013024	শিমোন-ফিতর তেঁইরে ইশারা গরিয়েনে হইল্, “তেঁই হার হতা হঅর য়িয়ান ফুছার গর।”
43013025	য়েই উম্যত তহন ইসার মিক্যাদি ঝুকিয়েনে হইল্, “উজুর, য়িবা হঅন?”
43013026	ইসা জোয়াব দিল্, “এই রুটির টুঁরাগান গামলাত চুবাইয়েনে যিবারে দিয়্যোম য়িবাই য়েই মানুষ।” আর তেঁই রুটির টুঁরাগান গামলাত চুবাইয়েনে শিমোন ইষ্কারিয়োতর ফোয়া এহুদারে দিল্।
43013027	রুটির টুঁরাগান লইবার ফরদিই ইবিলিস এহুদার মইধ্যে ঢুকিল্। ইসা য়িবারে হইল্, “যিয়ান গরিবা তরাতরি গর।”
43013028	যারা ইসার লগে হ্যাইতো আছিল্ য়িতারা কেউই নঅ বুঝিল্ কিল্যাই তেঁই এহুদারে এই হতা হইল্।
43013029	কেউ কেউ ভাবিল্, ইদর লাই যেগিন দরহার ইসা এহুদারে য়েগিন কিনি আইন্‌তো হইল্ বা গরিবঅক্যলরে কিছু দিতো হইল্।, হারন য়িতারার টিঁয়ার বক্‌স এহুদার হাছেই থাইক্‌তো।
43013030	রুটির টুঁরাগান লইবার লগে লগে এহুদা বাইরে গেল্ গই। তহন রাইত অইয়্যে।
43013031	এহুদা বাইরে যাইবা গইর ফর ইসা হইল্, “ইব্‌নে আদমর মইমা জাহির অইবার সময় আইস্যে আর তেঁইর মইধ্যে আল্লাহ‌্‌র মইমা দেহ্যা যাইবো।
43013032	আল্লাহ্‌র মইমা যহন তেঁইর মইধ্যে দেহ্যা যাইবো তহন আল্লাহ্অ ইব্‌নে আদমর মইমা নিজর মইধ্যে জাহির গরিবো আর য়িয়ান তেঁই বউত তরাতরিই গরিবো।”
43013033	“ফোয়াঅক্যল, আর এক্যানা সময় আঁই তোঁয়ারার লগে লগে আছি। তোঁয়ারা আঁরে টোয়াইবা, কিন্তু আঁই ইহুদিনেতাঅক্যলরে যেইল্যা হইয়্যিলাম, ‘আঁই যেডে যাইর অনরা য়েডে আইত্ নঅ ফারন,’ য়েইল্যা তোঁয়ারারেঅ এহন য়িয়ানই হইর।
43013034	এক্যান নয়া উকুম আঁই তোঁয়ারারে দিইর-তোঁয়ারা একজন অইন্যজনরে মহব্যত গইজ্যো। আঁই যেইল্যা তোঁয়ারারে মহব্যত গজ্যি য়েইল্যা তোঁয়ারাঅ একজন অইন্যজনরে মহব্যত গইজ্যো।
43013035	যুদি তোঁয়ারা একজন অইন্যজনরে মহব্যত গর তইলে বেক্যিনে বুঝিত্ ফারিবো তোঁয়ারা আঁর উম্যত।”
43013036	শিমোন-ফিতর ইসারে হইল্, “উজুর, অনে হডে যাইতা লাইগ্যোন?” ইসা জোয়াব দিল্, “আঁই যেডে যাইর তোঁয়ারা এহন আঁর লগে য়েডে আইত্ নঅ ফার, কিন্তু ফরদি তোঁয়ারা আইবা।”
43013037	ফিতর তেঁইরে হইল্, “উজুর, অনর লগে এহন যাইত্ নঅ ফারি কিল্যাই? অনর লাই আঁই আঁর ফরানঅ দিয়োম।”
43013038	তহন ইসা হইল্, “আঁসাই আঁর লাই তুঁই তোঁয়ার ফরান দিবা না? আঁই তোঁয়ারে আঁসাই হইর, মোরগ ডাকিবার আগদিই তুঁই তিনবার হইবা দে, তুঁই আঁরে নঅ চিন।”
43014001	“তোঁয়ারার মন যেন্ আর অস্তির নঅ অঅ। আল্লাহ্‌র উঅর বিশ্যাস গর, আঁর উঅরদিঅ বিশ্যাস গর।
43014002	আঁর বাবার বাড়িত থাকিবার বউত জাগা আছে। য়েইল্যা নঅ থাকিলে আঁই তোঁয়ারারে হইতাম, হারন আঁই তোঁয়ারার লাই জাগা ঠিগ গইত্যাম যাইর।
43014003	আঁই যাইয়েনে তোঁয়ারার লাই জাগা ঠিগ গরিয়েনে আবার আইস্যোম আর আঁর হাছে তোঁয়ারারে লই যাইয়োম, যেন্ আঁই যেডে থাকি তোঁয়ারাঅ য়েডে থাকিত ফার।
43014004	আঁই হডে যাইর য়িয়ানর ফথ তঅ তোঁয়ারা জান।”
43014005	থোমা ইসারে হইল্, “উজুর, অনে হডে যাইতা লাইগ্যোন য়িয়ানই আঁরা নঅ জানি, তইলে ফথ কেন্ গরিয়েনে জাইন্যোম?”
43014006	ইসা থোমারে হইল্, “আঁইই ফথ সইত্য আর জিবন। আঁর মইধ্য দিয়েনে নঅ গেলে কেউই বাবার হাছে যাইত্ নঅ ফারে।
43014007	তোঁয়ারা যুদি আঁরে জাইন্‌তা তইলে আঁর বাবারেঅ জাইন্‌তা। এহন তোঁয়ারা তেঁইরে জাইন্যো আর তেঁইরে দেকিত্‌অ ফাইয়্যো।”
43014008	ফিলিফ ইসারে হইল্, “উজুর, বাবারে আঁরারে দেহ্যন, য়িয়ানতই আঁরা খুশি অইয়্যোম।”
43014009	ইসা য়িবারে হইল্, “ফিলিফ, এতদিন আঁই তোঁয়ারার লগে লগে আছি, তঅঅ কি তুঁই আঁরে জানিত্ নঅঅ ফার না? যিবা আঁরে দেইক্যে য়িবা বাবারেঅ দেইক্যে। তুঁই কেন্ গরিয়েনে হইতা লাইগ্যো, ‘বাবারে আঁরারে দেহ্যন’?”
43014010	তুঁই কি বিশ্যাস নঅ গর দে, আঁই বাবার মইধ্যে আছি আর বাবা আঁর মইধ্যে আছে? যে হতাগিন আঁই তোঁয়ারারে হই য়েগিন আঁই নিজর ত্যুন নঅ হই, কিন্তু বাবা, যিবা আঁর মইধ্যে আছে, তেঁইই তেঁইর হাম গরের।
43014011	আঁর হতাত বিশ্যাস গর দে, আঁই বাবার মইধ্যে আছি আর বাবা আঁর মইধ্যে আছে। য়িয়ান নঅ অইলে অন্তত আঁর এই হামগিনর লাই আঁরে বিশ্যাস গর।
43014012	“আঁই তোঁয়ারারে আঁসাই হইর, যুদি কেউ আঁর উঅর ইমান আনে তইলে আঁই যে হামগিন গরি য়িবাঅ য়েগিন গরিবো। আর আঁই বাবার হাছে যাইর বুলি য়িবা এগিনর ত্যুনঅ আরো ডঁর ডঁর হাম গরিবো।
43014013	তোঁয়ারা আঁর নামে যেগিন চাইবা য়েগিন আঁই গইজ্যোম, যেন্ বাবার মইমা ফোয়ার মইধ্য দিয়েনে জাহির অঅ।
43014014	আঁর নামে যুদি কেউ আঁর হাছে কিছু চাআ তইলে আঁই য়িয়ান গইজ্যোম।
43014015	“তোঁয়ারা যুদি আঁরে মহব্যত গর তইলে আঁর বেক উকুম ফালন গরিবা।
43014016	আঁই বাবার হাছে চাইয়্যোম, আর তেঁই তোঁয়ারার হাছে চিরহাল থাকিবার লাই আর একজন সাইয্যহারিরে ফাটাই দিবো।
43014017	য়েই সাইয্যহারিই সইত্যর রুহ্। দুনিয়ার মানুষঅক্যলে তেঁইরে গ্রঅন গরিত্ নঅ ফারে।, হারন য়িতারা তেঁইরে দেকিত্ নঅ ফাআ আর তেঁইরে নঅঅ জানে। তোঁয়ারা কিন্তু তেঁইরে জান, হারন তেঁই তোঁয়ারার লগে লগে বসবাস গরে আর তোঁয়ারার দিলত থাকিবো।
43014018	“আঁই তোঁয়ারারে এতিম অবস্তাত রাকি নঅ যাইয়্যোম; আঁই তোঁয়ারার হাছে আইস্যোম।
43014019	এক্যানা সময় ফরদি দুনিয়ার মানুষঅক্যলে আর আঁরে দেকিত্ ফাইতো নঅ, কিন্তু তোঁয়ারা দেকিত্ ফাইবা। আঁই জিন্দা আছি বুলি তোঁয়ারাঅ জিন্দা থাকিবা।
43014020	য়েই দিন তোঁয়ারা জানিত্ ফারিবা দে, আঁই বাবার লগে যুক্ত আছি আর তোঁয়ারা আঁর লগে যুক্ত আছ আর আঁই তোঁয়ারার লগে যুক্ত আছি।
43014021	যিবা আঁর বেক উকুম জানে আর ফালন গরে য়িবাই আঁরে মহব্যত গরে। যিবা আঁরে মহব্যত গরে আঁর বাবা য়িবারে মহব্যত গরিবো। আঁইঅ য়িবারে মহব্যত গইজ্যোম আর য়িবার হাছে নিজরে জাহির গইজ্যোম।”
43014022	তহন এহুদা (ইষ্কারিয়োত নঅ) তেঁইরে হইল্, “উজুর, কিল্যাই অনে হ্যালি আঁরারই হাছে নিজরে জাহির গরিবান, দুনিয়ার মানুষঅক্যলর হাছে নঅ গরিবান?”
43014023	ইসা য়িবারে হইল্, “যুদি কেউ আঁরে মহব্যত গরে তইলে য়িবা আঁর হতার বাইধ্য অইয়েনে চলিবো। আঁর বাবা য়িবারে মহব্যত গরিবো আর আঁরা য়িবার হাছে আইস্যোম ও য়িবার লগে থাইক্যোম।
43014024	যিবা আঁরে মহব্যত নঅ গরে য়িবা আঁর হতার বাইধ্য অইয়েনে নঅ চলে। যে হতা তোঁয়ারা উইন্‌তা লাইগ্যো য়িয়ান আঁর হতা নঅ কিন্তু যিবা আঁরে ফাটাইয়্যে য়েই বাবারই হতা।
43014025	তোঁয়ারার লগে থাইক্‌তে থাইক্‌তেই এই হতাগিন আঁই তোঁয়ারারে হইয়্যি।
43014026	য়েই সাইয্যহারি, মানি ফাক-রুহ্ যিবারে বাবা আঁর নামে ফাটাই দিবো, তেঁইই বেক বিষয়ে তোঁয়ারারে শিক্যা দিবো, আর আঁই তোঁয়ারারে যেগিন হইয়্যি য়েগিন তোঁয়ারারে মনত গরাই দিবো।
43014027	“আঁই তোঁয়ারার লাই শান্তি রাকি যাইর, আঁরই শান্তি আঁই তোঁয়ারারে দিইর; দুনিয়া যেন্ গরিয়েনে দেএ আঁই য়েন্ গরিয়েনে নঅ দিই। তোঁয়ারার মন যেন্ অস্তির নঅ অঅ আর মনত ডরঅ নঅ থাকে।
43014028	তোঁয়ারা উইন্যো আঁই তোঁয়ারারে হইয়্যি, ‘আঁই যাইর গই আর আবার তোঁয়ারার হাছে আইস্যোম।’ তোঁয়ারা যুদি আঁরে মহব্যত গইত্যা তইলে আঁই আঁর বাবার হাছে যাইর বুলিয়েনে খুশি অইতা, হারন বাবা আঁর ত্যুনঅ ডঁর।
43014029	এগিন ঘটিবার আগেই আঁই তোঁয়ারারে হই রাকিলাম যেন্ ঘটিলে ফর তোঁয়ারা বিশ্যাস গরিত্ ফার।
43014030	আঁই তোঁয়ারার লগে আর বেশিক্যন হতা নঅ হইয়্যোম, হারন দুনিয়ার হত্যা আইয়্যের্। আঁর উঅরদি তার হনঅ অধিকার নাই।
43014031	কিন্তু এগিন ঘটের যেন্ মানুষঅক্যলে জানিত্ ফারে দে, আঁই বাবারে মহব্যত গরি আর বাবা আঁরে যেন্ উকুম দিয়্যে আঁই বেক কিছু য়েন্‌ই গরি থাকি। এবার উঢ, আঁরা এডের ত্যুন যাই।
43015001	“আঁইই আসল আংগুর গাছ আর আঁর বাবা মালি।
43015002	আঁর যে ঢেইলগিনত ফল নঅ ধরে য়েগিন তেঁই হাডি ফেলে, আর যে ঢেইলগিনত ফল ধরে য়েগিন তেঁই ছাঁডিয়েনে ফরিষ্কার গরে যেন্ আরো বউত ফল ধরিত্ ফারে।
43015003	আঁই যে হতাগিন তোঁয়ারারে হইয়্যি য়েগিনর লাই তোঁয়ারা আগেই ফরিষ্কার অইয়্যো।
43015004	আঁর মাঝে থাক আর আঁইঅ তোঁয়ারার দিল্‌ত থাইক্যোম। আংগুর গাছত যুক্ত নঅ থাকিলে যেইল্যা ঢেইল নিজে নিজে ফল ধরাইত নঅ ফারে য়েইল্যা আঁর মাঝে নঅ থাকিলে তোঁয়ারাঅ নিজে নিজে ফল ধরাইত্ নঅ ফার।
43015005	“আঁইই আংগুর গাছ, আর তোঁয়ারা য়িয়ানর ঢেইল ফালা। যুদি কেউ আঁর মইধ্যে থাকে আর আঁই য়িবার মইধ্যে থাকি তইলে য়িবার জিবনত বউত ফল ধরে, হারন আঁরে বাদে তোঁয়ারা কিছুই গরিত্ নঅ ফার।
43015006	যুদি কেউ আঁর মইধ্যে নঅ থাকে তইলে হাডা ঢেইলর মতনই য়িবারে বাইরে ফেলি দেয়া অঅ আর য়িয়ান উয়াই যাআ। তহন য়েই ঢেইলগিন কুরাইয়েনে আগুনত ফেলি দেয়া অঅ আর য়েগিন ফুড়ি যাআ।
43015007	যুদি তোঁয়ারা আঁর মইধ্যে থাক আর আঁর হতাগিন তোঁয়ারার দিল্‌ত থাকে তইলে তোঁয়ারার যিয়ান ইছ্যা য়িয়ানই চাইয়্যো; তোঁয়ারার লাই য়িয়ান গরা অইবো।
43015008	যুদি তোঁয়ারার জিবনত বউত ফল ধরে আর এন্ গরিয়েনে তোঁয়ারা নিজরারে আঁর উম্যত বুলি ফরমান গর তইলে আঁর বাবার ফশংসা অইবো।
43015009	বাবা যেইল্যা আঁরে মহব্যত গইজ্যে আঁইঅ য়েইল্যা তোঁয়ারারে মহব্যত গজ্যি। আঁর মহব্যতর মইধ্যে থাক।
43015010	আঁই আঁর বাবার বেক উকুম ফালন গরিয়েনে যেন্ তেঁইর মহব্যতর মইধ্যে রইয়্যি, য়েইল্যা তোঁয়ারাঅ যুদি আঁর উকুম ফালন গর তইলে তোঁয়ারাঅ আঁর মহব্যতর মইধ্যে থাকিবা।
43015011	“এই হতাগিন আঁই তোঁয়ারারে হইলাম যেন্ আঁর আনন্দ তোঁয়ারার দিলত থাকে আর তোঁয়ারার আনন্দ ফুরন অঅ।
43015012	আঁর উকুম এই, আঁই যেইল্যা তোঁয়ারারে মহব্যত গজ্যি য়েইল্যা তোঁয়ারাঅ একজন অইন্যজনরে মহব্যত গইজ্যো।
43015013	কেউ যুদি য়িবার বন্ধুঅক্যলর লাই নিজর ফরান দেএ তইলে য়িয়ানর ত্যুন বেশি মহব্যত আর কেউঅর নাই।
43015014	যে উকুমগিন আঁই তোঁয়ারারে দিই য়েগিন যুদি তোঁয়ারা ফালন গর তইলেই তোঁয়ারা আঁর বন্ধু।
43015015	আঁই তোঁয়ারারে আর গোলাম নঅ হই, হারন মালিক কি গরে গোলাম য়িয়ান নঅ জানে; কিন্তু আঁই তোঁয়ারারে বন্ধু হইয়্যি, হারন আঁই বাবার হাছর ত্যুন যেগিন উন্যি য়েগিন তোঁয়ারারে জানাইয়্যি।
43015016	তোঁয়ারা আঁরে বাছি নঅঅ লঅ, কিন্তু আঁইই তোঁয়ারারে বাছি নিয়েনে হামত লাগাইয়্যি যেন্ তোঁয়ারার জিবনত ফল ধরে আর তোঁয়ারার য়েই ফল যেন্ টিগি থাকে। তইলে আঁর নামে বাবার হাছে যিয়ান চাইবা য়িয়ান তেঁই তোঁয়ারারে দিবো।
43015017	এই উকুম আঁই তোঁয়ারারে দিইর দে, তোঁয়ারা একজন অইন্যজনরে মহব্যত গইজ্যো।
43015018	“দুনিয়ার মানুষঅক্যলে তোঁয়ারারে ঘিনা গরে, কিন্তু মনত রাইক্যো, য়িয়ানর আগদি য়িতারা আঁরেই ঘিনা গইজ্যে।
43015019	যুদি তোঁয়ারা এই দুনিয়ার অইতা তইলে মানুষঅক্যলে য়িতারার নিজরার বুলি তোঁয়ারারে মহব্যত গইত্যো। কিন্তু তোঁয়ারা এই দুনিয়ার নঅঅ, তঅ আঁই তোঁয়ারারে দুনিয়ার মইধ্যর ত্যুন বাছি নিয়্যি বুলিয়েনে দুনিয়ার মানুষঅক্যলে তোঁয়ারারে ঘিনা গরে।
43015020	আঁর এই হতাগান তোঁয়ারা ফঅরি নঅ যাইয়্যো দে, গোলাম য়িবার মালিকর ত্যুন ডঁর নঅ। য়িয়ানর লাই মানুষঅক্যলে যুদি আঁরে মারি ফেলিবার চেষ্টা গরি থাকে তইলে তোঁয়ারারেঅ য়েইল্যাই গরিবো; যুদি য়িতারা আঁর হতা উনি থাকে তইলে তোঁয়ারার হতাঅ উনিবো।
43015021	য়িতারা আঁর লাই তোঁয়ারার লগে এগিন গরিবো, হারন যিবা আঁরে ফাটাইয়্যে য়িতারা তেঁইরে নঅ জানে।
43015022	“আঁই যুদি নঅ আইস্‌তাম আর য়িতারার হাছে হতা নঅ হইতাম তইলে য়িতারার দোষ নঅ অইতো; কিন্তু এহন গুনাহ্‌র লাই য়িতারার হনঅ অজুআত নাই।
43015023	যিবা আঁরে ঘিনা গরে য়িবা আঁর বাবারেঅ ঘিনা গরে।
43015024	যে হামগিন আর কেউ হনঅ দিনঅ নঅঅ গরে য়েই হাম যুদি আঁই য়িতারার মাঝে নঅ গইত্যাম তইলে য়িতারার দোষ নঅ অইতো। কিন্তু এহন য়িতারা আঁরে আর আঁর বাবারে দেইক্যে আর ঘিনাঅ গইজ্যে।
43015025	ইয়ান অইয়্যে যেন্ য়িতারার শরিয়তত লেহ্যা এই হতা ফুরন অঅ, ‘য়িতারা অহারনে আঁরে ঘিনা গইজ্যে।’
43015026	“যে সাইয্যহারিরে আঁই বাবার হাছর ত্যুন তোঁয়ারার হাছে ফাটাই দিয়্যোম, তেঁই যহন আইবো তহন তেঁইই আঁর বিষয়ে সাক্যি দিবো। ইবাই অইল্ সইত্যর রুহ্ যিবা বাবার হাছর ত্যুন আইবো।
43015027	আর তোঁয়ারাঅ আঁর বিষয়ে সাক্যি দিবা, হারন ফইল্যার ত্যুনই তোঁয়ারা আঁর লগে লগে আছ।
43016001	“আঁই তোঁয়ারারে এই হতাগিন হইলাম যেন্ তোঁয়ারা মনত বাধা নঅ ফঅ।
43016002	মানুষঅক্যলে মজলিস হ্যানার ত্যুন তোঁয়ারারে বাইর গরি দিবো; এন্ কি, সময় আইয়্যের যহন তোঁয়ারারে যারা মারি ফেলিবো য়িতারা মনে গরিবো দে, য়িতারা আল্লাহ্‌র এবাদতই গরের।
43016003	য়িতারা এগিন গরিবো হারন য়িতারা বাবারেঅ নঅঅ জানে, আঁরেঅ নঅঅ জানে।
43016004	আঁই তোঁয়ারারে এগিন হইলাম যেন্ য়েই সময় আইলে ফর তোঁয়ারার মনত ফরে দে, আঁই তোঁয়ারারে এই হতা হইয়্যিলাম। “আঁই ফইল্যার ত্যুন এই হতাগিন তোঁয়ারারে নঅঅ হইয়্যি, হারন আঁই তোঁয়ারার লগে লগেই আছিলাম।
43016005	যিবা আঁরে ফাটাইয়্যে আঁই এহন তেঁইর হাছে যাইর, আর তোঁয়ারার মইধ্যে কেউ আঁরে ফুছারঅ নঅ গরের, ‘অনে হডে যাইতা লাইগ্যোন?’
43016006	আঁই তোঁয়ারারে এগিন হইয়্যি বুলি বরং তোঁয়ারার মন দুক্যে ফুরন অইয়্যে।
43016007	তঅঅ আঁই তোঁয়ারারে আঁসা হতা হইর দে, আঁর যঅন তোঁয়ারার ফক্যে ভালা, হারন আঁই নঅ গেলে য়েই সাইয্যহারি তোঁয়ারার হাছে আইস্‌তো নঅ। কিন্তু আঁই যুদি যাই তইলে য়িবারে তোঁয়ারার হাছে ফাটাই দিয়োম।
43016008	তেঁই আইয়েনে গুনাহ্ সম্যন্দে, আল্লাহ্‌র ইছ্যামতন চলন সম্যন্দে আর আল্লাহ্‌র বিচার সমন্দে মানুষঅক্যলরে চেতনা দিবো।
43016009	তেঁই গুনাহ্ সম্যন্দে চেতনা দিবো, হারন মানুষঅক্যলে আঁর উঅর ইমান নঅ আনে;
43016010	আল্লাহ্‌র ইছ্যামতন চলন সমন্দে চেতনা দিবো, হারন আঁই বাবার হাছে যাইর আর তোঁয়ারা আঁরে আর দেকিত্ ফাইতা নঅ;
43016011	বিচার সমন্দে চেতনা দিবো, হারন দুনিয়ার হত্যার বিচার অই গেইয়্যে।
43016012	“তোঁয়ারার হাছে আরো বউত হতা আঁর হইবার আছে, কিন্তু এহন তোঁয়ারা য়েগিন সইয্য গরিত্ ফাইত্যা নঅ।
43016013	কিন্তু য়েই সইত্যর রুহ্ যহন আইবো তহন তেঁই তোঁয়ারারে ফথ দেহ্যাইয়েনে ফুরা সইত্যে লই যাইবো। তেঁই নিজর ত্যুন হতা হইতো নঅ, কিন্তু যেগিন উনে য়েগিনই হইবো, আর যেগিন ঘটিবো য়েগিনঅ তেঁই তোঁয়ারারে জানাইবো।
43016014	য়েই সইত্যর রুহ্ আঁরই মইমা জাহির গরিবো, হারন আঁই যেগিন গরি আর হই য়েগিনই তেঁই তোঁয়ারার হাছে জাহির গরিবো।
43016015	বাবার যেগিন আছে য়েগিন বেক্যিনই আঁর। য়িয়ানর লাইই আঁই হইয়্যি, আঁই যেগিন গরি আর হই য়েগিনই তেঁই তোঁয়ারার হাছে জাহির গরিবো।
43016016	“কিছু হাল ফরদি আর তোঁয়ারা আঁরে দেকিত্ ফাইতা নঅ, আবার কিছু হাল ফরদি তোঁয়ারা আঁরে দেকিত্ ফাইবা।”
43016017	এই হতা উনিয়েনে ইসার উম্যতঅক্যলর মইধ্যে হয়েকজন হোয়াহই গইত্যো লাগিল্, “ইবা আঁরারে এগিন কি হঅর, ‘কিছু হাল ফরদি তোঁয়ারা আর আঁরে দেকিত্ ফাইতা নঅ, আবার কিছু হাল ফরদি তোঁয়ারা আঁরে দেকিত্ ফাইবা’? আবার তেঁই হঅর, ‘আঁই বাবার হাছে যাইর।’
43016018	যে কিছু হালর হতা ইবা হঅর, য়িয়ান কি? আঁরা বুঝিত্ নঅ ফারির তেঁই কি হঅর?”
43016019	উম্যতঅক্যলে দে এই বিষয়ে কিছু ফুছার গইত্যো চাআর, য়িয়ান বুঝিত্ ফারিয়েনে ইসা য়িতারারে হইল্, “আঁই দে হইয়্যি, ‘কিছু হাল ফরদি তোঁয়ারা আঁরে আর দেকিত্ ফাইতা নঅ, আবার কিছু হাল ফরদি তোঁয়ারা আঁরে দেকিত্ ফাইবা,’ এই বিষয়েই কি তোঁয়ারা নিজরার মইধ্যে হোয়াহই গইত্যা লাইগ্যো না?
43016020	আঁই তোঁয়ারারে আঁসাই হইর, তোঁয়ারা হাঁদিবা আর দুক্যে ভাঁগি ফরিবা কিন্তু দুনিয়ার মানুষঅক্যলে খুশি অইবো। তোঁয়ারা দুক্য ফাইবা, কিন্তু ফরদি তোঁয়ারার য়েই দুক্য আর থাইক্‌তো নঅ; য়িয়ানর বদলে তোঁয়ারা খুশি অইবা।
43016021	ফোয়াছা অইবার সমত মাইয়্যাফোয়া হষ্ট ফাআ, হারন য়িবার সময় আই ফইজ্যে। কিন্তু ফোয়া অইবার ফরদি দুনিয়াত উগ্যুয়া নয়া মানুষ আইবার আনন্দে য়িবার আর য়েই হষ্টর হতা মনত নঅ থাকে।
43016022	য়েন্ গরিয়েনে তোঁয়ারাঅ এহন দুক্য-হষ্ট ফাইতা লাইগ্যো; কিন্তু আবার তোঁয়ারার লগে আঁর দেহ্যা অইবো, আর তহন তোঁয়ারার মন আনন্দে ভরি উঢিবো ও য়েই আনন্দ কেউ তোঁয়ারার হাছর ত্যুন হারি নিতো নঅ।
43016023	য়েই দিনত তোঁয়ারা আঁরে হনঅ হতাই ফুছার গইত্যা নঅ। আঁই তোঁয়ারারে আঁসাই হইর, তোঁয়ারা আঁর নামে বাবার হাছে যেগিন চাইবা য়েগিন তেঁই তোঁয়ারারে দিবো।
43016024	এহনঅ ফইয্যন্ত তোঁয়ারা আঁর নামে কিছুই নঅঅ চঅ। চঅ, তোঁয়ারা ফাইবা যেন্ তোঁয়ারার আনন্দ ফুরন অঅ।
43016025	“এই শিক্যার হতাগিন আঁই তোঁয়ারার হাছে উদাআরনর মইধ্য দিয়েনেই হইলাম। তঅ এন্ সময় আইয়্যের যহন আঁই আর উদাআরনর মইধ্য দিয়েনে তোঁয়ারার হাছে হতা হইতাম নঅ, কিন্তু খোলাখুলি গরিয়েনেই বাবার বিষয়ে হইয়্যোম।
43016026	য়েই দিনত তোঁয়ারা নিজরাই আঁর নামে চাইবা, আর আঁই নঅ হইর দে, আঁইই তোঁয়ারার ফক্য অইয়েনে বাবার হাছে অনুরোধ গইজ্যোম।
43016027	বাবা নিজেই তঅ তোঁয়ারারে মহব্যত গরে, হারন তোঁয়ারা আঁরে মহব্যত গইজ্যো আর বিশ্যাস গইজ্যো দে, আঁই বাবার হাছর ত্যুন আস্যি।
43016028	আঁসাই আঁই বাবার হাছর ত্যুন এই দুনিয়াত আস্যি, আবার আঁই এই দুনিয়া ছারিয়েনে বাবার হাছেই যাইর।”
43016029	তহন ইসার উম্যতঅক্যলে তেঁইরে হইল্, “সঅন, এহন তঅ অনে খোলাখুলি গরিয়েনেই হতা হইতা লাইগ্যোন, উদাআরনর মইধ্য দিয়েনে নঅ হইতা লাইগ্যোন।
43016030	এহন আঁরা বুঝিত্ ফারির দে, অনর অজানা কিছুই নাই, আর কেউ দে অনরে হনঅ কিছু ফুছার গরে য়িয়ানর দরহারঅ অনর নাই। ইয়ানর লাইই আঁরা বিশ্যাস গরি দে, অনে আল্লাহ্‌র হাছর ত্যুন আইস্যোন।”
43016031	ইসা তেঁইর উম্যতঅক্যলরে হইল্, “এহন তইলে বিশ্যাস অঅর না?
43016032	চঅ, য়েই সময় আইয়্যের, এন্ কি আই গেইয়্যে, যহন তোঁয়ারা দলছারা অইয়েনে আঁরে এক্‌লা ফেলি যে যার জাগাত যাইবা গই। তঅঅ আঁই এক্‌লা নঅঅ, হারন বাবা আঁর লগে লগে আছে।
43016033	আঁই তোঁয়ারারে এগিন বেক্যিন হইলাম যেন্ তোঁয়ারা আঁর লগে যুক্ত আছ বুলিয়েনে মনত শান্তি ফঅ। এই দুনিয়াত তোঁয়ারা হষ্ট আর চাবর মুকত আছ, কিন্তু সঅস নঅ আরাইয়্যো; আঁইই দুনিয়ারে জয় গজ্যি।”
43017001	এই হতাগিন হইবার ফরদি ইসা আসমানর মিক্যাদি চাইয়েনে হইল্, “বাবা, সময় আইস্যে। তোঁয়ার ফোয়ার মইমা জাহির গর যেন্ ফোয়াঅ তোঁয়ার মইমা জাহির গরিত্ ফারে।
43017002	তুঁই তেঁইরে বেক মানুষর উঅরদি অধিকার দিয়্যো, যেন্ যারারে তুঁই তেঁইর আতত দিয়্যো য়িতারার বেক্যিনরে তেঁই আখেরি জিবন দিত্ ফারে।
43017003	তোঁয়ারে, মানি একমাত্র সইত্য আল্লাহ্‌রে আর তুঁই যিবারে ফাটাইয়্যো য়েই ইসা মসিহ্‌রে জানিত্ ফারনই আখেরি জিবন।
43017004	তুঁই যে হাম আঁরে গইত্যা দিয়্যো য়িয়ান শেষ গরিয়েনে এই দুনিয়াত আঁই তোঁয়ার মইমা জাহির গজ্যি।
43017005	বাবা, দুনিয়া সিষ্টি অইবার আগদি তোঁয়ার লগে আঁর যে মইমা আছিল্ য়েই মইমা তুঁই আবার আঁরে দঅ।
43017006	“দুনিয়ার মইধ্যর ত্যুন যারারে তুঁই আঁরে দিয়্যো আঁই য়িতারার হাছে তোঁয়ারে জাহির গজ্যি। য়িতারা তোঁয়ারই আছিল্, আর তুঁই য়িতারারে আঁর হাছে দিয়্যো। য়িতারা তোঁয়ার হতার বাইধ্য অইয়েনে সইল্যে।
43017007	য়িতারা এহন বুঝিত্ ফাইজ্যে দে, যেগিন তুঁই আঁরে দিয়্যো য়েগিন তোঁয়ারই হাছর ত্যুন আইস্যে।
43017008	ইয়ানর হারন এই, তুঁই যেগিন যেগিন আঁরে হইতো হইয়্যো য়েগিন আঁই য়িতারারে হইয়্যি। য়িতারা য়েগিন গ্রঅন গরিয়েনে আঁসাই জানিত্ ফাইজ্যে দে, আঁই তোঁয়ার হাছর ত্যুন আস্যি, আর বিশ্যাসঅ গইজ্যে দে, তুঁইই আঁরে ফাটাইয়্যো।
43017009	“আঁই বেক্যিনর লাই অনুরোধ নঅ গরির, কিন্তু যারারে তুঁই আঁর আতত দিয়্যো য়িতারার লাইই অনুরোধ গরির, হারন য়িতারা তঅ তোঁয়ারই।
43017010	যেগিন আঁর য়েগিন বেক্যিনই তোঁয়ার আর যেগিন তোঁয়ার য়েগিন বেক্যিনই আঁর। য়িতারার মইধ্য দিয়েনে আঁর মইমা জাহির অইয়্যে।
43017011	আঁই আর এই দুনিয়াত নাই, কিন্তু য়িতারা তঅ এই দুনিয়াত আছে; আর আঁই তোঁয়ার হাছে আইর্। ফবিত্র বাবা, তুঁই আঁরে তোঁয়ার যে নাম দিয়্যো য়েই নামর গুনে ইতারারে রক্যা গর, যেন্ আঁরা যেইল্যা এক, ইতারাঅ য়েইল্যা এক অইত্ ফারে।
43017012	আঁই যেতদিন য়িতারার লগে আছিলাম য়েতদিন তোঁয়ার যে নাম তুঁই আঁরে দিয়্যো য়েই নামর গুনে আঁই য়িতারারে রক্যা গরি আস্যি। আঁই য়িতারারে ফাআরা দিয়্যি, য়িতারার মইধ্যে কেউই বিনষ্ট নঅঅ অঅ। হ্যালি যিবার বিনষ্ট অইবার হতা আছিল্ য়িবাই বিনষ্ট অইয়্যে, যেন্ ফাক কিতাবর হতা ফুরন অঅ।
43017013	“এহন আঁই তোঁয়ার হাছে আইর, আর আঁর আনন্দত যেন্ য়িতারার দিল্ ফুরন অঅ য়িয়ানর লাই দুনিয়াত থাইক্‌তেই এই হতাগিন হইর।
43017014	তুঁই যেগিন হইয়্যো আঁই য়িতারারে য়েগিনই জানাইয়্যি। দুনিয়ার মানুষঅক্যলে য়িতারারে ঘিনা গইজ্যে, হারন আঁই যেন্ এই দুনিয়ার নঅঅ য়িতারাঅ য়েইল্যা এই দুনিয়ার নঅঅ।
43017015	আঁই তোঁয়ারে অনুরোধ নঅ গরির তুঁই এই দুনিয়ার ত্যুন আঁরে লই যঅ, বরং অনুরোধ গরির দে, ইবিলিসর আতর ত্যুন য়িতারারে রক্যা গর।
43017016	আঁই যেন্ এই দুনিয়ার নঅঅ য়িতারাঅ য়েইল্যা এই দুনিয়ার নঅ।
43017017	“সইত্যর মইধ্য দিয়েনে তুঁই য়িতারারে ফাক-ফবিত্র গর। তোঁয়ার কালামই য়েই সইত্য।
43017018	তুঁই যেন্ আঁরে দুনিয়াত ফাটায়্যিলা য়েইল্যা আঁইঅ য়িতারারে দুনিয়াত ফাটায়্যি।
43017019	য়িতারার লাই আঁই নিজরে ফাক-ফবিত্র গরির যেন্ সইত্যর মইধ্য দিয়েনে য়িতারাঅ ফাক-ফবিত্র অঅ।
43017020	“আঁই দে হ্যালি ইতারার লাই অনুরোধ গরির য়িয়ান নঅ, কিন্তু যারা ইতারার হতার মইধ্য দিয়েনে আঁর উঅর ইমান আনিবো য়িতারার লাইঅ অনুরোধ গরির, যেন্ য়িতারা বেক্যিনে এক অঅ।
43017021	বাবা, তুঁই যেন্ আঁর লগে যুক্ত আছ আর আঁই তোঁয়ার লগে যুক্ত আছি য়েইল্যা য়িতারাঅ যেন্ আঁরার লগে যুক্ত থাকিত্ ফারে। য়িয়ানত দুনিয়ার মানুষঅক্যলে বিশ্যাস গরিত্ ফারিবো দে, তুঁইই আঁরে ফাটাইয়্যো।
43017022	যে মইমা তুঁই আঁরে দিয়্যো য়িয়ান আঁই য়িতারারে দিয়্যি যেন্ আঁরা যেইল্যা এক য়িতারাঅ য়েইল্যা এক অইত্ ফারে,
43017023	মানি আঁই য়িতারার লগে যুক্ত আর তুঁই আঁর লগে যুক্ত, আর এন্ গরিয়েনে যেন্ য়িতারা ফুরন অইয়েনে এক অইত্ ফারে। য়িয়ানত দুনিয়ার মানুষঅক্যলে জানিত্ ফারিবো দে, তুঁইই আঁরে ফাটাইয়্যো, আর আঁরে যেইল্যা তুঁই মহব্যত গর য়েইল্যা য়িতারারেঅ মহব্যত গর।
43017024	“বাবা, আঁই চাই যারারে তুঁই আঁরে দিয়্যো, আঁর মইমা দেকিবার লাই য়িতারা যেন্ আঁই যেডে আছি য়েডে আঁর লগে থাকিত্ ফারে। য়েই মইমা তুঁইই আঁরে দিয়্যো, হারন দুনিয়া সিষ্টি অইবার আগর ত্যুনই তুঁই আঁরে মহব্যত গইজ্যো।
43017025	নিয়াইবান বাবা, দুনিয়ার মানুষঅক্যলে তোঁয়ারে নঅ জানে কিন্তু আঁই তোঁয়ারে জানি। আর তুঁইই দে আঁরে ফাটাইয়্যো ইতারা য়িয়ান বুঝিত্ ফাইজ্যে।
43017026	আঁই য়িতারার হাছে তোঁয়ারে জাহির গজ্যি আর আরো জাহির গইজ্যোম, যেন্ তুঁই আঁরে যেন্ গরিয়েনে মহব্যত গর য়েই ডইল্যা মহব্যত য়িতারার দিলত্ থাকে, আর আঁই যেন্ য়িতারার লগে যুক্ত থাকি।”
43018001	এই হতাগিন হইবার ফরদি ইসা তেঁইর উম্যতঅক্যলর লগে কিদ্রোন নামর ফাআরর উগ্যুয়া ঢালার য়েই ফাশদি গেল্। য়েডে উগ্যুয়া বাগান আছিল্। ইসা আর তেঁইর উম্যতঅক্যলে য়েই বাগানত গেল্।
43018002	ইসারে শত্রুঅক্যলর আতত ফরদি যিবা ধরাই দিয়্যেল্ য়েই এহুদাঅ এই বাগানগান চিন্‌তো, হারন ইসা ফ্রায় তেঁইর উম্যতঅক্যলর লগে য়েডে এক লগে মিলিত অইতো।
43018003	মেইন ইমামঅক্যল আর ফরিশিঅক্যলে এহুদারে একদল সৈন্য ও হয়েকজন হর্মচারি দিল্। তহন এহুদা য়িতারার লগে বাত্যি, মশাল আর অস্ত্রশস্ত্র নিয়েনে য়েডে আজির অইল্।
43018004	তেঁইর নিজর উঅর যেগিন ঘটিবো ইসা য়েগিন বেক্যিনই জাইন্‌তো। ইয়ানর লাই তেঁই বাইর অই আইয়েনে য়েই মানুষঅক্যলরে হইল্, “অনরা হারে টোয়াইতা লাইগ্যোন?”
43018005	য়িতারা হইল্, “নাসরতর ইসারে।” ইসা য়িতারারে হইল্, “আঁইই য়িবা।” ইসারে যিবা শত্রুঅক্যলর আতত ধরাই দিয়্যেল্ য়েই এহুদাঅ য়িতারার লগে থিয়াই আছিল্।
43018006	ইসা যহন য়িতারারে হইল্, “আঁইই য়িবা,” তহন য়িতারা ফিছাই যাইয়েনে মেডিত ফরি গেল্।
43018007	ইসা আবার য়িতারারে ফুছার গরিল্, “অনরা হারে টোয়াইতা লাইগ্যোন?” য়িতারা হইল্, “নাসরতর ইসারে।”
43018008	তহন ইসা হইল্, “আঁই তঅ অনরারে হইয়্যি দে, আঁইই য়িবা। যুদি অনরা আঁরেই টোয়াইতো আই থাকন তইলে ইতারারে যাইতো গই দঅন।”
43018009	ইয়ান ঘটিল্ যেন্ ইসার হোয়া এই হতাগান ফুরন অঅ, “যারারে তুঁই আঁরে দিয়্যো য়িতারার একজনরেঅ আঁই নঅঅ আরাই।”
43018010	শিমোন-ফিতরর হাছে উগ্যুয়া ছুরি আছিল্। ফিতর য়েই ছুরিগান বাইর গরিয়েনে য়িয়ানর আঘাতে মআ-ইমামর গোলামর ডাইন হানগান হাডি ফেলিল্। য়েই গোলামর নাম আছিল্ মল্ক।
43018011	ইয়ানত ইসা ফিতররে হইল্, “তোঁয়ার ছুরি হ্যাফত রাক। বাবা আঁরে যে দুক্যর ফেঁলা দিয়্যে য়িয়ান আঁই গ্রঅন নঅ গইজ্যোম না?”
43018012	তহন য়েই সৈন্যঅক্যলে আর য়িতারার সেনাফতি ও ইহুদি নেতাঅক্যলর হর্মচারিঅক্যলে ইসারে ধরিয়েনে বাঁধিল্।
43018013	ফইল্যা য়িতারা ইসারে হাননর হাছে লই গেল্, হারন যে কাইয়াফা য়েই বছরর মআ-ইমাম আছিল্ হানন আছিল্ য়িবার ওওর।
43018014	এই কাইয়াফাই ইহুদি নেতাঅক্যলরে ফরামশ্য দিয়্যেল্ দে, গোডা জাতির বদলে বরং একজনর মিত্যু অঅনই ভালা।
43018015	শিমোন-ফিতর ও আরেক জন উম্যত ইসার ফিছদি ফিছদি গেল্। য়েই অইন্য উম্যতরে মআ-ইমাম চিন্‌তো। য়েই উম্যত ইসার লগে লগে মআ-ইমামর উঢানত ঢুকিল্,
43018016	কিন্তু ফিতর বাইরর দরজার হাছে থিয়াই রইল্। তহন মআ-ইমামর চিনা য়েই উম্যত বাইরে যাইয়েনে দরজার ফাআরাদার মাইয়্যাউয়ারে হইয়েনে ফিতররে ভিতরে আনিল্।
43018017	য়েই মাইয়্যাউয়া ফিতররে হইল্, “তুঁইঅ কি এই মানুষ্যুয়ার উম্যতঅক্যলর মইধ্যে একজন না?” ফিতর হইল্, “না, আঁই নঅ।”
43018018	তহন বউত শিত ফইত্যো আছিল্। ইয়ানর লাই গোলামঅক্যলে আর হর্মচারিঅক্যলে হোইলার আগুন জলাইয়েনে য়েই জাগাত থিয়াইয়েনে আগুন ফোয়াইতো আছিল্। ফিতরঅ য়িতারার লগে থিয়াইয়েনে আগুন ফোয়াইতো আছিল্।
43018019	মআ-ইমাম তহন ইসারে তেঁইর উম্যতঅক্যলর বিষয়ে আর তেঁইর শিক্যার বিষয়ে ফুছার গরিল্।
43018020	ইসা জোয়াবে হইল্, “আঁই মানুষঅক্যলর হাছে খোলাখুলি গরিয়েনেই হতা হইয়্যি। যেডে ইহুদিঅক্যলে বেক্যিনে একলগে মিলিত অঅ য়েই মজলিস হ্যানাগিনত আর বায়তুল মোকাদ্যসত আঁই অক্যল সমত শিক্যা দিয়্যি। আঁই তঅ গোফনত কিছু নঅঅ হইয়্যি;
43018021	তইলে কিল্যাই আঁরে ফুছার গইত্যা লাইগ্যোন? আঁর হতা যারা উইন্যে য়িতারারেই ফুছার গরন আঁই য়িতারারে কি হইয়্যি। আঁই যেগিন হইয়্যি য়েগিন য়িতারার অজানা নাই।
43018022	ইসা যহন এই হতা হইল্ তহন যে হর্মচারিগিন হাছে থিয়াই আছিল্ য়িতারার মইধ্যে একজন তেঁইরে চোয়ার মারিয়েনে হইল্, “তুঁই মআ-ইমামরে এন্ গরিয়েনে জোয়াব দিতা লাইগ্যো না?”
43018023	ইসা য়িবারে হইল্, “আঁই যুদি হ্যারাফ কিছু হই থাকি তইলে য়িয়ান দেহ্যাই দঅন। কিন্তু যুদি ভালা হই থাকি তইলে আঁরে মাইত্যা লাইগ্যোন কিল্যাই?”
43018024	তহন হানন ইসারে বাঁধা অবস্তাতই মআ-ইমাম কাইয়াফার হাছে ফাটাই দিল্।
43018025	যহন শিমোন-ফিতর থিয়াইয়েনে আগুন ফোয়াইতো আছিল্ তহন মানুষঅক্যলে য়িবারে হইল্, “তুঁইঅ য়িবার উম্যতঅক্যলর মইধ্যে একজন নঅ না?” ফিতর অসিকার গরিয়েনে হইল্, “না, আঁই নঅঅ।”
43018026	ফিতর যিবার হান হাডি ফেইল্যেল্ য়িবার এক আত্যিয় মআ-ইমামর গোলাম আছিল্। য়িবা হইল্, “আঁই কি তোঁয়ারে বাগানত য়িবার লগে নঅঅ দেকি না?”
43018027	ফিতর আবার অসিকার গরিল্, আর তহনই উগ্যুয়া মোরগ ডাকি উঢিল্।
43018028	ইহুদি নেতাঅক্যলে বেইন্যা ফজরত ইসারে কাইয়াফার হাছর ত্যুন রোমিয় মেইন শাসনহত্যা ফিলাতর বাড়িত লই গেল্। য়িতারা কিন্তু য়েই বাড়ির ভিতরে নঅ ঢুকিল্ যেন্ ফাক-সাফ থাকিয়েনে উদ্যার ইদর হ্যানা হ্যাইত্ ফারে।
43018029	তহন ফিলাত বাইরে য়িতারার হাছে আইয়েনে হইল্, “এই মানুষ্যুয়ারে তোঁয়ারা কি দোষে দুষি গইজ্যো?”
43018030	ইহুদি নেতাঅক্যলে হইল্, “ইবা যুদি হ্যারাফ হাম নঅ গইত্যো তইলে আঁরা য়িবারে অনর হাছে নঅ আইন্‌তাম।”
43018031	ফিলাত য়িতারারে হইল্, “ইবারে তোঁয়ারা লই যাইয়েনে তোঁয়ারার শরিয়ত মতন বিচার গর।” ইয়ানত ইহুদি নেতাঅক্যলে ফিলাতরে হইল্, “কিন্তু কেউঅরে মিত্যুর শাস্তি দিবার হ্যমতা তঅ আঁরার আতত নাই।”
43018032	কেন্ গরিয়েনে নিজর মরন অইবো ইসা আগেই য়িয়ান হইয়্যেল্। ইয়ান ঘটিল্ যেন্ তেঁইর য়েই হতা ফুরন অঅ।
43018033	তহন ফিলাত আবার বাড়ির মইধ্যে ঢুকিল্ আর ইসারে ডাকিয়েনে হইল্, “তুঁইই কি ইহুদিঅক্যলর বাদশা?”
43018034	ইসা হইল্, “অনে কি নিজর ত্যুনই এই হতা হইতা লাইগ্যোন, নাকি অইন্যতারা আঁর বিষয়ে অনরে হইয়্যে?”
43018035	ফিলাত জোয়াব দিল্, “আঁই কি ইহুদি নাকি? তোঁয়ার জাতির মানুষঅক্যলে আর মেইন ইমামঅক্যলে তোঁয়ারে আঁর আতত দিয়্যে। তুঁই কি গইজ্যো?”
43018036	ইসা হইল্, “আঁর রাইজ্য এই দুনিয়ার নঅঅ। যুদি আঁর রাইজ্য এই দুনিয়ার অইতো তইলে আঁই যেন্ ইহুদিনেতাঅক্যলর আতত নঅ ফরি য়িয়ানর লাই আঁর মানুষঅক্যলে যুদ্য গইত্যো; কিন্তু আঁর রাইজ্য তঅ এডিয়ার নঅঅ।”
43018037	ফিলাত ইসারে হইল্, “তইলে তুঁই কি বাদশা না?” ইসা হইল্, “অনে ঠিগই হইয়্যোন দে, আঁই বাদশা। সইত্যর ফক্যে সাক্যি দিবার লাই আঁর জন্ম অইয়্যে আর য়িয়ানর লাইই আঁই দুনিয়াত আস্যি। যে কেউ সইত্যর য়িবা আঁর হতা উনে।”
43018038	ফিলাত তেঁইরে হইল্, “সইত্য কি?” এই হতা হইয়েনে য়িবা আবার বাইরে ইহুদি নেতাঅক্যলর হাছে যাইয়েনে হইল্, “আঁই ইবার হনঅই দোষ দেকিত্ নঅ ফাইর।
43018039	তঅ তোঁয়ারার এক্যান নিয়ম আছে, উদ্যার ইদর সমত আঁই তোঁয়ারার একজন হয়েদিরে ছারি দিই। তোঁয়ারা কি চঅ দে, আঁই ইহুদিঅক্যলর বাদশারে ছারি দিই?”
43018040	ইয়ানত বেক্যিনে চিল্যাইয়েনে হইল্, “য়িবারে নঅঅ, বারাব্যারে।” য়েই বারাব্যা একজন ডাহাইত্ আছিল্।
43019001	তহন ফিলাত ইসারে লই যাইয়েনে বউত বেশি গরিয়েনে সঁঅক মারিবার উকুম দিল্।
43019002	সৈন্যঅক্যলে কেঁডা-লতা দিয়েনে উগ্যুয়া তাজ বানাই ইসার মাথাত ফিঁদাই দিল্।
43019003	ফরদি তেঁইরে বাইয়োইন্যা রংগর হঅর ফিঁদাইল্‌ আর তেঁইর হাছে যাইয়েনে হইল্, “ওরে ইহুদিঅক্যলর বাদশা, মারহাবা!” এই হতা হইয়েনে সৈন্যঅক্যলে তেঁইরে চোয়ার মাইত্যো লাগিল্।
43019004	ফিলাত আবার বাইরে আইয়েনে মানুষঅক্যলরে হইল্, “চঅ, আঁই য়িবারে তোঁয়ারার হাছে বাইর গরি আনির যেন্ তোঁয়ারা বুঝিত্ ফার দে, আঁই য়িবার হনঅ দোষই নঅ ফাইর।”
43019005	ইসা য়েই কেঁডার তাজ আর বাইয়োইন্যা রংগর হঅর ফিঁদা অবস্তাত বাইরে আইল্। তহন ফিলাত মানুষঅক্যলরে হইল্, “এই চঅ, য়েই মানুষ।”
43019006	ইসারে দেকিয়েনে মেইন ইমামঅক্যলে আর হর্মচারিঅক্যলে চিল্যাইয়েনে হইল্, “কুরুশত দঅন, য়িবারে কুরুশত দঅন।” ফিলাত মানুষঅক্যলরে হইল্, “তোঁয়ারাই য়িবারে লই যাইয়েনে কুরুশত দঅ, হারন আঁই য়িবার হনঅ দোষই টোয়াই নঅ ফাইর।”
43019007	ইহুদি নেতাঅক্যলে ফিলাতরে হইল্, “আঁরার এক্যান আইন আছে, য়েই আইন মতন য়িবার মরন অঅন উচিত, হারন য়িবা নিজরে ইব্‌নুল্লাহ্ হইয়্যে।”
43019008	ফিলাত যহন এই হতা উনিল্ তহন য়িবা আরো ডরাইল্।
43019009	তেঁই আবার বাড়ির মইধ্যে যাইয়েনে ইসারে ফুছার গরিল্, “তুঁই হডের ত্যুন আইস্যো?” ইসা কিন্তু ফিলাতরে হনঅ জোয়াব নঅ দিল্।
43019010	ইয়ানর লাই ফিলাত ইসারে হইল্, “তুঁই আঁর লগে হতা নঅ হইবা না? তুঁই কি জান দে, তোঁয়ারে ছারি দিবার বা কুরুশর উঅরদি মারি ফেলিবার হ্যমতা আঁর আছে?”
43019011	ইসা জোয়াব দিল্, “উঅরর ত্যুন অনরে হ্যমতা দেয়া নঅ অইলে আঁর উঅরদি অনর হনঅ হ্যমতাই নঅ থাইক্‌তো। য়িয়ানর লাই যিবা আঁরে অনর আতত দিয়্যে য়িবারই গুনাহ্ বেশি।”
43019012	এই হতা উনিয়েনে ফিলাত ইসারে ছারি দিবার চেষ্টা গইত্যো লাগিল্, কিন্তু ইহুদি নেতাঅক্যলে চিল্যাইয়েনে হইল্, “অনে যুদি এই মানুষ্যুয়ারে ছারি দঅন তইলে অনে বাদশা সিজারর বন্ধু নঅন। যে কেউ নিজরে বাদশা বুলি দাবি গরে য়িবা তঅ বাদশা সিজারর শত্রু।”
43019013	এই হতা উনিয়েনে ফিলাত ইসারে বাইরে আনিল্ আর ফাত্যোরত বাঁধাইন্যা নামর উগ্যুয়া জাগাত বিচারর আসনত বোইল্। য়িব্রু ভাষাত এই জাগাগানরে গাব্যাথা হোয়া অইতো।
43019014	য়েই দিনগান আছিল্ উদ্যার ইদর আয়োজনর দিন। তহন বেইল্ অনুমান দুঁইজ্যা। ফিলাত ইহুদি নেতাঅক্যলরে হইল্, “এই চঅ, তোঁয়ারার বাদশা।”
43019015	ইয়ানত য়িতারা চিল্যাইয়েনে হইল্, “দুর গরন, দুর গরন! য়িবারে কুরুশত দঅন!” ফিলাত য়িতারারে হইল্, “তোঁয়ারার বাদশারে আঁই কুরুশত দিয়োম না?” মেইন ইমামঅক্যলে জোয়াব দিল্, “বাদশা সিজার বাদে আঁরার আর হনঅ বাদশা নাই।”
43019016	তহন ফিলাত ইসারে কুরুশর উঅরদি মারি ফেলিবার লাই য়িতারার আতত দিই দিল্। তহন সৈন্যঅক্যলে ইসারে লই গেল্।
43019017	ইসা নিজর কুরুশ নিজে বঅন গরি নিয়েনে মাথার খুলি জাগা নামর উগ্যুয়া জাগাত গেল্। য়েই জাগাগানর য়িব্রু নাম আছিল্ গল্‌গথা।
43019018	য়েডে য়িতারা ইসারে কুরুশত দিল্-ইসারে মাঝদি আর তেঁইর দুই ফাশে অইন্য দুই জনরে দিল্।
43019019	ফিলাত উগ্যুয়া দোষনামা লেকিয়েনে ইসার কুরুশর উঅরদি লাগাই দিল্। য়িয়ানত লেহ্যা আছিল্, “নাসরতর ইসা, ইহুদিঅক্যলর বাদশা।”
43019020	যেডে ইসারে কুরুশত দেয়া অইয়্যেল্ য়েই জাগাগান শঅরর হাছে আছিল্ বুলি ইহুদিঅক্যলর বউত কেউই য়েই দোষনামা ফরিল্। য়িয়ান য়িব্রু, রোমিয় আর গিরিক ভাষাত লেহ্যা আছিল্।
43019021	তহন ইহুদিঅক্যলর মেইন ইমামঅক্যলে, ফিলাতরে হইল্, “ ‘ইহুদিঅক্যলর বাদশা,’ এই হতা নঅ লেকিবান, বরং লেহ্যন, ‘ইবা হইতো, আঁই ইহুদিঅক্যলর বাদশা।’”
43019022	ফিলাত হইল্, “আঁই যিয়ান লেক্যি য়িয়ান লেক্যি।”
43019023	ইসারে কুরুশত দিবার ফর সৈন্যঅক্যলে তেঁইর হঅর-সোর লইয়েনে নিজরার মইধ্যে চাইর ভাগে ভাগ গরিল্। ফরদি য়িতারা ইসার হোত্যাগানঅ নিল্। য়েই হোত্যাত হনঅ সিলাই নঅ আছিল্, উঅরর ত্যুন নিচ ফইয্যন্ত গোডাগানই বানাইন্যা আছিল্।
43019024	য়িয়ান দেকিয়েনে সৈন্যঅক্যলে একজন অইন্যজনরে হইল্, “ইয়ান নঅ ছিরিয়েনে বরং লটারি গরিয়েনে চাই ইয়ান হার অইবো।” ইয়ান ঘইট্যেল্ যেন্ ফাক কিতাবর এই হতা ফুরন অঅ, য়িতারা নিজরার মইধ্যে আঁর হঅর-সোর ভাগ গইজ্যে, আর আঁর হঅরর লাই য়িতারা লটারি গইজ্যে। আর আঁসাই সৈন্যঅক্যলে এগিন গইজ্যেল্।
43019025	ইসার মা, তেঁইর হ্যালা, ক্লোফার বউ মরিয়াম আর মগ্দলিনি মরিয়াম ইসার কুরুশর হাছে থিয়াই আছিল্।
43019026	ইসা তেঁইর মারে আর যে উম্যতরে বেশি মহব্যত গইত্যো য়িবারে থিয়াই থাইক্‌তো দেকিল্। ফইল্যাদি তেঁই মারে হইল্, “উই চঅ, তোঁয়ার ফোয়া।”
43019027	তার বাদে য়েই উম্যতরে হইল্, “উই চঅ, তোঁয়ার মা।” তহনর ত্যুনই য়েই উম্যত ইসার মারে য়িবার নিজর ঘরত লই গেল্।
43019028	ইয়ার ফরদি বেক কিছু শেষ অইয়্যে জানিয়েনে ফাক কিতাবর হতা যেন্ ফুরন অঅ য়িয়ানর লাই ইসা হইল্, “আঁর তিরাশ লাইগ্যে।”
43019029	য়েই জাগাত সিরকায় ভরা উগ্যুয়া জিনিস আছিল্। য়িতারা তহন উগ্যুয়া এস্‌ফন্জ য়েই সিরকাত ভিজাইল্ আর এসোব গাছর সিবার আগাত য়িয়ান লাগাইয়েনে ইসার মুকর হাছে ধরিল্।
43019030	ইসা য়েই সিরকা হ্যাইবার ফরদি হইল্, “শেষ অইয়্যে।” তার ফর তেঁই মাথা নিচু গরিয়েনে তেঁইর রুহ্ দিই দিল্।
43019031	য়েই দিনগান আছিল্ ইদর আয়োজনর দিন। ফরর দিন আছিল্ জিরাইবার দিন, আর য়েই জিরাইবার দিনগান উগ্যুয়া বিশেষ দিন আছিল্ বুলিয়েনে ইহুদি নেতাঅক্যলে চাইয়্যেল্ যেন্ য়েই দিনত লাশগিন কুরুশর উঅরদি নঅ থাকে। ইয়ানর লাই য়িতারা ফিলাতর হাছে অনুরোধ গরিল্ যেন্ কুরুশত যারা আছে য়িতারার ঠেং ভাঁগিয়েনে কুরুশর ত্যুন য়িতারারে সরাই ফেলা অঅ।
43019032	তহন সৈন্যঅক্যলে আইয়েনে ইসার লগে যারারে কুরুশত দেয়া অইয়্যেল্ য়িতারার দুইজনর ঠেং ভাঁগি দিল্।
43019033	ফরদি ইসার হাছে আই সৈন্যঅক্যলে তেঁইরে মরা দেকিয়েনে তেঁইর ঠেং নঅ ভাঁগিল্।
43019034	কিন্তু একজন সৈন্য তেঁইর বুগর ফাঁজরত সেল দিয়েনে হ্যোঁছা মারিল্, আর তহনই য়েডের ত্যুন রক্ত আর ফানি বাইর অই আইল্।
43019035	যিবা নিজর চোগে ইয়ান দেইক্যেল্ য়িবাই সাক্যি দিয়েনে হইয়্যে, আর য়িবার সাক্যি আঁসা। য়িবা জানে দে, য়িবা যেগিন হঅর য়েগিন আঁসা, যেন্ তোঁয়ারাঅ বিশ্যাস গরিত্ ফার।
43019036	এগিন ঘইট্যেল্ যেন্ ফাক কিতাবর এই হতা ফুরন অঅ, “তেঁইর এক্যান আঁড্যিঅ ভাঁগা অইতো নঅ।”
43019037	আবার কিতাবর আর এক্যান হতা এই — “যিবারে য়িতারা গাঁইত্যে তেঁইর মিক্যা য়িতারা চাই দেকিবো।”
43019038	এই ঘটনাগিনর ফরদি অরিমাথিয়া গেরামর ইউসুফ ইসার লাশ্যুয়া লই যাইবার লাই ফিলাতর হাছে অনুমতি চাইল্‌। ইউসুফ আছিল্ ইসার গোফন উম্যত, হারন তেঁই ইহুদিনেতাঅক্যলরে ডরাইতো। ফিলাত অনুমতি দিলে ফর তেঁই আইয়েনে ইসার লাশ লই গেল্।
43019039	আগদি যিবা রাতিয়া ইসার হাছে আইস্যেল্ য়েই নিকদিমঅ অনুমান তেত্‌তিরিশ কেজি গন্দরস আর অগুরু মিশাইয়েনে লই আইল্।
43019040	ফরদি য়িতারা ইসার লাশ্যুয়া লইয়েনে ইহুদিঅক্যলর দাফন গরিবার নিয়ম মতন য়েই হ্যোশ্‌বু জিনিসগিনর লগে লাশ্যুয়া হঅর দিয়েনে ফেঁচাইল্।
43019041	ইসারে যেডে কুরুশর উঅরদি মারি ফেলা অইয়্যেল্ য়েই জাগাগানত উগ্যুয়া বাগান আছিল্ আর য়েডে উগ্যুয়া নয়া হব্যর আছিল্। য়েই হব্যরর মইধ্যে কেউঅরে হনঅ দিনঅ দাফন গরা নঅঅ অঅ।
43019042	য়েইদিনগান আছিল্ ইহুদিঅক্যলর ইদর আয়োজনর দিন, আর হব্যরগানঅ হাছে আছিল্ বুলি য়িতারা ইসারে য়েই হব্যরতই দাফন গরিল্।
43020001	সাফ্‌তার ফইল্যা দিনর বেইন্যা ফজরত, আঁধার থাইক্‌তেই মগ্দলিনি মরিয়াম য়েই হব্যরর হাছে গেল্। য়িবা দেকিল্, হব্যরর মুকর ত্যুন ফাত্যোরগান সরাআ অইয়্যে।
43020002	য়িয়ানর লাই য়িবা শিমোন-ফিতর আর যে উম্যতরে ইসা মহব্যত গইত্যো য়েই উম্যতর হাছে দুঁরি যাইয়েনে হইল্, “মানুষঅক্যলে উজুররে হব্যরর ত্যুন লই গেইয়্যে। তেঁইরে হডে রাইক্যে আঁরা য়িয়ান নঅ জানি।”
43020003	ফিতর আর য়েই অইন্য উম্যত্যুয়া তহন বাইর অইয়েনে হব্যরর মিক্যা যাইতো লাগিল্।
43020004	দুইজন এক্যলগে দুঁইত্যো আছিল্। অইন্য উম্যত্যুয়া ফিতরর আগদি আগদি আরো তরাতরি দুঁরিয়েনে ফইল্যাদি হব্যরর হাছদি আইল্, কিন্তু য়িবা হব্যরর ভিতরে নঅ গেল্।
43020005	য়িবা নিচু অইয়েনে দেকিল্, ইসার লাশত যে হঅরগিন ফেঁচাইন্যা অইয়্যেল্ য়েগিন ফরি আছে।
43020006	শিমোন-ফিতরঅ য়িবার ফিছদি ফিছদি আইয়েনে হব্যরর ভিতরে ঢুকিল্‌ আর হঅরগিন ফরি থাইক্‌তো দেকিল্।
43020007	য়িবা আরো দেকিল্, তেঁইর মাথাত যে নুয়ালগান ফেঁচাইন্যা আছিল্ য়িয়ান অইন্য হঅরর লগে নাই, কিন্তু আলিদা গরিয়েনে একজাগাত বডি রাকা অইয়্যে।
43020008	যে উম্যত ফইল্যাদি হব্যরর হাছে ফোঁইছ্যেল্ য়িবাঅ তহন ভিতরে ঢুকিল্ আর দেকিয়েনে বিশ্যাস গরিল্।
43020009	মরনর ত্যুন ইসার জিন্দা অইয়েনে উঢিবার যে দরহার আছে, ফাক কিতাবর য়েই হতা য়িতারা আগদি বুঝিত্ নঅঅ ফারে।
43020010	ইয়ার ফরদি উম্যতঅক্যলে ঘরত ফিরি গেল্,
43020011	কিন্তু মরিয়াম হব্যরর বাইরে থিয়াইয়েনে হাঁইন্‌তো লাগিল্। য়িবা হাঁইন্‌তে হাঁইন্‌তে নিচু অইয়েনে হব্যরর ভিতরে চাই দেকিল্,
43020012	ইসার লাশ যেডে শোয়াইন্যা আছিল্ য়েডে সাদা হঅর ফিঁদা দুইজন ফেরেস্‌তা বোই আছে — একজন য়িতানত আর একজন ফৈতানত।
43020013	য়িতারা মরিয়ামরে হইল্, “হাঁইন্‌তা লাইগ্যো কিল্যাই?” মরিয়াম য়িতারারে হইল্, “মানুষঅক্যলে আঁর ফভুরে লই গেইয়্যে আর তেঁইরে হডে রাইক্যে নঅ জানি।”
43020014	এই হতা হইয়েনে মরিয়াম ফিছদি ফিরি দেকিল্ ইসা থিয়াই আছে, কিন্তু তেঁই দে ইসা য়িয়ান বুঝিত্ নঅ ফারিল্।
43020015	ইসা য়িবারে হইল্, “হাঁইন্‌তা লাইগ্যো কিল্যাই? হারে টোয়াইতা লাইগ্যো?” ইসারে বাগানর মালি ভাবিয়েনে মরিয়াম হইল্, “সঅন, অনে যুদি য়িবারে লই যাই থাকন তইলে হঅন হডে রাইক্যোন। আঁইই য়িবারে লই যাইয়্যোম।”
43020016	ইসা য়িবারে হইল্, “মরিয়াম।” য়িয়ানত মরিয়াম ফিরি থিয়াইয়েনে আরামিয় ভাষাত ইসারে হইল্, “রব্যুনি।” রব্যুনি মানি ওস্তাদ।
43020017	ইসা মরিয়ামরে হইল্, “আঁরে ধরি নঅ রাইক্যো, হারন আঁই এহনঅ উঅরে বাবার হাছে নঅঅ যায়্যি। তুঁই বরং ভাইঅক্যলর হাছে যাইয়েনে হঅ, যিবা আঁর আর তোঁয়ারার বাবা, যিবা আঁর আর তোঁয়ারার আল্লাহ্, আঁই উঅরে তেঁইরই হাছে যাইর।”
43020018	তহন মগ্দলিনি মরিয়াম উম্যতঅক্যলর হাছে যাইয়েনে হ্যবর দিল্, য়িবা ইসারে দেইক্যে আর ইসাই য়িবারে এই হতাগিন হইয়্যে।
43020019	য়েই একই দিনত, সাফ্‌তার ফইল্যা দিনর আঁজুইন্যা উম্যতঅক্যলে ইহুদি নেতাঅক্যলর ডরে ঘরর বেক দরজা বন্ধ গরিয়েনে একজাগাত মিলিত অইয়্যেল্। তহন ইসা আইয়েনে য়িতারার মাঝদি থিয়াইয়েনে হইল্, “আস্‌সালামু আলাইকুম।”
43020020	এই হতা হইয়েনে তেঁই তেঁইর দুই আত আর বুগর ফাঁজরর মিক্যাগান তেঁইর উম্যতঅক্যলরে দেহ্যাইল্। ইসারে দেকিত্ ফাইয়েনে উম্যতঅক্যলে বউত খুশি অইল্।
43020021	ফরদি ইসা আবার য়িতারারে হইল্, “আস্‌সালামু আলাইকুম। বাবা যেন্ আঁরে ফাটাইয়্যে আঁইঅ য়েইল্যা তোঁয়ারারে ফাটাইর।”
43020022	এই হতা হইয়েনে তেঁই উম্যতঅক্যলর উঅর ফুঁয়া দিয়েনে হইল্, “ফাক রুহ্‌রে গ্রঅন গর।
43020023	তোঁয়ারা যুদি কেউঅর গুনাহ্ মাফ গর তইলে য়িবার গুনাহ্ মাফ গরা অইবো, আর যুদি কেউঅর গুনাহ্ মাফ নঅ গর তইলে য়িবার গুনাহ্ মাফ গরা অইতো নঅ।”
43020024	ইসা যহন আইস্যেল্ তহন থোমা নামর য়েই বারজন উম্যতঅক্যলর মইধ্যে একজন য়িতারার লগে নঅ আছিল্। এই থোমারে জৈঁইক্যা হোয়া অইতো।
43020025	অইন্য উম্যতঅক্যলে ফরদি থোমারে হইল্, “আঁরা উজুররে দেক্যি।” থোমা য়িতারারে হইল্, “আঁই তেঁইর দুই আতত যুদি ফেঁরাকর চিন্য নঅ দেকি, য়েই চিন্যর মাঝে অঁঅল নঅ দিই আর তেঁইর বুগর ফাঁজরত আত নঅ দিই তইলে হনঅ মতেই আঁই বিশ্যাস গইত্যাম নঅ।”
43020026	ইয়ার এক সাফ্‌তা ফরদি উম্যতঅক্যলে আবার ঘরর মইধ্যে মিলিত অইল্, আর থোমাঅ য়িতারার লগে আছিল্। যুদিঅ বেক দরজা বন্ধ আছিল্ তঅঅ ইসা আইয়েনে য়িতারার মাঝদি থিয়াইয়েনে হইল্, “আস্‌সালামু আলাইকুম।”
43020027	ফরদি তেঁই থোমারে হইল্, “তোঁয়ার অঁঅল এডে দিয়েনে আঁর আত দুইয়ান চঅ আর তোঁয়ার আত বারাইয়েনে আঁর বুগর ফাঁজরত রাক। অবিশ্যাস নঅ গইজ্যো বরং বিশ্যাস গর।”
43020028	তহন থোমা হইল্, “ফভু আঁর, আল্লাহ্ আঁর।”
43020029	ইসা য়িবারে হইল্, “থোমা, তুঁই আঁরে দেইক্যো বুলি কি ইমান আইন্যো না? যারা নঅ দেকিয়েনে ইমান আনে য়িতারা মোবারক।”
43020030	ইসা উমতঅক্যলর সাম্‌নদি চিন্য ইসাবে আরো বউত কেরামতি হাম গইজ্যেল্, য়েগিন এই কিতাবত লেহ্যা নঅঅ অঅ।
43020031	কিন্তু এগিন লেহ্যা অইল্ যেন্ তোঁয়ারা ইমান আন দে, ইসাই মসিহ্, ইব্‌নুল্লাহ্, আর ইমান আনিয়েনে যেন্ তেঁইর মইধ্য দিয়েনে জিবন ফঅ।
43021001	ইয়ার ফরদি টিবেরিয়াস সাগরর ফারত উম্যতঅক্যলর হাছে আবার ইসা দেহ্যা দিল্। ঘটনাগান এইল্যা গরিয়েনে ঘইট্যেল্:
43021002	শিমোন-ফিতর, থোমা (যিবারে জৈঁইক্যা হঅ) গালিল ফদেশর হান্যা গেরামর নথনেল, সিবদিয়র ফোয়াঅক্যল আর ইসার অইন্য দুইজন উম্যত একলগে আছিল্।
43021003	শিমোন-ফিতর য়িতারারে হইল্, “আঁই মাছ ধইত্যাম যাইর।” য়িতারা হইল্, “আঁরাঅ তোঁয়ার লগে যাইয়্যোম।” তহন য়িতারা বাইর অইয়েনে নোকাত উঢিল্, কিন্তু য়েই রাতিয়া কিছুই ধরিত্ নঅ ফারিল্।
43021004	ফজর অই আইয়্যের এন্ সমত ইসা সাগরর ফারত আইয়েনে থিয়াইল্। উম্যতঅক্যলে কিন্তু চিনিত নঅ ফারিল্ দে, তেঁই ইসা।
43021005	তেঁই উম্যতঅক্যলরে হইল্, “ফোয়াঅক্যল, কিছুই কি নঅঅ ফঅ না?” য়িতারা হইল্, “জি না, নঅ ফাইয়্যি।”
43021006	ইসা য়িতারারে হইল্, “নোকার ডাইন মিক্যাদি জাল ফেল্, ফাইবা।” তহন য়িতারা জাল ফেলিল্, আর এত বেশি মাছ উঢিল্ দে, য়িতারা য়েগিন টানিয়েনে তুলিত্ নঅ ফারিল্।
43021007	ইসা যে উম্যতরে মহব্যত গইত্যো য়েই উম্যত ফিতররে হইল্, “তেঁই উজুর।” য়েই সমত শিমোন-ফিতরর গাআত হনঅ হঅর নঅ আছিল্। য়িয়ানর লাই যহন য়িবা উনিল্, “তেঁই উজুর,” তহন গাআত হঅর ফেঁচাইয়েনে সাগরত ঝাফ দিল্।
43021008	য়িতারা ফারর ত্যুন বেশি দুরে নঅ আছিল্, বেশহম দুইশ আত দুরে আছিল্। ইয়ানর লাই অইন্য উম্যতঅক্যলে মাছে ভরা জালগান টাইন্‌তে টাইন্‌তে নোকাত গরিয়েনে ফারত আইল্।
43021009	ফারত লামি আইয়েনে য়িতারা হোইলার আগুন আর আগুনর উঅরদি মাছ দেকিত্ ফাইল্; য়েডে রুটিঅ আছিল্।
43021010	তহন ইসা য়িতারারে হইল্, “এহন যে মাছ ধইল্যা য়েগিনর ত্যুন হয়েক্যান আন্।”
43021011	শিমোন-ফিতর নোকাত যাইয়েনে জালগান ফারত টানি আনিল্। একশ তিফ্যান্যউয়া ডঁর মাছে জালগান ভরা আছিল্। যুদিঅ এত্য মাছ আছিল্ তঅঅ জালগান নঅ ছিরিল্।
43021012	ইসা য়িতারারে হইল্, “আইয়্যো, হ্যঅ।” উম্যতঅক্যলর মাঝে কেউঅর সঅস নঅ অইল্ দে, ফুছার গরে, “অনে হঅন?” হারন য়িতারা জাইন্‌তো, তেঁই ইসা।
43021013	ফরদি ইসা আইয়েনে রুটি লই য়িতারারে দিল্, আর য়েন্ গরিয়েনে মাছঅ দিল্।
43021014	মরনর ত্যুন জিন্দা অইয়েনে উঢিবার ফর ইসা এই তিতিয়বার উম্যতঅক্যলরে দেহ্যা দিল্।
43021015	য়িতারার হ্যানা শেষ অইলে ফর ইসা শিমোন-ফিতররে হইল্, “ইউহোন্যার ফোয়া শিমোন, য়িতারার মহব্যতর ত্যুন কি তুঁই আঁরে বেশি মহব্যত গর না?” শিমোন-ফিতর তেঁইরে হইল্, “জি, ফভু, অনে জানন অনে আঁর হত্য ফ্রিয়।” ইসা য়িবারে হইল্, “আঁর ভেরার বাইচ্যাগিন চরঅ।
43021016	ইসা দিতিয়বার য়িবারে হইল্, “ইউহোন্যার ফোয়া শিমোন, তুঁই কি আঁরে মহব্যত গর না?” শিমোন ফিতর তেঁইরে হইল্, “জি, ফভু, অনে তঅ জানন অনে আঁর হত্য ফ্রিয়।” ইসা য়িবারে হইল্, “আঁর ভেরাগিন লালন-ফালন গর।”
43021017	ফরদি তেঁই তিতিয়বার শিমোন-ফিতররে হইল্, “ইউহোন্যার ফোয়া শিমোন, আঁই কি আঁসাই তোঁয়ার ফ্রিয় না?” ফিতর এবার দুক্যিত অইল্, হারন ইসা এই তিতিয়বার য়িবারে ফুছার গরিল্, “আঁই কি আঁসাই তোঁয়ার ফ্রিয় না?” ইয়ানর লাই ফিতর ইসারে হইল্, “ফভু, অনে বেক কিছুই জানন; অনে তঅ জানন দে, অনে আঁর বউত বেশি ফ্রিয়।” ইসা য়িবারে হইল্, “আঁর ভেরাগিন চরঅ।
43021018	আঁই তোঁয়ারে আঁসাই হইর, যহন তুঁই জোয়ান আছিলা তহন তুঁই নিজেই তোঁয়ার হোঁঅর বাঁইন্‌তা আর যেডে ইছ্যা য়েডে যাইতা। কিন্তু যহন তুঁই বুরা অইবা তহন তুঁই তোঁয়ার আত বারাই দিবা আর অইন্য একজন তোঁয়ারে বাঁধিবো ও তুঁই যেডে যাইতা নঅ চঅ য়েডেই লই যাইবো।”
43021019	আল্লাহ্‌র মইমা জাহির গরিবার লাই ফিতর কেন্ গরিয়েনে মরিবো য়িয়ান বুঝাইতো যাইয়েনে ইসা এই হতা হইল্। এই হতা হইবার ফর ইসা ফিতররে হইল্, “আঁর লগে আইয়্যো।”
43021020	ফিতর ফিছদি ফিরিয়েনে দেকিল্, ইসা যিবারে মহব্যত গইত্যো য়েই উম্যত ফিছদি ফিছদি আইয়্যের। ইবা য়েই উম্যত, যিবা হ্যাইবার সমত ইসার মিক্যাদি ঝুকিয়েনে হইয়্যেল্, “উজুর, অনরে যিবা শত্রুঅক্যলর আতত ধরাই দিবো, য়িবা হঅন?”
43021021	ফিতর য়িবারে দেকিয়েনে ইসারে হইল্, “ফভু, ইবার কি অইবো?”
43021022	ইসা ফিতররে হইল্, “আঁই যুদি চাই ইবা আঁর ফিরি নঅ আইয়্যোন ফইয্যন্ত থাকে, য়িয়ানত তোঁয়ার কি? তুঁই আঁর লগে আইয়্যো।”
43021023	ইয়ানর লাই ভাইঅক্যলর মাঝে এই হতা ছরাই গেল্ দে, য়েই উম্যত মইত্যো নঅ। ইসা কিন্তু ফিতররে নঅঅ হঅ য়েই উম্যত মইত্যো নঅ। তেঁই বরং হইয়্যেল্, “আঁই যুদি চাই য়িবা আঁর ফিরি নঅ আইয়্যোন ফইয্যন্ত থাকে, য়িয়ানত তোঁয়ার কি?”
43021024	য়েই উম্যতই এই বেক বিষয়ে সাক্যি দেএর আর এগিন লেইক্যে। আঁরা জানি য়িবার সাক্যি আঁসা।
43021025	ইসা আরো বউত কিছু গইজ্যেল্। যুদি য়েগিন এক এক গরিয়েনে লেহ্যা অইতো তইলে এত্য কিতাব অইতো দে, আঁর মনে অঅ য়েগিন এই দুনিয়াত নঅ আইট্যো।
44002001	ইয়ার কিছু দিন ফরদি ফন্জাইশত্যমি-ইদর দিনত উম্যতঅক্যলে এক জাগাত মিলিত অইল্।
44002002	তহন আতিক্যা আসমানর ত্যুন জোর বাতাসর আবাজর মতন এক্যান আবাজ আইল্ আর যে ঘরত য়িতারা আছিল্ য়েই আবাজে য়েই ঘরগান ভরি গেল্।
44002003	উম্যতঅক্যলে দেকিল্ আগুনর জিল্‌ফার মতন কি যেন্ ছিঁডাই গেল্ আর য়েগিন য়িতারার ফত্যিকর উঅর আইয়েনে বোইল্।
44002004	য়িয়ানত য়িতারা বেক্যিনে ফাক-রুহ্‌দি ফুরন অইল্ আর য়েই রুহ্‌ যিবারে যেইল্যা হতা হইবার শক্তি দিল্ য়েই মতন য়িতারা বিন্য বিন্য ভাষাত হতা হইতো লাগিল্।
44002005	য়েই সমত দুনিয়ার নানান দেশর ত্যুন আল্লাহ্‌ভক্ত ইহুদি মানুষঅক্যলে আইয়েনে জেরুজালেমত থাইকতো আছিল্।
44002006	য়িতারা য়েই আবাজ উনিল্ আর বউত কেউই য়েডে জমা অইল্। নিজর নিজর ভাষাত উম্যতঅক্যলরে হতা হইতো উনিয়েনে য়েই মানুষঅক্যলে যেন্ বুদ্যিআরা অই গেল্।
44002007	য়িতারা বউত আচ্যাইয্য অইয়েনে হইল্, “এই দে মানুষঅক্যলে হতা হঅর, ইতারা কি বেক্যিনে গালিলর মানুষ নঅঅ না?
44002008	যুদি য়িয়ানই অঅ তইলে আঁরা ফত্যিকে কেন্ গরিয়েনে নিজর নিজর মাতৃভাষা য়িতারার মুকত উনির্?
44002009	ফার্থিয়, মিডিয়, এলমিয় মানুষ আর মেসোফটেমিয়াত থাকইন্যা মানুষঅক্যলে, এহুদিয়া ও কাফ্যাদকিয়া, ফন্ত আর এশিয়া ফদেশ,
44002010	ফরুগিয়া ও ফাম্‌ফুলিয়া, মিসর আর কুরিনির হাছাহাছি লিবিয়ার হয়েক্যান জাগার মানুষঅক্যলে, রোম শঅরর ত্যুন যে ইহুদিঅক্যলে আর ইহুদি ধর্মত ইমানদার অ-ইহুদিঅক্যলে আইস্যে য়িতারা,
44002011	ক্রিট দিফর মানুষঅক্যলে আর আরবিঅক্যলে — আঁরা বেক্যিনেই তঅ আঁরার নিজর নিজর ভাষাত আল্লাহ্‌র মহত হামর হতা য়িতারারে হইতো উনির।”
44002012	য়িতারা আচ্যাইয্য আর বুদ্যিআরা অইয়েনে একজন অইন্যজনরে ফুছার গইত্যো লাগিল্, “ইয়ানর মানি কি?”
44002013	আবার অইন্যতারা উম্যতঅক্যলরে ঠঁঅশা গরিয়েনে হইল্, “য়িতারা মদ হ্যাইয়েনে মাতাল অইয়্যে।”
44002014	তহন ফিতর য়েই এগারোজন সাআবিঅক্যলর লগে থিয়াই জোরে য়েই মানুষঅক্যলরে হইল্, “ইহুদি মানুষঅক্যল আর যারা অনরা জেরুজালেমত থাইক্‌তা লাইগ্যোন, অনরা জানি রাকন আর মন দিয়েনে আঁর হতা উনন্।
44002015	অনরা মনে গইজ্যোন ইতারা মাতাল অইয়্যে, কিন্তু য়িয়ান নঅঅ; হারন এহন তঅ হ্যালি ফজর নঅটা।
44002016	ইয়ান য়েই ঘটনার মতন যিয়ানর হতা নবি যোয়েল হইয়্যেল্ দে, আল্লাহ্ হঅর,
44002017	‘শেষহালে বেক মানুষর উঅরদি আঁই আঁর রুহ্‌ ঢালি দিয়োম; য়িয়ানত তোঁয়ারার ফোয়াঅক্যলে আর মাইয়্যাঅক্যলে নবি ইসাবে আল্লাহ্‌র কালাম হইবো, তোঁয়ারার জোয়ান ফোয়াঅক্যলে দশ্যন ফাইবো, তোঁয়ারার বুরা মানুষঅক্যলে হ্যোয়াব দেকিবো।
44002018	এন্ কি, য়েই সমত আঁর গোলাম আর বাঁদিঅক্যলর উঅরদি আঁই আঁর রুহ্‌ ঢালি দিয়োম, আর য়িতারা নবি ইসাবে আল্লাহ্‌র কালাম হইবো।
44002019	আঁই উঅরদি আসমানত্ আচ্যাইয্য আচ্যাইয্য ঘটনা দেহ্যাইয়্যোম, আর নিচদি দুনিয়াত নানান ডইল্যা চিন্য দেহ্যাইয়্যোম, মানি রক্ত, আগুন আর বউত ধুঁয়া দেহ্যাইয়্যোম
44002020	মাবুদর য়েই মহত আর মইমাভরা দিন আইবার আগদি সুয্য আঁধার অই যাইবো আর চাঁন রক্তর মতন অইবো।
44002021	রক্যা ফাইবার লাই যে কেউ মাবুদরে ডাকিবো য়িবা রক্যা ফাইবো।’
44002022	“বনি-ইসরাইলঅক্যল, এই হতা উনন্। নাসরতর ইসার মইধ্য দিয়েনে আল্লাহ্ অনরার মাঝে মহত আর কেরামতি হাম গরিয়েনে অনরার হাছে ফরমান গইজ্যেল্‌ দে, তেঁই ইসারে ফাটাইয়্যেল্; আর এই হতা তঅ অনরা জানন।
44002023	আল্লাহ্, যিবা আগদিই বেক জানে, তেঁই আগদিই ঠিগ গইজ্যেল্‌ দে, ইসারে অনরার আতত্ দেয়া অইবো। আর অনরাঅ দুষ্ট মানুষঅক্যলরে দিয়েনে তেঁইরে কুরুশর উঅরদি মারি ফেল্যিলান।
44002024	কিন্তু আল্লাহ্ মরনর যন্ত্রনার ত্যুন মুক্ত গরিয়েনে তেঁইরে জিন্দা গরি তুইল্যে‌, হারন তেঁইরে ধরি রাকিবার সাইধ্য মরনর নঅ আছিল্।
44002025	নবি দাউদ তেঁইর বিষয়ে হইয়্যে, ‘আঁর চোগ অক্যল সমত মাবুদর মিক্যাদি আছে; তেঁই আঁর ডাইন ফাশদি আছে বুলি আঁই ইস্তির থাইক্যোম।
44002026	ইয়ানর লাই আঁর মন খুশিত ভরা, আঁর জিল্‌ফা আনন্দর হতা হঅ, আঁর শরিলঅ আশা লই বাঁচিবো;
44002027	হারন তুঁই আঁরে মরা রুহ্‌গিনর জাগাত ফেলি রাইক্‌তা নঅ, তোঁয়ার ভক্তর শরিলরে তুঁই নষ্ট অইতা দিতা নঅ।
44002028	জিবনর ফথ তুঁই আঁরে জানাইয়্যো; তোঁয়ার হাছে থাকনত আছে ফরিফুন্য আনন্দ।’
44002029	“ভাইঅক্যল, এই হতা আঁই নিচ্যিত গরিয়েনে হইত্ ফারি দে, রাজবংশর বাবা দাউদ মারা গেইয়্যে, তেঁইরে দাফন গরা অইয়্যে আর তেঁইর হব্যর আইজঅ এডে রইয়্যে।
44002030	তেঁই একজন নবি আছিল্ আর তেঁই জাইনতো আল্লাহ্ সোঅন হ্যাইয়েনে এই ওয়াদা গইজ্যে দে, তেঁইর সিংহাসনত তেঁইরই একজন বংশধররে তেঁই বোয়াইবো।
44002031	ফরদি কি অইবো য়িয়ান দাউদ দেকিত্ ফাইয়্যেল্ বুলি মরনর ত্যুন মসিহ্‌র আবার জিন্দা অইয়েনে উঢন সম্যন্দে হইয়্যেল্ দে, মরা রুহ্‌গিনর জাগাত মসিহ্‌রে ফেলি রাকা নঅঅ অঅ আর তেঁইর শরিলঅ নষ্ট নঅঅ অঅ।
44002032	আল্লাহ্ য়েই ইসারেই জিন্দা গরি তুইল্যে‌, আর আঁরা বেক্যিনে য়িয়ানর সাক্যি।
44002033	আল্লাহ্‌র ডাইন মিক্যাদি বোইবার গোরব তেঁইরে দান গরা অইয়্যে আর ওয়াদা গরা ফাক-রুহ্‌রে তেঁইই বাবার হাছর ত্যুন ফাইয়্যেল্; আর এহন অনরা যেগিন দেইক্‌তা লাইগ্যোন ও উনিত্ ফাইতা লাইগ্যোন য়েগিন ইসাই দিয়্যে।
44002034	দাউদ নিজে বেহেস্‌তত নঅঅ যাআ, কিন্তু তেঁই হইয়্যে, ‘মাবুদ আঁর ফভুরে হইল্, যেতক্যন না আঁই তোঁয়ার শত্রুঅক্যলরে তোঁয়ার ঠেংগর তলাত রাকি য়েতক্যন তুঁই আঁর ডাইন মিক্যাদি বইয়্যো।’
44002036	“ইয়ানর লাই অক্যল ইসরাইল জাতি এই হতা নিচ্যিত গরিয়েনে জানন্ দে, যিবারে অনরা কুরুশর উঅরদি মারি ফেল্যিলান আল্লাহ্ য়েই ইসারেই ফভু আর মসিহ্‌ — এই দুই ফদতই নিযুক্ত গইজ্যে।”
44002037	এই হতা উনিয়েনে মানুষঅক্যলে মনত দুক্য ফাইল্। য়িতারা ফিতর আর অইন্য সাআবিঅক্যলরে ফুছার গরিল্, “ভাইঅক্যল, আঁরা কি গইজ্যোম?”
44002038	জোয়াবে ফিতর হইল্, “অনরা ফত্যিকে গুনাহ্‌র মাফ ফাইবার লাই তঅবা গরন আর ইসা মসিহ্‌র নামে তরিকাবন্দি গ্রঅন গরন। অনরা দান ইসাবে ফাক-রুহ্‌রে ফাইবান।
44002039	অনরার লাই, অনরার ফোয়ামাইয়্যাঅক্যলর লাই আর যারা দুরে আছে, এক হতাত আঁরার মাবুদ আল্লাহ্ তেঁইর নিজর বান্দা অইবার লাই যারারে ডাকিবো, য়িতারার বেক্যিনর লাই এই ওয়াদা গরা অইয়্যে।”
44002040	ইয়ান বাদে আরো বউত হতা হইয়েনে ফিতর সাক্যি দিতো লাগিল্। তেঁই য়িতারারে এই হইয়েনে বুঝাইতো চেষ্টা গরিল্, “এই যুগর বিবেকহিন মানুষঅক্যলর ত্যুন নিজরারে রক্যা গরন।”
44002041	যারা তেঁইর হতাত ইমান আনিল্ য়িতারা তরিকাবন্দি লইল্ আর উম্যতঅক্যলর দলর লগে য়েই দিন আল্লাহ্ হমবেশ তিন আজার মানুষরে যুক্ত গরিল্।
44002042	য়েই মানুষঅক্যলে সাআবিঅক্যলর শিক্যা উইন্‌তো, য়িতারার লগে এক অইয়েনে মসিহ্‌র মেজ্যানি গ্রঅন গইত্যো আর মুনাজাত গরিয়েনে সময় হাডাইতো।
44002043	বেক্যিনে ডরে ফুরন অইল্, আর সাআবিঅক্যলে বউত কেরামতি হাম ও চিন্য-হাম গইত্যো লাগিল্।
44002044	বেক ইমানদারই একলগে থাইকতো আর বেক কিছু যার যার দরহার মতন বেবার গইত্যো।
44002045	য়িতারা নিজরার বিষয়-সম্‌বত্যি বেচিয়েনে যিবার যে‌ইল্যা দরহার য়েইল্যা য়িবারে দিতো।
44002046	য়িতারা ফত্যি দিন বায়তুল-মোকাদ্যসত একলগে মিলিত অইতো, আর বিন্য বিন্য বাড়িত আনন্দর লগে ও সরল মনে একলগে হ্যানা-দানা গইত্যো।
44002047	য়িতারা অক্যল সমত আল্লাহ্‌র ফশংসা গইত্যো আর বেক মানুষঅক্যলে য়িতারারে সম্যান গইত্যো। যারা নাজাত ফাইতো আছিল্ ফভু ইমানদার দলর লগে ফত্যি দিনই য়িতারারে যোগ গইত্যো লাগিল্।
44003001	একদিন বেইল্ তিনটায় মুনাজাতর সমত ফিতর আর ইউহোন্যা বায়তুল-মোকাদ্যসত যাইতো আছিল্।
44003002	মানুষঅক্যলে ফত্যি দিন একজন মানুষরে বোই আনিয়েনে বায়তুল-মোকাদ্যসর সুন্দর নামর দরজার হাছে রাইকতো। য়িবা জন্মর ত্যুনই আঁতুর আছিল্। যারা বায়তুল-মোকাদ্যসত যাইতো য়িতারার হাছে হ্যরাত্ চাইবার লাই য়িবারে য়েডে রাকা অইতো।
44003003	ফিতর আর ইউহোন্যারে বায়তুল-মোকাদ্যসত ঢুইক্‌তো দেকিয়েনে য়িবা য়িতারার হাছে হ্যরাত্ চাইল্।
44003004	ফিতর আর ইউহোন্যা সুজা য়িবার মিক্যাদি চাইল্। তারফরদি ফিতর হইল্, “আঁরার মিক্যাদি চঅ।”
44003005	তহন য়েই মানুষ্যুয়া য়িতারার হাছর ত্যুন কিছু ফাইবার আশায় য়িতারার মিক্যাদি চাইল্।
44003006	তহন ফিতর হইল্, “আঁর হাছে সোনা-রুফা কিছু নাই, কিন্তু যিয়ান আছে য়িয়ানই তোঁয়ারে দিইর্। নাসরতর ইসা মসিহ্‌র নামে উঢিয়েনে থিঅ আর আঁঢ।”
44003007	ফরদি তেঁই মানুষ্যুয়ার ডাইন আত্ ধরিয়েনে য়িবারে তুলিল্ আর তহনই য়িবার ঠেং ও ঠেংগর মুরি শক্ত অইল্।
44003008	য়িবা ফাল দিই উঢিয়েনে থিয়াইল্ আর আঁইট্যো লাগিল্। ফরদি য়িবা আঁইট্যে আঁইট্যে, ফালাইতে ফালাইতে আর আল্লাহ্‌র ফশংসা গইত্যে গইত্যে য়িতারার লগে বায়তুল-মোকাদ্যসত গেল্।
44003009	মানুষঅক্যলে য়িবারে আঁইট্যো আর আল্লাহ্‌র ফশংসা গইত্যো দেকিয়েনে চিনিত্ ফারিল্ দে, ইবা য়েই একই মানুষ, যিবা বায়তুল-মোকাদ্যসত সুন্দর নামর দরজার হাছে বোইয়েনে হ্যরাত্ চাইতো। য়িবার যিয়ান ঘইট্যেল্ য়িয়ানত মানুষঅক্যলে বউত আচ্যাইয্য অই গেল্।
44003011	ফৈরগুয়া কিন্তু ফিতর আর ইউহোন্যার ফিঁছ নঅ ছারিল্। মানুষঅক্যলে ফিতরর য়েই হামত আচ্যাইয্য অইয়েনে য়িতারার হাছে দুঁরি আইল্।
44003012	সোলায়মানর নামে যে বারান্দা আছিল্ য়িতারা তহন য়েডে আছিল্। এই বেফার দেকিয়েনে ফিতর মানুষঅক্যলরে হইল্, “বনি-ইসরাইলঅক্যল, ইয়ানত অনরা কিল্যাই আচ্যাইয্য অইতা লাইগ্যোন? আঁরার নিজরার শক্তিত বা আল্লাহ্‌র ফতি ভক্তির গুনে ইবারে চলিবার শক্তি দিয়্যি মনে গরিয়েনে কিল্যাইই বা অনরা আঁরার মিক্যাদি চাই রইয়্যোন?
44003013	ইব্রাহিম, ইসহাক আর ইয়াকুবর আল্লাহ্, মানি আঁরার ফুর্বফুরুষঅক্যলর আল্লাহ্ এই হাম দিয়েনে নিজর গোলাম ইসার মইমা ফকাশ গইজ্যে। অনরা তঅ ইসারে মারি ফেলিবার লাই ধরাই দিয়্যিলান। ফিলাত তেঁইরে ছারি দিতো চাইয়্যেল, কিন্তু অনরা ফিলাতর সাম্‌নদি তেঁইরে অসিকার গজ্যিলান।
44003014	অনরা য়েই ফবিত্র আর নিয়াইবান মানুষ্যুয়ারে অসিকার গরিয়েনে একজন খুনিরে অনরার হাছে ছারি দিতো হইয়্যিলান।
44003015	যিবা জিবনদাতা তেঁইরেই অনরা মারি ফেল্যিলান, কিন্তু আল্লাহ্ মরনর ত্যুন তেঁইরে জিন্দা গরি তুইল্যেল্‌; আর আঁরা য়িয়ানর সাক্যি।
44003016	এই দে মানুষ্যুয়ারে অনরা দেইক্‌তা লাইগ্যোন আর যিবারে অনরা চিনন্, ইসার উঅর ইমান আনিবার হারনে, ইসার নামর গুনে য়িবা শক্তি লাভ গইজ্যে। ইসার মইধ্য দিয়েনে যে ইমান আইয়্যে য়েই ইমানই অনরার বেক্যিনর সাম্‌নদি য়িবারে ফুরাফুরি গরিয়েনে ভালা গরি তুইল্যে।
44003017	“এহন ভাইঅক্যল, আঁই জানি অনরার নেতাঅক্যলর মতন অনরাঅ নঅ বুঝিয়েনেই ইসারে কুরুশর উঅরদি মারি ফেল্যিলান।
44003018	কিন্তু আল্লাহ্ বউত দিন আগদি বেক নবিঅক্যলর মইধ্য দিয়েনে হইয়্যেল্ তেঁইর মসিহ্‌র ত্যুন কষ্টভোগ গরন ফরিবো; আর য়েই হতা আল্লাহ্ এন্ গরিয়েনেই ফুরন গরিল্।
44003019	ইয়ানর লাই অনরা তঅবা গরি আল্লাহ্‌র মিক্যাদি ফিরন যেন্ অনরার গুনাহ্‌ ফুছি ফেলা অঅ;
44003020	আর ইয়ানত যেন্ আল্লাহ্ য়েই মসিহ্‌রে, মানি ইসারে ফাটাই দিয়েনে অনরারে তরতাজা গরি তুলিত্ ফারে। অনরার লাই তেঁইরেই নিযুক্ত গরা অইয়্যে।
44003021	আল্লাহ্ বেক কিছু দে আবার আগর অবস্তাত্ ফিরাই আনিবো য়িয়ান বউত দিন আগদিই ফবিত্র নবিঅক্যলর মইধ্য দিয়েনে হইয়্যেল্। তেঁই যেতদিন না তেঁইর য়েই হতা ফুরন গরে য়েতদিন ফইয্যন্ত ইসার ত্যুন বেহেস্‌তত থাকন ফরিবো।
44003022	নবি মুসা হইয়্যেল্, ‘তোঁয়ারার মাবুদ আল্লাহ্ তোঁয়ারার ভাইঅক্যলর মইধ্যর ত্যুনই তোঁয়ারার লাই আঁর মতন একজন নবি থিয়া গরাইবাো। তেঁইর হতামতন তোঁয়ারার ত্যুন চলন ফরিবো।
44003023	যিবা তেঁইর হতা নঅ উনিবো য়িবারে য়িবার মানুষঅক্যলর মইধ্যর ত্যুন এক্যবারে তচনচ গরা অইবো।’
44003024	“ইয়ান বাদে নবি শামুয়েলর ত্যুন শুরু গরিয়েনে যে নবিঅক্যলে হনঅ কিছু হই গেইয়্যে য়িতারাঅ এই সময়র হতা আগদিই হই গেইয়্যে,
44003025	আর অনরা তঅ য়েই নবিঅক্যলরই বংশধর। অনরার ফুর্বফুরুষঅক্যলর লাই আল্লাহ্ যে বেবস্তা এস্তাফন গইজ্যেল্, অনরা তঅ য়িয়ানরই ভাগিদার। আল্লাহ্ ইব্রাহিমরে এই হতা হইয়েনে য়েই বেবস্তা এস্তাফন গইজ্যেল্, ‘তোঁয়ার বংশর মইধ্য দিয়েনে দুনিয়ার বেক জাতিই রহমত ফাইবো।’
44003026	অনরার ফত্যিকরে হ্যারাফ ফথর ত্যুন ফিরাইয়েনে রহমত গরিবার লাইই আল্লাহ্ তেঁইর গোলাম ইসারে ঠিগ গরিয়েনে ফইল্যাদি অনরার হাছে ফাটাইয়্যেল্।”
44004001	ফিতর আর ইউহোন্যা যহন মানুষঅক্যলর লগে হতা হইতো আছিল্ য়েই সমত ইমামঅক্যলে, বায়তুল-মোকাদ্যসর মেইন হর্মচারি আর সদ্যুকিঅক্যলে য়িতারার হাছে আইল্।
44004002	ইতারা বঅর বেশি বিরক্ত অইয়্যেল্, হারন ফিতর ও ইউহোন্যা মানুষঅক্যলরে শিক্যা দিতো আছিল্ আর ইসার মইধ্য দিয়েনে মরাঅক্যলর আবার জিন্দা অইয়েনে উঢিবার বিষয়ে তবলিগ গইত্যো আছিল্।
44004003	য়িতারা ফিতর ও ইউহোন্যারে ধরিল্ আর আজুইন্যা অই গেইয়্যেল্ বুলিয়েনে ফরর দিন ফইয্যন্ত আআজতত রাকিল্।
44004004	কিন্তু যারা ফিতরর হতা উইন্‌তো আছিল্ য়িতারার মাঝে বউতজনে ইমান আনিল্; য়িয়ানত ইমানদারঅক্যলর সইংক্যা বারি যাইয়েনে হমবেশ ফাঁচ আজারত থিয়াইল্।
44004005	ফরর দিন ইহুদিঅক্যলর মেইন ইমামঅক্যলে, বুরা নেতাঅক্যলে আর আলেমঅক্যলে এক লগে জেরুজালেমত মিলিত অইল্।
44004006	য়েডে মআ-ইমাম হানন আজির আছিল্। য়িয়ান বাদে কাইয়াফা, ইউহোন্যা, আলেক্‌জান্ডার আর মআ-ইমামর ফরিবারর অইন্যাইন্য মানুষঅক্যলঅ আজির আছিল্।
44004007	য়িতারা ফিতর আর ইউহোন্যারে য়িতারার মাঝদি থিয়া গরাইয়েনে ফুছার গরিল্, “তোঁয়ারা কিঅর শক্তিত বা হার নামে এই হাম গইত্যা লাইগ্যো?”
44004008	তহন ফিতর ফাক-রুহ্‌ত ফুরন অইয়েনে য়িতারারে হইল্, “মেইন ইমামঅক্যল আর বুরা নেতাঅক্যল,
44004009	একজন আঁতুর মানুষর উফহার গরিবার লাই আজিয়া অনরা এই লইয়েনে আঁরারে জেরা গইত্যা লাইগ্যোন দে, মানুষ্যুয়া কেন্ গরিয়েনে ভালা অইল্।
44004010	তইলে অনরা আর বেক বনি-ইসরাইল এই হতা জানি রাকন দে, নাসরতর য়েই ইসা মসিহ্‌, যিবারে অনরা কুরুশর উঅরদি মারি ফেল্যিলান আর যিবারে আল্লাহ্ মরনর ত্যুন জিন্দা গরি তুইল্যেল্‌, তেঁইরই শক্তিত এই মানুষ্যুয়া ফুরাফুরি ভালা অইয়েনে অনরার সাম্‌নদি থিয়াই আছে।
44004011	ফাক-কিতাবর হতামতন ইসা মসিহ্‌ই ‘য়েই ফাত্যোর, যিয়ানরে রাজমিস্‌তিরিঅক্যলে, মানি অনরা বাদ দিয়্যিলান; আর য়িয়ানই বেক্যিনর ত্যুন দরহারি ফাত্যোর অই উঢিল্।’
44004012	নাজাত আর কেউঅর হাছে ফাআ নঅ যাআ, হারন সারা দুনিয়াত আর এন্ কেউ নাই যিবার নামে আঁরা নাজাত ফাইত্ ফারি।”
44004013	ফিতর ও ইউহোন্যার সঅস দেকিয়েনে আর য়িতারা দে অশিক্যিত ও সাধারন মানুষ য়িয়ান জানিত্ ফারিয়েনে য়েই নেতাঅক্যলে আচ্যাইয্য অই গেল্, আর য়িতারা দে ইসার উঁয়াইজ্যা আছিল্ য়িয়ানঅ বুঝিত্ ফারিল্।
44004014	যে মানুষ্যুয়া ভালা অইয়্যেল্ য়িবারে ফিতর ও ইউহোন্যার লগে থিয়াই থাইক্‌তো দেকিয়েনে য়িতারার বিরুদ্যে হইবার আর কিছুই নঅ থাকিল্।
44004015	ইয়ানর লাই য়িতারা ডঁর মিটিংগর ত্যুন য়িতারারে বাইরে যাইতো উকুম দিল্। তারফর য়িতারা একলগে মিলিয়েনে ফরামশ্য গইত্যো লাগিল্।
44004016	য়িতারা হইল্, “এই মানুষঅক্যলরে লইয়েনে আঁরা কি গইজ্যোম? যারা জেরুজালেমত থাকে য়িতারা বেক্যিনে জানে দে, ইতারা এক্যান বিশেষ কেরামতি হাম গইজ্যে, আর আঁরা য়িয়ান অসিকারঅ গরিত্ নঅ ফারি।
44004017	কিন্তু মানুষঅক্যলর মাঝে যেন্ হতাগান আরো ছরাই নঅ ফরে য়িয়ানর লাই এই মানুষঅক্যলরে ডর দেহ্যন ফরিবো, যেন্ য়িতারা কেউরেই ইসার বিষয়ে আর হনঅ হতা নঅ হঅ।”
44004018	ইয়ানর ফরদি য়িতারা ফিতর ও ইউহোন্যারে আবার ভিতরে ডাকি আনিল্ আর উকুম দিল্ যেন্ য়িতারা ইসার বিষয়ে আর হনঅ হতা নঅ হঅ বা শিক্যা নঅ দেএ।
44004019	জোয়াবে ফিতর ও ইউহোন্যা হইল্, “অনরার উকুম ফালন গইজ্যোম, না আল্লাহ্‌র উকুম ফালন গইজ্যোম? আল্লাহ্‌র চোগে হন্যান ঠিগ, অনরাই য়িয়ান বিচার গরিয়েনে সঅন।
44004020	আঁরা যিয়ান দেক্যি আর উন্যি য়িয়ান নঅ হইয়্যেনে তঅ থাকিত্ নঅ ফারি।”
44004021	তহন য়িতারা ফিতর ও ইউহোন্যারে আরো ডর দেহ্যাইয়েনে ছারি দিল্। মানুষঅক্যলর ডঁরে য়িতারা ঠিগ গরিত্ নঅ ফাইত্যো আছিল্ কেন গরি য়িতারারে শাস্তি দঅন যাআ, হারন যিয়ান ঘইট্যেল‌ য়িয়ানত বেক মানুষঅক্যলে আল্লাহ্‌র ফশংসা গইত্যো আছিল্।
44004022	যে মানুষ্যুয়া আচ্যাইয্য ভাবে ভালা অইয়্যেল্ য়িবার বয়স আছিল্ চল্যিশ বছররঅ বেশি।
44004023	য়েডের ত্যুন ছারা ফাইয়েনে ফিতর ও ইউহোন্যা য়িতারার নিজরার মানুষঅক্যলর হাছে গেল্ আর মেইন ইমামঅক্যলে ও বুরা নেতাঅক্যলে য়িতারারে যেগিন যেগিন হইয়্যেল্ বেক্যিনই য়িতারারে জানাইল্।
44004024	এই হতা উনিয়েনে য়িতারা বেক্যিনে মিলি এক ফরানে আল্লাহ্‌র হাছে মুনাজাত গরিয়েনে হইল্, “অঅ মালিক, তুঁই আসমান, দুনিয়া, সমুদ্র আর য়েগিনর মাঝে যেগিন আছে বেক্যিনই সিষ্টি গইজ্যো।
44004025	তুঁই ফাক-রুহ্‌র মইধ্য দিয়েনে তোঁয়ার গোলাম আঁরার ফুর্বফুরুষ দাউদর মুক দিয়েনে হইয়্যো, ‘কিল্যাই অস্তির অইয়েনে চেঁচামেচি গরের্ অক্যল জাতির মানুষ? কিল্যাই মানুষঅক্যলে মিছামিছা ষড়যন্ত্র গরের?
44004026	মাবুদ আর তেঁইর মসিহ্‌র বিরুদ্যে দুনিয়ার বাদশাঅক্যলে একলগে থিয়াইয়্যে, আর শাসনহত্যাঅক্যলে গরের গোফন বোইঢক।’
44004027	“তোঁয়ার ফবিত্র গোলাম ইসা, যিবারে তুঁই মসিহ্‌ ইসাবে নিযুক্ত গজ্যিলা, বাদশা হেরোদ আর ফন্তিয় ফিলাত এই শঅরতই তেঁইর বিরুদ্যে অ-ইহুদিঅক্যলর লগে আর বনি-ইসরাইলঅক্যলর লগে আঁসা আঁসাই আত মিলাইয়্যেল্।
44004028	তোঁয়ার কুদরত আর ইছ্যাত যিয়ান ঘটিবো বুলিয়েনে তুঁই আগদিই ঠিগ গরি রাক্যিলা য়িতারা য়িয়ানই গইজ্যেল্।
44004029	আর এহন, অঅ মাবুদ, য়িতারা আঁরারে কেনগরি ডর দেহ্যার য়িয়ান তুঁই খিয়াল গর। তোঁয়ার গোলামঅক্যলরে এন্ শক্তি দঅ যেন্ বউত সঅসর লগে য়িতারা তোঁয়ার কালাম হইত্ ফারে।
44004030	তোঁয়ার আত বারাই দঅ যেন্ তোঁয়ার ফবিত্র গোলাম ইসার নামে য়িতারা মানুষঅক্যলরে বেরামর ত্যুন ভালা গরিত্ ফারে আর কেরামতি ও চিন্য-হাম গরিত্ ফারে।”
44004031	যে জাগাত য়িতারা মিলিত অইয়্যেল, মুনাজাত গরিবার ফর য়েই জাগাগান হাঁফি উঢিল্। আর য়িতারা বেক্যিনে ফাক-রুহ্‌ত ফুরন অইয়েনে সঅসর লগে আল্লাহ্‌র কালাম হইতো লাগিল।
44004032	ইমানদারঅক্যল বেক্যিনে মনেফ্রানে এক আছিল্। হনঅ কিছুই য়িতারা নিজর বুলিয়েনে দাবি নঅ গইত্যো বরং বেক কিছুই যার যার দরহার মতন বেবার গইত্যো।
44004033	সাআবিঅক্যলে মআশক্তিত সাক্যি দিতো থাকিল্ দে, হযরত ইসা মরনর ত্যুন জিন্দা অইয়েনে উইট্যে, আর য়িতারার বেক্যিনর উঅর আল্লাহ্‌র অশেষ রহমত আছিল্।
44004034	য়িতারার মাঝে হনঅ অভাবি মানুষ নঅ আছিল্, হারন যারার জমি বা বাড়ি আছিল্ য়িতারা য়েগিন বেচি দিই টিঁয়া-ফুইসা আনিয়েনে সাআবিঅক্যলর ঠেংগর হাছে রাইকতো। ফরদি যার যেইল্যা দরহার য়েইল্যা য়িবারে দেয়া অইতো।
44004036	ইউসুফ নামর লেবির বংশর একজন মানুষ আছিল্। সাইফ্রাস দিফত তেঁইর বাড়ি আছিল্। তেঁইরে সা‌আবিঅক্যলে বান্যাবাস, মানি উত্‌সাঅদাতা হইয়েনে ডাইক্‌তো।
44004037	তেঁইর এক টুঁরা জমি আছিল্; তেঁই য়িয়ান বেচি দিই টিঁয়া আনিয়েনে সাআবিঅক্যলর ঠেংগর হাছে রাকিল্।
44005001	তহন অননিয় নামর একজন মানুষ আর য়িবার বউ সাফিরা এক্যান সম্‌বত্যি বেচি ফেলিল্।
44005002	য়িবার বউঅর জানামতেই বেচার টিঁয়ার কিছু অংশ য়িবা নিজর লাই রাকিয়েনে বাকি টিঁয়া সাআবিঅক্যলরে দিল।
44005003	তহন ফিতর হইল্, “অননিয়, কেন্ গরিয়েনে ইবিলিস তোঁয়ার মন এন্ গরিয়েনে অধিকার গরিল্ দে, তুঁই ফাক-রুহ্‌র হাছে মিছা হতা হইলা আর জমি বেচার টিঁয়ার ত্যুন কিছু টিঁয়া নিজর লাই রাকি দিলা?
44005004	বেচিবার আগদি জমিগান কি তোঁয়ারই নঅ আছিল্ না? আর বেচিবার ফরদিঅ কি টিঁয়াগিন তোঁয়ার আতত্ই নঅ আছিল্ না? তইলে তুঁই কিল্যাই এন্ হাম গরিবা বুলিয়েনে ঠিগ গইল্যা? তুঁই মানুষর হাছে মিছা নঅঅ হঅ, কিন্তু আল্লাহ্‌র হাছে মিছা হতা হইয়্যো।”
44005005	এই হতা উনন্‌মাত্র অননিয় মেডিত ফরি মারা গেল্। এই ঘটনার হতা যারা উনিল্ য়িতারা বেক্যিনে বঅর বেশি ডরাইল্।
44005006	ফরদি জোয়ান ফোয়াঅক্যলে উঢিয়েনে য়িবার গাআত হাফন দিয়েনে ফেঁসাইল্ আর বাইরদি লই যাইয়েনে য়িবারে দাফন গরিল‌্।
44005007	ইয়ার অনুমান তিন ঘন্টা ফরদি অননিয়র বউ য়েডে আইল্, কিন্তু কি ঘইট্যে য়িয়ান য়িবা নঅ জাইন্‌তো।
44005008	তহন ফিতর য়িবারে ফুছার গরিল্, “হঅ চাই, তুঁই আর অননিয় য়েই জমিগান কি এত টিঁয়া দি বেচ্যিলা না?” য়িবা হইল্, “জি, এত টিঁয়া দি।”
44005009	তহন ফিতর য়িবারে হইল্, “মাবুদর রুহ্‌রে ফরিক্যা গরিবার লাই কিল্যাই তোঁয়ারা একমত অইলা? চঅ, যে মানুষঅক্যলে তোঁয়ার জামাইরে দাফন গইজ্যে য়িতারা দরজার হাছে আইয়েনে ফোঁইছ্যে, আর য়িতারা তোঁয়ারেঅ বাইরদি লই যাইবো।”
44005010	সাফিরা তহনই ফিতরর ঠেংগর হাছে ফরি মারা গেল্। আর য়েই জোয়ান ফোয়াঅক্যলে ভিতরে আইয়েনে য়িবারে মরা অবস্তাত্ দেকিল্ আর য়িবারে বাইরদি লই যাইয়েনে য়িবার জামাইর ফাশদি দাফন গরিল্।
44005011	তহন জামাতর বেক মানুষঅক্যলে আর অইন্য যারা য়েই হতা উনিল্ বেক্যিনে বঅর ডরাইল্।
44005012	সাআবিঅক্যলে মানুষঅক্যলর মাঝে বউত কেরামতি আর চিন্য-হাম গইত্যো; আর ইমানদারঅক্যল বেক্যিনে বায়তুল-মোকাদ্যসর সোলায়মানর বারান্দাত একলগে মিলিত অইতো।
44005013	যুদিঅ মানুষঅক্যলে য়িতারারে বউত সম্যান গইত্যো তঅঅ আর কেউ য়িতারার লগে যোগ দিতো সঅস নঅ গরিল।
44005014	তইলেঅ বউত মরতফোয়া আর মাইয়্যাফোয়া ফভুর উঅর ইমান আনিল্ আর ইমানদার দলর লগে যুক্ত অইল্।
44005015	সাআবিঅক্যলে যেগিন গইত্যো আছিল্ য়েগিন দেকিয়েনে মানুষঅক্যলে হ্যাটর উঅরদি আর চাডাইর উঅরদি গরিয়েনে বেরাইম্যাঅক্যলরে আনিয়েনে রাস্তাত রাস্তাত রাইকতো লাগিল্, যেন্ রাস্তা দিয়েনে যাইবার সমত ফিতরর ছায়াগান অন্তত য়িতারার কেউঅর কেউঅর উঅরদি ফরে।
44005016	জেরুজালেমর আশফাশর গেরামিগনর ত্যুন বউত মানুষ য়িতারার বেরাইম্যাঅক্যলরে আর ভুতর আতত্ হষ্ট-ফঅইন্যা মানুষঅক্যলরে আনিয়েনে ভিড় গইত্যো লাগিল্, আর য়িতারা বেক্যিনে বেরামর ত্যুন ভালা অইল্।
44005017	তহন মআ-ইমাম আর তেঁইর লগর সদ্যুকি দলর মানুষঅক্যলে ইংসাত জলি উঢিল‌্।
44005018	য়িতারা সাআবিঅক্যলরে ধরিয়েনে সরকারি জেলহ্যানাত দিল্।
44005019	কিন্তু রাতিয়া মাবুদর একজন ফেরেস্‌তা জেলহ্যানার দরজাগিন খুলি য়িতারারে বাইরদি আনিয়েনে হইল্,
44005020	“যঅ, বায়তুল-মোকাদ্যসত থিয়াই মানুষঅক্যলর হাছে আখেরি জিবন সম্যন্দে বেক হতা হঅ।”
44005021	য়িতারা য়েই হতামতন বেইন্যা ফজরত বায়তুল-মোকাদ্যসত ঢুকিয়েনে মানুষঅক্যলরে শিক্যা দিতো লাগিল্। ইক্যাদি মআ-ইমাম আর তেঁইর লগর সদ্যুকিঅক্যলে ডঁর মিটিং ডাকিল্, মানি ইসরাইলিয় বুরা নেতাঅক্যলর গোডা দলগানরে ডাকিল‌্। তারফর য়িতারা সা‌আবিঅক্যলরে লই আইবার লাই হয়েকজন হর্মচারি ফাটাইল্,
44005022	কিন্তু য়েই হর্মচারিঅক্যলে জেলহ্যানাত যাইয়েনে য়েডে য়িতারারে নঅ ফাইল্।
44005023	তহন য়িতারা ফিরি যাইয়েনে এই হ্যবর দিল্, “আঁরা দেকিলাম জেলর দরজাত্ শক্ত গরিয়েনে তালা দেয়া আছে আর দরজাত্ দরজাত্ ফাআরাদার থিয়াই আছে, কিন্তু দরজা খুলি কেউরেই ভিতরে দেকিত্ নঅ ফাইলাম।”
44005024	এই হতা উনিয়েনে বায়তুল-মোকাদ্যসর মেইন হর্মচারি আর মেইন ইমামঅক্যলে বুদ্যিআরা অইয়েনে ভাইব্‌তো লাগিল্ ইয়ানর ফল কি অইবো।
44005025	তহন একজন মানুষ আইয়েনে হইল্, “সঅন, যে মানুষঅক্যলরে অনরা জেলহ্যানাত দিয়্যিলান য়িতারা বায়তুল-মোকাদ্যসত থিয়াইয়েনে মানুষঅক্যলরে শিক্যা দেএর।”
44005026	তহন মেইন হর্মচারি তেঁইর অধিন হর্মচারিঅক্যলরে লই যাইয়েনে সাআবিঅক্যলরে ধরি আনিল্। কিন্তু মানুষঅক্যলে য়েই হর্মচারিঅক্যলরে ফাত্যোর মারিত্ ফারে য়েই ডরে য়িতারা সাআবিঅক্যলর উঅর হনঅ জবরদস্তি নঅঅ গরে।
44005027	সাআবিঅক্যলরে আনিয়েনে য়িতারা ডঁর মিটিংগর সাম্‌নদি থিয়া গরাইল্। তহন মআ-ইমাম সাআবিঅক্যলরে হইল্,
44005028	“য়েই মানুষর বিষয় শিক্যা নঅ দিবার লাই আঁরা তোঁয়ারারে হরা উকুম দিয়্যিলাম, কিন্তু তোঁয়ারা তোঁয়ারার শিক্যাত জেরুজালেম ভরাই ফেইল্যো আর য়েই মানুষর মরনর লাই আঁরারে দায়ি গইত্যা চাইতা লাইগ্যো।”
44005029	তহন ফিতর আর অইন্য সা‌আবিঅক্যলে জোয়াব দিল্, “মানুষর উকুম ফালন গরিবার ত্যুন বরং আল্লাহ্‌র উকুমই আঁরার ফালন গরন উচিত।
44005030	যিবারে অনরা কুরুশত টাংগাইয়েনে মারি ফেল্যিলান আঁরার ফুর্বফুরুষঅক্যলর আল্লাহ্ য়েই ইসারেই মরনর ত্যুন জিন্দা গরি তুইল্যে।
44005031	আল্লাহ্ তেঁইরেই বাদশা আর নাজাতদাতা ইসাবে নিজর ডাইন ফাশদি বোইবার গোরব দান গইজ্যে, যেন্ তেঁই বনি-ইসরাইলঅক্যলরে তঅবা গরিবার সুযোগ দিয়েনে গুনাহ্‌র মাফ দান গরিত্ ফারে।
44005032	আঁরা এগিন বেক্যিনর সাক্যি আর যারা আল্লাহ্‌র বাইধ্য অঅ, আল্লাহ্ য়িতারারে যে ফাক-রুহ্ দিয়্যে য়েই ফাক-রুহ্‌অ য়েগিনর সাক্যি।”
44005033	এই হতা উনিয়েনে য়েই নেতাঅক্যলে গোস্যায় আগুন অই গেল্ আর সাআবিঅক্যলরে মারি ফেইল্‌তো চাইল্,
44005034	কিন্তু গমলিয়েল নামর ফরিশি দলর একজন মানুষ ডঁর মিটিংগর মাঝে উঢিয়েনে থিয়াইল‌্। তেঁই একজন আলেম আছিল্ আর বেক্যিনে তেঁইরে সম্যান গইত্যো। তেঁই সাআবিঅক্যলরে কিছুক্যনর লাই বাইরদি রাইক্‌তো উকুম দিল্।
44005035	তারফরদি তেঁই ডঁর মিটিংগর মানুষঅক্যলরে হইল্, “বনি-ইসরাইলঅক্যল, এই মানুষঅক্যলর উঅরদি তোঁয়ারা যেগিন গইত্যা যাইতা লাইগ্যো য়েই বিষয়ে সাবধান অঅ।
44005036	এই তঅ কিছু দিন আগদি থুদা নামর একজন মানুষ আইয়েনে নিজরে বিশেষ একজন বুলিয়েনে দাবি গইজ্যেল্, আর হমবেশ চাইরশ মানুষ য়িবার লগে যোগ দিয়্যেল্। য়িবারে মারি ফেলা অইয়্যে আর য়িবার বেক উঁয়াইজ্যাঅক্যলে ছরাই-ছিঁডাই ফইজ্যে। ইয়ানত য়িবার বেক কিছুই বিফল অইয়্যে।
44005037	তারফর আদমশুমারির সমত গালিলর এহুদা আইয়েনে এক দল মানুষরে বিদ্রোয়ি গরি তুইল্যেল্। য়িবাঅ মারা গেইয়্যে, আর য়িবার উঁয়াইজ্যাঅক্যলঅ বেক্যিনে ছরাই-ছিঁডাই ফইজ্যে।
44005038	য়িয়ানর লাই এই অবস্তাত্ আঁই তোঁয়ারারে হইর, তোঁয়ারা এই মানুষঅক্যলর উঅর কিছু নঅ গইজ্যো। ইতারারে ছারি দঅ, হারন ইতারার উদ্যেশ্য আর হামহরজ যুদি মানুষর ত্যুন অই থাকে তইলে য়িয়ান তচনচ অইবো।
44005039	কিন্তু যুদি আল্লাহ্‌র ত্যুন অই থাকে তইলে তোঁয়ারা ইতারারে থামাইত্‌ ফাইত্যা নঅ। অঅত দেকিবা তোঁয়ারা আল্লাহ্‌র বিরুদ্যেই যুদ্য গইত্যা লাইগ্যো।”
44005040	তহন গমলিয়েলর হতাত নেতাঅক্যলে একমত অইল্। য়িতারা সাআবিঅক্যলরে ভিতরে ডাকি আনিয়েনে বেত মাইত্যো উকুম দিল্। তারফরদি য়িতারা তারারে ছারি দিল্ আর উকুম দিল্ যেন্ য়িতারা ইসার বিষয়ে হনঅ হতা নঅ হঅ।
44005041	ইয়ানত ইসার নামর লাই সাআবিঅক্যলে যে অফমান ভোগ গরিবার যোইগ্য অইয়্যে য়িয়ানর লাই আনন্দ গইত্যে গইত্যে য়িতারা ডঁর মিটিং ছারিয়েনে গেল্ গই।
44005042	য়িতারা ফত্যি দিন বায়তুল-মোকাদ্যসত ‌ও বাড়িত্ বাড়িত্ যাইয়েনে শিক্যা দিতো লাগিল্ আর ইসাই দে মসিহ্‌ এই সুহ্যবর তবলিগ গইত্যো থাকিল্।
44006001	য়েই সমত উম্যতঅক্যলর সইংক্যা বারি যাইতো আছিল্। তহন উম্যতঅক্যলর মাঝে যে ইহুদিঅক্যলে গিরিক ভাষাত হতা হইতো য়িতারা য়িব্রু ভাষাত হতা হোয়া ইহুদিঅক্যলরে এই হইয়েনে দোষ দিতো লাগিল্ দে, ফত্যিদিনই হ্যানা দিবার সমত য়িতারার রারি মাইয়াফোয়াঅক্যলে কিছুই নঅ ফাআ।
44006002	ইয়ানত য়েই বারোজন সাআবি বেক উম্যতঅক্যলরে এক জাগাত ডাকিয়েনে হইল্, “আল্লাহ্‌র কালাম তবলিগ গরা ছারিয়েনে হ্যানা দিবার বেফারে বেস্ত থাকন আঁরার ফক্যে ঠিগ নঅঅ।
44006003	ভাইঅক্যল, তোঁয়ারার মাঝর ত্যুন এন্ সাতজন মানুষরে তোঁয়ারা বাছি লঅ যারারে বেক্যিনে সম্যান গরে আর যারা ফাক-রুহ্‌ত আর গেয়ানে ভরা। আঁরা য়িতারার উঅরদিই এই সেবা-হামর ভার দিয়েনে নিজরা মুনাজাত আর আল্লাহ্‌র কালাম তবলিগত্ মন দিয়োম।”
44006005	দলর বেক্যিনরই এই হতা ভালা লাগিল্। বিশ্যাসে আর ফাক-রুহ্‌ত ভরা ইস্তিফানরে য়িতারা বাছি লইল্। ইয়ান বাদে য়িতারা ফিলিফ, ফ্রখর, নিকানর, তিমোন, ফার্মিনা আর এন্টিয়ক শঅরর নিকলায়রেঅ বাছি লইল্। এই নিকলায় অ-ইহুদি অইয়েনেঅ ইহুদি ধর্ম ফালন গইত্যো।
44006006	ফরদি য়িতারা এই মানুষঅক্যলরে সাআবিঅক্যলর হাছে লই গেল্। তহন সাআবিঅক্যলে মুনাজাত গরিল্ আর হামত নিযুক্ত গরিবার লাই য়িতারার উঅর আত রাকিল্।
44006007	এন্ গরিয়েনে আল্লাহ্‌র কালাম ছরাই ফইত্যো লাগিল্, আর জেরুজালেমত উম্যতঅক্যলর সইংক্যা বউত তরাতরি বারি যাইতো লাগিল্ আর ইমামঅক্যলর মাঝে বউতজনে ইসায়ি ইমানরে মানি লইল্।
44006008	স্তিফান আল্লাহ্‌র রহমত আর শক্তিত্ ফুরন অইয়েনে মানুষঅক্যলর মাঝে বউত কেরামতি আর চিন্য-হাম গইত্যো লাগিল‌।
44006009	যে মজলিস-হ্যানারে মুক্ত-গরা মানুষঅক্যলর মজলিস-হ্যানা হোয়া অইতো য়েই মজলিস-হ্যানার হয়েকজন মানুষ ইস্তিফানর ফিছদি লাগিল্। য়িতারা আছিল্ কুরিনি ও আলেকজান্দ্রিয়া শঅরর আর কিলিকিয়ার ও এশিয়া ফদেশর হয়েকজন ইহুদি।
44006010	য়িতারা ইস্তিফানর লগে বারাবারি লাগাই দিল্, কিন্তু ইস্তিফান ফাক-রুহ্‌র মইধ্য দিয়েনে বউত গেয়ানর লগে হতা হইতো আছিল্। য়িয়ানর লাই য়িতারা তেঁইর বিরুদ্যে থিয়াইত্ ফাইত্যো নঅ আছিল্।
44006011	তহন য়েই ইহুদিঅক্যলে গোফনত হয়েকজন মানুষরে এই হতা হইতো উস্‌কাই দিল্, “আঁরা ইস্তিফানরে নবি মুসা আর আল্লাহ্‌র বিরুদ্যে কুফরি গইত্যো উন্যি।”
44006012	এন্ গরিয়েনে য়িতারা মানুষঅক্যলরে, বুরা নেতাঅক্যলরে ও আলেমঅক্যলরে খেফাই তুলিল্ আর ইস্তিফানরে ধরিয়েনে ডঁর মিটিংগর সাম্‌নদি আনিল্।
44006013	য়িতারা হয়েকজন মিছা সাক্যি থিয়া গরাইল্। এই মিছা সাক্যিঅক্যলে হইল্, “এই মানুষ্যুয়া অক্যল সমত বায়তুল-মোকাদ্যসর বিরুদ্যে আর মুসার শরিয়তর বিরুদ্যে হতা হঅ।
44006014	আঁরা য়িবারে এই হতা হইতো উন্যি দে, য়েই নাসরত গেরামর ইসা এই এবাদত-হ্যানা ভাঁগি ফেলিবো আর মুসা যে চলতি নিয়মগিন আঁরারে দিই গেইয়্যে য়েগিনঅ বদ্‌লাই ফেলিবো।”
44006015	যারা য়েই ডঁর মিটিংগত বোই আছিল্ য়িতারা বেক্যিনে তহন ইস্তিফানর মিক্যাদি চাইল্, তেঁইর মুক একজন ফেরেস্‌তার মুকর মতন অই গেইয়্যে।
44007001	তহন মআ-ইমাম ইস্তিফানরে ফুছার গরিল্, “এই হতাগিন কি আঁসা না?”
44007002	জোয়াবে ইস্তিফান হইল্, “অঅ আঁর ভাইঅক্যল আর বাফঅক্যল, আঁর হতা উনন্। আঁরার ফুর্বফুরুষ ইব্রাহিম হারন শঅরত থাকিবার আগদি যহন মেসোফটেমিয়া দেশত্ আছিল্ তহন গোরবময় আল্লাহ্ তেঁইরে দেহ্যা দিয়েনে হইয়্যেল্,
44007003	‘তুঁই তোঁয়ার দেশ আর আত্যিয় সজন ছারিয়েনে আঁই যে দেশ তোঁয়ারে দেহ্যাইয়্যোম য়েই দেশত‌্ যঅ।’
44007004	“য়িয়ানর লাই তেঁই কেলডিয়অক্যলর দেশ ছারিয়েনে হারন শঅরত যাইয়েনে থাকিল্। যে দেশত‌্ এহন অনরা থাইকতো লাইগ্যোন আল্লাহ্ ইব্রাহিমরে তেঁইর বাবার মারা যাইবার ফরদি য়েডে ফাটাই দিইয়্যেল্।
44007005	নিজর অধিকারর লাই আল্লাহ্ ইব্রাহিমরে য়েডে কিছুই নঅ দিল, এক্যান ঠেং রাকিবার মতন জমি ফইয্যন্তঅ নঅঅ। কিন্তু আল্লাহ্ তেঁইর হাছে ওয়াদা গইজ্যেল্ দে, তেঁইরে আর তেঁইর ফরদি তেঁইর বংশধরঅক্যলরে অধিকার ইসাবে তেঁই য়েই দেশ দিবো। অবইশ্য য়েই সমত ইব্রাহিমর হনঅ ফোয়ামাইয়্যা নঅ আছিল্।
44007006	আল্লাহ্ তেঁইরে হইল্, ‘তোঁয়ার বংশধরঅক্যলে বিদেশত থাকিবো। মাইন্‌ষ্যে য়িতারারে গোলাম বানাই রাকিবো আর চাইরশ বছর ধরিয়েনে য়িতারার উঅর জুলুম গরিবো।’
44007007	আল্লাহ্ আরো হইল্, ‘যে জাতি য়িতারারে গোলাম বানাইবো য়েই জাতিরে আঁই শাস্তি দিয়োম। ফরদি য়িতারা য়েই দেশর ত্যুন বাইর অই আইয়েনে এই জাগাত আঁর এবাদত গরিবো।’
44007008	তারফর আল্লাহ্ তেঁইর বেবস্তার চিন্য ইসাবে সুন্যত গরাইবার নিয়ম দিল্। ইয়ার ফরদি ইব্রাহিমর ফোয়া ইসহাকর জন্ম অইল্ আর জন্মর আষ্ট দিনর দিন তেঁই ইসহাকর সুন্যত গরাইল্। ফরদি ইসহাক ইয়াকুবর সুন্যত গরাইল্ আর ইয়াকুব য়েই বারোজন গুষ্টি-বাবাঅক্যলর সুন্যত গরাইল্।
44007009	“য়েই গুষ্টি-বাবাঅক্যল ইংসা গরিয়েনে ইউসুফরে গোলাম ইসাবে মিসর দেশত বেচি দিয়্যেল্। কিন্তু আল্লাহ্ ইউসুফর লগে থাকিয়েনে বেক হষ্ট আর বিফদর ত্যুন তেঁইরে রক্যা গরিল্। ইয়ান বাদে আল্লাহ্ ইউসুফরে গেয়ান দান গরিল্ আর মিসরর বাদশা ফেরাউনর সুনজরত আনিল্। য়িয়ানর লাই ফেরাউন তেঁইরে মিসরর শাসনহত্যা আর নিজর বাড়ির হত্যা বানাইল্।
44007011	“তার ফরদি গোডা মিসর আর কেনান দেশত দুর্বিক্য দেহ্যা দিল্। য়িয়ানত যহন বউত হষ্ট আজির অইল্ তহন আঁরার ফুর্বফুরুষঅক্যলে হ্যানা নঅ ফাইল্।
44007012	কিন্তু মিসরত হ্যানা আছে উনিয়েনে ইয়াকুব আঁরার ফুর্বফুরুষঅক্যলরে ফইল্যাদি একবার য়েডে ফাটাই দিল্।
44007013	দিতিয় বারর বার ইউসুফ ভাইঅক্যলরে জানাইল্ তেঁই হঅন। য়েই সমত ফেরাউন ইউসুফর ফরিবারর বিষয় জানিত্ ফারিল্।
44007014	ইয়ার ফরদি ইউসুফ তেঁইর বাবা ইয়াকুব আর ফরিবারর অইন্য বেক্যিনরে ডাকা ফাটাইল্। য়িতারা সইংক্যাত মোট ফাঁচোত্যোরজন আছিল্।
44007015	ইয়াকুব মিসরত গেল্, আর য়েডে তেঁই ও আঁরার ফুর্বফুরুষঅক্যলে ইন্তেহাল গরিল্।
44007016	য়িতারার মরা শরিল শিখিমত আনিয়েনে দাফন গরা অইল্। এই হবরএস্তান ইব্রাহিম শিখিম শঅরর হমোরর ফোয়াঅক্যলর হাছর ত্যুন রুফা দিয়েনে কিন্যেল্।
44007017	“ইব্রাহিমর হাছে আল্লাহ্ যে ওয়াদা গইজ্যেল্‌ য়িয়ান ফুরন অইবার সময় যহন হাছে আইল্ তহন দেহ্যা গেল্ মিসরত আঁরার জনসইংক্যা বউত বারি গেইয়্যে।
44007018	ইয়ানর ফরদি মিসরত আর একজন বাদশা অইল্। তেঁই ইউসুফর বিষয় কিছুই নঅ জাইন্‌তো।
44007019	য়েই বাদশা আঁরার মানুষঅক্যলরে ঠগাইতো আর আঁরার ফুর্বফুরুষঅক্যলর উঅর বউত জুলুম গইত্যো। এন্ কি, য়িতারার যেতাক্যিন ফোয়াছার জন্ম অইতো য়িতারা যেন্ মারা যাআ য়িয়ানর লাই য়েই লেদা ফোয়াছাঅক্যলরে বাইরদি ফেলাই রাকিবার লাই য়িতারারে বাইধ্য গইত্যো।
44007020	“য়েই সমত মুসার জন্ম অইল্। তেঁই দেইক্‌তে বঅর বেশি সুন্দর আছিল্। তিন মাস ফইয্যন্ত তেঁই তেঁইর বাবার বাড়িতই লালন-ফালন অইল্।
44007021	ফরদি যহন তেঁইরে বাইরে ফেলাই রাকা অইল্ তহন ফেরাউনর মাইয়্যা তেঁইরে লই যাইয়েনে নিজর ফোয়ার মতনই মানুষ গরি তুলিল্।
44007022	মুসা মিসরিয়অক্যলর বেক শিক্যাত শিক্যিত অইল্, আর তেঁই হতাত ও হামে শক্তিশালি আছিল্।
44007023	“মুসার বয়স যহন চল্যিশ বছর তহন তেঁই তেঁইর ইসরাইলিয় ভাইঅক্যলর লগে দেহ্যা গইত্যো চাইল্।
44007024	একজন মিসরিয়রে একজন ইসরাইলিয়র লগে হ্যারাফ বেবার গইত্যো দেকিয়েনে তেঁই য়েই ইসরাইলিয়রে সাইয্য গইত্যো গেল্ আর য়েই মিসরিয়রে মারি ফেলিয়েনে য়িয়ানর ফতিশোধ লইল্।
44007025	মুসা মনে গইজ্যেল্‌, তেঁইর নিজর মানুষঅক্যলে বুঝিত্ ফারিবো আল্লাহ্ তেঁইরে দিয়েনেই য়িতারারে উদ্যার গরিবো, কিন্তু য়িতারা য়িয়ান বুঝিত্ নঅ ফারিল্।
44007026	ফরর দিন মুসা দুই জন ইসরাইলিয়রে মারামারি গইত্যো দেকিল্। তহন তেঁই য়িতারারে মিলাই দিবার লাই হইল্, ‘ওরে, তোঁয়ারা তঅ ভাই ভাই; তইলে একজন অইন্য জনর লগে কিল্যাই এন্ হ্যারাফ বেবার গইত্যা লাইগ্যো?
44007027	“কিন্তু যে মানুষ্যুয়া হ্যারাফ বেবার গইত্যো আছিল্ য়িবা মুসারে ধাক্কা মারি সরাই দিয়েনে হইল্, ‘আঁরার উঅরদি হনে তোঁয়ারে শাসনহত্যা আর বিচারহত্যা বানাইয়্যে?
44007028	গেইয়্যেদে হালিয়া যেন্ গরিয়েনে য়েই মিসরিয়রে মারি ফেইল্যো, আঁরেঅ কি য়েন্ গরিয়েনে মারি ফেইল্‌ত্যা চঅ না?
44007029	এই হতা উনি মুসা ধাই যাইয়েনে মাদিয়ান দেশত থাইক্‌তো লাগিল্। য়েডেই তেঁইর দুয়া ফোয়ার জন্ম অইল্।
44007030	“তারফর চল্যিশ বছর ফার অই গেল্। তুর ফাআরর হাছে যে মরুভুমি আছে য়েডে উগ্যুয়া জলন্ত ঝোফর আগুনর মাঝে একজন ফেরেস্‌তা মুসারে দেহ্যা দিল্।
44007031	ইয়ান দেকিয়েনে মুসা আচ্যাইয্য অই গেল্। ভালা গরিয়েনে চাইবার লাই হাছে যাইবার ফর তেঁই মাবুদর এই হতা উনিত্ ফাইল্,
44007032	‘আঁই তোঁয়ার ফুর্বফুরুষঅক্যলর আল্লাহ্‌ — ইব্রাহিম, ইসহাক আর ইয়াকুবর আল্লাহ্‌।’ তহন মুসা ডরে হাঁইফ্‌তো লাগিল; চাইবার সঅস ফইয্যন্ত তেঁইর নঅ অইল্।
44007033	“তহন মাবুদ তেঁইরে হইল্, ‘তোঁয়ার ঠেংগর জুতা খুলি ফেল, হারন যে জাগাত তুঁই থিয়াই আছ য়িয়ান ফবিত্র।
44007034	মিসর দেশত আঁর বান্দাঅক্যলর উঅরদি যে জুলুম অঅর য়িয়ান আঁই দেক্যি। আঁই য়িতারার হাঁতরানি উন্যি আর য়িতারারে উদ্যার গরিবার লাই লামি আস্যি। এহন আঁই তোঁয়ারে মিসর দেশত ফিরাই ফাটাইয়্যোম।’
44007035	“ইবা য়েই একই মুসা যিবারে বনি-ইসরাইলঅক্যলে এই হইয়েনে ফিরাই দিয়্যেল্, ‘হনে তোঁয়ারে শাসনহত্যা আর বিচারহত্যা বানাইয়্যে?’ যে ফেরেস্‌তা য়েই ঝোফর মাঝে মুসারে দেহ্যা দিয়্যেল্ য়েই ফেরেস্‌তারে দিয়েনে আল্লাহ্ নিজে এই মুসারেই বনি-ইসরাইলঅক্যলর শাসনহত্যা আর উদ্যারহত্যা ইসাবে মিসরত ফাটাইয়্যেল্।
44007036	এই মুসাই মিসর দেশর ত্যুন বনি-ইসরাইলঅক্যলরে বাইর গরি আইন্যেল্ ও মিসর দেশত, লোহিত সাগরত আর চল্যিশ বছর ধরিয়েনে মরুভুমিত বউত কেরামতি ও চিন্য-হাম গইজ্যেল্।
44007037	ইবাই য়েই মুসা যিবা বনি-ইসরাইলঅক্যলরে হইয়্যেল্, ‘তোঁয়ারার আল্লাহ্ তোঁয়ারার ভাইঅক্যলর মইধ্যর ত্যুনই তোঁয়ারার লাই আঁর মতন একজন নবি থিয়া গরাইবো।’
44007038	এই মুসাই মরুভুমিত বনি-ইসরাইলঅক্যলর য়েই দলর মাঝে আঁরার ফুর্বফুরুষঅক্যলর লগে আছিল্। যে ফেরেস্‌তা তুর ফাআরত হতা হইয়্যেল্ এই মুসাই য়েই ফেরেস্‌তার লগে য়েডে আছিল্। আঁরারে দিবার লাই জিন্দা কালাম এই মুসাই য়েডে ফাইয়্যেল্।
44007039	“কিন্তু আঁরার ফুর্বফুরুষঅক্যলে মুসারে মাইন্‌তো নঅ চাইল্। য়িয়ানর বদলে য়িতারা মুসারে অগ্রাইয্য গরিয়েনে মিসর দেশর মিক্যাদি মন ফিরাইয়েনে হারুনরে হইল্, ‘আঁরারে ফথ দেহ্যাইয়েনে লই যাইবার লাই দেব-দেবি বানন্, হারন যে মুসা মিসর দেশর ত্যুন আঁরারে বাইর গরিয়েনে আইন্যে য়িবার কি অইয়্যে আঁরা নঅ জানি।’
44007041	এই সময়তই য়িতারা গরুর বাইচ্যার মতন গরিয়েনে উগ্যুয়া মুত্যি বানাইয়্যেল্। য়িতারা য়েই মুত্যির হাছে ফশু উত্‌সর্গ গইজ্যেল্ আর নিজরার আতে যিয়ান বানাইয়্যেল্ য়িয়ান লইয়েনে য়িতারা এক্যান আনন্দ-উত্‌সব গইজ্যেল্।
44007042	কিন্তু আল্লাহ্ মুক ফিরাইল‌ আর আসমানর চাঁন-সুয্য-তারার ফুজাত্‌ই য়িতারারে ফেলি রাকিল্। এই একই হতা নবিঅক্যলর কিতাবত লেহ্যা আছে: অঅ ইসরাইলর মানুষঅক্যল, মরুভুমিত য়েই চল্যিশ বছর তোঁয়ারা কি আঁর উদ্যেশ্যে হনঅ ফশু বা অইন্য জিনিস হোরবানি দিয়্যিলা না?
44007043	না, বরং ফুজা গরিবার লাই যে মুত্যি তোঁয়ারা বানায়্যিলা য়েই মোলক দেবের মুত্যি আর তোঁয়ারার রিফন দেবতার তারা তোঁয়ারা বোইয়েনে লই গেইয়্যিলা। হাজেই আঁই বেবিলন দেশর য়েই ফাশদি বন্দি ইসাবে তোঁয়ারারে ফাটাই দিয়োম।
44007044	“শাহাদাত-তাম্বুগান মরুভুমিত আঁরার ফুর্বফুরুষঅক্যলর লগে আছিল্। আল্লাহ্ মুসারে যেন্ গরি উকুম দিয়্যেল্ আর মুসা যে নমুনা দেইক্যেল্ য়েন্ গরিয়েনেই এই তাম্বু বানাআ অইয়্যেল্।
44007045	আঁরার ফুর্বফুরুষঅক্যলে য়েই তাম্বু ফাইয়েনে য়িতারার নেতা ইউসার অধিনত য়িয়ান নিজরার লগে আঁরার এই দেশত আইন্যেল্। আল্লাহ্ য়েই সমত য়িতারার সাম্‌নদির ত্যুন অইন্য জাতিঅক্যলরে দুঁরাই দিয়্যেল্ আর য়িতারা এই দেশ অধিকার গইজ্যেল্। দাউদর সময় ফইয্যন্ত য়েই তাম্বু এই দেশতই আছিল্।
44007046	দাউদ আল্লাহ্‌র রহমত ফাইয়েনে ইয়াকুবর আল্লাহ্‌র থাকিবার ঘর বানাইবার লাই অনুমতি চাইয়্যেল্;
44007047	কিন্তু সোলায়মানই তেঁইর লাই ঘর বানাইয়্যেল্।
44007048	“কিন্তু আল্লাহ্‌তা’লা মানুষর বানাইন্যা ঘর-বাড়িত নঅ থাকে। নবি হইয়্যে দে,
44007049	মাবুদ হঅ, ‘বেহেস্ত আঁর সিংহাসন, দুনিয়া আঁর ঠেং রাকিবার জাগা; আঁর লাই হঅন্ ডইল্যা ঘর তুঁই বানাইবা? আঁর জিরাইবার জাগা হডে অইবো?
44007050	এই বেক জিনিস কি আঁই নিজর আতে নঅঅ বানাইয়্যি না?’
44007051	“অঅ একগুঁইয়্যা জাতি! অ-ইহুদিঅক্যলর মতনই অনরার হান আর দিল্, আর অনরাঅ ঠিগ অনরার ফুর্বফুরুষঅক্যলর মতন। অনরা অক্যল সমত ফাক-রুহ্‌রে বাধা দিই থাকন।
44007052	এন্ হনঅ নবি আছে নাকি, যিবারে অনরার ফুর্বফুরুষঅক্যলে জুলুম নঅঅ গরে? এন্ কি, যারা য়েই নিয়াইবান মানুষর, মানি মসিহ্‌র আইবার হতা আগেই হইয়্যেল্ য়িতারারেঅ তারা মারি ফেইল্যে। আর এহন অনরা ইসারেই শত্রুঅক্যলর আতত্ ধরাই দিয়েনে তেঁইরে খুন গরাইয়্যোন।
44007053	ফেরেস্‌তাঅক্যলর মইধ্য দিয়েনে অনরার হাছেই তঅ শরিয়ত দেয়া অইয়্যেল্, কিন্তু অনরা য়িয়ান ফালন নঅঅ গরন।”
44007054	এই হতাগিন উনিয়েনে য়েই নেতাঅক্যলে গোস্যাত্ আগুন অই গেল্ আর ইস্তিফানর বিরুদ্যে দাঁতে দাঁত ঘইষ্‌তো লাগিল্।
44007055	কিন্তু ইস্তিফান ফাক-রুহ্‌ত ফুরন অইয়েনে বেহেস্‌তর মিক্যাদি চাইয়েনে আল্লাহ্‌র মইমা দেকিত্ ফাইল্। তেঁই ইসারে আল্লাহ্‌র ডাইন মিক্যাদি থিয়াই থাইক্‌তো দেকিয়েনে হইল্,
44007056	“সঅন, আঁই দেকির বেহেস্‌ত খোলা আছে আর আল্লাহ্‌র ডাইন মিক্যাদি ইব্‌নে-আদম থিয়াই রইয়্যে।”
44007057	ইয়ানত য়িতারা হানত অঁঅঁল দিল্ আর বউত জোরে চিল্যাইয়েনে একলগে ইস্তিফানর উঅর ঝাঁফাই ফরিল্।
44007058	ফরদি য়িতারা তেঁইরে ফাত্যোর মারিবার লাই টানিয়েনে শঅরর বাইরদি লই গেল্, আর সাক্যিঅক্যলে য়িতারার উঅরর হঅর খুলিয়েনে শোল নামর একজন জোয়ান ফোয়ার ঠেংগর হাছে রাকিল্।
44007059	যহন সাক্যিঅক্যলে ইস্তিফানরে ফাত্যোর মাইত্যো আছিল্ য়েই সমত তেঁই মুনাজাত গরিয়েনে হইল্, “হযরত ইসা, আঁর রুহ্‌রে গ্রঅন গর।”
44007060	ফরদি তেঁই আঁঢু গাঁরি চিল্যাইয়েনে হইল্, “ফভু, ইতারার এই গুনাহ্‌ নঅ ধইজ্যো।” এই হতা হইয়েনে তেঁই মারা গেল্।
44008001	শোল য়েডে ইস্তিফানর খুনর ফক্যে সাই দিতো আছিল্। য়েই দিন জেরুজালেমর ইসায়ি জামাতর মানুষঅক্যলর উঅর বিরাট জুলুম শুরু অইল্। য়িয়ানত সাআবিঅক্যল বাদে বাকি বেক ইমানদারঅক্যলে এহুদিয়া আর সামেরিয়া ফদেশর জাগাগিনত ছরাই ফরিল্।
44008002	হয়েকজন আল্লাহ্‌ভক্ত মানুষ ইস্তিফানরে দাফন গরিল্ আর তেঁইর লাই বউত বিলাদ ধরিল্।
44008003	কিন্তু শোল য়েই জামাতরে তচনচ গরিবার চেষ্টাত ঘরে ঘরে যাইয়েনে য়েই জামাতর মরতফোয়া আর মাইয়্যাফোয়াঅক্যলরে টানি আনিয়েনে জেলহ্যানাত দিতো লাগিল্।
44008004	যে ইমানদারঅক্যল ছরাই-ছিঁডাই ফইজ্যেল্ য়িতারা চাইরোমিক্যাদি যাইয়েনে মসিহ্‌র সুহ্যবরর হতা তবলিগ গইত্যো লাগিল্।
44008005	য়েই সমত ফিলিফ সামেরিয়া ফদেশর এক্যান শঅরত যাইয়েনে মসিহ্‌র বিষয়ে তবলিগ গরিল্।
44008006	মানুষঅক্যলে তেঁইর হতা উনিয়েনে আর তেঁই যে কেরামতি হামগিন গইত্যো আছিল্ য়েগিন দেকিয়েনে তেঁইর হতা মন দিয়েনে উনিল্।
44008007	বউত কেউঅর মইধ্যর ত্যুন ভুত চিল্যাইয়েনে বাইর অই গেল্ আর বউত অবশ বেরাইম্যা আর আঁতুর ভালা অইল্।
44008008	য়িয়ানত য়েই শঅরর মানুষঅক্যল বঅর খুশি অইল্।
44008009	য়েই শঅরত শিমোন নামর একজন মানুষ বউত দিনর ত্যুনই জাদু দেহ্যাইতো আছিল্। য়িয়ানত সামেরিয়ার বেক মানুষঅক্যল আচ্যাইয্য অইয়্যেল্।
44008010	য়িবা নিজরে একজন বিশেষ মানুষ বুলিয়েনে দাবি গইত্যো, আর ফুইসাআলা-গরিব বেক্যিনে য়িবার হতাত হান দিতো। মাইন্‌ষ্যে হইতো, “আল্লাহ্‌র যে কুদরতরে মহত কুদরত হোয়া অঅ এই মানুষ্যুয়াই য়েই কুদরত।”
44008011	মাইন্‌ষ্যে য়িবার হতামতন সইল্‌তো, হারন বউত দিন ধরিয়েনেই য়িবা য়িবার জাদু দেহ্যাইয়েনে য়িতারারে তাইজ্যব বানাইয়্যেল্।
44008012	কিন্তু ফিলিফ যহন আল্লাহ্‌র রাইজ্য আর ইসা মসিহ্‌র বিষয়ে সুহ্যবর তবলিগ গরিল্ তহন মানুষঅক্যলে তেঁইর হতাত ইমান আনিল্ আর মরতফোয়া ও মাইয়াফোয়াঅক্যলে তরিকাবন্দি লইতো লাগিল্।
44008013	য়েই শিমোনঅ ইমান আনিয়েনে তরিকাবন্দি লইল্, আর য়িবা ফিলিফর ফিছদি ফিছদি বেক জাগাত গেল্ ও চিন্য-হাম আর ডঁর ডঁর কেরামতি হাম দেকিয়েনে আচ্যাইয্য অইল্।
44008014	জেরুজালেমর সাআবিঅক্যলে যহন উনিল্ যে, সামেরিয়ার মানুষঅক্যলে আল্লাহ্‌র কালামর উঅর ইমান আইন্যে তহন য়িতারা ফিতর আর ইউহোন্যারে য়েই মানুষঅক্যলর হাছে ফাটাইল্।
44008015	ফিতর আর ইউহোন্যা আইয়েনে য়িতারার লাই মুনাজাত গরিল্ যেন্ য়িতারা ফাক-রুহ্ ফাআ,
44008016	হারন তহনঅ য়িতারার উঅর ফাক-রুহ্ নঅঅ আইয়্যে; হ্যালি হযরত ইসার নামে য়িতারার তরিকাবন্দি অইয়্যেল্।
44008017	তহন ফিতর আর ইউহোন্যা য়িতারার উঅর আত রাকিল্, আর য়িতারা ফাক-রুহ্ ফাইল্।
44008018	যহন শিমোন দেকিল্ দে, সাআবিঅক্যলর আত রাকিবার মইধ্য দিয়েনে ফাক-রুহ্‌রে দেয়া অইল্ তহন য়িবা য়িতারার হাছে টিঁয়া আনিয়েনে হইল্,
44008019	“আঁরেঅ এই শক্তি দঅন যেন্ আঁই কেউঅর উঅরদি আত্ রাকিলে য়িবা ফাক-রুহ্ ফাআ।”
44008020	তহন ফিতর য়িবারে হইল্, “তোঁয়ার টিঁয়া তোঁয়ার লগেই তচনচ অঅক, হারন তুঁই মনে গইজ্যো আল্লাহ্‌র দান টিঁয়া দিয়েনে কিনা যাআ।
44008021	আঁরার এই হামত তোঁয়ার হনঅ ভাগ বা অধিকার নাই, হারন আল্লাহ্‌র চোগে তোঁয়ার দিল্ ঠিগ নঅঅ।
44008022	এই হ্যারাফির ত্যুন তুঁই তঅবা গর আর মাবুদর হাছে মুনাজাত গর; তইলে তোঁয়ার মনর এই হ্যারাফ চিন্তা অঅত তেঁই মাফও গরিত্ ফারে।
44008023	আঁই দেকি‌ত্ ফাইর্, তোঁয়ার মন লালসাত ভরা আর তুঁই গুনাহ্‌র হাছে বন্দি অই আছ।”
44008024	তহন শিমোন হইল্, “অনরাই মাবুদর হাছে আঁর লাই দোয়া গরন যেন্ অনরা যিয়ান হইলান য়িয়ান আঁর উঅর নঅ ঘটে।”
44008025	ইয়ার ফরদি ফিতর আর ইউহোন্যা ফভুর বিষয়ে সাক্যি দিয়েনে আর তেঁইর কালাম তবলিগ গরিয়েনে জেরুজালেমত ফিরি গেল্। যাইবার ফথদি য়িতারা সামেরিয়অক্যলর বউত গেরামত সুহ্যবর তবলিগ গরিল্।
44008026	একদিন মাবুদর একজন ফেরেস্‌তা ফিলিফরে হইল্, “উঢ, দইন মিক্যাদির যে ফথ জেরুজালেমর ত্যুন গাজা শঅরর মিক্যাদি গেইয়্যে য়েই ফথদি যঅ।” ফথগান আছিল্ মরুভুমির মইধ্যে।
44008027	তহন ফিলিফ য়েই মিক্যাদি গেল্। ফথদি ইথিওফিয়া দেশর একজন বিশেষ রাজহর্মচারির লগে তেঁইর দেহ্যা অইল্। য়েই হর্মচারি আছিল্ হ্যোজা। ইথিওফিয়ার কান্দাকি রানির ধনরত্নর দেহ্যাশুনা গরিবার ভার আছিল্ এই মানুষ্যুয়ার উঅর। আল্লাহ্‌র এবাদত গরিবার লাই য়েই হর্মচারি জেরুজালেমত গেইয়্যেল্।
44008028	বাড়ি ফিরিবার ফথদি তেঁই ঘোড়াগাড়িত বোইয়েনে নবি ইশাইয়ার কিতাবগান তেলাওয়াত গইত্যো আছিল্।
44008029	তহন ফাক-রুহ্ ফিলিফরে হইল্, “য়েই ঘোড়াগাড়ির হাছে যঅ আর য়িবার লগে লগে চল।”
44008030	ইয়ানত ফিলিফ দুঁরিয়েনে য়েই ঘোড়াগাড়ির হাছে গেল্ আর উনিত্ ফাইল্ মানুষ্যুয়া নবি ইশাইয়ার কিতাবগান তেলাওয়াত গরের্। ফিলিফ তেঁইরে ফুছার গরিল্, “অনে যিয়ান তেলাওয়াত গইত্যা লাইগ্যোন য়িয়ান কি বুঝিত্ ফাইত্যা লাইগ্যোন না?”
44008031	য়েই হর্মচারি হইল্, “কেউ বুঝাই নঅ দিলে কেন্ গরিয়েনে বুঝিত্ ফাইজ্যোম?” তেঁই ফিলিফরে ঘোড়াগাড়িত উঢাইয়েনে তেঁইর হাছে বোইস্‌তো অনুরোধ গরিল্।
44008032	য়েই হর্মচারি ফাক-কিতাবর যে অংশগান তেলাওয়াত গইত্যো আছিল্ য়িয়ান এই: জবাই গরিবার লাই যেইল্যা ভেরা নেয়া অঅ, য়েইল্যা তেঁইরে নেয়া অইল্। কেঁশ ছাঁডাইহারির সাম্‌নদি ভেরার বাইচ্যা যেইল্যা চুব গরি থাকে, য়েইল্যা তেঁই মুক নঅ খুলিল্।
44008033	তেঁই অফমানিত অইল্, তেঁইর উঅর নিয়াই বিচার গরা নঅঅ অঅ। তেঁইর বংশর হতা হোয়া সম্ভব নঅঅ, হারন তেঁইর জিবন এই দুনিয়ার ত্যুন লই ফেলা অইয়্যেল্।
44008034	য়েই হমর্চারি ফিলিফরে হইল্, “হঅন‌ না, নবি হার বিষয়ে এই হতা হইয়্যে? নিজর বিষয়ে, নাকি অইন্য কেউঅর বিষয়ে?”
44008035	তহন ফিলিফ ফাক-কিতাবর য়েই অংশর ত্যুন শুরু গরিয়েনে তেঁইর হাছে ইসার বিষয়ে সুহ্যবর তবলিগ গরিল্।
44008036	ফথদি যাইতে যাইতে য়িতারা এন্ এক জাগাত আইল্ যেডে ফানি আছিল্। তহন য়েই হমর্চারিউয়া হইল্, “এই সঅন, এডে ফানি আছে; আঁর তরিকাবন্দি লইবার বাধা কি আছে না?”
44008038	তেঁই ঘোড়াগাড়ি থামাইতো হইল্। তারফরদি ফিলিফ আর য়েই হর্মচারি ফানির মইধ্যে লামিল্ আর ফিলিফ তেঁইরে তরিকাবন্দি দিল্।
44008039	যহন য়িতারা ফানির ত্যুন উঢি আইল্ তহন মাবুদর রুহ্‌ আতিক্যা ফিলিফরে লই গেল্। য়েই হর্মচারি আর তেঁইরে দেকিত্ নঅ ফাইল্। তহন তেঁই আনন্দ গইত্যে গইত্যে বাড়ির ফথদি চলিল্।
44008040	ফিলিফরে কিন্তু অস্‌দোদ শঅরত দেকিত্ ফাআ গেল্। তেঁই গেরামে গেরামে সুহ্যবর তবলিগ গইত্যে গইত্যে শেষদি সিজারিয়াত গেল্।
44009001	ইক্যাদি শোল ফভুর উম্যতঅক্যলরে মারি ফেলাইবো হইয়েনে ডর দেহ্যাইতো আছিল্। দামেস্ক শঅরর মজলিস-হ্যানাগিনত্ দিবার লাই তেঁই মআ-ইমামর হাছে যাইয়েনে সিঢি চাইল‌্। যেত মানুষ ইসার ফথদি চলে, য়িতারা মরতফোয়া অঅক বা মাইয়্যাফোয়া অঅক, য়িতারারে ফাইলে যেন্ য়িতারারে বাঁধিয়েনে জেরুজালেমত আনিত্ ফারে য়েই হ্যমতার লাইই তেঁই য়েই সিঢি চাইয়্যেল্।
44009003	ফথদি যাইতে যাইতে যহন তেঁই দামেস্কর হাছে আইল্ তহন আসমানর ত্যুন আতিক্যা তেঁইর চাইরোমিক্যাদি ফঅর ফরিল্।
44009004	তেঁই মেডিত ফরি গেল্ আর উনিল্ হনে যেন্ তেঁইরে হঅর, “শোল, শোল, কিল্যাই তুঁই আঁর উঅর জুলুম গইত্যা লাইগ্যো?”
44009005	শোল ফুছার গরিল্, “ফভু, অনে হঅন?”
44009006	তেঁই হইল্, “আঁই ইসা, যিবার উঅর তুঁই জুলুম গইত্যা লাইগ্যো। এহন তুঁই উঢিয়েনে শঅরত যঅ। কি গরন ফরিবো য়িয়ান তোঁয়ারে হোয়া অইবো।”
44009007	যে মানুষঅক্যলে শোলর লগে যাইতো আছিল্ য়িতারা তাইজ্যব অইয়েনে থিয়াই রইল্। য়িতারা হতা উইন্যেল্ কিন্তু কেউঅরে দেকিত্ নঅঅ ফাআ।
44009008	ফরদি শোল মেডির ত্যুন উঢিল্, কিন্তু চোগ খুলিলে ফর কিছুই দেকিত্ নঅ ফাইল্। তহন তেঁইর উঁয়াইজ্যাঅক্যলে আত ধরিয়েনে তেঁইরে দামেস্কত লই গেল্।
44009009	তিন দিন ফইয্যন্ত শোল চোগে দেকিত্ নঅ ফাইল্ আর কিছুই নঅ হ্যাইল‌্।
44009010	দামেস্ক শঅরত অননিয় নামর একজন উম্যত আছিল্। ফভু তেঁইরে দশ্যন দিয়েনে হইল্, “অননিয়।” জোয়াবে তেঁই হইল্, “ফভু, এই দে আঁই।”
44009011	ফভু তেঁইরে হইল্, “সুজা নামর যে রাস্তাগান আছে তুঁই য়েই রাস্তাত যঅ। য়েডে এহুদার বাড়িত শোল বুলি তার্ষ শঅরর একজন মানুষর তালাইশ গর। য়িবা মুনাজাত গরের আর দশ্যন দেইক্যে দে, অননিয় নামর একজন মানুষ আইয়েনে য়িবার গাআত আত রাইক্যে যেন্ য়িবা আবার দেকিত্ ফাআ।”
44009013	অননিয় হইল্, “ফভু, আঁই বউত কেউঅর মুকত এই মানুষর বিষয় উন্যি দে, জেরুজালেমত তোঁয়ার বান্দাঅক্যলর উঅর য়িবা হত জুলুম গইজ্যে।
44009014	ইয়ান বাদে যারা তোঁয়ার নামে মুনাজাত গরে য়িতারারে ধরিবার লাই মেইন ইমামঅক্যলর হাছর ত্যুন অধিকার লইয়েনে য়িবা এডে আইস্যে।”
44009015	কিন্তু ফভু অননিয়রে হইল্, “তুঁই যঅ, হারন অ-ইহুদিঅক্যলর আর য়িতারার বাদশাঅক্যলর ও বনি-ইসরাইলঅক্যলর হাছে আঁর সম্যন্দে তবলিগ গরিবার লাই আঁই এই মানুষরে বাছি লইয়্যি।
44009016	আঁর লাই হত হষ্ট দে য়িবার ত্যুন ফঅন ফরিবো য়িয়ান আঁই য়িবারে দেহ্যাইয়্যোম।”
44009017	তহন অননিয় যাইয়েনে য়েই বাড়ির মাঝে ঢুকিল্ আর শোলর গাআত আত দিয়েনে হইল্, “ভাই শোল, এডে আইবার ফথদি যিবা তোঁয়ারে দেহ্যা দিয়্যেল্ তেঁই হযরত ইসা। তেঁইই আঁরে ফাটাইয়্যে যেন্ তুঁই তোঁয়ার দেকিবার শক্তি ফিরি ফঅ আর ফাক-রুহ্‌ত ফুরন অঅ।”
44009018	তহনই শোলর চোগর ত্যুন আঁশর মতন কিছু এক্যান ফরি গেল্ আর তেঁই আবার দেকিত্ ফাইল্। ইয়ার ফরদি তেঁই উঢিয়েনে ফানিত্ তরিকাবন্দি লইল্ আর হ্যানা-দানা গরিয়েনে শক্তি ফিরি ফাইল্। শোল দামেস্কর উম্যতঅক্যলর লগে হয়েক দিন রইল্।
44009020	য়িয়ানর ফরদি সময় নষ্ট নঅ গরিয়েনে তেঁই বিন্য বিন্য মজলিস-হ্যানাত এই হতা তবলিগ গইত্যো লাগিল্ দে, ইসাই ইব্‌নুল্লাহ্‌।
44009021	যারা তেঁইর হতা উইন্‌তো য়িতারা আচ্যাইয্য অইয়েনে ফুছার গইত্যো, “জেরুজালেমত যারা ইসার নামে মুনাজাত গরে য়িতারারে যিবা জুলুম গইত্যো ইবা কি য়েই মানুষ নঅঅ না? এডেঅ যারা য়েগিন গরে য়িতারারে বাঁধিয়েনে মেইন ইমামঅক্যলর হাছে লই যাইবার লাইই কি য়িবা এডে নঅঅ আইয়্যে না?”
44009022	শোল কিন্তু আরো শক্তিশালি অই উইট্যো লাগিল্ আর ইসাই দে মসিহ্‌ য়িয়ান ফরমান গরিল্। ইয়ানত দামেস্কর ইহুদিঅক্যলে বুদ্যিআরা অই গেল্।
44009023	ইয়ার বউত দিন ফরদি ইহুদিঅক্যলে তেঁইরে মারি ফেলিবার ষড়যন্ত্র গইত্যো লাগিল্,
44009024	কিন্তু শোল য়িতারার ষড়যন্ত্রর হতা জানিত্ ফারিল্। তেঁইরে মারি ফেলিবার লাই ইহুদিঅক্যলে শঅরর দরজাগিন দিন-রাইত ফাআরা দিতো লাগিল্।
44009025	কিন্তু একদিন রাতিয়া শোলর ছাত্রঅক্যলে উগ্যুয়া টুঁরিত্ গরি দেবালর এক্যান জানালার মইধ্য দিয়েনে তেঁইরে নিচদি লামাই দিল্।
44009026	শোল জেরুজালেমত আইয়েনে উম্যতঅক্যলর লগে যোগ দিতো চেষ্টা গরিল্, কিন্তু য়িতারা বেক্যিনে তেঁইরে ডরাইতো লাগিল্। য়িতারা বিশ্যাস গরিত্ নঅ ফারিল্ দে, শোল আঁসাই একজন উম্যত অইয়্যে।
44009027	কিন্তু বান্যাবাস তেঁইরে লগে গরি সাআবিঅক্যলর হাছে লই যাইয়েনে য়িতারারে জানাইল্, দামেস্কর ফথদি শোল কেন্ গরিয়েনে হযরত ইসারে দেকিত্ ফাইয়্যেল্ আর ইসা তেঁইর লগে কেন্ গরিয়েনে হতা হইয়্যেল্, আর দামেস্কত ইসার সম্যন্দে তেঁই কেন্ গরি সঅসর লগে তবলিগ গইজ্যেল্।
44009028	ইয়ার ফরদি শোল জেরুজালেমত উম্যতঅক্যলর লগে রইল্ আর য়িতারার লগে চলাফিরা গইত্যো ও ফভুর বিষয়ে সঅসর লগে তবলিগ গরি বেরাইতো।
44009029	যে ইহুদিঅক্যলে গিরিক ভাষা হইতো য়িতারার লগে তেঁই হতা হইতো আর বারাবারি গইত্যো, কিন্তু এই ইহুদিঅক্যলে তেঁইরে মারি ফেলিবার চেষ্টা গইত্যো লাগিল্।
44009030	ইমানদার ভাইঅক্যলে এই হতা উনিয়েনে তেঁইরে সিজারিয়া শঅরত লই গেল্ আর ফরদি তেঁইরে তার্ষ শঅরত ফাটাই দিল্।
44009031	য়েই সমত এহুদিয়া, গালিল আর সামেরিয়া ফদেশর জামাতগিনত শান্তি আছিল্, আর য়েই জামাতগিন গড়ি উইট্যো আছিল্। ইয়ানর হারনে ফভুর লাই ডরে আর ফাক-রুহ্‌র উত্‌সাঅত য়িতারার সইংক্যাঅ বারি যাইতো আছিল্।
44009032	ফিতর বেক জাগাত ঘুইত্যে ঘুইত্যে লুদ্যা গেরামত আল্লাহ্‌র যে বান্দাঅক্যল আছিল্ য়িতারার হাছে আইল্।
44009033	য়েই গেরামত ঐনিয় বুলি একজন মানুষ আছিল্। য়িবা অবশ বেরামে আষ্ট বছর ধরিয়েনে বিছানাত ফরি আছিল্।
44009034	ফিতর য়িবারে দেকিয়েনে হইল্, “ঐনিয়, ইসা মসিহ্‌ তোঁয়ারে ভালা গরিল্। উঢ, তোঁয়ার বিছানা তুলি লঅ।” আর তহনই ঐনিয় উঢিয়েনে থিয়াইল্।
44009035	তহন লুদ্দা আর শারোন গেরামর বেক মানুষে ঐনিয়রে দেকিয়েনে ফভুর মিক্যাদি ফিরিল্।
44009036	জাফা শঅরত টাবিতা নামর একজন উম্যত আছিল্। গিরিক ভাষাত এই নামর মানি দর্কা। তেঁই অক্যল সমত অইন্য মানুষঅক্যলর উফহার গইত্যো আর গরিবঅক্যলরে সাইয্য গইত্যো।
44009037	তেঁই অসুক অইয়েনে মারা গেইয়্যেল্, আর মানুষঅক্যলে তেঁইরে গোসল গরাইয়েনে উঅরর হামরাত রাইক্যেল্।
44009038	জাফা আছিল্ লুদ্যার হাছে; ইয়ানর লাই উম্যতঅক্যলে যহন উনিল্ দে, ফিতর লুদ্যাত আছে তহন য়িতারা দুইজন মানুষ তেঁইর হাছে ফাটাইয়েনে তেঁইরে এই অনুরোধ জানাইল্, “অনে তরাতরি গরিয়েনে আঁরার হাছে আইয়্যোন।”
44009039	তহন ফিতর য়িতারার লগে গেল্। তেঁই য়েডে ফোঁছিবার ফর য়েই উঅরর হামরাত তেঁইরে লই যাআ অইল্। বেক রারিঅক্যলে তহন ফিতরর চাইরোমিক্যাদি থিয়াইয়েনে হাঁইনতো লাগিল্ আর দর্কা বাঁচি থাইক্‌তে যেতাক্যিন হোত্যা ও অইন্যাইন্য হঅর-সোঅর বানাইয়্যেল্ য়েগিন ফিতররে দেহ্যাইতো লাগিল্।
44009040	তহন ফিতর য়িতারার বেক্যিনরে ঘরর ত্যুন বাইর গরি দিয়েনে আঁঢু গাঁরি মুনাজাত গরিল্। তারফর য়েই মরা মাইয়্যাফোয়াউয়ার মিক্যাদি ফিরিয়েনে হইল্, “টাবিতা, উঢ।” য়িয়ানত দর্কা চোগ খুলিল্ আর ফিতররে দেকিয়েনে উঢি বইল্।
44009041	ফিতর তহন তেঁইর আত ধরিয়েনে তেঁইরে উঢি থিয়াইতো সাইয্য গরিল্। ফরদি তেঁই আল্লাহ্‌র বান্দাঅক্যলরে আর রারিঅক্যলরে ডাকিয়েনে য়িতারারে দেহ্যাইল্ দে, দর্কা বাঁচি উইট্যে।
44009042	এই হতা জাফা শঅরর বেক্যিনে জানিত্ ফারিল‌ আর বউতজনেই ফভুর উঅর ইমান আনিল্।
44009043	ফিতর জাফাত শিমোন নামর একজন মানুষর বাড়িত বউত কিছু দিন হাডাইল্। এই শিমোন চামরার হাম গইত্যো।
44010001	সিজারিয়া শঅরত কন্যিলিয় নামর একজন মানুষ ইটালিয় সৈন্যদলর শত-সেনাফতি আছিল্।
44010002	ইহুদি নঅ অইলেঅ তেঁই আল্লাহ্‌ভক্ত আছিল্ আর তেঁই ও তেঁইর ফরিবারর বেক্যিনে আল্লাহ্‌র এবাদত গইত্যো। তেঁই গরিবঅক্যলরে বউত টিঁয়া-ফুইসা দান গইত্যো আর আল্লাহ্‌র হাছে ফ্রায়ই মুনাজাত গইত্যো।
44010003	একদিন বেলা তিনটার সমত তেঁই এক্যান দশ্যন ফাইল্। তেঁই এস্‌ফষ্ট দেকিত্ ফাইল্ আল্লাহ্‌র একজন ফেরেস্‌তা আইয়েনে তেঁইরে ডাকের, “কন্যিলিয়।”
44010004	কন্যিলিয় ডরাইয়েনে য়েই ফেরেস্‌তার মিক্যাদি চাইয়েনে হইল্, “হঅন, উজুর।” ফেরেস্‌তা হইল্, “তোঁয়ার মুনাজাত আর গরিবঅক্যলরে তোঁয়ার দানর হতা বেহেস্‌তত্ ফোঁইছ্যে আর আল্লাহ্ য়িয়ান মনত রাইক্যে।
44010005	এহন তুঁই জাফা শঅরত মানুষ ফাটঅ, আর শিমোন, যিবার আর এক নাম ফিতর, য়িবারে ডাকি আন। সমুদ্রর ধারত আর একজন শিমোন থাকে।
44010006	য়িবা চামরার হাম গরে। ফিতর য়েই শিমোনর বাড়িত আছে।”
44010007	যে ফেরেস্‌তা কন্যিলিয়র লগে হতা হইতো আছিল্ তেঁই গেলে গই ফর কন্যিলিয় দুইজন সঅর আর একজন সাইয্যহারি সৈন্যরে ডাকিল্। এই সৈন্যউয়া আল্লাহ্‌ভক্ত আছিল্।
44010008	বেক হতা বুঝাইয়েনে হইবার ফরদি কন্যিলিয় য়িতারারে জাফাত ফাটাই দিল্।
44010009	ফরর দিন যহন য়েই মানুষঅক্যলে জাফা শঅরর মিক্যাদি আইস্‌তো আছিল্ তহন বেইল অনুমান দুঁইজ্যা। ফিতর মুনাজাত গরিবার লাই য়েই সমত ছাদত উঢিল‌্।
44010010	তহন ফিতরর বঅর ভুগ লাইগ্যেল্ আর তেঁই কিছু হ্যাইতো চাইতো আছিল্। যহন হ্যানা তৈয়ার অইতো আছিল্ তহন ফিতর ঝুরানি অবস্তাত্ আছিল্।
44010011	য়েই অবস্তাত্ তেঁই দেকিল্, আসমান খুলি গেইয়্যে আর ডঁর চাদ্যরর মতন হনঅ উগ্যুয়া জিনিসরে চাইর্ হোনা ধরিয়েনে দুনিয়াত লামাই দেয়া অঅর।
44010012	য়েই চাদ্যরর মইধ্যে আছে বেক ডইল্যা ফশু, বুগে-আঁঢা ফ্রানি আর ফাকি।
44010013	তার ফরদি তেঁই উনিল্ হনে যেন্ তেঁইরে হঅর, “ফিতর, উঢ, মারিয়েনে হ্যঅ।”
44010014	ফিতর হইল, “না, না, ফভু, হনঅ মতেই নঅঅ। অফবিত্র বা নাফাক্ হনঅ কিছু আঁই হনঅ দিনঅ নঅঅ হ্যাইয়্যি।”
44010015	তহন তেঁই আবার উনিল্, “আল্লাহ্ যিয়ান ফাক-সাফ গইজ্যে য়িয়ানরে তুঁই অফবিত্র নঅ হইয়্যো।”
44010016	এই ডইল্যা তিন বার অইবার ফরদি য়েই চাদ্যরগান আসমানত্ তুলি লোয়া অইল্।
44010017	যে দশ্যন ফিতর ফাইয়্যেল্ য়িয়ানর মানি কি অইত্ ফারে য়িয়ান তেঁই তহনঅ ভাইবতো আছিল্; এন্ সমত কন্যিলিয়র ফাটাইন্যা মানুষঅক্যলে শিমোনর বাড়ি তালাইশ গরি ফাইয়েনে দরজার সাম্‌নদি আইয়েনে থিয়াইল্।
44010018	তারফর য়িতারা ডাকিয়েনে ফুছার গরিল্, “শিমোন, যিবারে ফিতরঅ হোয়া অঅ, তেঁই কি এডে থাকে না?”
44010019	ফিতর তহনঅ দশ্যনর হতা ভাইবতো আছিল, এন্ সমত ফাক-রুহ্ তেঁইরে হইল্, “চঅ, তিনজন মানুষ তোঁয়ার তালাইশ গরের।
44010020	উঢিয়েনে নিচে যঅ। হনঅ সন্দঅ নঅ গরিয়েনে য়িতারার লগে যঅ, হারন আঁইই য়িতারারে ফাটাইয়্যি।”
44010021	তহন ফিতর লামি আইয়েনে য়েই মানুষঅক্যলরে হইল্, “অনরা যিবার তালাইশ গইত্যা লাইগ্যোন আঁইই য়েই মানুষ। অনরা কিল্যাই আইস্যোন?”
44010022	য়েই মানুষঅক্যলে হইল্, “শত-সেনাফতি কন্যিলিয় আঁরারে ফাটাইয়্যে। তেঁই একজন ধার্মিক মানুষ আর তেঁই আল্লাহ্‌রে ডরাআ। বেক ইহুদিঅক্যলে তেঁইর সুনাম গরে। আল্লাহ্‌র একজন ফেরেস্‌তা তেঁইরে উকুম দিয়্যে যেন্ তেঁই অনরে তেঁইর বাড়িত ডাকি লই যাইয়েনে অনর হতা উনে।”
44010023	তহন ফিতর বাড়ির মাঝে য়েই মানুষঅক্যলরে ডাকি আনিল্ আর য়িতারার থাকিবার ও হ্যানা-দানার বেবস্তা গরিল্। ফরর দিন ফিতর য়েই মানুষঅক্যলর লগে রঅনা অইল্। জাফা শঅরর হয়েকজন ইমানদার ভাইঅ তেঁইর লগে গেল্।
44010024	ফররদিন য়িতারা সিজারিয়াত ফোঁছিল্। য়েই সমত কন্যিলিয় তেঁইর আত্যিয় সজন আর বিশেষ বন্ধু-বান্ধবঅক্যলরে একত্র গরিয়েনে য়িতারার লাই অফেক্যা গইত্যো আছিল্।
44010025	ফিতর যহন ঘরত ঢুকিল‌্ তহন কন্যিলিয় তেঁইর হাছে যাইয়েনে তেঁইর ঠেংগর উঅর উইত অই ফরি তেঁইরে সইদা গরিল্।
44010026	কিন্তু ফিতর তেঁইরে উঢাইয়েনে হইল্, “উঢন, আঁই নিজেঅ তঅ হ্যালি একজন মানুষ।”
44010027	কন্যিলিয়র লগে হতা হইতে হইতে ফিতর ভিতরে যাইয়েনে দেকিল্ য়েডে বউত মানুষ জমা অইয়্যে।
44010028	তহন তেঁই য়িতারারে হইল্, “অনরা তঅ জানন দে, একজন ইহুদির ফক্যে একজন অ-ইহুদির লগে মিলামিশা গরন বা য়িবার লগে দেহ্যা গরন আঁরার শরিয়তর বিরুদ্যে। কিন্তু আল্লাহ্ আঁরে দেহ্যাই দিয়্যে, কেউঅরে অফবিত্র বা নাফাক্ হঅন্ আঁর উচিত নঅঅ।
44010029	য়িয়ানর লাই যহন অনরা আঁরে ডাকি ফাটাইয়্যোন তহন আঁই হনঅ আফত্তি নঅ গরিয়েনেই আস্যি। এহন আঁই ফুছার গরির, অনরা কিল্যাই আঁরে ডাকা ফাটাইয়্যোন?”
44010030	তহন কন্যিলিয় হইল্, “চাইর দিন আগদি ঠিগ এই সমত দিনর তিনটাত আঁই আঁর ঘরত মুনাজাত গইত্যাম আছিলাম। এন্ সমত আতিক্যা উজ্যল হঅর ফিঁদা একজন মানুষ আঁর সাম্‌নদি আই থিয়াইয়েনে হইল্,
44010031	‘কন্যিলিয়, আল্লাহ্ তোঁয়ার মুনাজাত উইন্যে আর গরিবঅক্যলরে তোঁয়ার দানর হতা তেঁই মনত রাইক্যে।
44010032	এহন তুঁই জাফাত মানুষ ফাটঅ, আর শিমোন, যিবারে ফিতরঅ হোয়া অঅ, য়িবারে ডাকি আন। সমুদ্রর ফাশদি যে শিমোন থাকে আর চামরার হাম গরে ফিতর য়িবারই বাড়িত মেঅমান অই আছে।’
44010033	য়িয়ানর লাই আঁই তহনই অনরে ডাকি আনিবার লাই মানুষ ফাটাই দিলাম, আর অনে আইয়েনে ভালাই গইজ্যোন। এডে আঁরা বেক্যিনে এহন আল্লাহ্‌র সাম্‌নদি আছি। ফভু অনরে আঁরার হাছে যেগিন হইতো উকুম দিয়্যে আঁরা য়েগিন বেক্যিনই উইন্যোম।”
44010034	তহন ফিতর হইতো শুরু গরিল্, “আঁই এহন আঁসাই বুঝিত্ ফাইল্যাম আল্লাহ্‌র চোগে বেক্যিনে সমান।
44010035	ফত্যি জাতির মইধ্যর ত্যুন যারা তেঁইরে ডরাআ আর তেঁইর চোগে যেগিন ঠিগ য়েগিনই গরে তেঁই য়িতারারে গ্রঅন গরে।
44010036	আল্লাহ্ বনি-ইসরাইলঅক্যলর হাছে এই সুহ্যবর ফাটাইয়্যেল্ দে, ইসা মসিহ্‌, যিবা বেক্যিনর ফভু, য়িবারই মইধ্য দিয়েনে শান্তি ফাআ যাআ।
44010037	মানুষঅক্যলর দে তরিকাবন্দি লঅন উচিত ইয়াহিয়া য়েই হতা তবলিগ গরিবার ফরদি গালিলর ত্যুন শুরু গরি গোডা এহুদিয়াত যেগিন ঘইট্যেল্ য়েগিন অনরা নিজরাই জানন্।
44010038	অনরা ইয়ানঅ জানন্ দে, আল্লাহ্ নাসরতর ইসারে ফাক-রুহ্ আর শক্তি দিয়েনে অভিষেক গইজ্যেল্। আল্লাহ্ তেঁইর লগে আছিল্ বুলি তেঁই ভালা হাম গরি বেড়াইতো আর ইবিলিসর আতত্ যারা হষ্ট ফাইতো য়িতারার বেক্যিনরে সুস্‌তো গইত্যো।
44010039	“ইহুদিঅক্যলর দেশত আর জেরুজালেমত যা কিছু তেঁই গইজ্যেল্‌ আঁরা য়েগিনর সাক্যি। মানুষঅক্যলে তেঁইরে কুরুশত টাংগাইয়্যেনে মারি ফেই্ল্যেল্।
44010040	কিন্তু আল্লাহ্ তিতিয় দিনত তেঁইরে মরনর ত্যুন জিন্দা গরি তুলিল্ আর এন্ গরিল্ যেন্ মানুষঅক্যলে তেঁইরে দেকিত্ ফাআ।
44010041	তইলে বেক্যিনে তেঁইরে দেকিত্ নঅঅ ফাআ, কিন্তু আল্লাহ্ যে সাক্যিঅক্যলরে আগদিই বাছি রাইক্যেল্ য়িতারাই তেঁইরে দেকিত্ ফাইয়্যেল্, মানি তেঁই মরনর ত্যুন জিন্দা অইয়েনে উঢিবার ফরদি আঁরা যারা তেঁইর লগে হ্যানা-দানা গজ্যি আঁরাই তেঁইরে দেকিত্ ফাইয়্যি।
44010042	তেঁই আঁরারে উকুম দিয়্যে যেন্ আঁরা ইহুদিঅক্যলর হাছে তবলিগ গরি আর সাক্যি দিই দে, আল্লাহ্ তেঁইরেই জিন্দা আর মরাঅক্যলর বিচারহত্যা ইসাবে নিযুক্ত গইজ্যে।
44010043	বেক নবিঅক্যলই তেঁইর বিষয়ে এই সাক্যি দেএর দে, তেঁইর উঅর যারা ইমান আনে য়িতারা ফত্যিকে তেঁইর গুনে গুনাহ্‌র মাফ ফাআ।”
44010044	ফিতর তহনঅ হতা হঅর, এন্ সমত যারা য়েই হতা উইনতো আছিল্ য়িতারার বেক্যিনর উঅরদি ফাক-রুহ্ আইল্।
44010045	যে ইহুদি ইমানদারঅক্যলে ফিতরর লগে আইস্যেল্ য়িতারা অ-ইহুদিঅক্যলর উঅরিদঅ ফাক-রুহ্‌রে দান ইসাবে ঢালি দেয়া অইল্ দেকিয়েনে আচ্যাইয্য অই গেল্।
44010046	য়িতারা য়িয়ান বুঝিত্ ফারিল্ হারন এই অ-ইহুদিঅক্যলরে য়িতারা বিন্য বিন্য ভাষাত হতা হইতো আর আল্লাহ্‌র ফশংসা গইত্যো উনিল্। তহন ফিতর হইল্,
44010047	“ফানিত্ তরিকাবন্দি নিতো কি এই মানুষঅক্যলরে কেউ বাধা দিত্ ফারে না? য়িতারা তঅ আঁরারই মতন ফাক-রুহ্‌রে ফাইয়্যে।”
44010048	তহন তেঁই য়েই মানুষঅক্যলরে ইসা মসিহ্‌র নামে তরিকাবন্দি দিবার উকুম দিল্। ফরদি য়িতারা ফিতররে য়িতারার হাছে হয়েক দিন থাইক্‌তো অনুরোধ গরিল্।
44011001	অ-ইহুদিঅক্যলেঅ দে আল্লাহ্‌র কালামর উঅর ইমান আইন্যে য়েই হতা সাআবিঅক্যলে আর গোডা এহুদিয়ার ইমানদার ভাইঅক্যলে উনিল্।
44011002	ইয়ানর লাই ফিতর যহন জেরুজালেমত আইল্ তহন য়েই ইমানদারঅক্যলর মাঝে যারা সুন্যত গরাইন্যা আছিল্ য়িতারা তেঁইরে দোষ দিয়েনে হইল্,
44011003	“অনে সুন্যত-নঅ-গরাইন্যা মানুষঅক্যলর ঘরত যাইয়েনে য়িতারার লগে হ্যানা-দানা গইজ্যোন্।”
44011004	তহন ফিতর ফইল্যার ত্যুন শুরু গরিয়েনে যেগিন যেগিন ঘইট্যেল্ য়েগিন এক এক গরিয়েনে বুঝাই হইল্,
44011005	“আঁই জাফা শঅরত মুনাজাত গইত্যাম আছিলাম, এন্ সমত মোহ অবস্তাত ফরিয়েনে এক্যান দশ্যন ফাইলাম। আঁই দেকিলাম ডঁর চাদ্যরর মতন কি এক্যান জিনিস চাইর্ হোনা ধরিয়েনে আসমানর ত্যুন আঁর হাছে লামাই দেয়া অঅর।
44011006	আঁই ভালা গরিয়েনে চাই দেকিলাম য়িয়ানর মাঝে নানান ডইল্যা ফশু, বইন্য জানোয়ার, বুগে-আঁঢা ফ্রানি আর ফাকি আছে।
44011007	ফরদি আঁই উনিলাম কেউ যেন্ হঅর, ‘ফিতর, উঢ, মারিয়েনে হ্যঅ।’
44011008	“আঁই হইলাম, ‘না, না, ফভু, হনঅ মতেই নঅঅ। অফবিত্র বা নাফাক্ হনঅ কিছু হনঅ সমতঅ আঁই মুকত নঅঅ দিই।’
44011009	“ইয়ার ফরদি আসমানর ত্যুন দিতিয় বার হোয়া অইল্, ‘আল্লাহ্ যিয়ান ফাক-সাফ গইজ্যে য়িয়ানরে তুঁই অফবিত্র নঅ হইয়্যো।’
44011010	এই ডইল্যা তিনবার অইল্, তার ফরদি বেক কিছু আবার আসমানত্ তুলি লোয়া অইল্।
44011011	“ইয়ার ফ্রায় লগে লগে আঁই যে বাড়িত্ আছিলাম য়েই বাড়িত্ তিনজন মানুষ আইয়েনে থিয়াইল্। সিজারিয়ার ত্যুন য়িতারারে ফাটাআ অইয়্যেল্।
44011012	তহন ফাক-রুহ্ আঁরে হনঅ সন্দঅ নঅ গরিয়েনে য়িতারার লগে যাইতো হইল্। এই ছয়জন ভাইঅ আঁর লগে গেইয়্যেল্। ফরদি আঁরা য়েই মানুষর বাড়িত ঢুকিলাম যিবা আঁরে ডাকা ফাটাইয়্যেল্।
44011013	তেঁই একজন ফেরেস্‌তারে কেন্ গরিয়েনে তেঁইর বাড়িত দেইক্যেল্ য়িয়ান আঁরারে হইল্। য়েই ফেরেস্‌তা তেঁইরে হইয়্যেল্, ‘শিমোন, যিবারে ফিতরঅ হোয়া অঅ, য়িবারে ডাকি আইন্‌তো তুঁই জাফা শঅরত মানুষ ফাটঅ।
44011014	য়িবা তোঁয়ার হাছে যে হতা হইবো য়েই হতার হারনে তুঁই আর তোঁয়ার ফরিবারর অক্যল মানুষ নাজাত ফাইবা।’
44011015	“ফাক-রুহ্ যেন্ গরি ফইল্যাদি আঁরার উঅরদি আইস্যেল্ আঁই হতা হইতো শুরু গরনর ফর ঠিগ য়েন্ গরিয়েনে য়িতারার উঅরদিঅ আইল্।
44011016	তহন ফভু যিয়ান হইয়্যেল্ য়েই হতা আঁর মনত ফরিল্, ‘ইয়াহিয়া ফানিত্ তরিকাবন্দি দিতো, কিন্তু তোঁয়ারার তরিকাবন্দি অইবো ফাক-রুহ্ দি।’
44011017	তইলে হযরত ইসা মসিহ্‌র উঅর ইমান আননর ফর আল্লাহ্ আঁরারে যে দান দিয়্যেল্ য়েই একই দান যহন তেঁই য়িতারারেঅ দিল্ তহন আঁই হঅন দে, আল্লাহ্‌রে বাধা দিত্ ফারি?”
44011018	এই হতা উনিয়েনে এহুদিয়ার ইমানদারঅক্যলে আর আফত্যি নঅ গরিয়েনে আল্লাহ্‌র ফশংসা গরি হইল্, “তইলে আল্লাহ্ অ-ইহুদিঅক্যলরেঅ জিবন ফাইবার লাই তঅবা গইত্যো সুযোগ দিল্।”
44011019	ইস্তিফানরে কেন্দ্র গরিয়েনে ইমানদারঅক্যলর উঅর জুলুমর হারনে যারা ছরাই-ছিঁডাই ফরি আছিল্ য়িতারা ফিনিশিয়া, সাইফ্রাস আর এন্টিয়ক ফইয্যন্ত যাইয়েনে হ্যালি ইহুদিঅক্যলর হাছেই আল্লাহ্‌র কালাম হইল্।
44011020	কিন্তু য়িতারার মাঝে হয়েকজন এন্টিয়কত্ যাইয়েনে গিরিক ভাষাত হতা হোয়া মানুষঅক্যলর হাছেঅ হযরত ইসার বিষয়ে সুহ্যবর তবলিগ গইত্যো লাগিল্। ইতারা আছিল্ সাইফ্রাস দিফ আর কুরিনি শঅরর মানুষ।
44011021	আল্লাহ্‌র কুদরতি য়িতারার উঅর আছিল্ বুলি বউত মানুষ ফভুর উঅর ইমান আনিয়েনে তেঁইর মিক্যাদি ফিরিল‌্।
44011022	এই হ্যবর জেরুজালেমর জামাতর মানুষঅক্যলর হানত যঅনর ফর য়িতারা বান্যাবাসরে এন্টিয়ক শঅরত ফাটাই দিল‌্।
44011023	আল্লাহ্ দে কেন্ গরিয়েনে এন্টিয়কর মানুষঅক্যলরে রহমত গইজ্যে বান্যাবাস আইয়েনে য়িয়ান দেকিয়েনে বঅর আনন্দিত অইল্। য়িতারা যেন্ গোডা দিল্ দিয়েনে ফভুর হাছে বিশ্যস্ত থাকে য়িয়ানর লাই তেঁই য়িতারার বেক্যিনরে উত্‌সাঅ দিতো লাগিল্।
44011024	বান্যাবাস একজন ভালা মানুষ আছিল্ আর তেঁই ফাক-রুহ্ দি আর ইমানে ভরা আছিল্। তহন ফভু বউত জনরেই তেঁইর নিজর হাছে লই আইস্যেল্।
44011025	ইয়ার ফরদি বান্যাবাস শোলরে টোয়াইতো তাষ্য শঅরত গেল্,
44011026	আর তেঁইরে টোয়াই ফাইয়েনে এন্টিয়কত্ আনিল‌্। বান্যাবাস আর শোল এক বছর ফইয্যন্ত জামাতর মানুষঅক্যলর লগে মিলিত অইয়েনে বউত মানুষরে শিক্যা দিল্। এন্টিয়কত্‌ই মসিহ্‌র উম্যতঅক্যলরে ইসায়ি নামে ফইল্যা ডাকা অইল্।
44011027	ইয়ার মাঝে হয়েকজন নবি জেরুজালেমর ত্যুন এন্টিয়কত্ আইল্।
44011028	য়িতারার মাঝে আগাব নামর একজন উঢিয়েনে থিয়াই ফাক-রুহ্‌র ফরিচালানায় হইল্ দে, গোডা রোম সম্রাইজ্যত এক বিরাট দুরবিক্য অইবো। (বাদশা ক্লাডিয়াসর রাজত্যর সমত য়েই হতা ফুরন অইয়্যেল্।)
44011029	তহন উম্যতঅক্যলে ঠিগ গরিল্, এহুদিয়া ফদেশর ইমানদার ভাইঅক্যলর সাইয্যর লাই য়িতারা ফত্যিকে নিজর নিজর সাইধ্য মতন টিঁয়া ফাটাইবো। য়িতারা য়িয়ান গইজ্যেল্।
44011030	য়িতারা বান্যাবাস আর শোলর আতে এহুদিয়ার জামাতগিনর বুরা নেতাঅক্যলর হাছে য়েই সাইয্য ফাটাই দিয়্যেল্।
44012001	য়েই সমত বাদশা হেরোদ জুলুম গরিবার লাই ইসায়ি জামাতর হয়েকজন মানুষরে ধরি আইন্যেল্।
44012002	তেঁই ইউহোন্যার ভাই ইয়াকুবরে ছুরি দিয়েনে খুন গরাইয়্যেল্।
44012003	যহন তেঁই দেকিল্ ইহুদিঅক্যলে য়িয়ানত খুশি অইয়্যে তহন তেঁই ফিতররেঅ ধইত্যো গেল্। এই ঘটনা ইষ্ট ছারা রুটির ইদর সমত অইয়্যেল্।
44012004	তেঁই ফিতররে ধরিয়েনে জেলহ্যানাত দিল্। চাইরজন চাইরজন গরি চাইর দল সৈন্যর উঅর ফিতররে ফাআরা দিবার ভার দেয়া অইল্। হেরোদ ঠিগ গরিল্, উদ্যার-ইদর ফরদি বিচার গরিবার লাই ফিতররে মানুষঅক্যলর হাছে বাইর গরি আনিবো।
44012005	ইয়ানর লাইই ফিতররে জেলহ্যানাত আটক রাকা অইল্। জামাতর মানুষঅক্যলে কিন্তু আল্লাহ্‌র হাছে ফিতরর লাই আকুলভাবে মুনাজাত গইত্যো আছিল্।
44012006	যেদিন্যা হেরোদ বিচারর লাই ফিতররে বাইর গরি আনিবো তার আগর রাইতোত দুই জন সৈন্যর মাঝদি ফিতর ঘুম যাইতো আছিল্। তেঁইরে দুইয়ান সিয়োল দিয়েনে বাঁধি রাকা অইয়্যেল্ আর ফাআরাদারঅক্যলে দরজাত্ ফাআরা দিতো আছিল্।
44012007	এন্ সমত আতিক্যা মাবুদর একজন ফেরেস্‌তা য়েডে আইয়েনে থিয়াইল্। য়িয়ানত জেলহ্যানার য়েই ঘরগান ফঅরে উজ্যল অই উঢিল্। ফেরেস্‌তা ফিতরর গাআত জোরে ঠেলা দিয়েনে তেঁইরে অঅজাগ গরিয়েনে হইল্, “তরাতরি উঢ।” ইয়ানত ফিতরর দুই আতর ত্যুন সিয়োল খুলি ফরি গেল্।
44012008	তহন ফেরেস্‌তা ফিতররে হইল্, “তোঁয়ার হোঁঅরত হোঁঅর-বাঁধনি লাগঅ, ঠেংগত জুতা ফিঁদঅ।” ফিতর য়েগিনই গরিল্। ফেরেস্‌তা তেঁইরে হইল্, “তোঁয়ার চাদ্যরগান গাআত ফেঁসাইয়েনে আঁর ফিছদি ফিছদি আইয়্যো।”
44012009	ফিতর তেঁইর ফিছদি ফিছদি জেলহ্যানার ত্যুন বাইরদি আইল্, কিন্তু ফেরেস্‌তা যিয়ান গইত্যো আছিল্ য়িয়ান দে আঁসা আঁসাই ঘটের য়িয়ানর কিছুই তেঁই বুঝিত্ নঅ ফারিল্। তেঁই মনে গরিল্ দশ্যন দেকের।
44012010	য়িতারা ফইল্যা আর দিতিয় ফাআরাদারঅক্যলর দল ফার অইয়েনে শঅরত ঢুকিবার লোআর সদর দরজার হাছে আইল্। সদর দরজাগান য়িতারার লাই নিজে নিজেই খুলি গেল্ আর য়িতারা য়িয়ানর মইধ্য দিয়েনে বাইর অই গেল্। য়িতারা উগ্যুয়া রাস্তা ধরি আঁঢিয়েনে সইল্‌তো আছিল্ এন্ সমত ফেরেস্‌তা আতিক্যা ফিতররে ছারি গেল্ গই।
44012011	তহন ফিতর যেন্ উঁউশ ফিরি ফাইল্ আর হইল্, “এহন আঁই আঁসাই বুঝিত্ ফাইল্যাম দে, মাবুদ তেঁইর ফেরেস্‌তারে ফাটাইয়েনে হেরোদর আতর ত্যুন আর ইহুদিঅক্যলে যেগিন গরিবার লাই ষড়যন্ত্র গইত্যো আছিল্ য়েগিনর ত্যুন আঁরে রক্যা গরিল্।”
44012012	এই হতা বুঝিত্ ফারিয়েনে তেঁই ইউহোন্যার মা মরিয়ামর বাড়িত্ গেল্। এই ইউহোন্যারে মার্ক হইয়েনেঅ ডাকা অইতো। য়েই বাড়িত্ বউতজনে একলগে মিলিত অইয়েনে মুনাজাত গইত্যো আছিল্।
44012013	ফিতর বাইরর দরজা বাইজ্যাইবার ফর রোদা নামর একজন সঅর মাইয়্যা দরজা খুইল্‌তো আইল্।
44012014	ফিতরর গলার আবাজ চিনিত ফারিয়েনে য়িবা এত খুশি অইল্ দে, দরজা নঅ খুলিয়েনেই দুঁরি ভিতরর ঘরত যাইয়েনে হ্যবর দিল্, “ফিতর দরজার হাছে থিয়াই আছে।”
44012015	তহন উম্যতঅক্যলে য়েই মাইয়্যাউয়ারে হইল্, “তোঁয়ার মাথা হ্যারাফ অইয়্যে ।” কিন্তু য়িবা বার বার জোর দিয়েনে হঅনে য়িতারা হইল্, “তইলে ইবা ফিতরর রইক্যাহারি-ফেরেস্‌তা।”
44012016	ইক্যাদি ফিতর দরজা বাইজ্যাইতোই থাকিল্। তহন উম্যতঅক্যলে দরজা খুলি ফিতররে দেকিয়েনে আচ্যাইয্য অই গেল্।
44012017	ফিতর য়িতারারে চুব গরিবার লাই আত দিয়েনে ইশারা গরিল্ আর জেলহ্যানার ত্যুন ফভু তেঁইরে কেন্ গরিয়েনে বাইর গরি আইন্যে য়িয়ান জানাইল্। শেষদি তেঁই হইল্, “এই হ্যবর ইয়াকুব আর অইন্য ভাইঅক্যলরেঅ দিয়ো।” এই হতা হইয়েনে তেঁই বাইর অই অইন্য জাগাত গেল্ গই।
44012018	ফজর অইলে ফর ফিতর হডে গেল্ য়িয়ান লই সৈন্যঅক্যলর মাঝে উলুস্তু‌ল্ ফরি গেল্।
44012019	হেরোদ বঅর ভালা গরিয়েনেই তেঁইর তালাইশ গরিল্, কিন্তু তেঁইরে নঅ ফাইয়েনে ফাআরাদারঅক্যলরে জেরা গরিল্ আর ফরদি য়েই ফাআরাদারঅক্যলরে মারি ফেলিবার উকুম দিল্। ইয়ার ফরদি হেরোদ এহুদিয়ার ত্যুন সিজারিয়াত্ গেল্ আর য়েডে কিছু দিন থাকিল্।
44012020	য়েই সমত হেরোদ টায়ার আর সিডন শঅরর মানুষঅক্যলর উঅর গোস্যায় আগুন অইল্। তহন য়েডিয়ার মানুষঅক্যলে একলগে মিলিয়েনে হেরোদর লগে দেহ্যা গইত্যো গেল্। ব্লাস্ত নামর বাদশার উউতিবার ঘরর বিশ্যস্ত হর্মচারিরে নিজরার ফক্যে আনিয়েনে য়িতারা বাদশার লগে এক্যান মিমাংসা গইত্যো চাইল, হারন বাদশা হেরোদর দেশর ত্যুনই য়িতারার দেশত্ হ্যানা আইসতো।
44012021	তহন হেরোদ এক্যান দিন ঠিগ গরিল্। তেঁই য়েই দিন রাজফোশাক ফিঁদি সিংহাসনত বোইয়েনে য়েই মানুষঅক্যলর হাছে হতা হইতো লাগিল্।
44012022	তেঁইর হতা উনিয়েনে য়িতারা চিল্যাইয়েনে হইল্, “ইয়ান দেবতার হতা, মানুষর হতা নঅঅ।”
44012023	হেরোদ আল্লাহ্‌র গোরব নঅঅ গরে বুলি তহনই মাবুদর একজন ফেরেস্‌তা তেঁইরে আঘাত গরিল্, আর কির্‌মির উত্‌ফাতে তেঁই মারা গেল্।
44012024	কিন্তু আল্লাহ্‌র কালাম ছরাই-ছিঁডাই ফইত্যো থাকিল্ আর বউত মানুষ য়িয়ানর উঅর ইমান আইন্‌তো লাগিল্।
44012025	ইক্যাদি বান্যাবাস আর শোলর হাম শেষ অই যঅনে য়িতারা ইউহোন্যারে লগে লইয়েনে জেরুজালেমত ফিরি গেল্। এই ইউহোন্যারে মার্ক নামেঅ ডাকা অইতো।
44013001	এন্টিয়ক শঅরর জামাতত হয়েকজন নবি আর ওস্তাদ আছিল্। য়িতারার নাম বান্যাবাস, নিগর নামর ফরিচিত শিমোন, কুরিনি শঅরর লুকিয়, শাসনহত্যা হেরোদর লগে লালিত-ফালিত মনহেম আর শোল।
44013002	য়িতারা যহন রোজা রাকিয়েনে মাবুদর এবাদত গইত্যো আছিল্ তহন ফাক-রুহ্ য়িতারারে হইল্, “বান্যাবাস আর শোলরে আঁই যে হামর লাই ডাক্যি আঁর য়েই হামর লাই এহন য়িতারারে আলিদা গর।”
44013003	তহন য়িতারা রোজা রাকিয়েনে আর মুনাজাত গরিয়েনে য়েই দুই জনর উঅর আত্ রাকিল্ আর য়িতারারে ফাটাই দিল্।
44013004	ফাক-রুহ্ এন্ গরিয়েনে বান্যাবাস আর শোলরে ফাটাইলে ফর য়েই দুই জন সিলুকিয়াত গেল্। ফরদি য়েডের ত্যুন য়িতারা জাঁআসত গরি সাইফ্রাস দিফত গেল্।
44013005	সালামিত ফোঁছিয়েনে য়িতারা ইহুদিঅক্যলর মজলিস-হ্যানাত আল্লাহ্‌র কালাম তবলিগ গরিল্। তহন সাইয্যহারি ইসাবে ইউহোন্যা য়িতারার লগে আছিল্।
44013006	গোডা দিফগান ঘুরিয়েনে শেষদি য়িতারা ফাফোতত্ আইল্ আর য়েডে ইব্‌‍নে-ইসা নামর একজন ইহুদি জাদুগর ও ভন্ড নবির দেহ্যা ফাইল্।
44013007	য়েই ভন্ড নবিরে ইলুমা, মানি জাদুগর হোয়া অইতো। য়েই জাদুগর শাসনহত্যা সেগ্যিয়-ফোলর একজন বন্ধু, আর য়েই শাসনহত্যা আছিল্ একজন বুদ্যিমান মানুষ। সেগ্যিয়-ফোল আল্লাহ্‌র কালাম উনিবার লাই বান্যাবাস আর শোলরে ডাকা ফাটাইল্। কিন্তু বান্যাবাস ও শোলরে ইলুমা বাধা দিতো লাগিল্ আর মসিহ্‌র উঅর ইমান আননর ত্যুন শাসনহত্যারে ফিরাইতো চেষ্টা গরিল্।
44013009	তহন ফাক-রুহ্‌ত ফুরন অইয়েনে শোল, যিবারে ফোল হইয়েনেঅ ডাকা অইতো, ইলুমার মিক্যাদি সুজা চাইয়েনে হইল্,
44013010	“তুঁই ইবিলিসর ফোয়া আর যেগিন ভালা য়েগিনর শত্রু । তোঁয়ার মাঝে বেক ডইল্যা ছলনা আর ঠগামি রইয়্যে। মাবুদর সুজা ফথরে বেঁহা গরিবার হাম কি তুঁই হনঅ দিনঅ নঅ থামাইবা না?
44013011	চঅ, মাবুদর আত্ তোঁয়ার বিরুদ্যে উইট্যে। তুঁই আঁধা অই যাইবা আর কিছু দিন ফইয্যন্ত সুয্যর ফঅর দেকিত্ ফাইতা নঅ।” তহনই হ্যোয়া ও আঁধার য়িবারে ঝাফাই ফেলিল্ আর কেউ যেন্ য়িবারে আত্ ধরিয়েনে লই যাইত্ ফারে ইয়ানর লাই তহন য়িবা আআতাইতো লাগিল্।
44013012	এগিন দেকিয়েনে য়েই শাসনহত্যা ইমান আনিল্, হারন ফভুর বিষয়ে যে শিক্যা তেঁই ফাইয়্যেল্ য়িয়ানত তেঁই আচ্যাইয্য অইয়্যেল্।
44013013	ইয়ার ফরদি ফোল আর তেঁইর উঁয়াইজ্যাঅক্যলে ফাফো ছারিয়েনে জাঁআসত গরি ফাম্‌ফুলিয়া ফদেশর ফর্গা শঅরত গেল্। ইউহোন্যা তহন য়িতারারে ছারিয়েনে জেরুজালেমত ফিরি গেল্।
44013014	ফরদি য়িতারা ফর্গার ত্যুন ফিষিদিয়া ফদেশর আন্তিয়খিয়া শঅরত গেল্ আর জিরাইবার দিনত্ মজলিস-হ্যানাত যাইয়েনে বোইল্।
44013015	তোরাত ও নবিঅক্যলর কিতাবর ত্যুন তেলাওয়াত গরা শেষ অঅনর ফর মজলিস-হ্যানার নেতাঅক্যলে য়িতারারে হই ফাটাইল্, “ভাইঅক্যল, মানুষঅক্যলরে উত্‌সাঅ দিবার লাই যুদি হনঅ হতা থাকে তইলে হঅঅন।”
44013016	তহন ফোল উঢিয়েনে থিয়াইল্ আর আত্ তুলি হইল্, “বনি-ইসরাইলঅক্যল ও আল্লাহ্‌ভক্ত অ-ইহুদিঅক্যল, অনরা উনন।
44013017	ইসরাইল জাতির আল্লাহ্ আঁরার ফুর্বফুরুষঅক্যলরে বাছি লইয়্যেল্ আর যহন য়িতারা মিসর দেশত্ আছিল্ তহন য়িতারারে বউত মআন গইজ্যেল্। ফরদি আল্লাহ্ মআ কুদরতিত্ য়েই দেশর ত্যুন য়িতারারে বাইর গরি আইন্যেল্ আর অনুমান চল্যিশ বছর ধরিয়েনে মরুভুমির মাঝে য়িতারার অন্যায় বেবার সইয্য গইজ্যেল্।
44013019	য়িয়ানর ফরদি তেঁই কেনান দেশর সাত্যুয়া জাতিরে তচনচ গরিয়েনে তেঁইর নিজর বান্দাঅক্যলরে য়েই দেশর উঅরদি অধিকার দিয়্যেল্।
44013020	এই বেক ঘটনা ঘইট্যে অনুমান চাইরশ ফন্জাইশ বছর লাইগ্যেল্। “ইয়ার ফরদি নবি শামুয়েলর সময় ফইয্যন্ত আল্লাহ্ হয়েকজন শাসনহত্যা দিয়্যেল্।
44013021	তার ফরদি মানুষঅক্যলে বাদশা চাইল্। তহন তেঁই য়িতারারে বিন্‌ইয়ামিন বংশর কিশর ফোয়া তালুতরে দিয়্যেল্। তালুত চল্যিশ বছর রাজত্য গইজ্যেল্।
44013022	তারফর আল্লাহ্ তালুতরে সরাই দিয়েনে দাউদরে বাদশা গইজ্যেল্। তেঁই দাউদর বিষয়ে হইয়্যেল্, ‘আঁই ইয়াসির ফোয়া দাউদর মাঝে আঁর মনর মতন মানুষর তালাইশ ফাইয়্যি। আঁই যিয়ান চাই য়িবা য়িয়ানই গরিবো।’
44013023	আল্লাহ্ তেঁইর ওয়াদা মতন এই মানুষর বংশধরঅক্যলর মইধ্যর ত্যুন নাজাতদাতা ইসারে বনি-ইসরাইলঅক্যলর হাছে আজির গইজ্যেল্।
44013024	ইসা আইবার আগদি বেক বনি-ইসরাইলঅক্যলর হাছে ইয়াহিয়া এই হতা তবলিগ গইজ্যেল্‌ দে, তঅবা গরিয়েনে মানুষঅক্যলর ত্যুন তরিকাবন্দি লঅন উচিত।
44013025	হাম শেষ গরিবার সমত ইয়াহিয়া হইয়্যেল্, ‘আঁই হঅন, তোঁয়ারা কি মনে গর? আঁই য়েই মসিহ্‌ নঅঅ। তেঁই আঁর ফরদি আইবো, আর আঁই তেঁইর জুতা খুলিবারঅ যোইগ্য নঅঅ।’
44013026	“ভাইঅক্যল, ইব্রাহিমর বংশধরঅক্যল আর আল্লাহ্‌ভক্ত অ-ইহুদিঅক্যল, নাজাতর এই দে হ্যবর য়িয়ান আঁরার হাছেই ফাটাআ অইয়্যে।
44013027	জেরুজালেমর মানুষঅক্যলে আর য়িতারার নেতাঅক্যলে ইসারে নঅঅ চিনে। ইয়ান বাদে নবিঅক্যলর যে হতা ফত্যি জিরাইবার দিনত্ তেলাওয়াত গরা অঅ য়েই হতা য়িতারা বুঝিত্ নঅঅ ফারে; য়িয়ানর লাই য়িতারা ইসারে দুষি গরিয়েনে য়েই হতা ফুরন গইজ্যে।
44013028	যুদিঅ ইসারে মরনর শাস্তি দিবার হনঅ হারন য়িতারা নঅঅ ফাআ তঅঅ ফিলাতরে হইয়্যে যেন্ তেঁইরে মারি ফেলা অঅ।
44013029	তেঁইর বিষয়ে ফাক-কিতাবত যেগিন লেহ্যা আছিল্ য়েগিনর বেক্যিনই ফুরন গরিবার ফরদি য়িতারা তেঁইরে কুরুশর ত্যুন লামাইয়েনে দাফন গইজ্যেল্।
44013030	কিন্তু আল্লাহ্ মরনর ত্যুন তেঁইরে জিন্দা গরি তুইল্যে।
44013031	গালিলর ত্যুন যারা তেঁইর লগে জেরুজালেমত আইস্যেল্ য়িতারা বউত দিন ফইয্যন্ত তেঁইরে দেকিত্ ফাইয়্যেল্। আঁরার মানুষঅক্যলর হাছে য়িতারাই এহন তেঁইর বিষয়ে সাক্যি দে‌এর।
44013032	“আঁরা অনরার হাছে এই সুহ্যবর দিইর্ দে, আঁরার ফুর্বফুরুষঅক্যলর হাছে আল্লাহ্ যে ওয়াদা গইজ্যেল্‌,
44013033	য়িয়ান তেঁই য়িতারার বংশধরঅক্যলর লাই, মানি আঁরার লাই ইসারে মরনর ত্যুন জিন্দা গরিয়েনে ফুরন গইজ্যে। এই বিষয়ে জবুর কিতাবর দিতিয় রুকুত এই হতা লেহ্যা আছে: তুঁই আঁর ফোয়া, আজিয়াই আঁই তোঁয়ার বাবা অইলাম।
44013034	আল্লাহ্ দে তেঁইরে মরনর ত্যুন জিন্দা গইজ্যে আর তেঁইর শরিল দে আর হনঅ দিনঅ নষ্ট অইতো নঅ য়িয়ান এই হতাগিনত আল্লাহ্ হইয়্যে, ‘ফবিত্র আর নিচ্যিত রহমতর যে ওয়াদা আঁই দাউদর হাছে গজ্যি য়িয়ান আঁই তোঁয়ারে দিয়োম।’
44013035	য়েই বিষয়ে আর এক জাগাত লেহ্যা আছে: তোঁয়ার ভক্তর শরিলরে তুঁই নষ্ট অইতো দিতা নঅ।
44013036	“দাউদ য়েঁত্যিয়ার মানুষঅক্যলর মাঝে আল্লাহ্‌র উদ্যেশ্য ফুরন গরিবার ফরদি ইন্তেহাল গরিল্। তেঁইর ফুর্বফুরুষঅক্যলর লগে তেঁইরে দাফন গরা অইলে ফর তেঁইর শরিল নষ্ট অই গেল্।
44013037	কিন্তু আল্লাহ্ যিবারে মরনর ত্যুন জিন্দা গইজ্যেল্‌ তেঁইর শরিল নষ্ট নঅঅ অঅ।
44013038	ইয়ানর লাই আঁর ভাইঅক্যল, অনরার ত্যুন জানন্ দরহার দে, ইসার মইধ্য দিয়েনেই অনরার হাছে গুনাহ্‌র মাফ ফাইবার বিষয়ে তবলিগ গরা অঅর।
44013039	অনরা মুসার শরিয়ত দিয়েনে গুনাহ্‌র শাস্তির ত্যুন রেহাই নঅঅ ফঅন, কিন্তু যে কেউ ইসার উঅর ইমান আনে য়িবা গুনাহ্‌র শাস্তির ত্যুন রেহাই ফাআ।
44013040	ইয়ানর লাই অনরা সাবধান অঅন, যেন্ নবিঅক্যলর হোয়া এগিন অনরার উঅর নঅ ঘটে:
44013041	তোঁয়ারা যারা আল্লাহ্‌রে লইয়েনে ঠঁঅশা গরি থাক, তোঁয়ারা উন — তোঁয়ারা থঅ অই যঅ আর তচনচ অঅ; হারন তোঁয়ারার সময় হালতই আঁই এন্ এক্যান কিছু গইত্যাম যাইর্ যিয়ানর হতা তোঁয়ারা কোনমতেই বিশ্যাস গইত্যা নঅ, কেউ হইলেঅ গইত্যা নঅ।”
44013042	ফোল আর বান্যাবাস মজলিস-হ্যানা ছারি যাইবার সমত মানুষঅক্যলে য়িতারারে অনুনয় গরিল্ যেন্ য়িতারা ফরর জিরাইবার দিনত্ এই বিষয়ে আরো কিছু হঅ।
44013043	মানুষঅক্যলে মজলিস-হ্যানার ত্যুন যাইবা গইর ফরদি বউত ইহুদি আর ইহুদি ধর্মত ইমানদার আল্লাহ্‌ভক্ত অ-ইহুদি ফোল ও বান্যাবাসর লগে লগে গেল্। তহন য়েই মানুষঅক্যলর লগে ফোল ও বান্যাবাস হতা হইল্ আর য়িতারারে উত্‌সাঅ দিল্ যেন্ য়িতারা আল্লাহ্‌র রহমতর মাঝে ইস্তির থাকে।
44013044	ফরর জিরাইবার দিনত শঅরর ফ্রায় বেক মানুষঅক্যলে আল্লাহ্‌র কালাম উনিবার লাই একলগে মিলিত অইল্।
44013045	এত মানুষর ভিড় দেকিয়েনে ইহুদিঅক্যলে ইংসাত ভরি গেল্ আর ফোল যেগিন হইতো আছিল্ য়েগিনর বিরুদ্যে নানান হতা হইয়েনে তেঁইর নিন্দা গইত্যো লাগিল্।
44013046	তহন ফোল আর বান্যাবাস সঅসর লগে য়িতারারে এই জোয়াব দিল্, “আল্লাহ্‌র কালাম ফইল্যাদি অনরার হাছে হঅন আঁরার দরহার আছিল্, কিন্তু অনরা যহন য়িয়ান অগ্রাইয্য গইত্যা লাইগ্যোন আর আখেরি জিবন ফাইবার যৈগ্য বুলি নিজরারে মনে নঅ গরন তহন অ-ইহুদিঅক্যলর মিক্যাদি আঁরা ফিরির্।
44013047	ইয়ানর হারন অইল্, মাবুদ আঁরারে এই হতা হইয়্যে, ‘আঁই অইন্য জাতিঅক্যলর হাছে তোঁয়ারে ফঅরর মতন গজ্যি, যেন্ তোঁয়ার মইধ্য দিয়েনে গোডা দুনিয়ার মানুষ নাজাত ফাআ।’”
44013048	অ-ইহুদিক্যলে এই হতা উনিয়েনে খুশি অইল্ ও মাবুদর কালামর ফশংসা গরিল্; আর আখেরি জিবন ফাইবার লাই আল্লাহ্ যারারে ঠিগ গরি রাইক্যেল্ য়িতারা ইমান আনিল্।
44013049	মাবুদর কালাম য়েই এলাহার বেক জাগাত ছরাই-ছিঁডাই ফরিল্।
44013050	কিন্তু ইহুদিঅক্যলে আল্লাহ্‌র এবাদতহারি ভদ্র মাইয়্যাফোয়াঅক্যলরে আর শঅরর মেইন মেইন মানুষঅক্যলরে উস্‌কানি দিল্। এন্ গরিয়েনে য়িতারা ফোল ও বান্যাবাসর উঅর জুলুম গরাইয়েনে য়েই এলাহার ত্যুন য়িতারারে বাইর গরি দিল্।
44013051	তহন ফোল আর বান্যাবাস য়েই মানুষঅক্যলর বিরুদ্যে য়িতারার ঠেংগর ধুলা ঝাড়ি ফেলিয়েনে কোনিয়া শঅরত গেল্ গই।
44013052	কিন্তু য়েডিয়ার উম্যতঅক্যলে খুশিত্ আর ফাক-রুহ্‌ত ফুরন অইল্।
44014001	কোনিয়া শঅরত ফোল আর বান্যাবাস য়িতারার নিয়ম মতনই ইহুদিঅক্যলর মজলিস-হ্যানাত গেল্। য়েডে য়িতারা এন্ গরিয়েনে হতা হইল্ দে, ইহুদি আর আল্লাহ্‌ভক্ত অ-ইহুদি বউতজনই ইমান আনিল্।
44014002	কিন্তু যে ইহুদিঅক্যলে ইমান নঅঅ আনে য়িতারা অ-ইহুদিঅক্যলরে উস্‌কাই দিয়েনে য়িতারার মন ইমানদার ভাইঅক্যলর বিরুদ্যে বিষাই তুলিল্।
44014003	ফোল আর বান্যাবাস য়েই শঅরত বউত কিছুদিন রইল্ আর সঅসর লগে ফভুর হতা হইতো থাকিল্। ফভুর রহমত সম্যন্দে য়িতারা যেগিন ফচার গইত্যো আছিল্ য়েই হতা দে বিশ্যাসযোইগ্য ফভু য়িয়ান ফরমান গরিবার লাই ফোল আর বান্যাবাসরে কেরামতি দেহ্যাইবার শক্তি দিল্।
44014004	ইয়ানত শঅরর মানুষঅক্যলে ভাগ অই গেল্; কেউ কেউ ইহুদিঅক্যলর ফক্যে, আবার কেউ কেউ সাআবিঅক্যলর ফক্যে গেল্।
44014005	তহন অ-ইহুদি আর ইহুদি এই দুই দলই য়িতারার নেতাঅক্যলর লগে মিলিয়েনে ফোল আর বান্যাবাসরে অইত্যাচার গরিবার লাই আর ফাত্যোর মারিবার লাই ষড়যন্ত্র গরিল্।
44014006	কিন্তু ফোল আর বান্যাবাস য়িয়ান টের ফাইয়েনে লুকায়নিয়া ফদেশর মাঝে লুস্ত্রা ও দর্বি শঅরত আর য়েগিনর আশফাশর জাগাত ধাইয়েনে ঘুইত্যো লাগিল্।
44014007	য়েই জাগাগিনত য়িতারা মসিহ্‌র বিষয়ে সুহ্যবর তবলিগ গইত্যো লাগিল্।
44014008	লুস্ত্রা শঅরত একজন আঁতুর মানুষ বোই থাইক্‌তো। য়িবা জন্মর ত্যুনই আঁতুর আছিল্ আর হনঅ দিনঅ নঅঅ আঁঢে।
44014009	য়িবা ফোলর হতা উইন্‌তো আছিল্। তহন ফোল সুজা য়িবার মিক্যাদি চাইল্ আর বেরামর ত্যুন ভালা অইবার লাই য়িবার বিশ্যাস আছে দেকিয়েনে য়িবারে জোরে ডাকি হইল্, “তোঁয়ার ঠেংগত ভর দিয়েনে থিঅ।” য়িয়ানত মানুষ্যুয়া ফাল্ দিয়েনে উঢি আঁঢিয়েনে বেড়াইতো লাগিল্।
44014011	ফোল যিয়ান গরিল্ য়িয়ান দেকিয়েনে মানুষঅক্যলে লুকায়নিয় ভাষাত চিল্যাইয়েনে হইল্, “দেবতাগিনে মানুষ অইয়েনে আঁরার হাছে লামি আইস্যে।”
44014012	য়িয়ানর লাই মানুষঅক্যলে বান্যাবাসর নাম দিল্ জিউস আর ফোল হতা হইতো আছিল্ বুলি তেঁইর নাম দিল্ হার্মিস।
44014013	জিউস দেবতার মন্দিরগান আছিল্ শঅরর বাইরে। শঅরর সদর দরজার হাছে জিউস দেবতার ফুরোহিত বিরিষ গরু আর মালা লই আইল্, হারন য়েই ফুরোহিত ও বেক মানুষঅক্যলে ফোল আর বান্যাবাসর হাছে ফশু উত্‌সর্গ গইত্যো চাইল্।
44014014	বান্যাবাস আর ফোল য়েই হতা উনিয়েনে নিজরার হঅর ছিরি দুঁরিয়েনে মানুষঅক্যলর মাঝে গেল্ আর চিল্যাইয়েনে হইল্,
44014015	“বন্ধুঅক্যল, অনরা কিল্যাই এগিন গইত্যা লাইগ্যোন? আঁরা তঅ হ্যালি মানুষ, অনরারই মতন আঁরার সভাব। আঁরা অনরার হাছে সুহ্যবর তবলিগ গরির্ যেন্ অনরা এই বাজো জিনিসগিন ছারিয়েনে জিন্দা আল্লাহ্‌র মিক্যাদি ফিরন। তেঁইই আসমান, জবিন, সমুদ্র আর য়েগিনর মাঝে যেগিন আছে বেক কিছুই সিষ্টি গইজ্যে।
44014016	আগর দিনত্ বেক জাতিরেই তেঁই য়িতারার ইছ্যামতন সইল‌‌তো দিয়্যে,
44014017	কিন্তু তঅঅ তেঁই অক্যল সমত নিজর বিষয়ে সাক্যি দিয়্যে। তেঁই আসমানর ত্যুন ঝর দিয়েনে আর সময় মতন ফসল দান গরিয়েনে তেঁইর দয়া অনরারে দেহ্যাইয়্যে। তেঁই বউত হ্যানা দান গরিয়েনে অনরার মনরে খুশিত্ ভরাই দিয়্যে।”
44014018	এই হতাগিন হইয়েনেঅ য়িতারার হাছে ফশু উত্‌সর্গ গরনর ত্যুন মানুষঅক্যলরে থামাইতো য়িতারার ত্যুন বউত হষ্ট অইল্।
44014019	ফরদি আন্তিয়কিয়া ও কোনিয়ার ত্যুন হয়েকজন ইহুদি আইয়েনে ফোল আর বান্যাবাসর বিরুদ্যে মানুষঅক্যলরে উস্‌কাই দিল। তহন মানুষঅক্যলে ফোলরে ফাত্যোর মারিল্ আর তেঁই মরি গেইয়্যে মনে গরিয়েনে শঅরর বাইরে তেঁইরে টানি লই গেল্।
44014020	কিন্তু ফরদি ইসায়ি ইমানদারঅক্যলে তেঁইর চাইরোমিক্যাদি জমা অঅনর ফর তেঁই উঢিয়েনে শঅরত ফিরি গেল্। ফররদিন তেঁই আর বান্যাবাস দর্বি শঅরত গেল্ গই।
44014021	দর্বি শঅরত সুহ্যবর তবলিগ গরিয়েনে ফোল আর বান্যাবাস বউতজনরে উম্যত গরিল্। তার ফরদি য়িতারা লুস্ত্রা, কোনিয়া আর ফিষিদিয়া ফদেশর আন্তিয়কিয়াত ফিরি যাইয়েনে য়েডিয়ার উম্যতঅক্যলর ইমান বারাইয়েনে য়িতারারে শক্তিশালি গরিল্ আর ইমানে ইস্তির থাইক্‌তো উত্‌সাঅ দিল্। য়িতারা হইল্, “আল্লাহ্‌র রাইজ্যত ঢুকিবার আগদি আঁরার ত্যুন বউত জুলুম সইয্য গরন দরহার।”
44014023	য়িতারা ফত্যি জামাতত মেইন নেতাঅক্যলরে হামত বআল গরিল্ আর যে ফভুর উঅর য়িতারা ইমান আনিল, মুনাজাত গরিয়েনে ও রোজা রাকিয়েনে য়েই ফভুর আতত্ই জামাতর মানুষঅক্যলরে তুলি দিল্।
44014024	ফরদি ফোল আর বান্যাবাস ফিষিদিয়া ফদেশর মইধ্য দিয়েনে ফাম্‌ফুলিয়া ফদেশত ফোঁছিল্।
44014025	য়িতারা ফর্গা শঅরত্ আল্লাহ্‌র কালাম তবলিগ গরিয়েনে আন্তোলিয়া বন্দরত গেল্।
44014026	ফরদি আন্তোলিয়ার ত্যুন জাঁআসত গরিয়েনে এন্টিয়কত ফিরি আইল্। যে হাম য়িতারা এহন শেষ গরিল্ য়েই হামর লাই এই এন্টিয়কতই আল্লাহ্‌র রহমতর আতত্ য়িতারারে তুলি দেয়া অইয়্যেল্।
44014027	এন্টিয়কত্ ফোঁছিয়েনে জামাতর বেক্যিনরে য়িতারা এক জাগাত জমা গরিল্ আর আল্লাহ্ য়িতারার মইধ্য দিয়েনে যেগিন গইজ্যে য়েগিন বেক্যিনই হইল্। আল্লাহ্ কেন্‌ গরিয়েনে অ-ইহুদিঅক্যলরে সুযোগ গরি দিয়্যেল্ যেন্ য়িতারা মসিহ্‌র উঅর ইমান আনিত্ ফারে য়েগিনঅ হইল্।
44014028	তারফরদি ফোল আর বান্যাবাস উম্যতঅক্যলর লগে য়েডে বউত দিন থাকিল্।
44015001	এহুদিয়া ফদেশর ত্যুন হয়েকজন মানুষ এন্টিয়কত্ আইল্ আর ইমানদার ভাইঅক্যলরে এই বুলি শিক্যা দিতো লাগিল্, “মুসার শরিয়ত মতে তোঁয়ারার ত্যুন সুন্যত গরা নঅ অইলে তোঁয়ারা হনঅ মতেই নাজাত ফাইত্ নঅ ফার।”
44015002	য়িয়ানত ফোল আর বান্যাবাসর লগে এই মানুষঅক্যলর তুমুল বারাবারি অইল্। ফরদি ঠিগ অইল্ দে, ফোল আর বান্যাবাস এন্টিয়কর হয়েকজন ইমানদাররে লগে লইয়েনে জেরুজালেমত যাইবো আর সাআবিঅক্যলর লগে ও জামাতর নেতাঅক্যলর লগে এই বিষয় লইয়েনে আলাফ-শালাফ গরিবো।
44015003	এন্টিয়কর জামাত য়িতারারে যাইবার বেবস্তা গরি দিল্। ফিনিশিয়া আর সামেরিয়া ফদেশর মইধ্য দিয়েনে যাইবার সমত ফোল আর বান্যাবাস মানুষঅক্যলরে জানাইল্, অ-ইহুদিঅক্যলে কেন্ গরিয়েনে আল্লাহ্‌র মিক্যাদি ফিজ্যে। এই হ্যবর উনিয়েনে ইমানদার ভাইঅক্যল বেক্যিনেই বঅর খুশি অইল্।
44015004	যহন ফোল আর বান্যাবাস জেরুজালেমত আইল্ তহন জামাতর মানুষঅক্যলে, নেতাঅক্যলে ও সাআবিঅক্যলে আগ্রঅর লগে য়িতারারে গ্রঅন গরিল্। য়িতারার মইধ্য দিয়েনে আল্লাহ্ যেগিন গইজ্যেল্‌ য়েগিন বেক্যিনই য়িতারা বেক্যিনরে জানাইল্।
44015005	ফরিশি দলর হয়েকজন মানুষ ইমানদার অইয়্যেল্। য়েই ইমানদারঅক্যলে উঢি থিয়াইয়েনে হইল্, “অ-ইহুদিঅক্যলর সুন্যত গরন দরহার আর য়িতারা যেন্ মুসার শরিয়ত ফালন গরে য়িয়ানর লাই য়িতারারে উকুম দঅন দরহার।”
44015006	তহন সাআবিঅক্যলে আর জামাতর নেতাঅক্যলে এই বিষয় চিন্তা গরিবার লাই এক জাগাত মিলিত অইল্।
44015007	বউত আলোচানার ফরদি ফিতর উঢিয়েনে য়িতারারে হইল্, “ভাইঅক্যল, অনরা তঅ জানন্ দে, বউত দিন আগদি অনরার মইধ্যর ত্যুন আল্লাহ্ আঁরে বাছি লইয়্যেল্ যেন্ অ-ইহুদিঅক্যলে আঁর মুকর ত্যুন সুহ্যবরর হতা উনিয়েনে ইমান আনে।
44015008	আল্লাহ্ বেক্যিনর দিল্ জানে। তেঁই আঁরারে যেইল্যা ফাক-রুহ্ দান গইজ্যেল্‌, অ-ইহুদিঅক্যলরেঅ য়েইল্যা গরিয়েনে ফাক-রুহ্ দান গরি সাক্যি দিয়্যেল্ দে, য়িতারাঅ নাজাত ফাইয়্যে।
44015009	তেঁই আঁরার আর য়িতারার মাঝে আলিদা বুলি কিছুই নঅঅ রাকে, হারন য়িতারা ইমান আইন্যে বুলি তেঁই য়িতারারঅ দিল্ ফরিষ্কার গইজ্যে।
44015010	তইলে আঁরার ফুর্বফুরুষঅক্যলে বা আঁরা যে বোজা বোইত্ নঅঅ ফারি য়েই বোজা অ-ইহুদি ইমানদারঅক্যলর হাঁদত তুলি দিয়েনে কিল্যাই অনরা আল্লাহ্‌‍রে ফরিক্যা গরিবার চেষ্টা গইত্যা লাইগ্যোন?
44015011	আঁরা বিশ্যাস গরি দে, হযরত ইসার রহমতে অ-ইহুদি ইমানদারঅক্যলে যেইল্যা নাজাত ফাইয়্যে য়েইল্যা আঁরাঅ নাজাত ফাইয়্যি।”
44015012	তহন মিটিংগর বেক্যিনে চুব অই গেল্ আর ফোল ও বান্যাবাসর মইধ্য দিয়েনে আল্লাহ্ অ-ইহুদিঅক্যলর মাঝে যে কেরামতি হামগিন গইজ্যেল্‌ য়েগিন য়িতারারই মুকত উইন্‌তো লাগিল্।
44015013	য়িতারার হতা হোয়া শেষ অঅনর ফর ইয়াকুব হইল্, “ভাইঅক্যল, উনন্।
44015014	আল্লাহ্ তেঁইর নিজর বান্দা অইবার লাই অ-ইহুদিঅক্যলর মইধ্যর ত্যুন কিছু মানুষরে বাছি লই দেহ্যাইয়্যে দে, অ-ইহুদিঅক্যলর লাইঅ তেঁইর চিন্তা আছে। এই হতাই শিমোন-ফিতর আঁরারে হইয়্যেল্।
44015015	এই হতার লগে নবিঅক্যলর হতারঅ মিল আছে, হারন কিতাবত লেহ্যা আছে:
44015016	‘ইয়ার ফরদি আঁই আইয়েনে দাউদর ফরি যইন্যা ঘর আবার বানাইয়্যোম। যিয়ান তচনচ অই গেইয়্যে য়িয়ান আবার গাঁইত্যোম, আবার য়িয়ান ঠিগ গইজ্যোম;
44015017	যেন্ অইন্য মানুষঅক্যলে, মানি যে অ-ইহুদিঅক্যলরে আঁর বুলি ডাকা অইয়্যে য়িতারা আঁর তালাইশ গরিত্ ফারে।’ মাবুদ, যিবা এই হামগিন গরে তেঁই এই হতা হঅর।
44015018	বউত দিন আগর ত্যুন ইয়ান তেঁইর মনর মইধ্যে আছিল্।”
44015019	ইয়াকুব আরো হইল, “ইয়ানর লাই আঁর মতে যে অ-ইহুদিঅক্যলে আল্লাহ্‌র মিক্যাদি ফিজ্যে য়িতারারে হষ্ট দঅন আঁরার উচিত নঅঅ।
44015020	য়িয়ানর ত্যুন বরং আঁরা য়িতারার হাছে এই হতা লেকি দে, য়িতারা যেন্ ফতিমার লগে যুক্ত বেক কিছুর ত্যুন আর বেক ডইল্যা জেনার ত্যুন দূঁরে থাকে, আর গলা চিবিয়েনে মারা ফশুর গোস্ত ও রক্ত যেন্ য়িতারা নঅ হ্যাআ।
44015021	এই উকুমগিন য়িতারারে দঅন ভালা, হারন মুসা যেগিন হইয়্যে য়েগিন ফত্যি শঅরত বউত বউত দিন আগর ত্যুন তবলিগ গরা অঅর আর তেঁই যেগিন লেকি গেইয়্যে য়েগিন ফত্যি জিরাইবার দিনত্ মজলিস-হ্যানাগিনত্ তেলাওয়াত গরা অঅর।”
44015022	তহন সাআবিঅক্যলে, জামাতর নেতাঅক্যলে আর জামাতর অইন্য বেক মানুষঅক্যলে ঠিগ গরিল্ দে, য়িতারা নিজরার হয়েকজন মানুষরে বাছি লইয়েনে ফোল আর বান্যাবাসর লগে এন্টিয়কত ফাটাই দিবো। য়িতারা এহুদা আর সিলরে বাছি লইল্। এই এহুদারে বর্‌শাব্যা বুলি ডাকা অইতো। ইমানদার ভাইঅক্যলর মাঝে এই দুই জন আছিল্ নেতা।
44015023	য়িতারার লগে এই সিঢি ফাটাআ অইল্: এন্টিয়ক, সিরিয়া আর কিলিকিয়ার অ-ইহুদি ইমানদার ভাইঅক্যলর হাছে আঁরা সাআবিঅক্যলে আর জামাতর নেতাঅক্যলে, মানি অনরার ভাইঅক্যলে এই সিঢি লেকির। আঁরার সালাম গ্রঅন গরন।
44015024	“আঁরা উনিত্ ফাইলাম দে, আঁরার মইধ্যর ত্যুন হয়েকজন যাই বউত হতা হইয়েনে অনরার মন অস্তির গরি তুলিয়েনে হষ্ট দিয়্যে, কিন্তু আঁরা য়িতারারে এই ডইল্যা হাম গইত্যো নঅঅ হইয়্যি।
44015025	ইয়ানর লাই আঁরা বেক্যিনে একমত অইয়েনে হয়েকজনরে বাছি লইয়েনে আঁরার ফ্রিয় বন্ধু বান্যাবাস আর ফোলর লগে অনরার হাছে য়িতারারে ফাটাইলাম।
44015026	বান্যাবাস আর ফোল আঁরার হযরত ইসা মসিহ্‌র লাই মরনর মুকামুকি অইয়্যেল্।
44015027	আঁরা এহুদা আর সিলরে ফাটাইলাম যেন্ আঁরা যেগিন লেকির য়েগিন য়িতারা অনরার হাছে মুকেঅ হঅ।
44015028	ফাক-রুহ্ আর আঁরা ইয়ানই ভালা মনে গইল্যাম দে, এই দরহারি বিষয়গিন বাদে আর হনঅ কিছু দিয়েনে অনরার উঅর যেন্ বোজা চাবাআ নঅ অঅ।
44015029	য়েই দরহারি বিষয়গিন অইল্ — অনরা মুত্যির হাছে উত্‌সর্গ গরা হ্যানা নঅ হ্যাইবান, রক্ত নঅ হ্যাইবান, গলা চিবিয়েনে মারা ফশুর গোস্ত নঅ হ্যাইবান আর হনঅ ডইল্যা জেনা নঅ গরিবান। এগিন গরনর ত্যুন দুরে থাকিলে অনরা ভালা গরিবান। বিদায়।"
44015030	ফোল, বান্যাবাস আর য়েই মানুষঅক্যলরে ফাটাইবার ফর য়িতারা এন্টিয়কত্ গেল্। য়েডে য়িতারা জামাতর মানুষঅক্যলরে একত্র গরিয়েনে য়েই সিঢিগান য়িতারারে দিল্।
44015031	মানুষঅক্যলে সিঢিগান ফরিল্ আর য়িয়ানর মাঝে যে সান্তনার হতা আছিল্ য়িয়ানত খুশি অইল্।
44015032	এহুদা আর সিল নিজেরাঅ আছিল্ নবি; য়িয়ানর লাই য়িতারা বউত হতা হইয়েনে য়েডিয়ার ভাইঅক্যলরে উত্‌সাঅ দিল্ আর য়িতারার ইমান বারাইয়েনে য়িতারারে শক্তিশালি গরি তুলিল্।
44015033	এন্টিয়কত্ য়িতারা কিছু দিন হাডাইল্। জেরুজালেমর যারা এহুদা আর সিলরে এন্টিয়কত্ ফাটাইয়্যেল্, এন্টিয়কর ভাইঅক্যলে য়িতারারে সালাম জানাইয়েনে এহুদা আর সিলরে আবার য়িতারার হাছে ফেরত ফাটাই দিল্,
44015035	কিন্তু ফোল আর বান্যাবাস এন্টিয়কতই রইল্। য়েডে য়িতারা আরো বউত কেউঅর লগে মাবুদর কালাম শিক্যা দিতো ও তবলিগ গইত্যো থাকিল্ ।
44015036	কিছু দিন ফরদি ফোল বান্যাবাসরে হইল্, “যে সমস্ত জাগাত আঁরা মাবুদর কালাম তবলিগ গজ্যি, চল, এহনই য়েই সমস্ত জাগাত ফিরি যাইয়েনে ইমানদার ভাইঅক্যলর লগে দেহ্যা গরি আর য়িতারা কেন্ গরিয়েনে চলের য়িয়ান চাই।”
44015037	তহন বান্যাবাস ইউহোন্যারে লগে নিতো চাইল্। এই ইউহোন্যারে মার্ক হইয়েনেঅ ডাকা অইতো।
44015038	ফোল কিন্তু য়িবারে লগে লঅন ভালা মনে নঅ গরিল্, হারন মার্ক ফাম্‌ফুলিয়াত্ য়িতারারে ছারি গেইয়্যেল্ গই ও য়িতারার লগে আর হাম নঅঅ গরে।
44015039	তহন ফোল আর বান্যাবাসর মাঝে এন্ মতর অমিল অইল্ দে, য়িতারা একজন অইন্য জনর হাছর ত্যুন আলিদা অই গেল্। বান্যাবাস মার্করে লই জাঁআসত গরি সাইফ্রাস দিফত গেল্, আর ফোল সিলরে বাছি লইল্।
44015040	তহন এন্টিয়কর ভাইঅক্যলে ফোল আর সিলরে মাবুদর রহমতর আতত্ তুলি দঅনর ফর য়িতারা রঅনা অইল্।
44015041	ফোল সিরিয়া আর কিলিকিয়ার মইধ্য দিই যাইয়েনে বেক জামাতগিনর ইমান বারাইয়েনে য়িতারার আরো শক্তিশালি গরি তুলিল্।
44016001	ফরদি ফোল দর্বি আর লুস্ত্রা শঅরত গেল্। য়েডে তিমথিয় নামর একজন উম্যত থাইক্‌তো। তেঁইর মা আছিল্ মসিহ্‌র উঅর ইমানদার একজন ইহুদি মাইয়্যাফোয়া, কিন্তু তেঁইর বাবা জাতিত্ গিরিক্ আছিল্।
44016002	লুস্ত্রা আর কোনিয়া শঅরর ইমানদার ভাইঅক্যলে তিমথিয়র বঅর ফশংসা গইত্যো।
44016003	ফোল তিমথিয়রে লগে লই যাইতো চাইয়্যেল্ বুলি তেঁইর সুন্যত গরাইল্, হারন য়েই জাগাত যে ইহুদিঅক্যলে থাইক্‌তো য়িতারা জাইন্‌তো তিমথিয়র বাবা একজন গিরিক্।
44016004	ফরদি য়িতারা য়েই শঅরগিনর মইধ্য দিই গেল্ আর জেরুজালেমর সাআবিঅক্যলে ও জামাতর নেতাঅক্যলে যে হয়েক্যান নিয়ম ঠিগ গইজ্যেল্‌ য়েগিন মানুষঅক্যলরে জানাইল্ আর য়েই নিয়মগিন ফালন গইত্যো হইল্।
44016005	এন্ গরিয়েনে জামাতগিনর মানুষঅক্যলে ইসায়ি ইমানে শক্তিশালি অই উইট্যো লাগিল্ আর য়িতারার সইংক্যা দিন দিন বারি যাইতো লাগিল্।
44016006	ফাক-রুহ্ ফোল আর তেঁইর উঁয়াইজ্যাঅক্যলরে এশিয়া ফদেশত তবলিগ গইত্যো নঅ দিল্। তহন য়িতারা ফরুগিয়া আর গালাতিয়া ফদেশর বেক জাগাত গেল্।
44016007	ফরদি মুশিয়ার সিমানাত আইয়েনে য়িতারা বিথুনিয়া ফদেশত যাইতো চেষ্টা গরিল্, কিন্তু ইসার রুহ্‌ য়িতারারে যাইতো নঅ দিল্।
44016008	ইয়ানর লাই য়িতারা মুশিয়ার মইধ্য দিয়েনে ত্রোয়া শঅরত গেল্ গই।
44016009	রাতিয়া ফোল এক্যান দশ্যনত দেকিল্, মেসিডোনিয়া ফদেশর একজন মানুষ থিয়াইয়েনে তেঁইরে মিনতি গরি হঅর, “মেসিডোনিয়াত্ আইয়েনে আঁরারে সাইয্য গরন।”
44016010	ফোল এই দশ্যন দেকিবার ফর আঁরা মেসিডোনিয়াত যাইবার লাই তহনই রেডি অইলাম, হারন আঁরা বুঝিত্ ফাইল্যাম মেসিডোনিয়ার মানুষঅক্যলর হাছে মসিহ্‌র বিষয়ে সুহ্যবর তবলিগ গরিবার লাইই আল্লাহ্ আঁরারে ডাইক্যে।
44016011	ফরদি আঁরা ত্রোয়া ছারিয়েনে জাঁআসত গরি সুজা সামথ্রাকি দিফত গেলাম আর ফরর দিন নিয়াফলি শঅরত আইলাম।
44016012	য়েডের ত্যুন আঁরা ফিলিফি শঅরত গেলাম। এই ফিলিফিই মেসিডোনিয়ার য়েই এলাহার মেইন শঅর। য়েডিয়ার মানুষঅক্যলে রোম রাইজ্যর ফজা আছিল্। আঁরা কিছু দিন য়েই শঅরত থাকিলাম।
44016013	জিরাইবার দিনত্ আঁরা শঅরর সদর দরজার বাইরে দইজ্যার হাছে গেলাম; মনে গইল্যাম য়েডে ইহুদিঅক্যলর মুনাজাত গরিবার জাগা আছে। য়েডে যে মাইয়াফোয়াঅক্যলে মিলিত অইয়্যেল্ আঁরা য়িতারার হাছে বোইয়েনে হতা হইতো লাগিলাম।
44016014	যারা উইন্‌তো আছিল্ য়িতারার মাঝে থুয়াতিরা শঅরর লুদিয়া নামর একজন মাইয়্যাফোয়া আছিল্। তেঁই বাইয়োইন্যা রংগর হঅরর বেবসা গইত্যো। ইহুদি নঅ অইলেঅ তেঁই আল্লাহ্‌র এবাদত গইত্যো। ফভু লুদিয়ার দিল্ এন্ গরিয়েনে খুলি দিল্ যেন্ তেঁই ফোলর হতা মন দিই উনিয়েনে ইমান আনে।
44016015	ইয়ানত তেঁই আর তেঁইর বাড়ির বেক্যিনে তরিকাবন্দি লইল্। ইয়ার ফরদি তেঁই এই হইয়েনে আঁরারে দঅত দিল্, “যুদি আঁরে অনরা ফভুর উঅর ইমানদার বুলি মনে গরন তইলে আঁর বাড়িত্ আইয়েনে থাকন্।” এই হতা হইয়েনে তেঁই আঁরারে আদা আদি গরিয়েনে তেঁইর বাড়িত্ লই গেল্।
44016016	একদিন যহন আঁরা য়েই মুনাজাতর জাগাত যাইতাম আছিলাম তহন একজন বাঁদির লগে আঁরার দেহ্যা অইল্। য়িবারে উগ্যুয়া ভুতে ফাইয়্যেল্ যিয়ানর হারনে য়িবা ভবিষ্যতর হতা হইত্ ফাইত্যো। য়িয়ানত য়িবার মালিকঅক্যলর লাভ অইতো।
44016017	য়েই মাইয়্যাউয়া ফোল আর আঁরার ফিছদি যাইতে যাইতে চিল্যাইয়েনে হইতো, “এই মানুষঅক্যল আল্লাহ্‌তা’লার গোলাম। কেন্ গরিয়েনে নাজাত ফাআ যাআ য়িতারা য়িয়ানই অনরার হাছে হঅর।”
44016018	য়িবা বউত দিন ফইয্যন্ত এই ডইল্যা গরিল্। শেষদি ফোল এত বিরক্ত অইল্ দে, তেঁই ফিছন ফিরি য়েই ভুতরে হইল্, “ইসা মসিহ্‌র নামে আঁই তোঁয়ারে উকুম দিইর, এই মাইয়্যাউয়ার মইধ্যর ত্যুন বাইর অই যঅ।” আর তহনই য়েই ভুত বাইর অই গেল্।
44016019	লাভর আশা গেল্ গই দেকিয়েনে মাইয়্যাউয়ার মালিকঅক্যলে ফোল আর সিলরে ধরিয়েনে শঅর-চগত্ নেতাঅক্যলর হাছে টানি লই গেল্।
44016020	তারফরদি তারা শাসনহত্যাঅক্যলর হাছে য়িতারারে লই যাইয়েনে হইল্, “এই মানুষঅক্যলে আঁরার শঅরত গোলমাল বাজাইয়্যে। ইতারা ইহুদি।
44016021	ইতারা এন্ হতাক্যিন আসার-বেবারর বিষয়ে শিক্যা দেএর যেগিন রোমিয় ইসাবে আঁরার ফক্যে গ্রঅন গরন বা ফালন গরন আইন-বিরুদ্য হাম।”
44016022	অইন্যাইন্য মানুষঅক্যলঅ ফোল আর সিলর বিরুদ্যে য়িতারার লগে যোগ দিল্। তহন শাসনহত্যাঅক্যলে উকুম দিল্ যেন্ য়িতারারে হঅর-সোঅর ছিরি ফেলিয়েনে বেত মারা অঅ।
44016023	বঅর বেশি গরিয়েনে বেত মারিবার ফরদি য়িতারারে জেলহ্যানাত রাকা অইল্, আর ভালা গরি ফাআরা দিবার লাই জেল-রক্যিরে উকুম দেয়া অইল্।
44016024	জেল-রক্যি য়েই উকুম ফাইয়েনে ফোল আর সিলরে জেলর ভিতরর ঘরত লই গেল্ আর ডান্ডাবেড়ি দিয়েনে য়িতারার ঠেং আটকাই রাকিল্।
44016025	তহন অনুমান আধা রাইত্।। ফোল ও সিল মুনাজাত গইত্যো আছিল্ আর আল্লাহ্‌র উদ্যেশ্যে ফশংসা-হাউয়ালি গাইতো আছিল্। অইন্য হয়েদিঅক্যলে য়েগিন উইন্‌তো আছিল্।
44016026	এন্ সমত আতিক্যা এক বিরাট ভুসাল অইল্ আর য়িয়ানত জেলহ্যানার ভিত্যি ফইয্যন্ত হাঁফি উঢিল্। তহনই জেলর বেক দরজা আর হয়েদিঅক্যলর সিয়োল খুলি গেল্।
44016027	জেল-রক্যি অঅজাগ অই উঢিল্ আর জেলর দরজাগিন খোলা দেকিত্ ফাইয়েনে ছুরি বাইর গরি আত্মহত্যা গইত্যো চাইল্। তেঁই মনে গরিল্ বেক হয়েদিই ধাই গেইয়্যে।
44016028	তহন ফোল চিল্যাইয়েনে হইল্, “থামন, নিজর হোতি নঅ গরিবান; আঁরা বেক্যিনে এডে আছি।”
44016029	তহন য়েই জেল-রক্যি একজনরে বাত্যি আইন্‌তো হইয়েনে নিজে দুঁরি ভিতরে গেল্ আর ডরে হাঁইফ্‌তে হাঁইফ্‌তে ফোল ও সিলর ঠেংগত ফরিল্।
44016030	তারফরদি তেঁই ফোল আর সিলরে বাইরদি আনিয়েনে ফুছার গরিল্, “হঅন, নাজাত ফাইবার লাই আঁর ত্যুন কি গরন ফরিবো?”
44016031	য়িতারা হইল্, “অনে আর অনর ফরিবার হযরত ইসার উঅর ইমান আনন, তইলে নাজাত ফাইবান।”
44016032	ফোল আর সিল তহন জেল-রক্যি আর তেঁইর বাড়ির বেক্যিনর হাছে মাবুদর কালাম হইল্।
44016033	জেল-রক্যি য়েই রাতিয়াই ফোল আর সিলরে লই যাইয়েনে য়িতারার শরিলর হাডা জাগাগিন ধুই দিল্, আর তেঁই ও তেঁইর ফরিবারর অইন্য বেক্যিনে তহনই তরিকাবন্দি লইল্।
44016034	তারফরদি তেঁই ফোল আর সিলরে নিজর বাড়িত লই যাইয়েনে হ্যাইতো দিল্। আল্লাহ্‌র উঅর ইমান আনিয়েনে তেঁইর ফরিবারর বেক্যিনে বউত খুশি অইল্।
44016035	ফরর দিন বেইন্যা ফজরত শাসনহত্যাঅক্যলে য়িতারার হর্মচারিঅক্যলরে দিয়েনে হই ফাটাইল্, “য়েই মানুষঅক্যলরে ছারি দঅ।”
44016036	তহন জেল-রক্যি ফোলরে হইল্, “অনরে আর সিলরে ছারি দিবার লাই শাসনহত্যাঅক্যলে হই ফাটাইয়্যে। অনরা এহন বাইর অই আইয়্যোন আর শান্তিত যঅন গই।”
44016037	তহন ফোল য়েই হর্মচারিঅক্যলরে হইল্, “আঁরা রোমিয়, আঁরারে বিচার নঅ গরিয়েনেই বেক্যিনর সাম্‌নদি বেত মারা অইয়্যে আর জেলহ্যানাত দেয়া অইয়্যে। এহন শাসনহত্যাঅক্যলে আঁরারে গোফনত ছারি দিতো চাআর নাকি? য়িয়ান অইতো নঅ; য়িতারা নিজরা আইয়েনে আঁরারে বাইরে লই যঅক।”
44016038	য়েই হর্মচারিঅক্যলে তহন এই হতা শাসনহত্যাঅক্যলরে জানাইল্। শাসনহত্যাঅক্যলে যহন উনিল ফোল আর সিল রোমিয় তহন য়িতারা ডরাইল্।
44016039	য়িতারা ফোল আর সিলর হাছে যাইয়েনে মাফ চাইল্ আর য়িতারারে জেলর বাইরে আনিয়েনে শঅর ছারি যাইতো অনুরোধ গরিল্।
44016040	ফোল আর সিল জেলহ্যানার ত্যুন বাইরে আইয়েনে লুদিয়ার বাড়িত্ গেল্। য়েডে ইমানদার ভাইঅক্যলর লগে য়িতারার দেহ্যা অইল্। ভাইঅক্যলরে উত্‌সাঅ দিবার ফর য়িতারা য়েডের ত্যুন গেল্ গই।
44017001	ফোল আর সিল আম্‌ফিফলি আর আফল্যোনিয়া শঅরর মইধ্য দিয়েনে থিষলনিকি শঅরত গেল্। য়েডে ইহুদিঅক্যলর উগ্যুয়া মজলিস-হ্যানা আছিল্।
44017002	ফোল তেঁইর নিয়ম মতনই য়েই মজলিস-হ্যানাত গেল্ আর ফর ফর তিন জিরাইবার দিনত্ মানুষঅক্যলর লগে ফাক-কিতাবর ত্যুন আলোচানা গরিল্।
44017003	তেঁই মানুষঅক্যলরে বুঝাইল্ আর ফরমান গরিল্ দে, মসিহ্‌র হষ্টভোগ গরিবার আর মরনর ত্যুন জিন্দা অই উঢিবার দরহার আছিল্। তেঁই হইল্, “যে ইসার হতা আঁই অনরার হাছে তবলিগ গরির্ য়েই ইসাই অইল্ মসিহ্‌।”
44017004	এই হতা উনিয়েনে হয়েকজন ইহুদি ইমান আনিয়েনে ফোল আর সিলর লগে যোগ দিল্। ইয়ান বাদে আল্লাহ্‌ভক্ত বউত গিরিক্ আর বউত বিশেষ বিশেষ মাইয়্যাফোয়াঅ য়িতারার লগে যোগ দিল্।
44017005	ইহুদিঅক্যলে কিন্তু ইংসা গরিয়েনে বাজারর ত্যুন কিছু দুষ্ট মানুষ জোগার গরি আনিয়েনে ভিড় জমাইল্ আর শঅরর মাঝে গোলমাল বাজাই দিল্। তারফর ফোল আর সিলর তালাইশ গরিয়েনে বাইরর মানুষঅক্যলর হাছে য়িতারারে আনিবার লাই য়িতারা যাসোনর বাড়ির উঅর যেন্ ঝাফাই ফরিল্,
44017006	কিন্তু য়েডে তারা য়িতারারে নঅ ফাইল্। তহন য়িতারা যাসোন আর হয়েকজন ইমানদার ভাইঅরে টানি নিয়েনে শঅরর ফশাসকঅক্যলর হাছে গেল্ আর চিল্যাইয়েনে হইল্, “যে মানুষঅক্যলে সারা দুনিয়া তোলফার গরি তুইল্যে য়িতারা এহন এডেঅ আজির অইয়্যে;
44017007	আর যাসোন য়িবার নিজর বাড়িত্ য়িতারারে জাগা দিয়্যে। য়িতারা বেক্যিনে বাদশা সিজারর উকুম অমাইন্য গরিয়েনে হঅর দে, তেঁই বাদে ইসা নামে আরো একজন বাদশা আছে।”
44017008	এই হতাগিন হইয়েনে য়েই ইহুদিঅক্যলে ফশাসকঅক্যলরে আর মানুষঅক্যলরে অস্তির গরি তুলিল্।
44017009	কিন্তু যাসোন আর অইন্য মানুষঅক্যলে জাবিনর টিঁয়া দঅনর ফর তারা য়িতারারে ছারি দিল্।
44017010	রাইত‌্ অঅনর ফর ইমানদার ভাইঅক্যলে ফোল আর সিলরে বিরয়াত ফাটাই দিল্। য়েডে ফোঁছিয়েনে য়িতারা ইহুদিঅক্যলর মজলিস-হ্যানাত গেল্।
44017011	থিষলনিকির ইহুদিঅক্যলর ত্যুনঅ বিরয়া শঅরর ইহুদিঅক্যলর মন বউত বেশি খোলা আছিল্। য়িতারা বউত আগ্রঅর লগে আল্লাহ্‌র কালাম উনিয়েনে য়িয়ান গ্রঅন গরিল্। ফোল যেগিন হইয়্যে য়েগিন আঁসা কিনা চাইবার লাই ফত্যি দিন য়িতারা কিতাবর মাঝে হ্যোজ-হ্যবর গইত্যো।
44017012	বউত ইহুদি ইসার উঅর ইমান আনিল্; ইয়ান বাদে বউত বিশেষ গিরিক মাইয়্যাফোয়া আর মরতফোয়াঅ ইমান আনিল্।
44017013	থিষলনিকির ইহুদিঅক্যলে যহন উনিত্ ফাইল্ ফোল বিরয়াত্ আল্লাহ্‌র কালাম তবলিগ গরের্ তহন য়িতারা য়েডেঅ গেল্ আর মানুষঅক্যলরে উত্যেজিত গরিয়েনে গোলমাল বাজাই দিল্।
44017014	ইমানদার ভাইঅক্যলে তহনই ফোলরে সাগরর ধারত্ ফাটাই দিল্, কিন্তু সিল আর তিমথিয় বিরয়াত্‌ই থাকিল্।
44017015	যে মানুষঅক্যলে ফোলরে লগে গরি লই যাইতো আছিল্ য়িতারা তেঁইরে এথেন্স শঅরত আনিল্। তারফর য়েই মানুষঅক্যলে সিল আর তিমথিয়র লাই এই উকুম নিয়েনে বিরয়াত্ ফিরি গেল্ দে, সিল আর তিমথিয় যেত তরাতরি সম্ভব যাইয়েনে যেন্ ফোলর লগে যোগ দেএ।
44017016	ফোল এথেন্স শঅরত সিল আর তিমথিয়র লাই অফেক্যা গরিবার সমত য়েই শঅর ফতিমায় ভরা দেকিল্। য়িয়ানত তেঁইর মন বউত বেকুল অই উঢিল্।
44017017	তেঁই মজলিস-হ্যানার মাঝে ইহুদিঅক্যলর লগে আর আল্লাহ্‌ভক্ত গিরিকঅক্যলর লগে আলোচানা গইত্যো লাগিল্। ইয়ান বাদে যারা বাজারত আইস্‌তো য়িতারার লগেঅ তেঁই দিনর ফর দিন আলোচানা গইত্যো থাকিল্।
44017018	তহন এফিকিউরিয় আর স্টোয়িকিয় দলর হয়েকজন ওস্তাদ ফোলর লগে বারাবারি লাগাই দিল্। য়িতারার মাঝে হয়েকজনে হইল্, “এই বাচাল্যুয়া কি হইতো চাআর?” আবার অইন্যগিনে হইল্, “ য়িবা বিদেইশ্যা দেব-দেবির হতা ফচার গরের ফান্‌লার্।” য়িতারা এই হতা হইল্ হারন ফোল ইসার বিষয়ে আর মরনর ত্যুন জিন্দা অইয়েনে উঢিবার বিষয়ে তবলিগ গইত্যো আছিল্।
44017019	তহন য়েই ওস্তাদঅক্যলে ফোলরে এরিওফেগসর মিটিংগর সাম্‌নদি আজির গরিল্। য়েডে য়িতারা ফোলরে ফুছার গরিল্, “যে নয়া শিক্যা অনে দিতা লাইগ্যোন য়েই শিক্যা কি, য়েগিন কি আঁরা জানিত্ ফারি না?
44017020	হারন অনে এন্ হতাক্যিন হতা হইতা লাইগ্যোন যেগিন আঁরার হানত্ আজগবির মতন উনার। য়িয়ানর লাই এই হতার মানি কি য়েগিন আঁরা জাইন্‌তাম চাই।”
44017021	য়িতারা এই হতা হইল্ হারন এথেন্সর মানুষঅক্যলে আর য়েই শঅরত যে বিদেইশ্যাঅক্যলে থাইক্‌তো য়িতারা হ্যালি নয়া নয়া বিষয় লই হতা হইয়েনে আর উনিয়েনে সময় হ্যাডাইতো।
44017022	তহন ফোল এরিওফেগসর মিটিংগর মাঝে উঢিয়েনে থিয়াই হইল্, “এথেন্স শঅরর মানুষঅক্যল, উনন্। আঁই দেকিত্ ফাইর্ দে, অনরা বেক মিক্যাদির ত্যুনই বউত ধর্মভিরু,
44017023	হারন আঁই ঘুরি বেড়াইবার সমত অনরার উফাসনার জিনিসগিন যহন দেইক্‌তাম আছিলাম তহন এন্ এক্যান বেদি দেকিত্ ফাইলাম যিয়ানর উঅরদি লেহ্যা আছে, ‘অজানা দেবতার উদ্যেশ্যে।’ অনরা নঅ জানিয়েনে যিবার উফাসনা গইত্যা লাইগ্যোন তেঁইর সম্যন্দে আঁই অনরার হাছে ফচার গরির।
44017024	“আল্লাহ্, যিবা এই দুনিয়া আর য়িয়ানর মাঝে যেগিনর আছে বেক কিছু বানাইয়্যে, তেঁইই বেহেস্‌তর আর দুনিয়ার মালিক। তেঁই আতে বানাইন্যা হনঅ মন্দিরত নঅ থাকে।
44017025	তেঁইর হনঅ অভাব নাই, য়িয়ানর লাই মানুষর আতর ত্যুন সেবা গ্রঅন গরিবারঅ তেঁইর দরহার নাই, হারন তেঁইই বেক মানুষরে জিবন, ফরানবায়ু আর অইন্যাইন্য বেক কিছু দান গরে।
44017026	তেঁই একজন মানুষর ত্যুন বেক জাতির মানুষ সিষ্টি গইজ্যে যেন্ য়িতারা সারা দুনিয়াত থাকে। য়িতারা হঁত্যে হডে থাকিবো য়িয়ানঅ তেঁই ঠিগ গরি দিয়্যে।
44017027	আল্লাহ্ এই হাম গইজ্যে যেন্ মানুষ আতাইতে আতাইতে তেঁইরে ফাই যাইবার আশায় তেঁইর তালাইশ গরে। কিন্তু আসলে তেঁই আঁরার কেউঅর হাছর ত্যুন দুরে নঅঅ,
44017028	হারন তেঁইর কুদরতিতেই আঁরা জিবন হাডাই আর চলাফিরা গরি ও বাঁচিঅ আছি। অনরার হয়েকজন হোবিঅ হইয়্যে, ‘আঁরাঅ তেঁইর ফোয়াছা।’
44017029	“তইলে আঁরা যহন আল্লাহ্‌র ফোয়াছা তহন আল্লাহ্‌‍রে মানুষর আত আর চিন্তাশক্তি দিয়েনে বানাইন্যা সোনা, রুফা বা ফাত্যোরর মুত্যি মনে গরন আঁরার উচিত নঅঅ।
44017030	আগর দিনত মানুষ নঅ জাইন্‌তো বুলি আল্লাহ্ এগিন দেকিয়েনেঅ নঅঅ দেকে। কিন্তু এহন তেঁই বেক জাগাত বেক মানুষরে তঅবা গইত্যো উকুম দেএর,
44017031	হারন তেঁই এন্ এক্যান দিন ঠিগ গইজ্যে যে দিনত তেঁইর নিযুক্ত মানুষরে দিয়েনে তেঁই নিয়াইভাবে মানুষর বিচার গরিবো। তেঁই য়েই মানুষরে মরনর ত্যুন জিন্দা গরি তুলিয়েনে বেক মানুষর হাছে ইয়ানর ফরমান দিয়্যে।”
44017032	মরাঅক্যলর আবার জিন্দা অইয়েনে উঢিবার হতা উনিয়েনে মানুষঅক্যলর মাঝে হয়েকজন মুক বেঁগাইল্, কিন্তু অইন্যতারা হইল্, “এই বিষয়ে অনর হতা আঁরা আবার উইন্যোম।”
44017033	তহন ফোল য়েই মিটিং ছারিয়েনে গেল্ গই।
44017034	হয়েকজন মানুষ ফোলর লগে যোগ দিল্ আর ইমান আনিল্। য়েই ইমানদারঅক্যলর মাঝে দিয়নুষিয় নামর এরিওফেগসর মিটিংগর একজন সদইস্য, দামারিস্‌ নামর একজন মাইয়্যাফোয়া আর য়িতারার লগে আরো হয়েকজন আছিল্।
44018001	ইয়ার ফরদি ফোল এথেন্স ছারিয়েনে করিন্থ শঅরত গেল্।
44018002	য়েডে আকিলা নামর একজন ইহুদির লগে তেঁইর দেহ্যা অইল্। ফন্ত ফদেশত আকিলার জন্ম অইয়্যেল্। বাদশা ক্লাডিয়াস বেক ইহুদিঅক্যলরে রোম ছারিয়েনে যাইতো উকুম দিয়্যেল্। য়িয়ানর লাই কিছু দিন আগদি আকিলা তেঁইর বউ ফিষ্কিল্যারে লই ইতালির ত্যুন করিন্থত্ আইস্যেল্। ফোল য়িতারার হাছে গেল্।
44018003	য়িতারার মতন তেঁইঅ তাম্বু বানাইবার হাম গইত্যো বুলি য়িতারার লগে থাকিয়েনে হাম গইত্যো লাগিল্।
44018004	ফত্যি জিরাইবার দিনত ফোল মজলিস-হ্যানাত যাইয়েনে ইসার বিষয়ে আলোচানা গইত্যো আর গিরিক ও ইহুদিঅক্যলরে মসিহ্‌র ফথদি আনিবার চেষ্টা গইত্যো।
44018005	সিল আর তিমথিয় মেসিডোনিয়ার ত্যুন আইয়োনর ফর ফোল হ্যালি আল্লাহ্‌র কালাম তবলিগ গরিয়েনে তেঁইর বেক সময় হ্যাডাইতো লাগিল্। তেঁই ইহুদিঅক্যলর হাছে সাক্যি দিতো দে, ইসাই মসিহ্‌।
44018006	কিন্তু ইহুদিঅক্যলে যহন ফোলর বিরুদ্যে হতা হইয়েনে তেঁইরে অফমান গইত্যো লাগিল্ তহন ফোল য়িতারার বিরুদ্যে তেঁইর হঅর-সোঅর ঝাড়ি ফেলিল্ আর হইল্, “অনরার রক্তর দায় অনরার নিজর মাথার উঅরদিই থক্। এই বিষয়ে আঁর হনঅ দোষ নাই। এহনর ত্যুন আঁই অ-ইহুদিঅক্যলর হাছে যাইয়োম।”
44018007	ইয়ার ফরদি ফোল মজলিস-হ্যানা ছারিয়েনে তিতিয়-যুষ্ট নামর একজন মানুষর ঘরত গেল্। এই মানুষর বাড়ি মজলিস-হ্যানার ফাশদিই আছিল্ আর ইবা অ-ইহুদি অইয়েনেঅ আল্লাহ্‌র এবাদত গইত্যো।
44018008	মজলিস-হ্যানার হত্যা ক্রিষ্ফ আর তেঁইর বাড়ির বেক্যিনে ফভুর উঅর ইমান আনিল্। ইয়ান বাদে করিন্থিয়অক্যলর মাঝে বউতজনই ফোলর হতা উনিয়েনে ইমান আনিল্ আর তরিকাবন্দি লইল্।
44018009	একদিন রাইতোর বেলা ফভু উগ্যুয়া দশ্যনর মইধ্য দিয়েনে ফোলরে এই হতা হইল্, “নঅ ডরাইয়্যো, হতা হইতো থাক, চুব গরি নঅ থাইক্যো;
44018010	হারন আঁই তোঁয়ার লগে লগে আছি। তোঁয়ারে আক্রমন গরিয়েনে কেউ তোঁয়ার হোতি গইত্যো নঅ, হারন এই শঅরত আঁর বউত মানুষ আছে।”
44018011	ইয়ানত ফোল দেড় বছর য়েই শঅরত থাকিয়েনে মানুষঅক্যলরে আল্লাহ্‌র কালাম শিক্যা দিল্।
44018012	গাল্যিয়ো যহন আখায়া ফদেশর শাসনহত্যা আছিল্ তহন ইহুদিঅক্যল বেক্যিনে মিলিয়েনে ফোলরে ধরি বিচারর লাই আদালতত আনিল্।
44018013	য়িতারা হইল্, “এই মানুষ্যয়া এন্ গরিয়েনে আল্লাহ্‌র এবাদত গইত্যো উস্‌কাই দেএর যিয়ান শরিয়তর বিরুদ্যে।”
44018014	ফোল হতা হইতো যাইবো এন্ সমত গাল্যিয়ো ইহুদিঅক্যলরে হইল্, “ইহুদিঅক্যল, ইয়ান যুদি হনঅ অন্যায় বা বিরাট হনঅ দোষর বেফার অইতো তইলে তোঁয়ারার হতা উনন্ আঁর ফক্যে ঠিগ হাম অইতো।
44018015	কিন্তু ইয়ান যহন বিশেষ হনঅ হতার বেফার, কেউঅর নামর বেফার আর তোঁয়ারার শরিয়তর বেফার, তহন তোঁয়ারাই ইয়ানর মিমাংসা গর। আঁই য়েই বেফারগিনর বিচার নঅ গইজ্যোম।”
44018016	এই হতা হইয়েনে তেঁই আদালতর ত্যুন য়িতারারে বাইর গরি দিবার উকুম দিল্।
44018017	তহন য়েই ইহুদিঅক্যল বেক্যিনে মিলিয়েনে মজলিস-হ্যানার হত্যা সোস্থিনিরে ধরিয়েনে আদালতর সাম্‌নদি মাইরধইর গরিল্; গাল্যিয়ো কিন্তু য়িয়ান দেকিয়েনেঅ নঅ দেকিল্।
44018018	বউত কিছু দিন করিন্থত হাডাইবার ফরদি ফোল ইমানদার ভাইঅক্যলর হাছর ত্যুন বিদায় নিয়্যেল্ আর আকিলা ও ফিষ্কিল্যার লগে সমুদ্রফথে সিরিয়া দেশত্ আইল্। ফোল উগ্যুয়া মানত গইজ্যেল্‌ বুলি যাত্রা গরিবার আগদি কিংক্রিয়া বন্দরত তেঁইর মাথার চুল হাডি ফেইল্যেল্।
44018019	ইফিষ শঅরত ফোঁছিয়েনে তেঁই ফিষ্কিল্যা আর আকিলার সংগ ছারিল্। ফরদি তেঁই নিজেই মজলিস-হ্যানাত যাইয়েনে ইহুদিঅক্যলর লগে ইসার বিষয় আলোচানা গইত্যো লাগিল্।
44018020	ইহুদিঅক্যল তেঁইরে য়িতারার লগে কিছু দিন থাইক্‌তো হইল্, কিন্তু তেঁই রাজি নঅ অইল্।
44018021	তঅ য়েডের ত্যুন যাইবা গইর সমত তেঁই হইল্, “ইন্‌শা-আল্লাহ্‌ আঁই আবার ফিরি আইস্যোম।” তারফর তেঁই ইফিষর ত্যুন জাঁআসত গরি রঅনা অইল্।
44018022	তেঁই সিজারিয়া শঅরত ফোঁছিয়েনে জাঁআসর ত্যুন লামি জেরুজালেমত গেল্। য়েডে জামাতর মানুষঅক্যলরে সালাম জানাইবার ফরদি তেঁই এন্টিয়কত গেল্।
44018023	এন্টিয়কত কিছু দিন হাডাইবার ফর তেঁই য়েডের ত্যুন যাত্রা গরিল্ আর গালাতিয়া ও ফরুগিয়া ফদেশর এক জাগার ত্যুন অইন্য জাগাত ঘুরি ঘুরি উম্যতঅক্যলর ইমান বারাইয়েনে য়িতারারে শক্তিশালি গরি তুলিল্।
44018024	ইয়ার মাঝে আফল্যো নামর একজন ইহুদি ইফিষত্ আইল্। আলেকজান্দ্রিয়া শঅরত তেঁইর বাড়ি আছিল্। তেঁই একজন ভালা বক্তা আছিল্ আর ফাক-কিতাব বউত ভালা গরি জাইন্‌তো।
44018025	ফভুর ফথর বিষয় তেঁই শিক্যা ফাইয়্যেল্। তেঁই বউত আগ্রঅর লগে হতা হইতো আর ইসার বিষয় ঠিগ গরিয়েনে শিক্যা দিতো, কিন্তু ইয়াহিয়ার তরিকাবন্দি বাদে আর হনঅ তরিকাবন্দির হতা তেঁই নঅ জাইন্‌তো।
44018026	তেঁই বউত সঅসর লগে মজলিস-হ্যানাত হতা হইতো শুরু গরিল্। তহন ফিষ্কিল্যা আর আকিলা আফল্যোর হতা উনিয়েনে তেঁইরে য়িতারার বাড়িত্ দঅত দিল্ আর আল্লাহ্‌র ফথর বিষয় আরো ভালা গরি তেঁইরে বুঝাই দিল্।
44018027	ফরদি আফল্যো যহন আখায়াত যাইতো চাইল্ তহন ইফিষর ইমানদার ভাইঅক্যলে তেঁইরে উত্‌সাঅ দিল। আখায়ার উম্যতঅক্যলে যেন্ আফল্যোরে গ্রঅন গরে ইয়ানর লাই ইফিষিয় ভাইঅক্যলে আখায়াত সিঢি লেকিল্। আল্লাহ্‌র রহমতে আখায়াত যারা ইমানদার অইয়্যেল্ আফল্যো য়েডে ফোঁছিয়েনে য়িতারারে বউত সাইয্য গরিল্।
44018028	ইসাই দে মসিহ্‌ য়িয়ান তেঁই ফাক-কিতাবর মাঝর ত্যুন ফরমান গরিল্ আর বেক্যিনর সামনদি বউত জোরালো যুক্তি দিয়েনে বারাবারিত্ ইহুদিঅক্যলরে আআরাই দিল্।
44019001	আফল্যো যহন করিন্থত আছিল্ য়েই সমত ফোল এশিয়া ফদেশর মইধ্য দিয়েনে ইফিষত্ আইল্।
44019002	য়েডে তেঁই হয়েকজন উম্যতর দেহ্যা ফাইয়েনে য়িতারারে ফুছার গরিল্, “অনরা যহন ইমান আন্যিলান তহন কি ফাক-রুহ্ ফাইয়্যিলান না?” য়িতারা তেঁইরে হইল্, “ফাক-রুহ্ দে আছে য়েই হতা আঁরা নঅঅ উনি।”
44019003	তহন ফোল হইল্, “তইলে অনরা হঅন্‌ তরিকাবন্দি ফাইয়্যিলান?” য়িতারা হইল্, “ইয়াহিয়ার তরিকাবন্দি।”
44019004	ফোল হইল্, “তঅবা গরি যে তরিকাবন্দি গ্রঅন, য়িয়ানই আছিল্ ইয়াহিয়ার তরিকাবন্দি। ইয়াহিয়া মানুষঅক্যলরে হইয়্যেল্, তেঁইর ফরদি যিবা আইয়্যের তেঁইর উঅর, মানি ইসার উঅর ইমান আনন্ ফরিবো।”
44019005	এই হতা উনিয়েনে য়েই উম্যতঅক্যলে হযরত ইসার নামে তরিকাবন্দি লইল্।
44019006	তহন ফোল য়িতারার উঅর আত‌ রাকনর ফর য়িতারার উঅর ফাক-রুহ্ আইল্, আর য়িতারা বিন্য বিন্য ভাষাত হতা হইতো আর নবি ইসাবে আল্লাহ্‌র কালাম হইতো লাগিল্।
44019007	য়েই উম্যতঅক্যলে সইংক্যাত হমবেশ বারোজন আছিল্।
44019008	ইয়ার ফরদি ফোল মজলিস-হ্যানাত গেল্ আর তিন মাস ফইয্যন্ত বউত সঅসর লগে হতা হইল্। আল্লাহ্‌র রাইজ্য সম্যন্দে তেঁই যুক্তি-তর্কর মইধ্য দিয়েনে মানুষঅক্যলে যেন্ ইমান আনে য়িয়ানর চেষ্টা গইত্যো লাগিল্।
44019009	কিন্তু য়িতারার মাঝে কয়েকজনর মন হোটিন অই গেইয়্যেল্ বুলি য়িতারা ইমান আইন্‌তো নঅ চাইল্ আর বেক্যিনর সাম্‌নদি ইসার ফথর বিষয়ে বউত নিন্দা গইত্যো লাগিল্। তহন ফোল য়িতারারে ছারি গেল্ গই। তেঁই উম্যতঅক্যলরে লগে লইয়েনে তুরান্য নামর একজন ওস্তাদর বোক্তিতা দিবার ঘরত যাইয়েনে ফত্যি দিন যুক্তি-তর্কর লগে আলোচানা গইত্যো লাগিল্।
44019010	দুই বছর এন্ গরিয়েনেই চলিল্। য়িয়ানত যে ইহুদি আর গিরিকঅক্যলে এশিয়া ফদেশত থাইকতো য়িতারা বেক্যিনে মাবুদর কালাম উনিত্ ফাইল্।
44019011	আল্লাহ্ ফোলর মইধ্য দিয়েনে বউত আচ্যাইয্য কেরামতি হাম গইত্যো লাগিল্।
44019012	তেঁইর বেবার গরা গামছা আর গাআর হঅর বেরাইম্যাঅক্যলর হাছে লই গেলে ফর য়িতারার বেরাম ভালা অই যাইতো আর ভুতগিনেঅ ছারি যাইতো।
44019013	হয়েকজন ইহুদি ভুত ছারাইয়েনে বেরাইতো। হযরত ইসার নাম বেবার গরিয়েনে য়িতারা ভুতে ফঅইন্যা মানুষঅক্যলরে ভালা গরিবার চেষ্টা গইত্যো লাগিল্। য়িতারা হইতো, “ফোল যিবার বিষয় তবলিগ গরে য়েই ইসার নামে আঁই তোঁয়ারারে বাইর অই যাইবার উকুম দিইর।”
44019014	য়িতারার মাঝে স্কিবা নামর একজন ইহুদি মেইন ইমামর সাত্যুয়া ফোয়া য়েই ডইল্যা গইত্যো।
44019015	একবার যহন য়িতারা য়েই ডইল্যা গইত্যো আছিল্ তহন ভুত য়িতারারে হইল্, “আঁই ইসারেঅ চিনি, ফোলরেঅ চিনি, কিন্তু তোঁয়ারা হারা?”
44019016	যে মানুষ্যুয়ারে ভুতে ফাইয়্যেল্ য়িবা তহন য়েই সাতজনর উঅর ঝাফাই ফরিল্ আর য়িতারার বেক্যিনরে এন্ গরিয়েনে আঘাত গরিল্ দে, য়িতারা হ্যত-বিক্ষত অইয়েনে লেংটা অবস্তাত্ য়েই বাড়ির ত্যুন ধাই গেল্।
44019017	এই হ্যবর যহন ইফিষত থাকইন্যা ইহুদি আর গিরিকঅক্যলে জানিত্ ফারিল্ তহন য়িতারা বেক্যিনে বউত ডরাইল্, আর হযরত ইসার নামর বউত ফশংসা অইল্।
44019018	যারা হযরত ইসার উঅর ইমান আইন্যেল্ এন্ বউত মানুষ তহন আইয়েনে খোলাখুলিভাবেই য়িতারার হ্যারাফ হামর বিষয় সিকার গরিল্।
44019019	যারা জাদুর খেলা দেহ্যাইতো য়িতারার মাঝে বউতজনে য়িতারার বই-ফুথি একলগে জমা গরিয়েনে বেক্যিনর সামনদিই য়েগিন ফোড়াই দিল্। বইগিনর দাম হিসাব গইল্যে দেহ্যা গেল্ ফন্জাইশ আজার দিনার।
44019020	মাবুদর কালাম এন্ গরিয়েনে ছরাই-ছিঁডাই ফরিল্ আর য়িয়ানর শক্তি মানুষঅক্যলর মনত আরো বেশি গরি হাম গইত্যো লাগিল্।
44019021	এগিন ঘটিবার ফর ফোল ঠিগ গরিল্ তেঁই মেসিডোনিয়া আর আখায়া অইয়েনে জেরুজালেমত যাইবো। তেঁই হইল্, “জেরুজালেমত যাইবার ফরদি আঁর ত্যুন রোম শঅরতঅ যঅন ফরিবো।”
44019022	ফরদি তেঁই তিমথিয় আর ইরাস্ত নামর তেঁইর দুই জন সাইয্যহারিরে মেসিডোনিয়াত ফাটাই দিল্, আর ইক্যাদি তেঁই আরো কিছু দিন এশিয়া ফদেশত রইল্।
44019023	য়েই সমত ইসার ফথর বিষয় লইয়েনে বউত গোলমাল শুরু অইল্।
44019024	দিমিত্রিয় নামর একজন বাইন্যা দেবি আর্তেমিসর মন্দিরর মতন ছোড ছোড রুফার মন্দির বানাইতো। ইয়ানত মিস্‌তিরিঅক্যলর বউত লাভ অইতো।
44019025	দিমিত্রিয় য়েই মিস্‌তিরিঅক্যলরে আর য়িতারার মতন অইন্যাইন্য হারিগরঅক্যলরে এক জাগাত ডাকিয়েনে হইল্, “ভাইঅক্যল, তোঁয়ারা তঅ জান দে, এই বেবসা দিয়েনে আঁরার আয় বউত ভালাই অঅ।
44019026	কিন্তু তোঁয়ারা দেকিত্ আর উনিত্ ফাইতা লাইগ্যো দে, ফোল নামর য়েই মানুষ্যুয়া আঁরার এই ইফিষত্ আর হইতো গেলে অনুমান গোডা এশিয়া ফদেশর বউত মানুষঅক্যলর ইমান জন্মাইয়েনে য়িতারারে ভুল ফথদি লই গেইয়্যে। য়িবা হঅ দে, আতে বানাইন্যা দেব-দেবি কিছুই নঅঅ।
44019027	ইয়ানত হ্যালি দে আঁরার বেবসার সুনাম যাইবো য়িয়ান নঅঅ, কিন্তু মআন দেবি আর্তেমিসর মন্দিরঅ মিছা অই যাইবো। আর এশিয়া ফদেশর বেক মানুষঅক্যলে, এন্ কি, দুনিয়ার বেক্যিনে যে দেবির উফাসনা গরে তেঁই নিজেঅ মআন থাইক্‌তো নঅ ।”
44019028	এই হতা উনিয়েনে য়েই মানুষঅক্যলে গোস্যায় আগুন অই গেল্ আর চিল্যাইয়েনে হইতো লাগিল্, “ইফিষিয়অক্যলর আত্যেমিস দেবিই মআন।”
44019029	আর দেইক্‌তে নঅ দেইক্‌তে গোডা শঅরগান অট্যগোলে ভরি গেল্। গাইয় আর আরিষ্টার্খ নামর মেসিডোনিয়ার যে দুই জন মানুষ তহন ফোলর লগে যাইতো আছিল্ মানুষঅক্যলে য়িতারারে ধরিল‌্ আর বেক্যিনে একলগে মিটিং বোইবার জাগাত দুঁরি গেল্।
44019030	ফোল ভিড়র সাম্‌নদি যাইতো চাইল্ কিন্তু উম্যতঅক্যলে তেঁইরে যাইতো নঅ দিল্।
44019031	য়েই ফদেশর হয়েকজন রাজহর্মচারি ফোলর বন্ধু আছিল্। য়িতারাঅ ফোলরে হ্যবর ফাটাইয়েনে বিশেষভাবে অনুরোধ গরিল্ যেন্ তেঁই বিফদর ঝুঁকি লইয়েনে য়েই মিটিংগর জাগাত নঅ যাআ।
44019032	ইয়ার মাঝে সভাত গোলমাল অইতোই থাকিল্। কিছু মানুষ এক হতা হইয়েনে চিত্‌কার গইত্যো আছিল্, আবার কিছু মানুষ অইন্য হতা হইয়েনে চিত্‌কার গইত্যো আছিল্। বেশির ভাগ মানুষ নঅ জাইন্‌তো কিল্যাই য়িতারা য়েই মিটিংগত আজির অইয়্যে।
44019033	ইহুদিঅক্যলে আলেক্‌জান্ডাররে সাম্‌নদি ঠেলি দিলে ফর হয়েকজন মানুষ য়িবারে হই দিল্ কি হঅন ফরিবো। তহন আলেক্‌জান্ডার মানুষঅক্যলর সাম্‌নদি নিজর ফক্যে হতা হইবার লাই আতর ইশারাত মানুষঅক্যলরে চুব গরাইতো চেষ্টা গরিল্।
44019034	কিন্তু মানুষঅক্যলে যহন জানিত ফারিল্ দে, আলেক্‌জান্ডার ইহুদি তহন বেক্যিনে একলগে অনুমান দুই ঘন্টা ধরি এই হইয়েনে চিত্‌কার গরিল্, “ইফিষিয়অক্যলর আত্যেমিস দেবিই মআন।”
44019035	শেষদি শঅরর একজন বিশেষ সরকারি হর্মচারি মানুষঅক্যলরে চুব গরাইয়েনে হইল্, “ইফিষিয় মানুষঅক্যল, এই হতা বেক্যিনে জানে দে, মআন আত্যেমিস দেবির মন্দিরর আর আকাশর ত্যুন তেঁইর যে মুত্যি ফইজ্যে য়িবার রইক্যাহারি অইল্ ইফিষ শঅর।
44019036	এই আঁসা হতা যহন অসিকার গরা নঅ যা তহন বোহার মতন হাম নঅ গরি তোঁয়ারার ত্যুন চুব গরি থাকনই উচিত।
44019037	যুদিঅ এই মানুষঅক্যলে আঁরার মন্দিরগিনর ত্যুন চুরিঅ নঅঅ গরে আর আঁরার দেবির নিন্দাঅ নঅঅ গরে, তঅঅ এই মানুষঅক্যলরে তোঁয়ারা এডে আইন্যো।
44019038	যুদি দিমিত্রিয় আর য়িবার উঁয়াইজ্যা-মিস্‌তিরিঅক্যলে কেউঅর বিরুদ্যে হনঅ হতা হইতো চাআ তইলে আদালত তঅ খোলাই আছে আর শাসনহত্যাঅক্যলঅ য়েডে আছে। য়িতারা য়েডে মামলা মকদ্যমা গরিত্ ফারে।
44019039	কিন্তু তোঁয়ারা যুদি আরো বেশি কিছু হইতা চঅ তইলে সাধারন মিটিংগর মইধ্যে য়িয়ানর মিমাংসা গরন ফরিবো।
44019040	আজিয়ার ঘটনাত দাংগা-আংগামা বাজিবার লাই আঁরারই উঅর দোষ ফরিবার ডর আছে। যুদি য়িয়ানই অঅ তইলে আঁরা এই গোলমালর হনঅ হারন দেহ্যাইত্ নঅ ফাইজ্যোম, হারন এই গোলমালর হনঅ হারনই নাই।”
44019041	এই হইয়েনে তেঁই মিটিং ভাঁগি দিল্।
44020001	গোলমাল থামনর ফর ফোল উম্যতঅক্যলরে ডাকা ফাটাইল্। য়িতারারে উত্‌সাঅ দিবার ফরদি য়িতারার হাছর ত্যুন বিদায় লই তেঁই মেসিডোনিয়ার মিক্যাদি যাত্রা গরিল্।
44020002	মেসিডোনিয়ার মইধ্য দিয়েনে যাইবার সমত তেঁই বউত হতা হইয়েনে মানুষঅক্যলরে উত্‌সাঅ দিল্। ফরদি তেঁই গিরিস, মানি আখায়া ফদেশত যাইয়েনে য়েডে তিন মাস রইল্। তারফরদি তেঁই জাঁআসত গরি সিরিয়া দেশত রঅনা অইবার আগদি জানিত্ ফারিল‌্ ইহুদিঅক্যলে তেঁইর বিরুদ্যে ষড়যন্ত্র গরের‌্। তহন তেঁই আবার মেসিডোনিয়ার মইধ্য দিয়েনে ফিরি যাইবার লাই ঠিগ গরিল্।
44020004	বিরয়ার ত্যুন ফুর্‌হর ফোয়া সোফাত্র, থিষলনিকির ত্যুন আরিষ্টার্খ আর সিকুন্দ, দর্বির ত্যুন গাইয়, তিমথিয় আর এশিয়ার ত্যুন তুখিক ও ত্রফিম ফোলর লগে গেল্।
44020005	এই মানুষঅক্যলে আগদি যাইয়েনে ত্রোয়া শঅরত আঁরার লাই অফেক্যা গরিল্।
44020006	ইষ্টছারা রুটির ইদর ফরদি আঁরা সমুদ্র ফথে ফিলিফির ত্যুন যাত্রা গইল্যাম আর ফাঁচ দিন ফরদি ত্রোয়াত্ য়িতারার লগে যোগ দিলাম। ত্রোয়াত‌্ আঁরা সাত দিন আছিলাম।
44020007	সাফ্‌তার ফইল্যা দিনত মসিহ্‌র মেজ্যানি গ্রঅন গরিবার লাই আঁরা একলগে মিলিত অইলাম। তহন ফোল মানুষঅক্যলর হাছে তবলিগ গইত্যো লাগিল্। ফরর দিন তেঁইর যাইবা গইর হতা আছিল্ বুলি তেঁই আধারাইত্ ফইয্যন্ত হতা হইতোই থাকিল্।
44020008	আঁরা উঅর তালার যে ঘরত্ মিলিত অইয়্যিলাম য়েডে বউত বাত্যি আছিল্।
44020009	উতুক নামর একজন জোয়ান য়েই ঘরর জানালার উঅর বোই আছিল্। ফোল বউতক্যন ধরি হতা হইতো আছিল্ বুলি য়িবা আস্তে আস্তে ঘুম যাই ফরিল্। ঘুম গভির অঅনর ফর য়িবা তিনতালার ত্যুন নিচে ফরি গেল্ আর য়িবারে মরা অবস্তাত্ তুলি লোয়া অইল্।
44020010	তহন ফোল নিচে লামি গেল্ আর য়েই জোয়ানর উঅর ঝুঁকিয়েনে য়িবারে বেরাই ধরি হইল্, “তোঁয়ারা নঅ ডরাইয়্যো, য়িবা বাঁচি আছে।”
44020011	ইয়ার ফরদি ফোল আবার উঅর তালাত যাইয়েনে মসিহ্‌র মেজ্যানি গ্রঅন গরিল্ আর বউতক্যন ধরিয়েনে ফজর ফইয্যন্ত হতা হইবার ফর তেঁই গেল্ গই।
44020012	মানুষঅক্যলে য়েই জোয়ানরে জিন্দা অবস্তাত্ বাড়িত্ লই গেল্ আর বউত সান্তনা ফাইল‌্।
44020013	আঁরা আগদি যাই জাঁআসত উঢিয়েনে আআস বন্দরর মিক্যাদি যাত্রা গইল্যাম। য়েডের ত্যুন ফোলরে তুলি লইবার হতা আছিল্। তেঁইরে তুলি লইবার হতা তেঁই আঁরারে হইয়্যেল্ হারন তেঁই আঁঢা-ফথদি য়েডে যাইতো চাইয়্যেল্।
44020014	আআসত আঁরার লগে তেঁইর দেহ্যা অঅনর ফর আঁরা তেঁইরে জাঁআসত তুলি লইলাম আর মিতুলিনিত আইলাম।
44020015	ফরর দিন আঁরা য়েডের ত্যুন যাত্রা গরি খিয় দিফর হাছে ফোঁছিলাম। য়িয়ানর ফরর দিন আঁরা সাগর ফার অইয়েনে সামঅ দিফত গেইলাম। ইয়ার ফরর দিন আঁরা মিলেটাস বন্দরত যাইয়েনে ফোঁছিলাম।
44020016	এশিয়া ফদেশত ফোলর ত্যুন যেন্ দেরি গরন নঅ ফরে য়িয়ানর লাই তেঁই ঠিগ গইজ্যেল্‌ দে, তেঁই ইফিষত নঅ থামিয়েনে য়িয়ানর হাছ দিয়েনে যাইবো গই। জেরুজালেমত ফোঁছিবার লাই তেঁই তাড়াউরা গইত্যো আছিল্ যেন্ সম্ভব অইলে ফন্জাইশত্যমি-ইদর দিনত য়েডে আজির থাকিত্ ফারে।
44020017	ফোল মিলেটাসর ত্যুন ইফিষত মানুষ ফাটাইয়েনে য়েডিয়ার জামাতর নেতাঅক্যলরে ডাকা ফাটাইল্।
44020018	য়িতারা য়েডে ফোঁছিবার ফর ফোল য়িতারারে হইল্, “এশিয়া ফদেশত আইবার ফরদি ফইল্যা দিনর ত্যুন অক্যল সমত অনরার লগে আঁই কেন্ গরি হাডাইয়্যি য়িয়ান তঅ অনরা জানন‌্।
44020019	ইহুদিঅক্যলর নানান ষড়যন্ত্রর হারনে আঁর ত্যুন বঅর ডঁর ফরিক্যার মইধ্যে ফরন ফইজ্যেল্, কিন্তু আঁই বউত নরম ভাবে চোগর ফানির লগে ফভুর গোলাম অইয়েনে তেঁইর সেবা গজ্যি।
44020020	অনরার যেন্ সাইয্য অঅ এন্ হনঅ কিছুই আঁই অনরার হাছে নঅ হইয়েনে চুব গরি নঅঅ থাকি, বরং বাইরদি খোলাখুলিভাবে আর অনরার ঘরে ঘরে শিক্যা দিয়্যি আর তবলিগ গজ্যি।
44020021	ইহুদি আর গিরিকঅক্যলর হাছে আঁই বিশেষ জোর দিয়েনে জানাইয়্যি দে, গুনাহ্‌র ত্যুন মন ফিরাইয়েনে আল্লাহ্‌র মিক্যাদি য়িতারার ত্যুন ফিরন ফরিবো আর আঁরার ত্যুন হযরত ইসার উঅর ইমান আনন্ ফরিবো।
44020022	“এহন আঁই ফাক-রুহ্‌র বাইধ্য অইয়েনে জেরুজালেমত যাইর্। য়েডে আঁর উঅর কি ঘটিবো য়িয়ান আঁই নঅ জানি।
44020023	আঁই হ্যালি এই হতা জানি, ফাক-রুহ্ ফত্যি শঅরত আঁরে এই হতা জানাই দেএর দে, আঁর ত্যুন জেল হ্যাঢন আর হষ্ট ফঅন ফরিবো।
44020024	কিন্তু আঁর হাছে আঁর ফরানর হনঅ দাম নাই। আঁর একমাত্র ইছ্যা এই, যেন্ আঁই শেষ ফইয্যন্ত দুঁরিত্ ফারি, মানি হযরত ইসা যে হামর ভার আঁরে দিয়্যে য়িয়ান শেষ গরিত্ ফারি। য়েই হাম অইল্ আল্লাহ্‌র রহমতর সুহ্যবরর বিষয়ে সাক্যি দঅন।
44020025	“এহন আঁই এই হতা জানি দে, অনরার যাঁরার হাছে আঁই যাইয়েনে আল্লাহ্‌র রাইজ্যর বিষয়ে তবলিগ গজ্যি য়িতারার কেউই আঁরে আর দেকিত্ ফাইতান নঅ ।
44020026	য়িয়ানর লাই আজিয়া আঁই অনরারে ফরিষ্কার গরিয়েনে হইর, কেউঅর রক্তর দায়ি আঁই নঅঅ,
44020027	হারন আল্লাহ্ কি চাআর য়িয়ান অনরারে জানাইতো আঁই হনঅ দিনঅ ফিছফা নঅঅ অইয়্যি।
44020028	অনরা নিজরার সম্যন্দে সতর্ক থাকন, আর ফাক-রুহ্ যে ইমানদার দলর ভার ফরিচালক ইসাবে অনরার উঅর দিয়্যে য়িতারার সম্যন্দেঅ সতর্ক থাকন। ভেরাচরাইন্যা যেন্ য়িবার ভেরার ঝাঁকর দেহ্যাশুনা গরে ঠিগ য়েইল্যা গরিয়েনে অনরাঅ ইমাম ইসাবে আল্লাহ্‌র জামাতর দেহ্যাশুনা গরন। আল্লাহ্ য়েই জামাতরে নিজর রক্ত দিয়েনে কিন্যে।
44020029	আঁই জানি দে, আঁই যাইবা গইর ফর মানুষঅক্যলে ইংস্র নেগরে বাঘর মতন গরিয়েনে অনরার মাঝদি আইবো আর ভেরার ঝাঁকর হোতি গরিবো।
44020030	এন্ কি, অনরার নিজরার মইধ্যর ত্যুন মানুষঅক্যলে উঢিয়েনে আল্লাহ্‌র আঁসারে মিছা বানাইবার চেষ্টা গরিবো যেন্ ইমানদারঅক্যলরে নিজরার দলত টানিত্ ফারে।
44020031	ইয়ানর লাই অনরা সাবধান থাকন। মনত রাকিবান, তিন বছর ধরিয়েনে দিন-রাইত চোগর ফানির লগে আঁই অনরার ফত্যিকরে সাবধান গজ্যিলাম, হনঅ দিনঅ চুব গরি নঅঅ থাকি।
44020032	“আল্লাহ্ আর তেঁইর কালামর আতত্ এহন আঁই অনরারে তুলি দিইর। আল্লাহ্‌র কালাম তেঁইর রহমতর বিষয় হঅ, আর অনরারে গড়ি তুলিবার হ্যমতা য়েই কালামর আছে। ইয়ান বাদে আল্লাহ্ তেঁইর নিজর বান্দাঅক্যলর লাই যেগিন রাইক্যে য়েই কালাম অনরারে য়েগিনঅ দিত্ ফারিবো।
44020033	কেউঅর সোনা, রুফা বা হঅর-সোঅরর উঅরদি আঁই লোভ নঅঅ গরি।
44020034	অনরা নিজরাই তঅ জানন দে, আঁর এই দুই আত আঁর ও আঁর উঁয়াইজ্যাঅক্যলর বেক অভাব মিটাইয়্যে।
44020035	আঁই যেগিন গজ্যি য়েগিনর বেক কিছুতই অনরারে দেহ্যাইয়্যি দে, এই ডইল্যা হোটিন মিন্যোত দিয়েনে দুর্বলঅক্যলরে সাইয্য গরন উচিত আর হযরত ইসার এই হতা আঁরার মনত রাকন উচিত দে, ‘ফঅনর ত্যুন দঅনত আরো বেশি রহমত রইয়্যে।’ ”
44020036	এই হতা হইবার ফর ফোল বেক্যিনর লগে আঁঢু গাঁরিয়েনে মুনাজাত গরিল্।
44020037	ফরদি জামাতর নেতাঅক্যলে বেক্যিনে ফোলরে বেরাই ধরিয়েনে চুম্ দিল্ আর হাঁইন্‌তো লাগিল্।
44020038	ফোলর মুক আর য়িতারা দেকিত্ ফাইতো নঅ, বিশেষ গরিয়েনে এই হতার লাই য়িতারা বউত বেশি দুক্য ফাইল্। ইয়ার ফরদি য়িতারা তেঁইর লগে লগে জাঁআস ফইয্যন্ত গেল্।
44021001	ইফিষর জামাতর নেতাঅক্যলর হাছর ত্যুন বিদায় লইয়েনে আঁরা জাঁআসত গরি সুজা কো দিফত গেলাম। ফরর দিন আঁরা রোডস দিফত আইলাম। তারফর য়েডের ত্যুন ফাতারা শঅরত গেলাম।
44021002	য়েডে আঁরা ফিনিশিয়া যাইবার উগ্যুয়া জাঁআস ফাইলাম। তহন আঁরা য়েই জাঁআসত উঢিয়েনে রঅনা অইলাম।
44021003	ফরদি সাইফ্রাস দিফ দেকি‌ত্ ফাইয়েনে য়িয়ানর দইন মিক্যা দিয়েনে ঘুরি আঁরা সিরিয়া দেশর টায়ার শঅরত যাইয়েনে জাঁআসর ত্যুন লামিলাম। য়েডে আঁরার জাঁআসর জিনিসফাতি লামাইবার হতা আছিল্।
44021004	য়েডিয়ার উম্যতঅক্যলরে তালাইশ গরি ফাইয়েনে আঁরা য়িতারার লগে সাত দিন থাকিলাম। য়েই উম্যতঅক্যলে ফাক-রুহ্‌র মইধ্য দিয়েনে ফোলরে অনুরোধ গরিল্ যেন্ তেঁই জেরুজালেমত নঅ যাআ।
44021005	কিন্তু য়েই দিনগিন হাডি যঅনর ফর আঁরা য়িতারারে ছারিয়েনে আঁরার ফথদি রঅনা অইলাম। বেক উম্যতঅক্যলে আর য়িতারার বউ ও ফোয়ামাইয়্যাগিন আঁরার লগে লগে শঅরর বাইরদি আইল্। ফরদি সাগরর কিনারত আঁরা আঁঢু গাঁরিয়েনে মুনাজাত গইল্যাম।
44021006	তারফর একজন অইন্য জনর হাছর ত্যুন বিদায় লইয়েনে আঁরা জাঁআসত উঢিলাম আর য়িতারা বাড়িত্ ফিরি গেল্।
44021007	টায়ারর ত্যুন যাত্রা গরিয়েনে আঁরা তলিমায়িত ফোঁছিলাম। য়েডে ইমানদার ভাইঅক্যলরে সালাম জানাইয়েনে য়িতারার লগে একদিন থাকিলাম।
44021008	ফরর দিন আঁরা যাত্রা গরিয়েনে সিজারিয়াত ফোঁছিলাম আর সুহ্যবর তবলিগহারি ফিলিফর বাড়িত্ থাকিলাম। ইবা আছিল্ জেরুজালেমর জামাতর য়েই সাতজন খেসমতহারির মাঝে একজন।
44021009	তেঁইর চাইরজন আবিয়াতা মাইয়্যা আছিল্। য়িতারা মানুষঅক্যলর হাছে নবি ইসাবে আল্লাহ্‌র কালাম হইতো।
44021010	আঁরা য়েডে বউত হয়েকদিন দিন থাকিবার ফর এহুদিয়ার ত্যুন আগাব নামর একজন নবি আইল্।
44021011	তেঁই আঁরার হাছে আইয়েনে ফোলর হোঁঅর-বাঁধনি খুলি লইল্ আর য়িয়ান দিয়েনে নিজর আত-ঠেং বাঁধিয়েনে হইল্, “ফাক-রুহ্ হঅর, ‘জেরুজালেমর ইহুদিঅক্যলে এই হোঁঅর-বাঁধনির মালিকরে এন্ গরিয়েনে বাঁধিবো আর অ-ইহুদিঅক্যলর আতত্ দিবো।’”
44021012	এই হতা উনিয়েনে য়েডিয়ার মানুষঅক্যলে আর আঁরা ফোলরে বিশেষ ভাবে অনুরোধ গইল্যাম যেন্ তেঁই জেরুজালেমত নঅ যাআ।
44021013	তহন ফোল হইল্, “তোঁয়ারা হাঁদিয়েনে আঁর মনত দুক্য দিতা লাইগ্যো কিল্যাই? হযরত ইসার লাই আঁই জেরুজালেমত হ্যালি বন্দি অইতো নঅঅ, মইত্যেঅ রেডি আছি।”
44021014	তেঁইরে থামাইত্ নঅ ফারিয়েনে আঁরা চুব গইল্যাম আর ফরদি হইলাম, “মাবুদর ইছ্যামতন অঅক।”
44021015	ইয়ার ফরদি আঁরা জিনিসফাতি গুসাই লইয়েনে জেরুজালেমত গেলাম।
44021016	সিজারিয়ার হয়েকজন উম্যত আঁরার লগে চলিল্ আর ম্নাসোন নামর সাইফ্রাস দিফর একজন মানুষর বাড়িত লই গেল্। ইবারই বাড়িত আঁরার থাকিবার হতা আছিল্। ইবা আছিল্ ফইল্যা উম্যতঅক্যলর মাঝে একজন।
44021017	জেরুজালেমত ফোঁছিবার ফর ইমানদার ভাইঅক্যলে খুশি অইয়েনে আঁরারে গ্রঅন গরিল্।
44021018	ফররদিন ফোল আঁরার লগে ইয়াকুবরে চাইতো গেল্। য়েডে জামাতর বেক নেতাঅক্যলে আজির আছিল্।
44021019	ফোল য়িতারারে সালাম জানাইল্ আর তেঁইর তবলিগর মইধ্য দিয়েনে আল্লাহ্ কেন্ গরি অ-ইহুদিঅক্যলর মাঝে হাম গইজ্যে য়েগিন এক এক গরি হইল্।
44021020	এই হতা উনিয়েনে য়েই নেতাঅক্যলে আল্লাহ্‌র গোরব গরিল্ আর ফোলরে হইল্, “ভাই, তুঁই তঅ দেইক্‌তা লাইগ্যো, হত আজার আজার ইহুদি ইসার উঅর ইমান আইন্যে, আর য়িতারা বেক্যিনে মুসার শরিয়ত ফালন গরিবার লাই খুবই আগ্রয়ি।
44021021	য়িতারা হ্যবর ফাইয়্যে, অ-ইহুদিঅক্যলর মাঝে যে সমস্ত ইহুদি থাকে য়িতারারে তুঁই মুসার শরিয়ত বাদ দিই সইল্‌তো শিক্যা দিই থাক, মানি তুঁই য়িতারার ফোয়াঅক্যলরে সুন্যত গরাইতো আর ইহুদিঅক্যলর চলতি নিয়ম ফালন গইত্যো মানা গরি থাক। এহন আঁরা কি গরি?
44021022	য়িতারা তঅ নিচ্যয়ই উনিবো দে, তুঁই আইস্যো।
44021023	আঁরা এহন তোঁয়ারে যিয়ান হইর তুঁই য়িয়ানই গর। আঁরার মাঝে এন্ চাইরজন মানুষ আছে যারা উগ্যুয়া মানত গইজ্যে।
44021024	এই মানুষঅক্যলরে তুঁই তোঁয়ার লগে লই যঅ আর য়িতারার লগে তুঁই নিজেঅ ফাক-সাফ অঅ আর য়িতারারে মাথার চুল হামাইবার ফুইসা দঅ। তহন বেক্যিনে জানিবো দে, তোঁয়ার সম্যন্দে য়িতারা যে হ্যবর ফাইয়্যে য়িয়ান মিছা আর তুঁই শরিয়ত ফালন গইত্যা লাইগ্যো।
44021025	কিন্তু যে অ-ইহুদিক্যল ইমানদার অইয়্যে য়িতারার লাই আঁরা যিয়ান ঠিগ গজ্যি য়েই সম্যন্দে য়িতারার হাছে এই হতা লেকিয়েনে জানাইয়্যি দে, মুত্যির হাছে উত্‌সর্গ গরা হ্যানা য়িতারা হ্যাইতো নঅ, রক্ত হ্যাইতো নঅ, গলা চিবিয়েনে মারা হনঅ ফশুর গোশ্‌ত হ্যাইতো নঅ আর হনঅ ডইল্যা জেনা গইত্যো নঅ।”
44021026	তহন ফোল য়েই মানুষঅক্যলরে লই যাইয়েনে য়িতারার লগে নিজরেঅ ফাক-সাফ গরিল্। ফরর দিন তেঁই বায়তুল-মোকাদ্যসত গেল্, আর য়িতারার ফাক-সাফ অইবার হাম হঁত্যে শেষ অইবো ও ফত্যিকর লাই হঁত্যে ফশু হোরবানি দেয়া অইবো য়িয়ান জানাই দিল্।
44021027	ফাক-সাফ অইবার য়েই সাত দিন ফ্রায় শেষ অই আইবার ফর এশিয়া ফদেশর হয়েকজন ইহুদি ফোলরে বায়তুল-মোকাদ্দসত দেকিল্। য়িতারা য়েডিয়ার বেক মানুষঅক্যলরে উস্‌কাই দিল্ আর ফোলরে ধরিল্।
44021028	ফরদি য়িতারা চিল্যাইয়েনে হইতো লাগিল্, “বনি-ইসরাইলঅক্যল, আগাই আইয়্যো। বেক জাগার মানুষর হাছে আঁরার জাতি ও আঁরার শরিয়ত আর বায়তুল-মোকাদ্যসর বিরুদ্যে যিবা শিক্যা দিই বেরাআ, এ-ই য়েই মানুষ। য়িয়ান বাদে য়িবা বায়তুল-মোকাদ্দসত গিরিকঅক্যলরে আনিয়েনে এই ফবিত্র জাগা নাফাক্ গইজ্যে।”
44021029	য়িতারা এই হতা হইল্ হারন য়িতারা আগদি ইফিষিয় ত্রফিমরে ফোলর লগে শঅরর মাঝে দেইক্যেল্। য়িয়ানর লাই য়িতারা ভাইব্যেল্, ফোল ত্রফিমরে বায়তুল-মোকাদ্দসতঅ আইন্যে।
44021030	তহন গোডা শঅর উত্যেজিত অই উঢিল্। মানুষঅক্যলে একলগে দুঁরি আইয়েনে ফোলরে ধরি বায়তুল-মোকাদ্যসর ত্যুন টানিয়েনে বাইর গরি আনিল্ আর লগে লগেই বায়তুল-মোকাদ্যসর দরজাগিন বন্ধ গরি দিল্।
44021031	মানুষঅক্যলে ফোলরে মারি ফেলিবার চেষ্টা গইত্যো আছিল্, এন্ সমত রোমিয় সৈন্যঅক্যলর মেইন সেনাফতির হাছে হ্যবর গেল্ দে, গোডা জেরুজালেম শঅরত উগ্যুয়া উলুস্থূল ফরি গেইয়্যে।
44021032	য়েই মেইন সেনাফতি তহনই হয়েকজন শতফতি আর সৈন্যঅক্যলরে লই দুঁরিয়েনে ভিড়র হাছে গেল্। মানুষঅক্যলে মেইন সেনাফতি আর সৈন্যঅক্যলরে দেকিয়েনে ফোলরে মারা বন্ধ গরিল্।
44021033	তহন মেইন সেনাফতি আইয়েনে ফোলরে বন্দি গরিল্ আর দুয়া সিয়োল দিয়েনে তেঁইরে বাঁধিবার উকুম দিল্। তারফরদি তেঁই ফুছার গরিল্, “মানুষ্যুয়া হন? য়িবা কি গইজ্যে?”
44021034	তহন মানুষঅক্যলর মইধ্যর ত্যুন হয়েকজন চিল্যাইয়েনে এক ডইল্যা হতা হইল্, আবার হয়েকজন অইন্য ডইল্যা হতা হইল্। য়িয়ানত মেইন সেনাফতি গোলমালর লাই আসল বেফার জানিত্ নঅ ফারিয়েনে ফোলরে সেনানিবাসত লই যাইবার উকুম দিল্।
44021035	ফোল সিড়ি ফইয্যন্ত ফোঁছিবার ফর মানুষঅক্যলর আতর ত্যুন বাঁচাইবার লাই সৈন্যঅক্যলর ত্যুন তেঁইরে বোই লই যঅন ফরিল্।
44021036	মানুষঅক্যলে তেঁইর ফিছদি ফিছদি চিল্যাইয়েনে হইতো লাগিল্, “য়িবারে মারি ফেল।”
44021037	সৈন্যঅক্যলে ফোলরে লইয়েনে সেনানিবাসত ঢুইক্‌তো যাইবো এন্ সমত ফোল মেইন সেনাফতিরে হইল্, “অনরে কি কিছু হইত্ ফারি না?” মেইন সেনাফতি হইল্, “তুঁই দেকির্ গিরিক ভাষা জান!
44021038	মিসর দেশর যে মানুষ্যুয়া কিছু দিন আগে বিদ্রোও শুরু গরিয়েনে চাইর আজার খুনি বিদ্রোয়িরে মরুভুমিত লই গেইয়্যেল্, তুঁই কি তইলে য়েই মানুষ নঅঅ?”
44021039	তহন ফোল জোয়াব দিল্, “আঁই ইহুদি, কিলিকিয়া ফদেশর তাষ্য শঅরর মানুষ। আঁই যেন-তেন শঅরর মানুষ নঅঅ। দয়া গরিয়েনে আঁরে মানুষঅক্যলর হাছে হতা হইতো দঅন।”
44021040	মেইন সেনাফতির অনুমতি ফাইয়েনে ফোল সিড়ির উঅরদি থিয়াইল্ আর আত্ তুলিয়েনে মানুষঅক্যলরে চুব গরিবার লাই ইশারা গরিল্। মানুষঅক্যলে চুব গরনর ফর ফোল য়িব্রু ভাষাত য়িতারারে হইল্,
44022001	“ভাইঅক্যল আর বাবাঅক্যল, এহন আঁই আঁর নিজর ফক্যে হতা হই, উনন্।”
44022002	মানুষঅক্যলে তেঁইরে য়িব্রু ভাষাত হতা হইতো উনিয়েনে এক্যবারে চুব অই গেল্। তহন ফোল হইল্,
44022003	“আঁই একজন ইহুদি। কিলিকিয়ার তাষ্য শঅরত আঁর জন্ম, তঅ আঁই এই শঅরতই ডঁর অইয়্যি। গমলিয়েলর ঠেংগর হাছে বোইয়েনে আঁই আঁরার ফুর্বফুরুষঅক্যলর শরিয়ত ফুরাফুরি গরিয়েনে শিক্যালাভ গজ্যি। আল্লাহ্ সম্যন্দে আজিয়া অনরা যেইল্যা আগ্রঅ দেহ্যাইতা লাইগ্যোন আঁই নিজেঅ য়েইল্যা আগ্রয়ি আছিলাম।
44022004	ইসার ফথদি যারা সইল্‌তো আঁই য়িতারারে জুলুম গরিয়েনে বউতজনরে মারি ফেলাইতাম আর মরতফোয়া ও মাইয়্যাফোয়াঅক্যলরে ধরিয়েনে জেলহ্যানাত দিতাম।
44022005	এই হতা দে আঁসা, য়িয়ানর সাক্যি মআ-ইমাম আর ডঁর মিটিংগর বেক্যিনে। এন্ কি, আঁই য়িতারার হাছর ত্যুন দামেস্ক শঅরর ধর্ম-নেতাঅক্যলরে দিবার লাই সিঢি লইয়্যিলাম আর য়েই ধরনর মানুষঅক্যলরে বন্দি ইসাবে জেরুজালেমত আনিয়েনে শাস্তি দিবার লাই য়েডে যাইতাম আছিলাম।
44022006	“তহন বেইল অনুমান দুঁইজ্যা। আঁই দামেস্কর হাছাহাছি আইয়োনর ফর আতিক্যা আঁর চাইরোমিক্যাদি আসমানর ত্যুন উগ্যুয়া উজ্যল ফঅর ফরিল্।
44022007	আঁই মেডিত ফরি গেলাম আর উনিলাম কেউ যেন্ আঁরে হঅর, ‘শোল, শোল, কিল্যাই তুঁই আঁর উঅর জুলুম গইত্যা লাইগ্যো?
44022008	“আঁই ফুছার গইল্যাম, ‘ফভু, অনে হঅন? “তেঁই হইল্, ‘আঁই নাসরতর ইসা, যিবার উঅর তুঁই জুলুম গইত্যা লাইগ্যো।’
44022009	যারা আঁর লগে আছিল্ য়িতারা য়েই ফঅর দেকিল্, কিন্তু যিবা আঁর লগে হতা হইতো আছিল্ তেঁইর হতা য়িতারা নঅ বুঝিল্।
44022010	“তহন আঁই হইলাম, ‘ফভু, আঁই কি গইজ্যোম?’ “ফভু হইল্, ‘উঢ, দামেস্কত যঅ। তোঁয়ার লাই যেগিন ঠিগ গরি রাকা অইয়্যে য়েগিন য়েডেই তোঁয়ারে হোয়া অইবো।’
44022011	আঁর উঁয়াইজ্যাঅক্যলে আত্ ধরিয়েনে আঁরে দামেস্কত লই চলিল্, হারন য়েই উজ্যল ফঅরত্ আঁই আঁধা অই গেইয়্যিলাম।
44022012	“ফরদি অননিয় নামর একজন মানুষ আঁর হাছে আইল্। তেঁই মুসার শরিয়ত ডরর লগে ফালন গইত্যো, আর য়েডিয়ার বেক ইহুদিঅক্যলে তেঁইরে বউত সম্যান গইত্যো।
44022013	তেঁই আঁর ফাশদি আইয়েনে থিয়াই হইল্, ‘ভাই শোল, তোঁয়ার চাইবার শক্তি ফিরি আইয়্যোক।’ আর তহনই আঁই তেঁইরে দেকিত্ ফাইলাম।
44022014	“তহন অননিয় হইল্, ‘আঁরার ফুর্বফুরুষঅক্যলর আল্লাহ্ তোঁয়ারে বাছি লইয়্যে যেন্ তুঁই তেঁইর ইছ্যা জানিত্ ফার, আর য়েই নিয়াইবান বান্দারে, মানি ইসা মসিহ্‌রে দেকিত্ ফঅ ও তেঁইর মুকর হতা উনিত্ ফঅ।
44022015	তুঁই তেঁইরই সাক্যি অইবা আর যিয়ান দেইক্যো ও উইন্যো বেক মানুষরঅক্যলর হাছে য়িয়ান হইবা।
44022016	এহন তুঁই কিল্যাই দেরি গইত্যা লাইগ্যো? উঢিয়েনে তরিকাবন্দি লঅ আর নাজাত ফাইবার লাই ইসারে ডাকি তোঁয়ার গুনাহ্‌গিন ধুই ফেল।’
44022017	“ফরদি আঁই জেরুজালেমত ফিরি আইয়েনে যহন একদিন বায়তুল-মোকাদ্যসত মুনাজাত গইত্যাম আছিলাম তহন আঁই ঝুরানির মতন অবস্তাত্ ফইল্যাম।
44022018	য়েই অবস্তাত্ আঁই দেকিলাম ফভু আঁর লগে হতা হঅর। তেঁই আঁরে হইল্, ‘তরাতরি গর, এহনই জেরুজালেম ছারিয়েনে যঅ গই, হারন আঁর বিষয়ে তোঁয়ার সাক্যি মাইন্‌ষ্যে গ্রঅন গইত্যো নঅ।’
44022019	“আঁই হইলাম, ‘ফভু, এই মানুষঅক্যলে জানে, যারা তোঁয়ার উঅর ইমান আইনতো য়িতারারে মাইরধইর গরিয়েনে জেলহ্যানাত দিবার লাই আঁই এক মজলিস-হ্যানার ত্যুন অইন্য মজলিস-হ্যানাত যাইতাম।
44022020	যহন তোঁয়ার সাক্যি ইস্তিফানরে খুন গরা অইতো আছিল্ তহন আঁই য়েডে থিয়াইয়েনে সাই দিতাম আছিলাম, আর যারা তেঁইরে খুন গইত্যো আছিল্ য়িতারার হঅর-সোঅর ফাআরা দিতাম আছিলাম।’
44022021	“তহন ফভু আঁরে হইল্, ‘তুঁই যঅ, আঁই তোঁয়ারে দুরে অ-ইহুদিঅক্যলর হাছে ফাটাইয়্যোম।’ ”
44022022	মানুষঅক্যলে এতক্যন ফইয্যন্ত ফোলর হতা উইন্‌তো আছিল্, কিন্তু যহন তেঁই অ-ইহুদিঅক্যলর হতা হইল্ তহন মানুষঅক্যলে জোরে চিল্যাইয়েনে হইতো লাগিল্, “য়িবারে দুনিয়ার ত্যুন দুর গরি দঅ; য়িবা বাঁচি থাকিবার উফযুক্ত নঅঅ।”
44022023	মানুষঅক্যলে যহন চিল্যাইতো আছিল্ আর হঅর-সোঅর ফাক্ মারিয়েনে আকাশত ধুলা ছিঁডাইতো আছিল্,
44022024	তহন মেইন সেনাফতি ফোলরে সেনানিবাসত লই যাইবার উকুম দিল্। কিল্যাই মানুষঅক্যলে ফোলর বিরুদ্যে এন্ গরিয়েনে চিত্‌কার গরের‌্ য়িয়ান জানিবার লাই তেঁই ফোলরে সঁঅক দিই মারিয়েনে জেরা গইত্যো উকুম দিল্।
44022025	ফোলরে যহন সঁঅক দিই মারিবার লাই বাঁধা অইল্, তহন যে শতফতি য়েডে থিয়াই আছিল্ ফোল তেঁইরে হইল্, “যিবারে দুষি বুলি এহনঅ ঠিগ গরা নঅঅ অঅ এন্ একজন রোমিয়রে সঁঅক মারন কি অনরার ফক্যে আইন মতন হাম অঅর না?”
44022026	এই হতা উনিয়েনে য়েই শতফতি মেইন সেনাফতির হাছে য়েই হ্যবর দিয়েনে হইল্, “অনে কি গইত্যো যাইতা লাইগ্যোন? এই মানুষ্যুয়া তঅ রোমিয়।”
44022027	তহন মেইন সেনাফতি ফোলর হাছে যাইয়েনে ফুছার গরিল্, “আঁরে হঅ চাই, তুঁই কি রোমিয় না?” ফোল হইল্, “জি।”
44022028	মেইন সেনাফতি হইল্, “বউত টিঁয়া-ফুইসা দিয়েনে রোমিয় অইবার অধিকার আঁই কিন্যি।” ফোল হইল্, “কিন্তু আঁর জন্ম রোমিয় অইয়েনে অইয়্যে।”
44022029	এই হতা উনিয়েনে যারা তেঁইরে জেরা গইত্যো যাইতো আছিল্ য়িতারা তহনই গেল্ গই। যহন মেইন সেনাফতি বুঝিত্ ফারিল্ দে, তেঁই একজন রোমিয়রে বাঁইন্দেল্ তহন তেঁই ডরাইল্।
44022030	ইহুদিঅক্যলে কিল্যাই ফোলরে দোষ দেএর য়িয়ান ঠিগ গরিয়েনে জানিবার লাই ফরর দিন মেইন সেনাফতি ফোলর বাঁধনি খুলি দিল্ আর মেইন ইমামঅক্যলরে ও ডঁর মিটিংগর মানুষঅক্যলরে একলগে মিলিত অইবার উকুম দিল্। তারফর তেঁই ফোলরে লই আনিয়েনে য়িতারার সাম্‌নদি থিয়া গরাইল্।
44023001	ফোল সুজা ডঁর মিটিংগর মানুষঅক্যলর মিক্যাদি চাইয়েনে হইল্, “আঁর ভাইঅক্যল, আঁই আইজ ফইয্যন্ত ফরিষ্কার বিবেকে আল্লাহ্‌র লগে আঁর হত্যইব্য ফালন গজ্যি।”
44023002	এই হতা উনিয়েনে মআ-ইমাম অননিয় ফোলর হাছে যারা থিয়াই আছিল্ য়িতারারে ফোলর মুকর উঅর আঘাত গইত্যো উকুম দিল্।
44023003	তহন ফোল অননিয়রে হইল্, “ভন্ড, আল্লাহ্ অনরেঅ আঘাত গরিবাো। আইন মতন আঁর বিচার গরিবার লাই অনে য়েডে বোইস্যোন, কিন্তু আঁরে মারিবার উকুম দিয়েনে তঅ অনে নিজেই আইন ভাইংগ্‌তা লাইগ্যোন”
44023004	যারা ফোলর হাছে থিয়াই আছিল্ য়িতারা তেঁইরে হইল্, “তুঁই আল্লাহ্‌র মআ-ইমামরে অফমান গইত্যা লাইগ্যো!”
44023005	তহন ফোল হইল্, “ভাইঅক্যল, আঁই নঅ জাইনতাম দে, তেঁই মআ-ইমাম। যুদি জাইনতাম তইলে য়েই হতা নঅ হইতাম, হারন ফাক-কিতাবত লেহ্যা আছে, ‘তোঁয়ার জাতির নেতারে অসম্যান নঅ গইজ্যো।’ ”
44023006	য়েই ডঁর মিটিংগর এক দল দে সদ্যুকি আর অইন্য দল ফরিশি, এই হতা জানিয়েনে ফোল ডঁর মিটিংগর মাঝদি জোরে হইল্, “আঁর ভাইঅক্যল, আঁই একজন ফরিশি আর ফরিশির ফোয়া। আঁর বিচার অঅর হারন আঁই বিশ্যাস গরি দে, মরাঅক্যলে আবার জিন্দা অইয়েনে উঢিবো।”
44023007	তেঁইর এই হতাত ফরিশি আর সদ্যুকিঅক্যলর মাঝে হইজ্যা শুরু অইল্। ইয়ানত ডঁর মিটিংগর মানুষঅক্যলে ভাগ অই গেল্,
44023008	হারন সদ্যুকিঅক্যলে হঅ, “মরাঅক্যলে আর জিন্দা অইয়েনে উইট্যো নঅ ।” ইয়ান বাদে য়িতারা আরো হঅ দে, ফেরেস্‌তাঅ নাই, হনঅ রুহ্‌অ নাই; কিন্তু ফরিশিঅক্যলে এগিন বেক্যিনই বিশ্যাস গরে।
44023009	তহন বিরাট গোলমাল শুরু অইল্ আর ফরিশি দলর হয়েকজন আলেম উঢিয়েনে তুমুল হইজ্যা ফসাদ শুরু গরি দিল্। য়িতারা হইল্, “আঁরা এই মানুষ্যুয়ার হনঅ দোষ দেকিত নঅ ফাইর। অঅত হনঅ রুহ্‌ বা হনঅ ফেরেস্‌তা ইবার লগে হতা হইয়্যে।”
44023010	য়েই হইজ্যা এন্ বিরাট অই উঢিল্ দে, মেইন সেনাফতি ডরাইল্ য়িতারা ফোলরে ছিরি টুঁরা টুঁরা গরি ফেলিবো। তেঁই সৈন্যঅক্যলরে উকুম দিল্ যেন্ য়িতারা যাইয়েনে মানুষঅক্যলর আতর ত্যুন ফোলরে ছারাই আনিয়েনে সেনানিবাসত লই যাআ।
44023011	ফররদিন রাতিয়া ফভু ফোলর হাছে থিয়াইয়েনে হইল্, “সঅসি অঅ, জেরুজালেমত যেইল্যা তুঁই আঁর বিষয়ে সাক্যি দিয়্যো য়েই ডইল্যা রোমতঅ তোঁয়ার ত্যুন সাক্যি দঅন ফরিবো।”
44023012	ফররদিন বেইন্যা ফজরত ইহুদিঅক্যলে উগ্যুয়া ষড়যন্ত্র গরিল্ আর ফোলরে মারি নঅ ফেলন ফইয্যন্ত কিছুই হ্যাইতো নঅ বুলি সোঅন হ্যাইল্।
44023013	চল্যিশজনরঅ বেশি মানুষ এই ষড়যন্ত্র গরিল্।
44023014	য়িতারা মেইন ইমামঅক্যলর আর ইহুদি বুরা নেতাঅক্যলর হাছে যাইয়েনে হইল্, “ফোলরে মারি নঅ ফেলন ফইয্যন্ত কিছুই হ্যাইতাম নঅ বুলি আঁরা হোটিন সোঅন হ্যাইয়্যি।
44023015	এহন অনরা আর ডঁর মিটিংগর মানুষঅক্যলে এই বেফারে আরো ভালা গরি তদন্ত গরিবার অজুআতে ফোলরে অনরার সাম্‌নদি আনিবার লাই মেইন সেনাফতির হাছে হ্যবর ফাটন। য়িবা এডে ফোঁছিবার আগদিই আঁরা তেঁইরে শেষ গরি ফেলিবার লাই রেডি অই থাকিলাম।”
44023016	কিন্তু ফোলর বোইনর ফোয়া এই ষড়যন্ত্রর হতা উনিত্ ফাইয়েনে সেনানিবাসত গেল্ আর ফোলরে য়েই হ্যবর জানাইল্।
44023017	তহন ফোল একজন শতফতিরে ডাকিয়েনে হইল্, “এই জোয়ানরে মেইন সেনাফতির হাছে লই যঅন। তেঁইর হাছে ইবার কিছু হইবার আছে।”
44023018	তহন য়েই শতফতি য়েই জোয়ানরে লইয়েনে মেইন সেনাফতির হাছে যাই হইল্, “বন্দি ফোল আঁরে ডাকা ফাটাইয়েনে এই জোয়ানরে অনর হাছে লই আইস্‌তো হইল্, হারন অনর হাছে য়িবার নাকি কিছু হইবার আছে।”
44023019	মেইন সেনাফতি তহন য়েই জোয়ানর আত ধরি একফাশদি লই যাইয়েনে হইল্, “আঁরে তুঁই কি হইতা চঅ?”
44023020	য়েই জোয়ান ফোয়া হইল্, “ইহুদিঅক্যলে ঠিগ গইজ্যে, ফোলর বিষয় আরো ভালা গরি হ্যবর লইবার অজুআতে তেঁইরে আইয়্যেরদে হালিয়া ডঁর মিটিংগর সাম্‌নদি লই যাইবার লাই অনরে অনুরোধ গরিবো।
44023021	অনে য়িতারার হতাত রাজি নঅ অইবান, হারন চল্যিশজনরঅ বেশি মানুষ লুকাই থাকিয়েনে ফোলর লাই অফেক্যা গরি আছে। ফোলরে খুন নঅ গরন ফইয্যন্ত এই মানুষঅক্যলে কিছু হ্যাইতো নঅ বুলি সোঅন হ্যাইয়্যে। য়িতারা রেডি অইয়েনে এহন হ্যালি অনর রাজি অইবার অফেক্যাত আছে।”
44023022	মেইন সেনাফতি য়েই জোয়ানরে বিদায় গরিবার সমত এই উকুম দিল্, “এই হতা দে তুঁই আঁরে জানাইয়্যো য়িয়ান কেউঅরে নঅ হইয়্যো।”
44023023	ফরদি মেইন সেনাফতি তেঁইর দুই জন শতফতিরে ডাকিয়েনে হইল্, “দুইশ সাধারন সৈন্য, সোত্যোরজন ঘোড়া চলাইন্যা সৈন্য আর দুইশ সেলধারি সৈন্যরে আজিয়া রাইত্ নঅটার সমত সিজারিয়াত যাইবার লাই রেডি রাক।
44023024	আর ফোলর লাইঅ ঘোড়ার বেবস্তা গইজ্যো যেন্ য়িবারে সইসালামতে মেইন শাসনহত্যা ফিলিক্সর হাছে লই যঅন যাআ।”
44023025	মেইন সেনাফতি এই সিঢি লেকিল্:
44023026	“আঁই, ক্লাডিয়াস লুসিয়াস, মআন শাসনহত্যা ফিলিক্সর হাছে এই সিঢি লেকির। আঁর সালাম গ্রঅন গরন।
44023027	“ইহুদিঅক্যলে এই মানুষ্যুয়ারে ধরিয়েনে ফ্রায় খুন গরি ফেইল্যেল্, কিন্তু আঁই আঁর সৈন্যঅক্যলরে লই যাইয়েনে য়িবারে উদ্যার গরি আন্যি, হারন আঁই জানিত্ ফাইল্যাম য়িবা একজন রোমিয়।
44023028	ফরদি আঁই জাইন্‌তাম চাইলাম কিল্যাই মানুষঅক্যলে য়িবারে দুষি গরের। য়িয়ানর লাই য়িতারার ডঁর মিটিংগর হাছে আঁই য়িবারে লই গেলাম।
44023029	আঁই বুঝিত্ ফাইল্যাম দে, য়িতারার শরিয়তর বিষয় লইয়েনে য়িতারা য়িবারে দুষি গরের্, কিন্তু মরিবার বা জেলহ্যানাত যাইবার মতন এন্ হনঅ দোষ য়িবার নাই।
44023030	যহন আঁই জানিত‌্ ফাইল্যাম মানুষঅক্যলে এই মানুষ্যুয়ার বিরুদ্যে ষড়যন্ত্র গইজ্যে তহনই আঁই য়িবারে অনর হাছে ফাটাইলাম। যারা য়িবারে দুষি গরের য়িতারারেঅ আঁই উকুম দিলাম যেন্ য়িতারা ইবার দোষর বিষয়ে অনর হাছে হঅ।”
44023031	তহন সৈন্যঅক্যলে মেইন সেনাফতির উকুম মতন ফোলরে রাতিয়া য়িতারার লগে গরিয়েনে আন্তিফাত্রি শঅর ফইয্যন্ত লই গেল্।
44023032	ফরর দিন য়িতারা ঘোড়া চলাইন্যা সৈন্যঅক্যলর লগে ফোলরে ফাটাই দিয়েনে সেনানিবাসত ফিরি গেল্।
44023033	ঘোড়া চলাইন্যা সৈন্যঅক্যলে সিজারিয়াত ফোঁছিয়েনে সিঢিগান আর ফোলরে মেইন শাসনহত্যার আতত্ দিল্।
44023034	মেইন শাসনহত্যা সিঢিগান ফরিয়েনে ফোল হঅন্‌ জাগার মানুষ য়িয়ান ফুছার গরিল্। ফোল দে কিলিকিয়া ফদেশর মানুষ য়েই হতা জানিত্ ফারিয়েনে তেঁই হইল্,
44023035	“তোঁয়ারে যারা দুষি গরের‌ য়িতারা এডে ফোঁছিবার ফর আঁই তোঁয়ার হতা উইন্যোম।” ফরদি তেঁই বাদশা হেরোদর বাড়ির আজতত্ ফোলরে ফাআরা দিয়েনে রাইক্‌তো হইল্।
44024001	ফাঁচ দিন ফরদি মআ-ইমাম অননিয় হয়েকজন ইহুদি বুরা নেতা আর তর্তুল্য নামর একজন উকিলরে লইয়েনে সিজারিয়াত গেল্ আর ফোলর বিরুদ্যে মেইন শাসনহত্যার হাছে নালিশ জানাইল্।
44024002	ফোলরে ডাকি আনিবার ফর তর্তুল্য এই হইয়েনে ফোলর দোষ দেহ্যাইতো লাগিল্, “অঅ মাননিয় ফিলিক্স, অনর অধিনত আঁরা বউত দিন ধরিয়েনে বউত শান্তিত আছি। অনে অনর গেয়ান দিয়েনে এই জাতির বউত উন্যতি গইজ্যোন। ইয়ানর লাই আঁরা অক্যল সমত বেক জাগাত অনরে আঁরার গভির কিতগ্যতা জানাই থাকি।
44024004	কিন্তু অনর সময় যেন্ আর নষ্ট নঅ অঅ ইয়ানর লাই আঁই এই অনুরোধ গরি, অনে দয়া গরি আঁরার হতা উনন্। আঁরা অল্ফ হতাত বেক হইয়্যোম।
44024005	“আঁরা দেক্যি এই মানুষ্যয়া উগ্যুয়া আফদ; অক্যল সমত য়িবা গোলমালর সিষ্টি গরি থাকে। সারা দুনিয়ার ইহুদিঅক্যলর মাঝে য়িবা গোলমাল বাজাই বেড়াআ। য়িবা নাসারা নামর উগ্যুয়া ধর্ম-বিরুদ্য দলর নেতা।
44024006	বায়তুল-মোকাদ্যস ফইয্যন্ত য়িবা নাফাক্ গরিবার চেষ্টা গইজ্যে বুলি আঁরা য়িবারে ধজ্যি।
44024008	আঁরা য়িবারে যে দোষ দিইর, অনে নিজে য়িবারে জেরা গইল্যে বেক কিছুই জানিত্ ফারিবান।”
44024009	এই হতাগিন দে আঁসা য়িয়ানত ইহুদিঅক্যলেঅ সাই দিল্।
44024010	তহন মেইন শাসনহত্যা ফোলরে ইশারা গরনর ফর ফোল হইতো লাগিল্, “আঁই জানি, বউত বছর ধরিয়েনে অনে এই ইহুদি জাতির বিচার গরি আইস্‌তা লাইগ্যোন; য়িয়ানর লাই আঁই বউত খুশি অইয়েনেই নিজর ফক্যে হতা হইর।
44024011	আজিয়া বারো দিনর বেশি নঅঅ অঅ আঁই এবাদত গরিবার লাই জেরুজালেমত গেইয়্যিলাম। অনে হ্যোজ-হ্যবর লইলে য়িয়ান সহজেই জানিত্ ফারিবান।
44024012	আঁরে যারা দোষ দিতো লাইগ্যোন য়িতারা বায়তুল-মোকাদ্যসত আঁরে কেউঅর লগে হোইজ্যা ফসাদ গইত্যো নঅঅ দেকন বা মজলিস-হ্যানাত বা শঅরর অইন্য হনঅ মিক্যা মানুষঅক্যলরে উসকানি দিতো নঅঅ দেকন।
44024013	আঁর বিরুদ্যে এহন য়িতারা যে দোষ দেহ্যাআর য়িয়ানর ফরমান য়িতারা অনর হাছে দিত্ ফাইত্যো নঅ।
44024014	যাই অক, এই হতা আঁই অনর হাছে সিকার গরির্ দে, ইসা মসিহ্‌র ফথ, যিবারে য়িতারা ধর্ম-বিরুদ্য ফথ হঅ, আঁই য়েই ফথতই আঁর ফুর্বফুরুষঅক্যলর আল্লাহ্‌র এবাদত গরি থাকি। তোরাত শরিফর লগে যা কিছুর মিল আছে য়িয়ানত আর নবিঅক্যলর কিতাবত আঁই ইমান রাকি।
44024015	য়িতারা যেন্ আশা গরে য়েইল্যা আঁরঅ আল্লাহ্‌র উঅর এই আশা আছে দে, সত্ বা অসত্ বেক্যিনরে আবার জিন্দা গরা অইবো।
44024016	য়িয়ানর লাই আঁই আল্লাহ্ আর মানুষর হাছে অক্যল সমত আঁর বিবেকরে ফরিষ্কার রাকিবার চেষ্টা গরি।
44024017	“বউত বছর ফরদি আঁই জেরুজালেমত গেইয়্যিলাম যেন্ আঁর জাতির গরিব মানুষঅক্যলরে কিছু টিঁয়া-ফুইসা দিত্ ফারি আর ফশু হোরবানি দিত্ ফারি।
44024018	নিজরে ফাক-সাফ গরিবার ফর যহন আঁই য়েই হাম গইত্যাম আছিলাম তহনই য়িতারা আঁরে বায়তুল-মোকাদ্যসত দেকিত্ ফাইয়্যেল্। আঁর হাছে মানুষজনরর ভিড়অ নঅঅ অঅ বা আঁরে লই হনঅ গোলমালঅ নঅঅ অঅ।
44024019	কিন্তু এশিয়া ফদেশর হয়েকজন ইহুদি য়েডে আছিল্। অনর হাছে য়েই ইহুদিঅক্যলেরই আইয়্যোন উচিত আছিল্ আর আঁরে দোষ দিবার যুদি কিছু থাকে তইলে য়িতারারই য়িয়ান দঅন উচিত আছিল্।
44024020	বা এডে যারা আজির আছে য়িতারাই হঅক, আঁই যহন ডঁর মিটিংগর সাম্‌নদি থিয়াই আছিলাম তহন য়িতারা আঁর কি দোষ ফাইয়্যেল্।
44024021	হ্যালি এই উগ্যুয়া বিষয়ে য়িতারা আঁর দোষ দিত্ ফারে দে, আঁই য়িতারার সাম্‌নদি থিয়াই জোর গলায় হইয়্যিলাম, ‘মরাঅক্যলর আবার জিন্দা অইয়েনে উঢিবার বিষয় লই আজিয়া অনরার সাম্‌নদি আঁর বিচার অঅর।’ ”
44024022	ইসার ফথর বিষয়ে ফিলিক্স বউত ভালা গরিয়েনে জাইন্‌তো। তেঁই বিচার গরা বন্ধ গরি হইল্, “মেইন সেনাফতি লুসিয়াস আইয়োনর ফর আঁই তোঁয়ারার বিচার শেষ গইজ্যোম।”
44024023	তেঁই ফোলরে ফাআরা দিবার লাই শতফতিরে উকুম দিল্, কিন্তু তেঁইরে কিছুটা সাধিনভাবে রাইক্‌তো হইল। তেঁই অনুমতি দিল্ যেন্ ফোলর বন্ধুঅক্যলে আইয়েনে দরহার মতন তেঁইর দেহ্যাশুনা গরিত্ ফারে।
44024024	হয়েক দিন ফরদি ফিলিক্স তেঁইর ইহুদি বউ দ্রুষিল্যারে লগে গরি আইল্। তেঁই ফোলরে ডাকা ফাটাইয়েনে তেঁইর হাছে মসিহ্‌ ইসার উঅর ইমানর হতা উনিল্।
44024025	ফোল যহন সত্‌ভাবে চলা, নিজরে দমনত রাকা আর রোজ আঁশরর বিষয়ে হইল্, তহন ফিলিক্স ডরাইয়েনে হইল্, “তুঁই এহন যঅ; সময়-সুযোগ মতন আঁই তোঁয়ারে ডাকা ফাটাইয়্যোম।”
44024026	তেঁই আশা গইজ্যেল্‌ ফোল তেঁইরে ঘুষ দিবো। য়িয়ানর লাই বারবার ফোলরে ডাকাই আনাইয়েনে তেঁই তেঁইর লগে হতা হইতো।
44024027	দুই বছর ফার অই যঅনর ফর ফিলিক্সর জাগাত ফক্যিয় ফিষ্ট আইল্। ফিলিক্স ইহুদিঅক্যলরে খুশি গরিবার লাই ফোলরে জেলহ্যানাতই রাকি গেল্।
44025001	য়েই ফদেশত আইবার তিন দিন ফরদি ফিষ্ট সিজারিয়ার ত্যুন জেরুজালেমত গেল্।
44025002	তহন মেইন ইমামঅক্যলে আর ইহুদি নেতাঅক্যলে তেঁইর হাছে যাইয়েনে ফোলর বিরুদ্যে নালিশ জানাইল্।
44025003	য়িতারা ফিষ্টরে বিশেষভাবে অনুরোধ গরিল্ যেন্ তেঁই য়িতারার উঅর দয়া গরি ফোলরে জেরুজালেমত ডাকা ফাটাআ। ইয়ানর হারন এই দে, য়িতারা ফথর মাঝে লুকাই থাকিয়েনে ফোলরে খুন গরিবার ষড়যন্ত্র গইত্যো আছিল্।
44025004	তহন ফিষ্ট হইল্, “ফোলরে সিজারিয়াত আটক রাকা অইয়্যে আর আঁই নিজেই বঅর তরাতরি য়েডে যাইর্।
44025005	তোঁয়ারার হয়েকজন হ্যমতাশালি মানুষ আঁর লগে যঅক্ আর যুদি য়েই মানুষ হনঅ দোষ গরি থাকে তইলে য়িয়ান দেহ্যাই দঅক।”
44025006	ফিষ্ট য়িতারার মাঝে আষ্ট-দশ দিন হাডাইয়েনে সিজারিয়াত ফিরি গেল্। ফরর দিন তেঁই বিচারর মিটিংগত বোইয়েনে ফোলরে তেঁইর সাম্‌নদি আনিবার উকুম দিল্।
44025007	যে ইহুদিঅক্যল জেরুজালেমর ত্যুন আইস্যেল্ ফোল য়েডে আইয়োনর ফর য়িতারা তেঁইর চাইরোমিক্যাদি থিয়াইয়েনে তেঁইর বিরুদ্যে বউত বিরাট রহমর দোষ দিল্, কিন্তু য়েগিনর হনঅ ফরমান দিত্ নঅ ফারিল্।
44025008	তহন ফোল নিজর ফক্যে এই হতা হইল্, “আঁই ইহুদিঅক্যলর শরিয়ত বা বায়তুল-মোকাদ্যস বা রোম-বাদশার বিরুদ্যে হনঅ অন্যায় নঅঅ গরি।”
44025009	ফিষ্ট ইহুদিঅক্যলরে খুশি গরিবার লাই ফোলরে হইল্, “এই দোষগিনর বিচার আঁই যেন্ জেরুজালেমত গরিত‌্ ফারি য়িয়ানর লাই তুঁই কি য়েডে যাইতো রাজি আছ না?
44025010	তহন ফোল হইল্, “আঁই এহন রোমিয় বিচারর মিটিংগত থিয়াই আছি আর রোমিয় সরকারর হাছেই আঁর বিচার অঅন উচিত। অনে নিজে তঅ ভালা গরিয়েনে জানন দে, আঁই ইহুদিঅক্যলর উঅর হনঅ অন্যায় নঅঅ গরি।
44025011	তঅঅ, যুদি আঁই মরনর উফযুক্ত হনঅ দোষ গরি থাকি তইলে মইত্যে আঁই রাজি আছি। কিন্তু এই ইহুদিঅক্যলে আঁর বিরুদ্যে যে দোষ দেএর য়েগিন যুদি আঁসা নঅ অঅ তইলে য়িতারার আতত্ আঁরে ছারি দিবার অধিকার কেউঅর নাই। আঁই বাদশার হাছে আফিল গরির্।”
44025012	ফিষ্ট তেঁইর ফরামর্শদাতাঅক্যলর লগে ফরামশ্য গরিয়েনে হইল্, “তুঁই বাদশার হাছে যহন আফিল গইজ্যো তহন বাদশার হাছেই যাইবা।”
44025013	ইয়ার কিছু দিন ফরদি ইহুদিঅক্যলর বাদশা আগ্রিফ্য আর তেঁইর বউ বন্যিকি ফিষ্টরে সালাম জানাইবার লাই সিজারিয়াত আইল্।
44025014	য়িতারা বউত দিন য়েডে আছিল্ বুলি ফিষ্ট ফোলর বিষয় বাদশারে জানাইল্। তেঁই হইল্, “ফিলিক্স একজন মানুষরে এডে বন্দি ইসাবে রাকি গেইয়্যে।
44025015	আঁই যহন জেরুজালেমত গেইয়্যিলাম তহন মেইন ইমামঅক্যলে আর ইহুদি বুরা নেতাঅক্যলে এই মানুষর বিরুদ্যে বউত নালিশ জানা‌ইয়্যেল্ আর দুষি ইসাবে ইবারে শাস্তি দিতো হইয়্যেল‌্।
44025016	“আঁই য়িতারারে হইলাম, ‘হনঅ মানুষর বিরুদ্যে যুদি হনঅ নালিশ গরা অঅ তইলে যারা নালিশ গইজ্যে য়িতারার সাম্‌নদি নিজরে নিদ্যোষ বুলি ফরমান গরিবার সুযোগ নঅ ফঅন ফইয্যন্ত য়িবারে শাস্তি দিবার হতা রোমিয়অক্যলর চলতি নিয়মত নাই।’
44025017	“য়েই ইহুদিঅক্যলে আঁর লগে আইয়োনর ফর আঁই দেরি নঅ গরিয়েনে ফরদিনই বিচার গইত্যাম বোইলাম আর য়েই মানুষরে আইন্‌তো উকুম গইল্যাম।
44025018	যে মানুষঅক্যলে য়িবারে দোষ দিতো আছিল্ য়িতারা যহন হতা হইবার লাই উঢিয়েনে থিয়াইল্ তহন আঁই যে‌ইল্যা ভাব্যিলাম য়েইল্যা হনঅ নালিশ য়িতারা নঅ গরিল্,
44025019	বরং য়িতারার ধর্ম-মতন আর ইসা বুলি একজন মরা মানুষ সম্যন্দে য়িবারে দুষি গরিল্। ফোল নামে য়েই মানুষ্যয়া দাবি গরে দে, য়েই ইসা বাঁচি আছে।
44025020	এই বেফারগিনর তালাইশ কেন্ গরিয়েনে লইয়্যোম য়িয়ান বুঝিত্ নঅ ফারিয়েনে আঁই ফুছার গইল্যাম, এই দোষগিনর যেন্ বিচার গরন যাআ য়িয়ানর লাই য়েই মানুষ জেরুজালেমত যাইতো রাজি আছে কিনা।
44025021	কিন্তু য়িবা যহন বাদশার রায়র লাই অফেক্যা গইত্যো আঁর হাছে আফিল গরিল্ তহন বাদশার হাছে নঅ ফাটন ফইয্যন্ত য়িবারে ফাআরা দিয়েনে রাইকতো আঁই উকুম দিয়্যি।”
44025022	তহন আগ্রিফ্য ফিষ্টরে হইল্, “আঁই নিজে এই মানুষ্যুয়ার হতা উইন্‌তাম ইছ্যা গরি।” ফিষ্ট হইল্, “হালিয়া উনিত্ ফাইবান।”
44025023	ফররদিন বাদশা আগ্রিফ্য আর বন্যিকি মেইন সেনাফতিঅক্যলরে আর শঅরর মেইন মেইন মানুষঅক্যলরে লইয়েনে মআ জাকজমকর লগে মিটিংগর ঘরর মাঝে ঢুকিল্। ফিষ্টর উকুমে ফোলরে য়েডে আনা অইল্।
44025024	তহন ফিষ্ট হইল্, “বাদশা আগ্রিফ্য ও আর যারা এডে আজির আছন, অনরা এই মানুষ্যুয়ারে দেইক্‌তা লাইগ্যোন। বেক ইহুদিঅক্যলে জেরুজালেমত আর সিজারিয়াত আঁর হাছে আফিল গইজ্যে আর চিল্যাইয়েনে হইয়্যে দে, এই মানুষ্যুয়ার আর বাঁচি থাকন উচিত নঅঅ।
44025025	কিন্তু আঁই দেকিলাম, মরনর শাস্তি দিবার মতন হনঅ দোষ য়িবা নঅঅ গরে। তইলে য়িবা নিজেই যহন বাদশার হাছে আফিল গইজ্যে তহন আঁই য়িবারে বাদশার হাছে ফাটনই ঠিগ গইল্যাম,
44025026	কিন্তু মআন বাদশার হাছে লেকিবার মতন এন্ সঠিক কিছুই নঅ ফাইলাম। য়িয়ানর লাই আঁই অনরার বেক্যিনর সাম্‌নদি, বিশেষ গরি বাদশা আগ্রিফ্য অনর সাম্‌নদি য়িবারে আন্যি যেন্ য়িবারে জেরা গরিয়েনে আঁই অন্তত কিছু লেকিত্ ফারি;
44025027	হারন আঁর মতে, হনঅ বন্দিরে চালান দিবার সমত য়িবার দোষগিনঅ জানন্ উচিত।”
44026001	তহন আগ্রিফ্য ফোলরে হইল্, “তোঁয়ার নিজর ফক্যে হতা হইবার লাই তোঁয়ারে অনুমতি দেয়া গেল্।” তহন ফোল আত বারাই দিয়েনে নিজর ফক্যে এই হতা হইল্,
44026002	“অঅ বাদশা আগ্রিফ্য, ইহুদিঅক্যলে আঁরে যেতাক্যিন দোষ দিয়্যে য়েগিনর বিরুদ্যে অনর সাম্‌নদি আজিয়া আঁর নিজর ফক্যে হতা হইবার সুযোগ ফাইয়্যি বুলিয়েনে আঁই নিজরে ভাইগ্যবান মনে গরির্,
44026003	বিশেষ গরিয়েনে যহন ইহুদিঅক্যলর চলতি নিয়ম আর বারাবারির বিষয়গিন সম্যন্দে অনর ভালা গরিয়েনেই জানা আছে। ইয়ানর লাই ধৈয্য ধরিয়েনে আঁর হতা উইন্‌তো আঁই অনরে বিশেষ গরি অনুরোধ গরির্।
44026004	“ছোডহালর ত্যুন, মানি আঁর জিবনর শুরুর ত্যুন আঁর নিজর দেশর আর ফরদি জেরুজালেমর মানুষঅক্যলর মাঝে আঁই কেন্ গরিয়েনে জিবন হাডাইয়্যি ইহুদিঅক্যলে বেক্যিনে য়িয়ান জানে।
44026005	য়িতারা বউত দিন ধরিয়েনেই আঁরে চিনে আর ইছ্যা গইল্যে এই সাক্যি দিত্ ফারে দে, আঁরার ধর্মর ফরিশি নামর যে গোঁড়া দল আছে আঁই য়েই ফরিশির জিবনই হাডাইয়্যি।
44026006	আল্লাহ্ আঁর ফুর্বফুরুষঅক্যলর হাছে যে ওয়াদা গইজ্যেল্‌ য়িয়ানত আঁই আশা রাক্যি বুলিয়েনে এহন আঁর বিচার গরা অঅর।
44026007	আঁরার বারো গুষ্টির মানুষঅক্যলে দিন-রাইত মন-ফ্রান দিয়েনে আল্লাহ্‌র এবাদত গরিয়েনে য়েই ওয়াদার ফুন্যতা দেকিবার আশায় আছে। মআরাজ, য়েই আশার লাইই ইহুদিঅক্যলে আঁরে দোষ দেএর।
44026008	আল্লাহ্ যে মরাঅক্যলরে জিন্দা গরে এই হতা বিশ্যাসযোইগ্য নঅঅ বুলিয়েনে অনরা কিল্যাই মনে গইত্যা লাইগ্যোন?
44026009	“আঁই নিজেই বিশ্যাস গইত্যাম, নাসরতর ইসার বিরুদ্যে যেগিন গরা যাআ য়েগিনর বেক্যিনই আঁর গরন উচিত,
44026010	আর ঠিগ য়েগিনই আঁই জেরুজালেমত গইত্যাম আছিলাম। মেইন ইমামঅক্যলর হাছর ত্যুন হ্যমতা ফাইয়েনে আঁই ইসায়ি ইমানদার বউতজনরে জেলহ্যানাত দিতাম আর য়িতারারে মারি ফেলিবার সমত য়িতারার বিরুদ্যে ভোট দিতাম।
44026011	য়িতারারে শাস্তি দিবার লাই আঁই ফ্রায়ই এক মজলিস-হ্যানার ত্যুন অইন্য মজলিস-হ্যানাত যাইতাম আর ইসার বিরুদ্যে হতা হইবার লাই আঁই য়িতারার উঅর জোর হ্যাডাইতাম। য়িতারার উঅর আঁর এত গোস্যা আছিল্ দে, য়িতারার উঅর জুলুম গরিবার লাই আঁই বিদেশর শঅরগিনত ফইয্যন্ত যাইতাম।
44026012	“এন্ গরিয়েনে একবার মেইন ইমামঅক্যলর হাছর ত্যুন হ্যমতা আর উকুম লইয়েনে আঁই দামেস্কত যাইতাম আছিলাম।
44026013	মআরাজ, তহন বেলা অনুমান দুঁইজ্যা। ফথর মাঝে সুয্যর ত্যুনঅ উজ্যল এক্যান ফঅর আসমানর ত্যুন আঁর আর আঁর উঁয়াইজ্যাঅক্যলর চাইরোমিক্যাদি জইলতো লাগিল্।
44026014	আঁরা বেক্যিনে মেডিত ফরি গেলাম আর আঁই উনিলাম য়িব্রু ভাষাত হনে যেন্ আঁরে হঅর, ‘শোল, শোল, কিল্যাই তুঁই আঁর উঅর জুলুম গইত্যা লাইগ্যো? কেঁডা বোয়াইন্যা লাঢির মুকত লাত্যি মারিয়েনে কি তুঁই নিজর হোতি নঅ গইত্যা লাইগ্যো না?’
44026015	“তহন আঁই হইলাম, ‘ফভু, অনে হঅন?’
44026016	“ফভু হইল্, ‘আঁই ইসা, যিবার উঅর তুঁই জুলুম গইত্যা লাইগ্যো। এহন উঢ, তোঁয়ার ঠেংগত ভর দিয়েনে থিঅ। সেবাহারি আর সাক্যি ইসাবে তোঁয়ারে নিযুক্ত গরিবার লাই আঁই তোঁয়ারে দেহ্যা দিলাম। তুঁই আঁরে যেন্ গরিয়েনে দেকিলা আর আঁই তোঁয়ারে যেগিন দেহ্যাইয়্যোম য়েগিন তুঁই অইন্যর হাছে হইবা।
44026017	তোঁয়ার নিজর মানুষঅক্যলর আর অ-ইহুদিঅক্যলর আতর ত্যুন আঁই তোঁয়ারে রক্যা গইজ্যোম। য়িতারার চোগ খুলি দিবার লাই আর আঁধারর ত্যুন ফঅরত ও ইবিলিসর শক্তির আতর ত্যুন আল্লাহ্‌র হাছে ফিরাই আনিবার লাই আঁই তোঁয়ারে য়িতারার হাছে ফাটাইর্, যেন্ আঁর উঅর ইমানর হারনে য়িতারা গুনাহ্‌র মাফ ফাআ আর যারারে ফবিত্র গরা অইয়্যে য়িতারার মাঝে জাগা ফাআ।’
44026019	“বাদশা আগ্রিফ্য, ইয়ানর লাই বেহেস্তর ত্যুন এই দশ্যনর মইধ্য দিয়েনে আঁরে যিয়ান হোয়া অইয়্যে য়িয়ানর অবাইধ্য আঁই নঅঅ অইয়্যি।
44026020	যারা দামেস্কত আছে ফইল্যাদি য়িতারার হাছে, তার ফরদি যারা জেরুজালেমত আর গোডা এহুদিয়া ফদেশত আছে য়িতারার হাছে আর অ-ইহুদিঅক্যলর হাছেঅ আঁই তবলিগ গজ্যি দে, তঅবা গরিয়েনে আল্লাহ্‌র মিক্যাদি য়িতারার ত্যুন ফিরন উচিত, আর এন্ হাম গরন উচিত যিয়ান দিয়েনে ফরমান ফাআ যাআ দে, য়িতারা তঅবা গইজ্যে।
44026021	ইয়ানর লাইই ইহুদিঅক্যলে আঁরে বায়তুল-মোকাদ্যসত ধরিয়েনে মারি ফেলিবার চেষ্টা গইজ্যেল্।
44026022	কিন্তু আল্লাহ্ আইজ ফইয্যন্ত আঁরে সাইয্য গরি আইয়্যের আর য়িয়ানর লাইই আঁই এডে থিয়াই ডঁর ছোড বেক্যিনর হাছে সাক্যি দিইর্। নবিঅক্যলে আর মুসা যেগিন ঘটিবার হতা হই গেইয়্যে য়েগিনর বাইরে আঁই কিছুই নঅ হইর ।
44026023	য়েই হতা অইল্ এই দে, মসিহ্‌র ত্যুন হষ্টভোগ গরন ফরিবো আর তেঁইর ত্যুন মরনর ত্যুন ফইল্যাদি জিন্দা অই উঢিয়েনে তেঁইর নিজর জাতির মানুষঅক্যলর আর অ-ইহুদিঅক্যলর হাছে নুরর রাইজ্যর বিষয়ে ঘোষনা গরন ফরিবো।”
44026024	ফোল এন্ গরিয়েনে যহন নিজর ফক্যে হতা হইতো আছিল্ তহন ফিষ্ট তেঁইরে বাধা দিই চিল্যাইয়েনে হইল্, “ফোল, তুঁই ফঅল অই গেইয়্যো। তুঁই বউত লেহ্যাফরা গইজ্যো আর য়েই লেহ্যাফরাই তোঁয়ারে ফঅল গরি তুইল্যে।”
44026025	তহন ফোল হইল্, “মাননিয় ফিষ্ট, আঁই ফঅল নঅঅ। আঁই যেগিন হইর য়েগিন আঁসা আর যুক্তিফুন্য।
44026026	বাদশা তঅ এই বেক বিষয়ে জানে আর আঁই তেঁইর লগে খোলামেলাই হতাগিন হইত্ ফারি। আর এই হতা আঁই নিচ্যয়ই জানি দে, ইয়ার কিছুই তেঁইর চোগ নঅঅ এরাআ, হারন এই ঘটনাগিন তঅ গোফনত নঅঅ ঘটে।
44026027	বাদশা আগ্রিফ্য, অনে কি নবিঅক্যলর হতা বিশ্যাস গরন না? আঁই জানি অনে গরন।”
44026028	তহন আগ্রিফ্য ফোলরে হইল্, “তুঁই কি এত হম সময়র মইধ্যেই আঁরে ইসায়ি ওয়াইবার চেষ্টা গইত্যা লাইগ্যো না?”
44026029	ফোল হইল্, “সময় হম অঅক বা বেশি অঅক, আঁই আল্লাহ্‌র হাছে এই মুনাজাত গরি দে, হ্যালি অনে নঅঅ, কিন্তু যারা আজিয়া আঁর হতা উইন্‌তা লাইগ্যোন য়িতারা বেক্যিনে যেন্ আঁর মতন অঅন — হ্যালি এই সিয়োল ছাড়া।”
44026030	তহন বাদশা উঢিল্ আর তেঁইর লগে লগে মেইন শাসনহত্যা ফিষ্ট আর বন্যিকি ও যারা য়িতারার লগে বোই আছিল্ বেক্যিনে উঢিয়েনে থিয়াইল‌্।
44026031	তারফর য়িতারা য়েই ঘর ছারি গেল্ গই আর একজন অইন্যজনরে হইতো লাগিল্, “এই মানুষ্যুয়া মরনর শাস্তি ফাইবার বা জেল হ্যাডিবার মতন কিছুই নঅঅ গরে।”
44026032	আগ্রিফ্য ফিষ্টরে হইল্, “এই মানুষ্যুয়া যুদি বাদশার হাছে আফিল নঅ গইত্যো তইলে য়িবারে ছারি দঅন যাইতো।”
44027001	জাঁআসত গরিয়েনে আঁরারে ইতালিত লই যঅন ইস্তির অঅনর ফর ফোল আর আরো হয়েকজন বন্দিরে যুলিয় নামর একজন শত-সেনাফতির আতত্ দেয়া অইল্। যুলিয় আছিল্ বাদশার নিজর সৈন্যদলর একজন শত-সেনাফতি।
44027002	আঁরা আদ্রামুত্যিয় বন্দরর এক্যান জাঁআসত উঢিয়েনে যাত্রা শুরু গইল্যাম। এশিয়ার বিন্য বিন্য বন্দরত যাইবার লাই জাঁআসগান রেডি অইয়েনেই আছিল্। মেসিডোনিয়া ফদেশর থিষলনিকি শঅরর আরিষ্টার্খ আঁরার লগে আছিল্।
44027003	আঁরার জাঁআস ফরর দিন সিডনত থামিল। যুলিয় ফোলর লগে বউত ভালা বেবার গরিল্ আর তেঁইরে তেঁইর বন্ধুঅক্যলর হাছে যাইবার অনুমতি দিল্ যেন্ তেঁইর বন্ধুঅক্যলে তেঁইরে দরহারি জিনিসফাতি দিত্ ফারে।
44027004	ফরদি য়েডের ত্যুন আবার আঁরার জাঁআস ছারিল্। বাতাস আঁরার উল্টামিক্যাদি থাকনে সাইফ্রাস দিফর যে মিক্যাদি বাতাস নঅ আছিল্ আঁরা য়েই মিক্যা ধরিয়েনে গেলাম।
44027005	ফরদি আঁরা কিলিকিয়ার আর ফাম্‌ফুলিয়ার সাম্‌নদি যে সাগর আছিল্ য়েই সাগর ফার অইয়েনে লুকিয়া ফদেশর মুরা শঅরত আজির অইলাম।
44027006	শত-সেনাফতি য়েডে আলেকজান্দ্রিয়ার এক্যান জাঁআস ফাইল্। য়েই জাঁআসগান ইতালি দেশত যাইতো আছিল্ বুলি তেঁই আঁরারে লইয়েনে য়েই জাঁআসত উঢিল‌্।
44027007	আঁরার জাঁআসগান বউত দিন ধরিয়েনে বউত আস্তে আস্তে চলিয়েনে বউত হষ্টে ক্লিদোন শঅরর হাছাহাছি আজির অইল্, কিন্তু বাতাস আঁরারে আর আগাই যাইতো নঅ দিল্। তহন আঁরা ক্রিট দিফর যে মিক্যাদি বাতাস নঅ আছিল্ য়েই মিক্যাদি ধরিয়েনে সল্‌‍মোনির ফাশ দিয়েনে চলিলাম।
44027008	সাগরর কিনার ধরি হষ্ট গরি যাইয়েনে আঁরা সুন্দর ফোতাশ্রয় বুলি এক্যান জাগাত আইলাম। য়িয়ানর হাছেই আছিল্ লাসেয়া শঅর।
44027009	এন্ গরিয়েনে বউত দিন হাডি গেল্। তহন রোজা-ইদ শেষ অইয়েনে শিতহাল ফ্রায় আই গেইয়্যে। হাজেই জাঁআসত গরিয়েনে যঅন তহন এক্যান বিফদর বেফার অইয়েনে থিয়াইল্। ইয়ানর লাই ফোল জাঁআসর মানুষঅক্যলরে সাবধান গরিবার লাই হইল্,
44027010	“সঅন, আঁই দেকিত্ ফাইর্ আঁরার এই যাত্রাত বউত হোতি অইবো। য়েই হোতি দে হ্যালি জাঁআস আর মালফত্রর অইবো য়িয়ান নঅঅ, আঁরার জিবনরঅ হোতি অইবো।”
44027011	শত-সেনাফতি কিন্তু ফোলর হতা নঅ উনিয়েনে জাঁআসর হাফ্তান আর জাঁআসর মালিকর হতা উনিল্।
44027012	বন্দরগান শিতহাল হাডাইবার উফযুক্ত জাগা নঅঅ বুলি বেশির ভাগ মানুষ ঠিগ গরিল্ দে, য়েডের ত্যুন যাত্রা গরিয়েনে সম্ভব অইলে ফৈনিকত্ যাইয়েনে শিতহাল হাডন ফরিবো। ফৈনিক আছিল্ ক্রিট দিফর জাঁআস থামাইবার জাগা। এই জাগাগানর দইন-ফছিম আর উত্যর-ফছিম মিক্যা খোলা আছিল্।
44027013	ফরদি যহন আস্তে আস্তে দইনর বাতাস বোইতো লাগিল্ তহন য়িতারা মনে গরিল্ য়িতারা যিয়ান চাইয়্যেল্ য়িয়ানই অইয়্যে। ইয়ানর লাই য়িতারা জাঁআসর নোংগর তুলিয়েনে ক্রিট দিফর কিনার ধরিয়েনে চলিল্।
44027014	কিন্তু এক্যানা ফরদিই য়েই দিফর ত্যুন উরাকুলো বুলি এক বিরাট তুয়ান শুরু অইল্, আর জাঁআসগান য়েই তুয়ানত ফরিল্।
44027015	আঁরা বাতাসর মুকত আগাই যাইত্ নঅ ফাইল্যাম; য়িয়ানর লাই আগাই যাইবার চেষ্টা ছারি দিয়েনে জাঁআসগান বাতাসত ভাআই যাইতো দিলাম।
44027016	ফরদি কৌদা নামর এক্যান ছোড দিফর যে মিক্যাদি বাতাস নঅ আছিল্ আঁরা য়েই মিক্যা ধরিয়েনে চলিলাম আর জাঁআসত যে নোকা থাকে য়েই নোকাগান বউত হষ্ট গরিয়েনে তচনচর আতর ত্যুন আঁরা বাঁচাইলাম।
44027017	মানুষঅক্যলে নোকাগান জাঁআসত টানি তুলিল্ আর তারফরদি রোশি দিয়েনে জাঁআসর হ্যোলগান বাঁধিল্ যেন্ য়িয়ানর তক্তাগিন আলিদা অই নঅ ফরে। সুর্তি নামর সাগরর চরত জাঁআস বাআজি যাইবার ডরে ফালগিন লামাই ফেলিয়েনে জাঁআসগান বাতাসত সইল্‌তে দেয়া অইল্।
44027018	তুয়ানর তুমুল আঘাতে আঁরার জাঁআসগান এন্ গরিয়েনে দুইল্‌তো লাগিল্ দে, ফরর দিন মাইন্‌ষ্যে জাঁআসর মালফত্র ফানিত্ ফেলাই দিতো লাগিল্।
44027019	তিতিয় দিনত য়িতারা নিজর আতে জাঁআসর সাজ-সরঞ্জামঅ ফেলাই দিল্।
44027020	বউত দিন ধরিয়েনে সুয্য বা তারা কিছুই দেহ্যা নঅ গেল্ আর তুমুল তুয়ান বোইতোই থাকিল্। শেষদি আঁরা রক্যা ফাইবার বেক আশাই ছারি দিলাম।
44027021	মানুষঅক্যলে বউত দিন ধরিয়েনে কিছু নঅঅ হ্যাআ বুলি ফোল য়িতারার সাম্‌নদি থিয়াইয়েনে হইল্, “সঅন, আঁর হতা উনিয়েনে ক্রিট দিফরত্যুন জাঁআস অনরার ত্যুন নঅ ছারন উচিত আছিল্। তইলে এই বিফদ আর হোতির আতর ত্যুন অনরা রক্যা ফাইতান।
44027022	কিন্তু এহন আঁই অনরারে অনুরোধ গরির্, অনরা মনত সঅস রাকন, হারন অনরার কেউই মইত্যান নঅ; হ্যালি এই জাঁআসগানই নষ্ট অইবো।
44027023	আঁই যিবার মানুষ আর যিবার এবাদত আঁই গরি য়েই আল্লাহ্‌র একজন ফেরেস্‌তা গত রাতিয়া আঁর ফাশদি থিয়াইয়েনে হইল্,
44027024	‘ফোল, নঅ ডরাইয়্যো। তোঁয়ার ত্যুন বাদশা সিজারর সাম্‌নদি থিঅন ফরিবো। এই জাঁআসত যারা তোঁয়ার লগে যাআর য়িতারার বেক্যিনর জিবন আল্লাহ্ দয়া গরিয়েনে তোঁয়ারে দান গইজ্যে।’
44027025	ইয়ানর লাই অনরা মনত সঅস রাকন। আল্লাহ্‌র উঅর আঁর এই বিশ্যাস আছে দে, তেঁই আঁরে যেগিন হইয়্যে য়েগিনই অইবো।
44027026	তঅ আঁরা হনঅ দিফর উঅর যাইয়েনে ফইজ্যোম।”
44027027	আঁরা আদ্রিয়া সাগরর উঅর দিয়েনে এন্ গরি সইল্‌তো থাকিলাম। তুয়ানর সইদ্য দিনর দিন আধারাইতোত নাবিকঅক্যলর মনে অইল্ য়িতারা কুলর হাছে আইস্যে।
44027028	য়িতারা মাফি দেকিল্ য়েডিয়ার ফানি আশি আত্ গভির। ইয়ার কিছুক্যন ফরদি য়িতারা আবার মাফি দেকিল্ দে, য়েডে ফানি ষাইট আত্।
44027029	ফাত্যোরর গাআত ধাক্কা লাগিবার ডরে জাঁআসর ফিছন মিক্যাদির ত্যুন য়িতারা চারগুয়া নোংগর ফেলাই দিল্ আর দিনর ফঅরর লাই মুনাজাত গইত্যো লাগিল্।
44027030	ফরদি জাঁআসর হাফ্তানঅক্যলে ধাই যাইবার চেষ্টায় জাঁআসর সাম্‌নর মিক্যাদির ত্যুন নোংগর ফেলিবার ভান গরিয়েনে জাঁআসর নোকাগান সাগরত লামাই দিল্।
44027031	তহন ফোল শত-সেনাফতি আর সৈন্যঅক্যলরে হইল্, “এই হাফ্তানঅক্যলে জাঁআসত নঅ থাকিলে অনরা রক্যা ফাইতান নঅ।”
44027032	তহন সৈন্যঅক্যল নোকার রোশি হাডি দিল্ যেন্ নোকাগান ফানিত্ ফরি যাআ।
44027033	ফজর অইবার আগদি ফোল বেক্যিনরে কিছু হ্যাইবার অনুরোধ গরিয়েনে হইল্, “আজিয়া সইদ্য দিন অইল্, কি অইবো নঅ অইবো য়েই চিন্তা গরিয়েনে অনরা নঅ হ্যাই আছন — হনঅ হ্যানাই নঅঅ হ্যঅন।
44027034	এহন আঁই অনরারে কিছু হ্যাই লইবার লাই অনুরোধ গরির্। বাঁচি থাকিবার লাই অনরার ত্যুন কিছু হ্যঅন দরহার। দেকিবান, অনরার মাথার এক্যান চুল ফইয্যন্ত নষ্ট অইতো নঅ।”
44027035	এই হতা হইয়েনে ফোল রুটি লই য়িতারার বেক্যিনর সামনদিই আল্লাহ্‌রে শুকরিয়া জানাইল্ আর য়িয়ান ভাঁগিয়েনে হ্যাইতো লাগিল্।
44027036	তহন য়িতারা বেক্যিনে সঅস ফাইয়েনে হ্যাইতো লাগিল্।
44027037	আঁরা জাঁআসত মোট দুইশ ছিয়োত্যোরজন আছিলাম।
44027038	বেক্যিনে ফেট ভরি হ্যঅনর ফর জাঁআসর ভার হ্যমাইবার লাই বেক গেঁউ সাগরত ফেলাই দেয়া অইল্।
44027039	বেইন্যা ফজরত য়িতারা জাগাগান চিনিত নঅ ফারিল্, কিন্তু এন্ এক্যান ছোড উফসাগর দেকিত্ ফাইল্ যিয়ানর কিনার বালুত ভরা আছিল্। তহন য়িতারা ঠিগ গরিল্, সম্ভব অইলে জাঁআসগান য়েই কিনারত তুলি দিবো।
44027040	ইয়ানর লাই য়িতারা জাঁআসর নোংগরগিন হাডিয়েনে সাগরতই ফেলাই দিল্ আর আলর বাঁধা রোশিগিন খুলি দিল্। ইয়ার ফরদি য়িতারা বাতাসর মুকত সাম্‌নদির ফাল টাংগাই দিল্ আর কিনারর মিক্যাদি আগাই যাইয়েনে চরত বাজি গেল্।
44027041	সাম্‌নদির অংশগান তরাতরি বোই যঅঅনে জাঁআসগান অচল অইল্ আর ঢেউঅর আঘাতে ফিছন মিক্যাগান টুঁরা টুঁরা অইয়েনে ভাঁগি যাইতো লাগিল্।
44027042	তহন সৈন্যঅক্যল বন্দিঅক্যলরে মারি ফেলিবো বুলিয়েনে ঠিগ গরিল্, যেন্ য়িতারার মাঝে কেউ আঁসুরিয়েনে ধাই যাইত্ নঅ ফারে।
44027043	কিন্তু শত-সেনাফতি ফোলর ফরান বাঁচাইতো চাইয়্যেল্ বুলি সৈন্যঅক্যলরে ইছ্যামতন হাম গইত্যো নঅ দিল্। তেঁই উকুম দিল্, যারা আঁসুরিত্ জানে য়িতারা ফইল্যাদি জাঁআসর ত্যুন ফাল দিয়েনে ফারত যাই উঢক,
44027044	আর বাকি বেক্যিনে জাঁআসর তক্তা বা অইন্য হনঅ টুঁরা ধরিয়েনে য়েডে যঅক্। এন্ গরিয়েনে বেক্যিনে সইসালামতে কুলত ফোঁছিল্।
44028001	আঁরা সইসালামতে ফারত ফোঁছিয়েনে জানিত্ ফাইল্যাম দিফগানর নাম মাল্টা।
44028002	য়েই দিফর মানুষঅক্যলে আঁরার লগে বউত ভালা বেবার গরিল্। তহন ঝর ফইত্যো আছিল্ আর ঠান্ডা আছিল্ বুলিয়েনে য়িতারা আগুন জলাইয়েনে আঁরার বেক্যিনরে ডাকিল্।
44028003	ফোল এক ফোজা উয়ানা দার্‌গুয়া জমা গরিয়েনে আগুনত দিবার সমত উগ্যুয়া বিষাক্ত আঁফ আগুনর গরমে য়েই ফোজার ত্যুন বাইর অইয়েনে ফোলর আত হঁঅরাই ধরিল্।
44028004	আঁফগানরে ফোলর আতত্ ঝুইলতো দেকিয়েনে য়েই দিফর মানুষঅক্যলে হোয়াহই গইত্যো লাগিল্, “এই মানুষ্যয়া নিচ্যয়ই খুনি, হারন সাগরর আতর ত্যুন রক্যা ফাইলেঅ নিয়াইদেবতা য়িবারে বাঁইচতো নঅ দিল্।”
44028005	কিন্তু ফোল যহন আত ঝাড়া দিয়েনে আঁফ্যুয়ারে আগুনত ফেলাই দিল্ তহন তেঁইর হনঅই হোতি নঅ অইল্।
44028006	মাইন্‌ষ্যে ভাইব্‌তো আছিল্ তেঁইর শরিল ফুলি উঢিবো বা আতিক্যা তেঁই মরি যাইবো। কিন্তু বউতক্যন অফেক্যা গরিয়েনেঅ তেঁইর কিছু নঅ অইল্ দেকিয়েনে য়িতারা মত্ বদ্‌লাইয়েনে হইতো লাগিল্, “তেঁই দেবতা।”
44028007	য়েই জাগার হাছেই য়েই দিফর মেইন মানুষ ফুব্লিয়র উগ্যুয়া জমিদারি আছিল্। ফুব্লিয় তেঁইর বাড়িত আঁরারে ডাকিল্ আর তিন দিন ধরিয়েনে বউত আদরর লগে আঁরারে সেবা-যত্ন গরিল্।
44028008	য়েই সমত ফুব্লিয়র বাবা জ্বর আর আমাশা বেরামে বিছানাত ফরিয়েনে ভুইগতো আছিল্। ফোল ভিতরে তেঁইর হাছে যাইয়েনে মুনাজাত গরিল্ আর তেঁইর গাআত আত দিয়েনে তেঁইর বেরাম ভালা গরিল্।
44028009	এই ঘটনার ফরদি য়েই দিফর বাকি বেক বেরাইম্যাঅক্যলে আইয়েনে বেরামর ত্যুন ভালা অইল্।
44028010	য়িতারা নানান ভাবেই আঁরারে সম্যান দেহ্যাইল্ আর ফরদি জাঁআস ছাড়িবার সমত আঁরার দরহারি বেক জিনিসফাতি জাঁআসত ফুরাই দিল্।
44028011	ইয়ার তিন মাস ফরদি আঁরা উগ্যুয়া জাঁআসত গরিয়েনে যাত্রা গইল্যাম। জাঁআসগান য়েই দিফতই শিতহাল হাডাইয়্যেল‌্। য়িয়ান আছিল্ আলেকজান্দ্রিয়া শঅরর জাঁআস আর য়িয়ানর মাথাত জৈঁইক্যা দেবর মুত্যি হ্যোদাই গরা আছিল্।
44028012	আঁরা সুরাকুষত্ জাঁআস বাঁধিয়েনে য়েডে তিন দিন থাকিলাম।
44028013	য়েডের ত্যুন যাত্রা গরিয়েনে আঁরা রেজিওত ফোঁছিলাম। ফরর দিন দইনর বাতাস উঢিল্ আর য়িয়ানর ফরর দিন আঁরা ফুতিয়লিত ফোঁছিলাম।
44028014	য়েডে আঁরা হয়েকজন ইমানদার ভাইঅর দেহ্যা ফাইলাম। য়িতারার লগে সাফ্‌তা হ্যানিক হাডাইবার লাই য়িতারা আঁরারে অনুরোধ গরিল্। এন্ গরিয়েনে আঁরা রোমত আইলাম।
44028015	য়েডিয়ার ইমানদার ভাইঅক্যল আঁরার আইবার হ্যবর উইন্যেল্। ফথদি আঁরার উঁয়াইজ্যা অইবার লাই য়িতারার কেউ কেউ আফ্যিয়‌আঁট, কেউ কেউ তিন-সরাই গেরাম ফইয্যন্ত আইস্যেল্। এই মানুষঅক্যলরে দেকিয়েনে ফোল আল্লাহ্‌‍রে শুকরিয়া জানাইল্ আর তেঁই নিজে উত্‌সাঅ ফাইল্।
44028016	আঁরা রোমত ফোঁছিবার ফর ফোল আলিদা ঘরত থাকিবার অনুমতি ফাইল্। একজন সৈন্য তেঁইরে ফাআরা দিতো।
44028017	তিন দিন ফরদি ফোল য়েডিয়ার ইহুদি নেতাঅক্যলরে ডাকিয়েনে একলগে অঅত্যর গরিল্। য়িতারা অঅত্যর অঅনর ফর ফোল য়িতারারে হইল্, “আঁর ভাইঅক্যল, যুদিঅ আঁই আঁরার জাতির বিরুদ্যে বা ফুর্বফুরুষঅক্যলর চলতি নিয়মর বিরুদ্যে কিছুই নঅঅ গরি, তঅঅ জেরুজালেমত আঁরে ধরা অইয়্যে আর রোমিয়অক্যলর আতত্ দেয়া অইয়্যে।
44028018	রোমিয়অক্যলে আঁরে জেরা গরিয়েনে ছারি দিতো চাইয়্যেল্, হারন মরনর উফযুক্ত হনঅ দোষ আঁই নঅঅ গরি।
44028019	কিন্তু ইহুদিঅক্যলে ইয়ানত বাধা দঅনে বাইধ্য অইয়েনে আঁই বাদশার হাছে আফিল গজ্যি। অবইশ্য আঁই আঁর নিজর মানুষঅক্যলরে হনঅ দোষ দিতো নঅঅ আইয়্যি।
44028020	ইয়ানর লাইই আঁই অনরার লগে দেহ্যা গইত্যাম আর হতা হইতাম চাইয়্যি। ইসরাইল জাতির যে আশা আছে য়েই আশার লাইই আঁরে এই সিয়োল দিয়েনে বাঁধা অইয়্যে।”
44028021	তহন ইহুদি নেতাঅক্যলে হইল্, “অনর সম্যন্দে এহুদিয়ার ত্যুন আঁরা হনঅ সিঢি নঅঅ ফাইয়্যি। যে ভাইঅক্যল য়েডের ত্যুন আইস্যে য়িতারাঅ কেউ অনর সম্যন্দে কিছুই নঅঅ জানাআ বা হনঅ হ্যারাফ হতা নঅঅ হঅ।
44028022	তঅ আঁরা অনর মতামত উইন্‌তো চাই, হারন আঁরা জানি বেক জাগাতই মাইন্‌ষ্যে য়েই দলর বিরুদ্যে হতা হঅ।”
44028023	ফোলর লগে অঅত্যর অইবার লাই য়িতারা এক্যান দিন ঠিগ গরিল্। ফোল যেডে থাইক্‌তো য়েডে য়িতারা বাদে আরো বউতজনে আইল্। তহন ফোল ফজরর ত্যুন আজুইন্যা ফইয্যন্ত আল্লাহ্‌র রাইজ্যর বিষয়ে য়িতারারে জানাইল্ আর বুঝাইল্। মুসার তোরাত আর নবিঅক্যলর কিতাবর মইধ্যর ত্যুন ইসার বিষয় দেহ্যাইয়েনে তেঁইর সম্যন্দে য়িতারার ইমান জন্মাইতো চেষ্টা গরিল্।
44028024	তেঁই যেগিন হইয়্যেল্ য়েগিনত কেউ কেউ ইমান আনিল্, আবার কেউ কেউ ইমান নঅ আনিল্।
44028025	ফোলর হতাত য়িতারার মাঝে মতর অমিল অইল্ আর য়িতারা য়েডের ত্যুন গেল্ গই। য়িতারা যাইবা গইর আগদি ফোল হইল্, “ফাক-রুহ্ নবি ইশাইয়ার মইধ্য দিয়েনে অনরার ফুর্বফুরুষঅক্যলর হাছে আঁসা হতাই হইয়্যেল্ দে,
44028026	এই মানুষঅক্যলর হাছে যাইয়েনে হঅ, ‘তোঁয়ারা উইন্‌তো থাকিবা কিন্তু হনঅ মতেই বুইজ্‌তা নঅ ; দেইক্‌তো থাকিবো কিন্তু হনঅ মতেই জাইন্‌তা নঅ।
44028027	এই মানুষঅক্যলর দিল্ অসার আর হান বন্ধ অই গেইয়্যে, আর য়িতারা য়িতারার চোগঅ বন্ধ গরি রাইক্যে, যেন্ য়িতারা চোগ দিয়েনে নঅ দেকে, হান দিয়েনে নঅ উনে আর দিল্ দিয়েনে নঅ বুঝে, আর ভালা অইবার লাই আঁর হাছে ফিরি নঅ আইয়্যে।’
44028028	“ইয়ানর লাই অনরা জানি রাকন, আল্লাহ্ মানুষরে কেন্ গরিয়েনে নাজাত গরে য়েই হতা অ-ইহুদিঅক্যলর হাছে জানানো অইয়্যে, আর য়িতারাই য়েই হতা উনিবো।”
44028030	ফুরা দুই বছর ধরিয়েনে ফোল তেঁইর নিজর ভাড়া বাড়িত আছিল্ আর যারা তেঁইর লগে দেহ্যা গইত্যো আইস্‌তো তেঁই য়িতারার বেক্যিনরে গ্রঅন গইত্যো।
44028031	তেঁই সঅসর লগে বিনা বাধায় আল্লাহ্‌র রাইজ্যর বিষয়ে তবলিগ গইত্যো আর হযরত ইসা মসিহ্‌র বিষয়ে শিক্যা দিতো।
45001001	আঁই মসিহ্‌ ইসার গোলাম ফোল রোম শঅরর ইমানদারঅক্যলর হাছে এই সিঢি লেকির। তেঁইর সাআবি অইবার লাই আল্লাহ্ আঁরে ডাইক্যে আর তেঁইর দেয়া সুহ্যবর তবলিগ গরিবার লাই বাছি নিইয়্যে।
45001002	আল্লাহ্ তেঁইর নবিঅক্যলর মইধ্য দিয়েনে ফাক-কিতাবর মাঝে আগদিই এই সুহ্যবরর ওয়াদা গইজ্যেল্।
45001003	য়েই সুহ্যবর অইল্ তেঁইর ফোয়ার বিষয়ে। য়েই ফোয়াই ইসা মসিহ্‌, আঁরার ফভু। শরিলর মিক্যাদির ত্যুন তেঁই নবি দাউদর বংশধর আছিল্, আর তেঁইর বেগুনাহ্‌গার রুহ্‌র মিক্যাদির ত্যুন তেঁই মআ কুদরতিত মরনর ত্যুন জিন্দা অইয়েনে ইব্‌নুল্লাহ্‌ ইসাবে ফকাশিত অইয়্যেল্।
45001005	তেঁইরই মইধ্য দিয়েনে তেঁইরই নামর লাই আঁরা রহমত আর সাআবি-ফদ ফাইয়্যি, যেন্ বেক জাতিগিনর মইধ্যর ত্যুন মাইনষ্যে ইমান আনিয়েনে আল্লাহ্‌র বাইধ্য অইত্ ফারে।
45001006	য়েই মানুষঅক্যলর মাঝে তোঁয়ারাঅ আছ। ইসা মসিহ্‌র মানুষ অইবার লাই আল্লাহ্ তোঁয়ারারে ডাইক্যে।
45001007	রোম শঅরত যে মানুষঅক্যলরে আল্লাহ্ মহব্যত গরে আর তেঁইর নিজর বান্দা অইবার লাই ডাইক্যে য়িতারার বেক্যিনর হাছে, মানি তোঁয়ারারই হাছে আঁই এই সিঢি লেকির। আঁরার বাবা আল্লাহ আর হযরত ইসা মসিহ্‌ তোঁয়ারারে রহমত আর শান্তি দান গরক।
45001008	ফইল্যাদিই আঁই ইসা মসিহ্‌র মইধ্য দিয়েনে তোঁয়ারার বেক্যিনর লাই আঁর আল্লাহ্‌‍রে শুকরিয়া জানাইর্, হারন তোঁয়ারার ইমানর হতা সারা দুনিয়াত ছরাই-ছিঁডাই ফরের।
45001009	ইব্‌নুল্লাহ্‌র বিষয়ে সুহ্যবর তবলিগ গরিয়েনে আঁর গোডা দিল্ দিয়েনে আঁই আল্লাহ্‌র এবাদত গরির্ আঁই যেতবার মুনাজাত গরি য়েতবারই দে তোঁয়ারার হতা মনত গরি থাকি, তেঁইই য়িয়ানর সাক্যি।
45001010	আঁর মুনাজাত এই দে, আল্লাহ্‌র ইছ্যাত আঁই যেন্ এইবার হনঅ রহমে তোঁয়ারার হাছে যাইত্ ফারি।
45001011	তোঁয়ারারে শক্তিশালি গরি তুলিবার লাই হনঅ রুহানিক দান যেন্ তোঁয়ারা আঁর মইধ্য দিয়েনে ফাইত্ ফার য়িয়ানর লাইই আঁই তোঁয়ারার লগে দেহ্যা গইত্যাম চাই।
45001012	য়িয়ানর মানি, আঁরা বেক্যিনে যেন্ একজন অইন্য জনর ইমানর ত্যুন উত্‌সাঅ ফাই।
45001013	ভাইঅক্যল, এই হতা জাইন্যো দে, বউত বারই আঁই তোঁয়ারার হাছে যাইবার ইছ্যা গরিয়েনেঅ এই ফইয্যন্ত বাধা ফাই আইর। অইন্যাইন্য জাগাত অ-ইহুদিঅক্যলর মাঝে তবলিগ গরিয়েনে যেইল্যা ফল লাভ গজ্যি, ঠিগ য়েইল্যা তোঁয়ারার মাঝেঅ কিছু ফল দেকিবার আশাত আঁই তোঁয়ারার হাছে যাইতো চাইয়্যি।
45001014	সইভ্য-অসইভ্য, শিক্যিত-অশিক্যিত, বেক্যিনর হাছেই আঁই রিনি।
45001015	য়িয়ানর লাই তোঁয়ারা যারা রোমত আছ তোঁয়ারার হাছেঅ ইসা মসিহ্‌র বিষয়ে সুহ্যবর তবলিগ গইত্যো আঁই আগ্রয়ি।
45001016	ইসা মসিহ্‌র বিষয়ে এই দে সুহ্যবর য়িয়ানত আঁর হনঅ শরম নাই, হারন এই সুহ্যবরই অইল্ আল্লাহ্‌র শক্তি যিয়ানর মাইধ্যমে তেঁই বেক ইমানদারঅক্যলরে নাজাত গরে — ফইল্যাদি ইহুদিঅক্যলরে, তারফর অ-ইহুদিঅক্যলরে।
45001017	আল্লাহ্ কেন্ গরিয়েনে মানুষরে ধার্মিক বুলি গ্রঅন গরে য়েই হতা এই সুহ্যবরর মইধ্যে ফকাশ গরা অইয়্যে। ফইল্যার ত্যুন শেষ ফইয্যন্ত হ্যালি ইমান আনিবার মইধ্য দিয়েনেই মানুষরে ধার্মিক বুলি গ্রঅন গরা অঅ। ফাক-কিতাবত লেহ্যা আছে, “যিবারে ধার্মিক বুলি গ্রঅন গরা অঅ য়িবা ইমান আনিবার মইধ্য দিয়েনেই জিবন ফাইবো।”
45001018	মানুষ আল্লাহ্‌র আঁসারে অন্যায় ভাবে চাবি রাকে, আর য়িয়ানর লাই তেঁইর ফতি ডরর অভাব ও বেক অন্যায় হামর লাই বেহেস্তর ত্যুন মানুষর উঅর আল্লাহ্‌র গজব ফকাশ ফাই থাকে।
45001019	আল্লাহ্ সম্যন্দে যেগিন জানা যাইত্ ফারে য়েগিন মানুষর হাছে ফরিস্কার, হারন আল্লাহ্ নিজেই য়িতারার হাছে য়েগিন ফকাশ গইজ্যে।
45001020	আল্লাহ্‌র যে গুনগিন চোগে দেকিত্ ফঅন নঅ যাআ, মানি তেঁইর চিরএস্তায়ি হ্যমতা আর তেঁইর আল্লায়ি সভাব সিষ্টির শুরুর ত্যুনই ফরিষ্কার অইয়েনে ফুঢি উইট্যে। তেঁইর সিষ্টির ত্যুনই মানুষ য়িয়ান বঅর বুঝিত্ ফারে। ইয়ার ফরদি মানুষর আর হনঅ অজুআত নাই।
45001021	মানুষ তেঁইর সম্যন্দে জানিবার ফরদিঅ আল্লাহ্ ইসাবে তেঁইর ফশংসাঅ নঅঅ গরে, তেঁইরে কিতগ্যতাঅ নঅঅ জানাআ। য়িতারার চিন্তাশক্তি অসার অই গেইয়্যে আর য়িতারার বুদ্যিহিন দিল্ আঁধারে ভরি গেইয়্যে।
45001022	যুদিঅ য়িতারা নিজরারে গেয়ানি বুলি দাবি গইজ্যে তঅঅ আসলে য়িতারা মুরুক্যই অইয়্যে।
45001023	চিরএস্তায়ি, মইমাফুন্য আল্লাহ্‌র এবাদত ছারি দিয়েনে য়িতারা অএস্তায়ি মানুষ, ফাকি, ফশু আর বুগে-আঁঢা ফ্রানির মুত্যির ফুজা গইজ্যে।
45001024	ইয়ানর লাই আল্লাহ্ মানুষরে য়িবার দিলর হামনা-বাসনা অনুযায়ি জঘইন্য হাম গইত্যো ছারি দিয়্যে। এই হারনে য়িতারা একজন অইন্য জনর লগে জঘইন্য হাম গরিয়েনে নিজরার শরিলর অসম্যান গইজ্যে।
45001025	আল্লাহ্‌র আঁসারে ফেলিয়েনে য়িতারা মিছারে গ্রঅন গইজ্যে। সিষ্টিহত্যারে বাদ দিয়েনে য়িতারা তেঁইর সিষ্টি জিনিসর ফুজা গইজ্যে, কিন্তু বেক ফশংসা চিরহাল য়েই সিষ্টিহত্যারই। আমিন।
45001026	মানুষ এগিন গইজ্যে বুলি আল্লাহ্ শরমে ভরা হামনার আতত্ য়িতারারে ছারি দিয়্যে। মাইয়াফোয়াঅক্যলে ফইয্যন্ত মরতফোয়াঅক্যলর লগে য়িতারার সাভাবিক বেবারর বদলে অইন্য মাইয়্যাফোয়াঅক্যলর লগে অসাভাবিক ভাবে হ্যারাফ হাম গইজ্যে।
45001027	মরতফোয়াঅক্যলঅ ঠিগ য়েইল্যা গরি মাইয়্যাফোয়াঅক্যলর লগে য়িতারার সাভাবিক বেবার ছারি দিয়েনে মরতফোয়ার লগে হামনাত জলি উইট্যে; মরতফোয়া মরতফোয়ার লগে শরমেভরা হ্যারাফ হাম গইজ্যে। এই হারনে য়িতারা ফত্যিকেই য়িতারার অন্যায় হামর ফাওনা শাস্তি নিজর মইধ্যেই ফাইয়্যে।
45001028	এন্ গরিয়েনে মানুষ আল্লাহ্‌‍রে মাইন‌‌তো নঅঅ চাআ বুলিয়েনে আল্লাহ্‌অ গুনাহ্‌ভরা মনর আতত্ য়িতারারে ছারি দিয়্যে, আর য়িয়ানর লাইই মানুষ অনুচিত হাম গইত্যো থাকে।
45001029	বেক ডইল্যা অন্যায়, হ্যারাফি, লোভ, নিচুতা, ‌ইংসা, খুন, মারামারি, ছলনা আর অইন্যর হোতি গরিবার ইছ্যাত য়িতারা ফরিফুন্য। য়িতারা অইন্যর বিষয় লইয়েনে আলোচানা গরে,
45001030	অইন্যর নিন্দা গরে আর আল্লাহ্‌‍রে ঘিনা গরে। য়িতারা বদমেজাজি, অহংকারি আর গর্বিত। অন্যায় হাম গরিবার লাই য়িতারা নয়া নয়া উফাই বাইর গরে। য়িতারা মা-বাবার অবাইধ্য,
45001031	ভালা-হ্যারাফর গেয়ান য়িতারার নাই, আর য়িতারা বেইমান। ফরিবারর লাই য়িতারার মহব্যত নাই আর য়িতারার দিলত্ দয়ামায়া নাই।
45001032	আল্লাহ্‌র এই বিচারর হতা য়িতারা ভালা গরিয়েনেই জানে দে, এই ডইল্যা হাম যারা গরে য়িতারা মরিবার শাস্তির উফযুক্ত। এই হতা জানিয়েনেঅ য়িতারা দে হ্যালি এই হাম গইত্যো থাকে য়িয়ান নঅঅ, কিন্তু অইন্য যারা য়িয়ান গরে য়িতারারে সায়ও দেএ।
45002001	কেউ যুদি ইয়ানত অইন্যতারারে দোষ দেএ তইলে আঁই য়িবারে হইয়্যোম, তোঁয়ার নিজর অজুআতগান হডে? যহন তুঁই অইন্যতারারে দোষ দঅ তহন কি তুঁই নিজেরেই দুষি বুলি ফরমান নঅ গর না? তুঁই অইন্যতারারে দোষ দঅ অথচ তুঁই য়েই একই হাম গরি থাক।
45002002	আঁরা জানি যারা এই ডইল্যা হাম গরে আল্লাহ্ য়িতারার নিয়াইজ্য বিচারই গরে।
45002003	যে হামর লাই তুঁই অইন্যতারার দোষ দিতা লাইগ্যো য়েই একই হাম যহন তুঁই নিজেঅ গর তহন কি আল্লাহ্‌র শাস্তির আতর ত্যুন রেহাই ফাইবা বুলি মনে গর না?
45002004	তুঁই তঅ আল্লাহ্‌র অশেষ দয়া, সইয্যগুন আর ধৈয্যরে তুচ্য গইত্যা লাইগ্যো। তুঁই ফঅরি গেইয়্যো আল্লাহ্‌র এই দয়ার উদ্যেশ্য অইল্ তোঁয়ারে তঅবা গরিবার ফথদি লই আ‌ইয়্যোন।
45002005	কিন্তু তোঁয়ার মন হোটিন; তুঁই তঅ তঅবা গইত্যা নঅ চঅ। য়িয়ানর লাই যেদিন্যা আল্লাহ্‌র গজব ফকাশ ফাইবো য়েই দিনর লাই তুঁই তোঁয়ার ফাওনা শাস্তি জমা গরি রাইক্‌তা লাইগ্যো। য়েই সমতই আল্লাহ্‌র নিয়াইবিচার ফকাশ ফাইবো।
45002006	তেঁই ফত্যিজনরে য়িবার হাম ইসাবে ফল দিবো।
45002007	যারা ধৈয্যর লগে ভালা হাম গরে আল্লাহ্‌র হাছর ত্যুন ফশংসা, সম্যান আর তচনচহিন জিবন ফাইতো চাআ, আল্লাহ্ য়িতারারেই আখেরি জিবন দিবো।
45002008	কিন্তু যারা নিজরার ইছ্যামতন চলে আর আঁসারে নঅ মানিয়েনে অন্যায়রে মানি চলে আল্লাহ্ য়িতারারে বঅর ডঁর শাস্তি দিবো।
45002009	যারা গুনাহ্‌ গরি বেরাআ য়িতারার ফত্যিকর দুক্য-হষ্ট আর দুদ্যশা অইবো — ফইল্যাদি ইহুদিঅক্যলর, তারফরদি অ-ইহুদিঅক্যলর।
45002010	কিন্তু যারা ভালা হাম গরে য়িতারা ফশংসা, সম্যান আর শান্তি লাভ গরিবো — ফইল্যাদি ইহুদিঅক্যলে, তারফর অ-ইহুদিঅক্যলে।
45002011	ইয়ানত দেহ্যা যাআ, আল্লাহ্‌র চোগে বেক্যিনে সমান।
45002012	মুসার শরিয়তর বাইরে থাকা অবস্তাত যারা গুনাহ্‌ গরে য়িতারা শরিয়ত ছাড়াই তচনচ অইবো। কিন্তু যারা শরিয়তর ভিতরে থাকা অবস্তাত গুনাহ্‌ গরে য়িতারার বিচার শরিয়তর মইধ্য দিয়েনেই অইবো।
45002013	যারা হ্যালি শরিয়তর হতা উনে য়িতারা আল্লাহ্‌র চোগে ধার্মিক নঅঅ, কিন্তু যারা শরিয়ত ফালন গরে আল্লাহ্ য়িতারারেই ধার্মিক বুলি গ্রঅন গরিবো।
45002014	অ-ইহুদিক্যলে মুসার শরিয়ত নঅঅ ফাআ, কিন্তু তঅঅ য়িতারা যহন নিজর ত্যুনই শরিয়ত মতন হাম গরে তহন শরিয়ত নঅ ফাইয়েনেঅ য়িতারা নিজরাই নিজরার শরিয়ত অই উঢে।
45002015	ইয়ানত দেহ্যা যাআ দে, শরিয়ত মতে যিয়ান গরন উচিত য়িয়ান য়িতারার দিলতই লেহ্যা আছে। য়িতারার বিবেকঅ য়েই একই সাক্যি দেএ। য়িতারার চিন্তা হনঅ হনঅ সমত য়িতারারে দুষি গরে, আবার হনঅ হনঅ সমত য়িতারার ফক্যেঅ থাকে।
45002016	আল্লাহ্ যেদিন্যা ইসা মসিহ্‌র মইধ্য দিয়েনে মানুষর গোফন বেক কিছুর বিচার গরিবো য়েই দিনই য়েগিন ফকাশ ফাইবো। আঁই যে সুহ্যবর তবলিগ গরি য়েই মতনই এই বিচার অইবো।
45002017	তুঁই নিজরে ইহুদি হই থাক, নঅঅ না? তুঁই মুসার শরিয়তর উঅর ভরসা গর আর নিজে আল্লাহ্‌র বান্দা বুলি গর্ববোধ গর।
45002018	আল্লাহ্ কি চাআ য়িয়ান তুঁই জান আর যিয়ান ভালা য়িয়ান মানি লঅ, হারন শরিয়তর ত্যুন তুঁই য়েই শিক্যাই লাভ গইজ্যো।
45002019	তুঁই মনে গর তুঁই আঁধাঅক্যলরে ফথ দেহ্যাইতা লাইগ্যো। তুঁই ভাব, যারা আঁধারত্ আছে য়িতারার হাছে তুঁই নুরর মতন।
45002020	তোঁয়ার ধারনা, যারা বিবেচানাহিন য়িতারারে তুঁই সংশোধন গরি থাক আর যারা শরিয়তর বিষয়ে শিক্যা নঅঅ ফাআ য়িতারারে তুঁই শিক্যা দিই থাক। শরিয়তর মইধ্যে গেয়ান আর আঁসা আছে বুলিয়েনে তোঁয়ার এই ধারনা আছে।
45002021	বঅর ভালা, তুঁই যহন অইন্য তারারে শিক্যা দিই থাক তহন নিজরেঅ শিক্যা নঅ দঅ কিল্যাই? তুঁই তবলিগ গইত্যা লাইগ্যো, “চুরি নঅ গইজ্যো,” কিন্তু তুঁই নিজেই কি চুরি নঅ গইত্যা লাইগ্যো না?
45002022	তুঁই হই থাক, “জেনা নঅ গইজ্যো,” কিন্তু তুঁই নিজেই কি জেনা নঅ গইত্যা লাইগ্যো না? তুঁই তঅ মুত্যি ঘিনা গর, কিন্তু তুঁই কি নিজেই মুত্যির মন্দিরত যাইয়েনে চুরি নঅ গইত্যা লাইগ্যো না?
45002023	শরিয়ত লই তুঁই গর্ববোধ গর, কিন্তু তুঁই নিজেই কি শরিয়ত অমাইন্য গরিয়েনে আল্লাহ্‌রে অসম্যান নঅ গইত্যা লাইগ্যো না?
45002024	ফাক-কিতাবত এই হতা লেহ্যা আছে, “তোঁয়ারারই লাই অ-ইহুদিক্যলে আল্লাহ্‌র নামর বিরুদ্যে কুফরি গরে।”
45002025	তুঁই যুদি শরিয়ত মানি চল তইলে সুন্যত গরাইবার মুইল্য আছে, কিন্তু যুদি শরিয়ত অমাইন্য গর তইলে সুন্যত গরা অইলেঅ আল্লাহ্‌র হাছে তুঁই সুন্যত-নঅ-গরাইন্যা মানুষরই মতন।
45002026	ইয়ানর লাই হনঅ সুন্যত-নঅ-গরাইন্যা মানুষ যুদি শরিয়তর দাবি-দাওয়া মানি চলে তইলে আল্লাহ্ কি য়িবারে সুন্যত গরা অইয়্যে বুলিই নঅ ধরিবো না?
45002027	তোঁয়ার হাছে তঅ লেহ্যা শরিয়ত আছে আর তোঁয়ার সুন্যত গরাঅ অইয়্যে। কিন্তু তুঁই যুদি শরিয়ত অমাইন্য গর তইলে যিবার সুন্যত গরা নঅঅ অঅ অথচ শরিয়ত ফালন গরের, য়িবা কি আইন অমাইন্য গরিবার লাই তোঁয়ারে দুষি নঅ গরিবো না?
45002028	হ্যালি বাইরর মিক্যাদির ত্যুন যিবা ইহুদি য়িবা আসল ইহুদি নঅঅ। শরিলর বাইরে সুন্যত গরাআ অইলেই দে আসল্ সুন্যত গরা অইল্ য়িয়ানঅ নঅঅ।
45002029	কিন্তু দিলে যিবা ইহুদি য়িবাই আসল ইহুদি। আসল সুন্যত গরার হাম দিলর মাঝেই অঅ। য়িয়ান রুহানিক বেফার, লেহ্যা আইন মানার বেফার নঅঅ। এই ডইল্যা মানুষ মানুষর ফশংসা নঅ ফাআ আঁসা, কিন্তু আল্লাহ্‌র ফশংসা ফাআ।
45003001	য়িয়ানই যুদি অঅ তইলে ইহুদিঅক্যলর বিশেষ কি লাভ অইয়্যে? সুন্যত গরাইবারই বা মুইল্য কি?
45003002	বেক মিক্যাদিই বউত লাভ অইয়্যে। ফথমত আল্লাহ্ তেঁইর কালাম ইহুদিঅক্যলরেই দিয়্যেল্।
45003003	অবইশ্য য়িতারার মাঝে কিছু মানুষ বেইমানি গইজ্যে, কিন্তু য়িয়ানত কি? য়িতারা বেইমানি গইজ্যে বুলি কি আল্লাহ্‌অ বেইমানি গরিবো না?
45003004	নিচ্যয়ই না। বেক মানুষ মিছাহ্যোর অইলেঅ আল্লাহ্ অক্যল সমত সইত্যবাদি। ফাক-কিতাবত লেহ্যা আছে, “হাজেই তোঁয়ার রায় ঠিগ, তোঁয়ার বিচার নিকুঁত।”
45003005	কিন্তু আঁরার অন্যায় হামর ত্যুন আরো ফরিস্কার গরিয়েনে বুঝা যাআ দে, আল্লাহ্ অক্যল সমত নিয়াই হাম গরে। তইলে আঁরা কি হইয়্যোম দে, তেঁই যহন আঁরারে শাস্তি দেএ তহন অন্যায় গরে ? অবইশ্য হতাগান আঁই মানুষ ইসাবে হইর, আসলে তেঁই হনঅ দিনঅ অন্যায় নঅ গরে।
45003006	আল্লাহ্ যুদি অন্যায় গরে তইলে তেঁই কেন্ গরিয়েনে মানুষর বিচার গরিবো?
45003007	কেউ অঅত হইবো, “আঁর মিছা হতা হইবার হারনে আরো ভালাভাবে ফকাশ ফাআ দে, আল্লাহ্ সইত্যবাদি। ইয়ানত যহন আল্লাহ্ গোরব লাভ গরে তহন গুনাহ্‌গার বুলি আঁরে দুষি গরা অঅ কিল্যাই?”
45003008	বউত ভালা, তইলে কি আঁরা এই হতাই হইয়্যোম না, “চল, আঁরা হ্যারাফ হাম গইত্যো থাকি যেন্ য়েই হ্যারাফির মইধ্য দিয়েনে ভালা আইত্ ফারে”? হনঅ হনঅ মানুষ আঁরারে নিন্দা গরিয়েনে হঅ দে, আঁরা এই ডইল্যা হতাই হই থাকি। য়িতারার ফাওনা শাস্তি য়িতারা ফাইবো।
45003009	এহন আঁরা কি হইয়্যোম? ইহুদি ইসাবে আঁরার অবস্তা কি অ-ইহুদিঅক্যলর ত্যুন ভালা না? এক্যবারেই নঅ। আঁরা তঅ আগদিই হইয়্যি, ইহুদি-অ-ইহুদি বেক্যিনে গুনাহ্‌র অধিন।
45003010	ফাক-কিতাবত লেহ্যা আছে: ধার্মিক কেউ নাই, একজনঅ নাই;
45003011	কেউ সত্যিহারর গেয়ান লইয়েনে নঅ চলে, কেউ আল্লাহ্‌র ইছ্যামতন হাম নঅ গরে।
45003012	বেক্যিনে ঠিগ ফথর ত্যুন সরি গেইয়্যে, বেক্যিনে একলগে হ্যারাফ অই গেইয়্যে। ভালা হাম গরে এন্ কেউ নাই, একজনঅ নাই।
45003013	য়িতারার মুক যেন্ খোলা হব্যর, জিল্‌ফা দিয়েনে য়িতারা তোশামোদর হতা হঅ। য়িতারার ঠোঁডর নিচদি যেন্ আঁফর বিষ আছে।
45003014	য়িতারার মুক বদ্‌দোয়া আর তিতা হতাত ভরা।
45003015	খুন গরিবার লাই য়িতারার ঠেং তরাতরি দুঁরে,
45003016	য়িতারার ফথদি তচনচ আর সর্বনাশ থাকে।
45003017	শান্তির ফথ য়িতারা নঅ জানে,
45003018	য়িতারা আল্লাহ্‌রে নঅ ডরাআ।
45003019	আঁরা জানি মুসার শরিয়ত য়িতারারই লাই যারা য়েই শরিয়তর অধিন। এই হারনে ইহুদি কি অ-ইহুদি কেউঅর কিছু হইবার নাই, বেক মানুষই আল্লাহ্‌র হাছে দুষি অই আছে।
45003020	শরিয়ত ফালন গইল্যেই দে আল্লাহ্ মানুষরে ধার্মিক বুলি গ্রঅন গরিবো য়িয়ান নঅঅ, কিন্তু শরিয়তর মইধ্য দিয়েনেই মানুষ নিজর গুনাহ্‌র বিষয়ে চেতনা লাভ গরে।
45003021	আল্লাহ্ মানুষরে এহন শরিয়ত ছাড়াই কেন্ গরিয়েনে ধার্মিক বুলি গ্রঅন গরে য়িয়ান ফকাশিত অইয়্যে। তোরাত শরিফ আর নবিঅক্যলর কিতাব য়েই বিষয়ে সাক্যি দিই গেইয়্যে।
45003022	যারা ইসা মসিহ্‌র উঅর ইমান আনে য়িতারার য়েই ‌ইমানর মইধ্য দিয়েনেই আল্লাহ্ য়িতারারে ধার্মিক বুলি গ্রঅন গরে। ইহুদি আর অ-ইহুদি বেক্যিনে সমান,
45003023	হারন বেক্যিনে গুনাহ্‌ গইজ্যে আর আল্লাহ্‌র ফশংসা ফাইবার অযোইগ্য অই ফইজ্যে।
45003024	কিন্তু মসিহ্‌ ইসা মানুষরে গুনাহ্‌র আতর ত্যুন মুক্ত গরিবার বেবস্তা গইজ্যে আর য়েই মুক্তির মইধ্য দিয়েনেই রহমতর দান ইসাবে ইমানদারঅক্যলরে ধার্মিক বুলি গ্রঅন গরা অঅ।
45003025	আল্লাহ্ ফকাশ গইজ্যেল্‌ দে, যারা ইমান আনে য়িতারার লাই ইসা মসিহ্‌ তেঁইর রক্তর মইধ্য দিয়েনে, মানি তেঁইর জিবন-হোরবানির মইধ্য দিয়েনে আল্লাহ্‌রে খুশি গইজ্যে। এন্ গরিয়েনেই আল্লাহ্ দেহ্যাইয়্যে, যুদিঅ তেঁই তেঁইর সইয্যগুনর লাই মানুষর আগরদিনর গুনাহ্‌র শাস্তি নঅঅ দেএ তঅঅ তেঁই নিয়াইবান।
45003026	তেঁই দে নিয়াইবান য়িয়ান তেঁই এহন দেহ্যাইয়্যে যেন্ ফরমান অঅ দে, তেঁই নিজে নিয়াইবান আর যে কেউ ইসার উঅর ইমান আনে য়িবারেঅ তেঁই ধার্মিক বুলি গ্রঅন গরে।
45003027	ইয়ার ফর মানুষর অহংকার গরিবার আর কি আছে? কিছুই নাই। কিন্তু কিল্যাই নাই? মানুষ শরিয়ত ফালন গরে বুলি কি য়িবার অহংকার গরিবার কিছু নাই না? য়িয়ান নঅঅ। আসল হতা অইল্, ইমানর মাঝে অহংকারর জাগা নাই,
45003028	হারন আঁরা জানি, আল্লাহ্ মানুষরে য়িবার ইমানর লাই ধার্মিক বুলি গ্রঅন গরে, শরিয়ত ফালন গরিবার লাই নঅঅ।
45003029	আল্লাহ্ কি তইলে হ্যালি ইহুদিঅক্যলরই, অ-ইহুদিঅক্যলর নঅঅ? জি, নিচ্যয়ই তেঁই অ-ইহুদিঅক্যলরঅ আল্লাহ্,
45003030	হারন আল্লাহ্ তঅ মাত্র একজন। তেঁই ইহুদিঅক্যলরে যে‌ইল্যা ইমানর মইধ্য দিয়েনে ধার্মিক বুলি গ্রঅন গরিবো য়েইল্যা অ-ইহুদিঅক্যলরেঅ গরিবো।
45003031	এই ইমানর লাই কি আঁরা তইলে শরিয়ত বাতিল গরি দিইর না? হনঅ সমতঅ নঅঅ, বরং শরিয়তর হতা দে আঁসা য়িয়ানই আঁরা ফরমান গরির্।
45004001	তইলে আঁরার ফুর্বফুরুষ ইব্রাহিমর বিষয়ে আঁরা কি হইয়্যোম? এই বেফারে তেঁই কি দেইক্যেল্?
45004002	হামর লাইই যুদি ইব্রাহিমরে ধার্মিক বুলি গ্রঅন গরা অই থাকে তইলে তঅ তেঁইর গর্ব গরিবার কিছু আছেই। কিন্তু আল্লাহ্‌র সাম্‌নদি তেঁইর গর্ব গরিবার কিছুই নাই।
45004003	ফাক-কিতাবত লেহ্যা আছে, “ইব্রাহিম আল্লাহ্‌র হতার উঅর ইমান আইন্যেল্ আর য়িয়ানর লাই আল্লাহ্ তেঁইরে ধার্মিক বুলি গ্রঅন গরিল্।”
45004004	হাম গরিয়েনে যে বেতন ফাআ যাআ য়েগিন দান নঅঅ, ফাওনা।
45004005	কিন্তু যিবা নিজর চেষ্টার উঅর ভরসা নঅ গরিয়েনে হ্যালি আল্লাহ্‌র উঅর ইমান আনে আল্লাহ্ য়িবার য়েই ইমানর লাই য়িবারে ধার্মিক বুলি ধরে, হারন তেঁইই গুনাহ্‌গাররে ধার্মিক বুলি গ্রঅন গরিত্ ফারে।
45004006	দাউদঅ য়েই মানুষরে মোবারক হইয়্যে যিবারে আল্লাহ্ হনঅ হাম ছাড়াই ধার্মিক বুলি ধইজ্যে। দাউদ হইয়্যে,
45004007	মোবারক য়েই মানুষঅক্যল, যারার আল্লাহ্‌র ফতি বিদ্রোও মাফ গরা অইয়্যে, যারার গুনাহ্‌ ঝাফাই দেয়া অইয়্যে।
45004008	মোবারক য়েই মানুষ, যিবার অন্যায় মাবুদ মাফ গইজ্যে।
45004009	এডে কি হ্যালি য়িতারারেই মোবারক হোয়া অইয়্যে না যারারে সুন্যত গরা অইয়্যে? সুন্যত-নঅ-গরাইন্যা মানুষঅক্যলরেঅ কি হোয়া নঅঅ অঅ না? জি, য়িতারারেঅ মোবারক হোয়া অইয়্যে, হারন আঁরা হইর, “ইব্রাহিমর ইমানর লাই তেঁইরে ধার্মিক বুলি ধরা অইয়্যেল্।”
45004010	হঅন্‌ অবস্তাত্ ধরা অইয়্যেল্? সুন্যত গরিবার আগদি, না ফরদি? সুন্যত গরিবার আগদিই ধরা অইয়্যেল্, ফরদি নঅঅ।
45004011	সুন্যত-নঅ-গরাইন্যা অবস্তাত্ ইমানর লাইই দে আল্লাহ্ তেঁইরে ধার্মিক বুলি ধইজ্যেল্ তেঁইর সুন্যত গরনগান আছিল্ য়িয়ানরই ফরমান আর চিন্য। তইলে দেহ্যা যাআর, সুন্যত গরা নঅ অইলেঅ হ্যালি ইমানর লাইই যারারে ধার্মিক বুলি গ্রঅন গরা অঅ, ইব্রাহিম য়িতারার বেক্যিনর বাবা।
45004012	ইয়ান বাদে, সুন্যত গরিবার আগদি ইব্রাহিম যেন্ গরিয়েনে ইমানর ফথদি সইল্‌তো, যে সুন্যত গরাইন্যা মানুষঅক্যলে য়েন্ গরিয়েনে চলে ইব্রাহিম য়িতারারঅ বাবা।
45004013	ইব্রাহিম আর তেঁইর বংশধরঅক্যলর হাছে আল্লাহ্ ওয়াদা গইজ্যেল্‌ দে, এই দুনিয়া ইব্রাহিমরই অইবো। শরিয়ত ফালন গরিবার হারনে এই ওয়াদা তেঁইর হাছে গরা নঅঅ অঅ, কিন্তু তেঁইর ইমানর মইধ্য দিয়েনেই তেঁইরে ধার্মিক বুলি গ্রঅন গরা অইয়্যেল্ আর য়িয়ানর লাইই য়েই ওয়াদা গরা অইয়্যেল্।
45004014	শরিয়ত ফালন গরিয়েনেই যুদি কেউ দুনিয়ার অধিকার ফাই যাআ তইলে তঅ ইমান অকেজো অই ফরে আর আল্লাহ্‌র য়েই ওয়াদারঅ হনঅ মুইল্য নঅ থাকে,
45004015	হারন শরিয়ত আল্লাহ্‌র গজবরে ডাকি আনে। আর আঁসা হইতে কি, যেডে শরিয়ত নাই য়েডে শরিয়ত অমাইন্য গরিবার ফশ্নঅ নাই।
45004016	য়িয়ানর লাই মানুষর ইমানর মইধ্য দিয়েনে এই ওয়াদা ফুরন গরা অঅ, যেন্ ইয়ান আল্লাহ্‌র রহমতর দান অইত্ ফারে। আর য়িয়ানর লাই ইব্রাহিমর বংশধরঅক্যলর বেক্যিনর লাইই এই ওয়াদা নিচ্যয়ই ফুরন অইবো। শরিয়তর অধিন মানুষঅক্যলর লাইই দে হ্যালি এই ওয়াদা ফুরন অইবো য়িয়ান নঅঅ, যে মানুষ ইব্রাহিমর মতন একই ইমানত ইমানদার য়িতারার লাইঅ নিচ্যয়ই এই ওয়াদা ফুরন অইবো।
45004017	ফাক-কিতাবত্ যেন্ লেহ্যা আছে, “আঁই তোঁয়ারে বউত জাতির আদিবাবা গরি রাক্যি,” য়েই মতন আল্লাহ্‌র চোগে ইব্রাহিম আঁরার বেক্যিনরই বাবা। যিবা মরারে জিবন দেএ আর যিয়ান নাই য়িয়ান আছে বুলি ঘোষনা গরে য়েই আল্লাহ্‌র উঅর ইব্রাহিম ইমান আইন্যেল্।
45004018	যহন বাবা অইবার হনঅ আশাই নঅ আছিল্ তহনঅ ইব্রাহিম আল্লাহ্‌র উঅর আশা রাকিয়েনে ইমান আইন্যেল্। আল্লাহ্ তেঁইরে হইয়্যেল্, “তোঁয়ার বংশধরঅক্যলে আসমানর তারার মতন অসংইক্য অইবো।” আর য়েই হতা মতনই ইব্রাহিম বউত জাতির বাবা অইয়্যেল‌্।
45004019	যুদিঅ অনুমান একশ বছরর বুরা ইব্রাহিম বুঝিত্ ফাইজ্যেল্ দে, তেঁইর শরিল অকেজো অই গেইয়্যে আর বিবি সারারঅ ফোয়াছা অইবার বয়স আর নাই, তঅঅ ইব্রাহিমর ইমান দুর্বল নঅ আছিল্।
45004020	আল্লাহ্‌র ওয়াদা সম্যন্দে তেঁইর মনত হনঅ দিনঅ হনঅ সন্দঅ নঅঅ আইয়্যে, বরং তেঁই ইমানে আরো বলবান অই উঢিয়েনে আল্লাহ্‌র ফশংসা গইত্যো।
45004021	ইব্রাহিম ফুরাফুরি গরিয়েনে এই বিশ্যাস গইত্যো দে, আল্লাহ্ যিয়ান ওয়াদা গইজ্যে য়িয়ান গরিবার হ্যমতাঅ তেঁইর আছে।
45004022	ইয়ানর লাইই ইব্রাহিমর ইমানর হারনে তেঁইরে ধার্মিক বুলি ধরা অইয়্যেল্।
45004023	“ধার্মিক বুলি ধরা অইয়্যেল্,” এই হতাগান হ্যালি ইব্রাহিমরেই লক্য গরিয়েনে লেহ্যা নঅঅ অঅ,
45004024	আঁরারেঅ লক্য গরিয়েনে লেহ্যা অইয়্যে। আঁরার ইমানর লাই আল্লাহ্ আঁরারেঅ ধার্মিক বুলি ধরিবো, হারন যিবা আঁরার হযরত ইসারে মরনর ত্যুন জিন্দা গইজ্যেল্ আঁরা তেঁইরই উঅর ইমান আন্যি।
45004025	আঁরার গুনাহ্‌র লাই ইসারে মরনর আতত্ তুলি দেয়া অইয়্যেল্ আর আঁরারে ধার্মিক বুলি গ্রঅন গরিবার লাই তেঁইরে মরনর ত্যুন জিন্দা গরা অইয়্যেল্।
45005001	ইমানর মইধ্য দিয়েনেই আঁরারে ধার্মিক বুলি গ্রঅন গরা অইয়্যে আর য়িয়ানর হারনেই হযরত ইসা মসিহ্‌র মইধ্য দিয়েনে আল্লাহ্ আর আঁরার মইধ্যে শান্তি অইয়্যে।
45005002	আল্লাহ্‌র এই দে রহমতর ফথদি এহন আঁরা চলির য়েডে আঁরা মসিহ্‌র মইধ্য দিই ইমানর মাইধ্যমেই ফোঁছ্যি। আল্লাহ্‌র মইমা ফাইবার আশাত আঁরা আনন্দ বোধ গরির।
45005003	হ্যালি য়িয়ানই নঅঅ, দুক্য-হষ্টর মাঝেঅ আঁরা আনন্দ বোধ গরির, হারন আঁরা জানি দুক্য-হষ্টর ফল ধৈয্য,
45005004	ধৈয্যর ফল হ্যাঁটি সভাব আর হ্যাঁটি সভাবর ফল আশা।
45005005	এই আশা আঁরারে শরমত নঅঅ ফেলাআ, হারন আল্লাহ্ তেঁইর দেয়া ফাক-রুহ্‌র মাইধ্যমে আঁরার দিল্ তেঁইরই মহব্যত দিয়েনে ফুরন গইজ্যে।
45005006	যহন আঁরার হনঅ শক্তিই নঅ আছিল্ তহন ঠিগ সমতই মসিহ্‌ আল্লাহ্‌র ফতি ডরহিন মানুষর লাই, মানি আঁরার লাই ফরান দিল্।
45005007	হনঅ সত্ মানুষর লাই কেউ ফরান নঅ দেএ হইলেই চলে। যিবা অইন্য তারার উফহার গরে য়েই ডইল্যা মানুষর লাই অঅত বা কেউ সঅস গরিয়েনে ফরান দিলেঅ দিত্ ফারে।
45005008	কিন্তু আল্লাহ্ দে আঁরারে মহব্যত গরে য়িয়ানর ফরমান এই দে, আঁরা গুনাহ্‌গার থাইক্‌তেই মসিহ্‌ আঁরার লাই ফরান দিয়্যেল্।
45005009	তইলে মসিহ্‌র রক্ত দিয়েনে যহন আঁরারে ধার্মিক বুলি গ্রঅন গরা অইয়্যে তহন আঁরা মসিহ্‌র মইধ্য দিয়েনেই আল্লাহ্‌র শাস্তির ত্যুন নিচ্যয়ই রেহাই ফাইয়্যোম।
45005010	আঁরা যহন আল্লাহ্‌র শত্রু আছিলাম তহন তেঁইরই ফোয়ার মরনর মইধ্য দিয়েনে তেঁইর লগে আঁরার মিলন অইয়্যে। এন্ গরিয়েনে মিলন অইয়্যে বুলি মসিহ্‌র জিবন দিয়েনে আঁরা নিচ্যয়ই নাজাত ফাইয়্যোম।
45005011	হ্যালি য়িয়ানই নঅঅ, যিবারে দিয়েনে আল্লাহ্‌র লগে আঁরার মিলন অইয়্যে য়েই হযরত ইসা মসিহ্‌র মইধ্য দিই আল্লাহ্‌‍রে লইয়েনে আঁরা আনন্দঅ বোধ গরির।
45005012	একজন মানুষর মইধ্য দিয়েনে গুনাহ্‌ দুনিয়াত আইস্যেল্ আর য়েই গুনাহ্‌র মইধ্য দিয়েনে মরনঅ আইস্যেল্। বেক মানুষ গুনাহ্‌ গইজ্যে বুলি এন্ গরিয়েনে বেক্যিনর হাছেই মরন আজির অইয়্যে।
45005013	মুসার শরিয়ত দিবার আগদিই দুনিয়াত গুনাহ্‌ আছিল্, কিন্তু শরিয়ত নঅ থাকিলে তঅ গুনাহ্‌রে গুনাহ্‌ বুলি ধরা নঅ অঅ
45005014	তঅঅ আদমর সময়র ত্যুন শুরু গরিয়েনে মুসার সময় ফইয্যন্ত বেক্যিনর উঅরদিই মরন রাজত্য গইত্যো আছিল্। এন্ কি, আল্লাহ্‌র উকুম অমাইন্য গরি যারা আদমর মতন গুনাহ্‌ নঅঅ গরে য়িতারার উঅরিদঅ মরন রাজত্য গইত্যো আছিল্। যিবার আইবার হতা আছিল্ আদম আছিল্ একমিক্যাদির ত্যুন য়েই ইসা মসিহ্‌রই ছবি।
45005015	কিন্তু আদমর গুনাহ্‌ যে রহম, আল্লাহ্‌র বিনামূইল্যর দান য়েই রহম নঅঅ। যহন একজন মানুষর গুনাহ্‌র হারনে বউতজনে মরিল্ তহন আল্লাহ্‌র রহমতর ও আর একজন মানুষর দয়ার মইধ্য দিয়েনে যে দান আইল্, য়িয়ান য়েই বউত কেউঅর লাই আরো হত না বেশি গরি বাআই ফরিল্! য়েই আর একজন মানুষ অইল্ ইসা মসিহ্‌।
45005016	আল্লাহ্‌র দান আদমর গুনাহ্‌র ফলর মতন নঅঅ, হারন উগ্যুয়া গুনাহ্‌র বিচারর হারনে বেক মানুষরেই শাস্তির যোইগ্য বুলি ধরা অইয়্যে, কিন্তু ধার্মিক বুলি আল্লাহ্‌র গ্রঅনযোইগ্য অইবার এই দে রহমতর দান, য়িয়ান বউত গুনাহ্‌র হারনে আইস্যে।
45005017	একজন মানুষর গুনাহ্‌র হারনে মরন য়েই একজনর মইধ্য দিয়েনেই রাজত্য গইত্যো শুরু গইজ্যেল্। কিন্তু যারা বউত ফরিমানে আল্লাহ্‌র রহমত আর ধার্মিক বুলি তেঁইর গ্রঅনযোইগ্য অইবার দান ফাআ, য়িতারা য়েই একজন মানুষর, মানি ইসা মসিহ্‌র মইধ্য দিয়েনে জিবনর ফরিফুন্যতা লইয়েনে নিচ্যয়ই রাজত্য গরিবো।
45005018	তইলে উগ্যুয়া গুনাহ্‌র মইধ্য দিয়েনে যে‌ইল্যা বেক মানুষরেই শাস্তির যোইগ্য বুলি ধরা অইয়্যে, য়েইল্যা উগ্যুয়া নিয়াই হামর মইধ্য দিয়েনে বেক মানুষরেই ধার্মিক বুলি গ্রঅন গরিবার বেবস্তাঅ গরা অইয়্যে আর য়িয়ানর ফল অইল্ আখেরি জিবন।
45005019	যে‌ইল্যা একজন মানুষর অবাইধ্যতার মইধ্য দিয়েনে বউত জনরেই গুনাহ্‌গার বুলি ধরা অইয়্যেল্, য়েইল্যা একজন মানুষর বাইধ্যতার মইধ্য দিয়েনে বউত জনরেই ধার্মিক বুলি গ্রঅন গরা অইবো।
45005020	শরিয়ত দেয়া অইল্ যেন্ অন্যায় বারি যাআ, কিন্তু যেডে অন্যায় বারিল্ য়েডে আল্লাহ্‌র রহমতঅ আরো বউত ফরিমানে বারিল‌্।
45005021	য়েই রহমত ইয়ানর লাই বারিল‌্ যেন্ মরনর মইধ্য দিয়েনে যে‌ইল্যা গুনাহ্‌ রাজত্য গইজ্যেল্, য়েইল্যা মানুষরে ধার্মিক বুলি গ্রঅন গরিবার মইধ্য দিয়েনে এহন তেঁইর রহমত রাজত্য গরিত্ ফারে; আর য়িয়ানরই ফল অইল্ আঁরার হযরত ইসা মসিহ্‌র মইধ্য দিয়েনে আখেরি জিবন লাভ।
45006001	তইলে কি আঁরা এই হইয়্যোম দে, আল্লাহ্‌র রহমত যেন্ বারে য়িয়ানর লাই আঁরা গুনাহ্‌ গইত্যো থাইক্যোম?
45006002	নিচ্যয়ই না। গুনাহ্‌র দাবি-দাওয়ার হাছে তঅ আঁরা মরি গেইয়্যি; তইলে কেন্ গরিয়েনে আঁরা আর গুনাহ্‌র ফথদি সইল্যোম?
45006003	এই হতা কি নঅ জান দে, আঁরা যারা মসিহ্‌ ইসার মইধ্যে তরিকাবন্দি লইয়্যি, আঁরা তেঁইর মরনর মইধ্যে অংশ গ্রঅন গরিয়েনেই য়িয়ান লইয়্যি?
45006004	আর য়িয়ানর লাই য়েই তরিকাবন্দি দিয়েনে মসিহ্‌র লগে মরিয়েনে আঁরারে দাফন গরাঅ অইয়্যে, যেন্ বাবা তেঁইর মআকুদরতি দিয়েনে যেইল্যা মসিহ্‌‍রে মরনর ত্যুন জিন্দা গইজ্যেল্‌ য়েইল্যা আঁরাঅ যেন্ নয়া জিবনর ফথদি চলিত্ ফারি।
45006005	মসিহ্‌র লগে মরিয়েনে যহন তেঁইর লগে আঁরা যুক্ত অইয়্যি তহন তেঁই যে‌ইল্যা মরনর ত্যুন জিন্দা অইয়েনে উইট্যে, ঠিগ য়েইল্যা গরিয়েনে আঁরা তেঁইর লগে জিন্দাঅ অইয়্যোম।
45006006	আঁরা জানি দে, আঁরার গুনাহ্‌-সভাবরে অকেজো গরিবার লাইই আঁরার ফুরানা ‘আঁই’রে মসিহ্‌র লগে কুরুশর উঅরদি মারি ফেলা অইয়্যে যেন্ গুনাহ্‌র গোলাম অইয়েনে আর আঁরার ত্যুন থাকন নঅ ফরে;
45006007	হারন যিবা মইজ্যে য়িবা গুনাহ্‌র আতর ত্যুন ছারা ফাইয়্যে।
45006008	আঁরা যহন মসিহ্‌র লগে মজ্যি তহন ইমান রাকি দে, তেঁইর লগে জিন্দাঅ থাইক্যোম।
45006009	আঁরা জানি মসিহ্‌‍রে মরনর ত্যুন জিন্দা গরা অইয়্যেল্ বুলি তেঁই আর হনঅ দিনঅ মইত্যো নঅ, মানি তেঁইর উঅরদি মরনর আর হনঅ আত নাই।
45006010	তেঁই যহন মরিল্ তহন গুনাহ্‌র দাবি-দাওয়ার হাছেঅ মরিল্; তেঁইর উঅর গুনাহ্‌র আর হনঅ দাবি-দাওয়া নঅ থাকিল্। আর এহন তেঁই জিন্দা অইয়েনে আল্লাহ্‌র লাই বাঁচি আছে।
45006011	ঠিগ য়েন্ গরিয়েনে এই হতার উঅর ভরসা গইজ্যো দে, মসিহ্‌ ইসার লগে যুক্ত হইয়্যো বুলি গুনাহ্‌র দাবি-দাওয়ার হাছে তোঁয়ারাঅ মইজ্যো, আর এহন আল্লাহ্‌র লাই তোঁয়ারাঅ বাঁচি আছ।
45006012	ইয়ানর লাই তোঁয়ারার এই মরনর অধিন শরিলর উঅর গুনাহ্‌রে আর রাজত্য গইত্যো নঅ দিয়ো। যুদি দঅ তইলে তোঁয়ারার শরিলর হ্যারাফ ইছ্যার অধিনতই তোঁয়ারা সইলতা থাকিবা।
45006013	শরিলর হনঅ অংশরে অন্যায় হাম গরিবার আঁতিয়ার ইসাবে গুনাহ্‌র আতত্ তুলি নঅ দিয়ো। মরনর ত্যুন জিন্দা অই উঢা মানুষ ইসাবে তোঁয়ারা বরং আল্লাহ্‌র আতত্ নিজরারে তুলি দঅ আর নিয়াই হাম গরিবার আঁতিয়ার ইসাবে তোঁয়ারার গোডা শরিলরেই আল্লাহ্‌‍রে দিই দঅ।
45006014	তোঁয়ারা তঅ গুনাহ্‌র গোলাম নঅঅ, হারন তোঁয়ারা আল্লাহ্‌র রহমতর অধিন, শরিয়তর অধিন নঅঅ।
45006015	কিন্তু শরিয়তর অধিনত নঅ থাকিয়েনে রহমতর অধিন অইয়্যি বুলি কি আঁরা গুনাহ্‌ গইজ্যোম না? নিচ্যয়ই না।
45006016	তোঁয়ারা কি নঅ জান দে, গোলামর মতন যহন তোঁয়ারা কেউঅর আতত্ নিজরারে তুলি দঅ আর য়িবার উকুম ফালন গইত্যা থাক তহন তোঁয়ারা আসলে য়িবার গোলামই অই ফর? য়েন্ গরিয়েনে অঅ তোঁয়ারা গুনাহ্‌র গোলাম অইয়েনে মরিবা, নঅঅ আল্লাহ্‌র গোলাম অইয়েনে নিয়াই হাম গরিবা।
45006017	কিন্তু আল্লাহ্‌র শুকরিয়া অঅক, হারন যুদিঅ তোঁয়ারা গুনাহ্‌র গোলাম আছিলা তঅঅ যে শিক্যা তোঁয়ারারে দেয়া অইয়্যে গোডা দিল্ দিয়েনে তোঁয়ারা য়িয়ানর বাইধ্য অইয়্যো।
45006018	গুনাহ্‌র আতর ত্যুন ছাড়া ফাইয়েনে তোঁয়ারা তঅ নিয়াইর গোলাম অইয়্যো।
45006019	মানুষর দুর্বলতার লাই আঁই হতাগিন মানুষ যেন্ গরিয়েনে বুঝিবো য়েন্ গরিয়েনে হইর। আগদি তোঁয়ারা যেইল্যা আরো বেশি গরি অন্যায় হাম গরিবার লাই নিজরার শরিলরে অফবিত্রতার আর অন্যায়র গোলাম গরি তুল্যিলা, ঠিগ য়েইল্যা এহন ফবিত্রতায় বারি উঢিবার লাই তোঁয়ারার শরিলরে নিয়াই হামর গোলাম গরি তুইল্যো।
45006020	যহন তোঁয়ারা গুনাহ্‌র গোলাম আছিলা তহন নিয়াইর গোলাম নঅ আছিলা।
45006021	আগর যে হামগিনর হতা ভাবিয়েনে এহন তোঁয়ারা শরম ফঅ য়েই হামগিনর ত্যুন তোঁয়ারার কি লাভ অইতো? য়িয়ানর শেষ ফল অইল্ মরন।
45006022	কিন্তু এহন তোঁয়ারা গুনাহ্‌র আতর ত্যুন ছারা ফাইয়েনে আল্লাহ্‌র গোলাম অইয়্যো। য়িয়ানত লাভ অইল্ এই দে, তোঁয়ারা ফবিত্রতাত বারি উইট্যা লাইগ্যো, আর য়িয়ানর শেষ ফল অইল্ আখেরি জিবন।
45006023	গুনাহ্‌ যে বেতন দেএ য়িয়ান মরন, কিন্তু আল্লাহ্ যিয়ান দান গরে য়িয়ান আঁরার হযরত মসিহ্‌ ইসার মইধ্য দিয়েনে আখেরি জিবন।
45007001	ভাইঅক্যল, তোঁয়ারা তঅ শরিয়ত জান। তোঁয়ারা কি নঅ জান দে, যেতদিন মানুষ জিন্দা থাকে য়েতদিনই শরিয়তর দাবি য়িবার উঅরদি থাকে?
45007002	যেতদিন জামাই বাঁচি থাকে য়েতদিনই বউ আইনর মাইধ্যমে য়িবার লগে বাঁধা থাকে। কিন্তু জামাই মরি যাইবার ফর য়েই আইনর বাঁধনর ত্যুন বউ মুক্ত অঅ।
45007003	য়িয়ানর লাই জামাই বাঁচি থাইক্‌তে য়েই বউ যুদি অইন্য কেউঅরে বিয়া গরে তইলে য়িবারে জেনাহারিনি হোয়া অঅ। কিন্তু যুদি য়িবার জামাই মারা যাআ তইলে য়িবা য়েই আইনর বাঁধনর ত্যুন মুক্ত অঅ। আর তহন যুদি য়িবা অইন্য কেউঅরে বিয়া গরে তইলে য়িবা জেনাহারিনি নঅ অঅ।
45007004	ঠিগ য়েইল্যা গরিয়েনে আঁর ভাইঅক্যল, মসিহ্‌র শরিলর মইধ্য দিয়েনে মুসার শরিয়তর দাবি-দাওয়ার হাছে তোঁয়ারাঅ মইজ্যো। য়িয়ানর হারনে যিবারে মরনর ত্যুন জিন্দা গরা অইয়্যে তোঁয়ারা য়েই ইসা মসিহ্‌রই অইয়্যো, যেন্ আল্লাহ্‌র লাই তোঁয়ারার জিবন ফলবান অই উঢে।
45007005	আঁরা যহন গুনাহ্‌-সভাবর অধিন আছিলাম তহন শরিয়ত আঁরার মাঝে গুনাহ্‌র হামনা-বাসনা জাগাই তুইল্‌তো আর য়েই হামনা-বাসনা আঁরার শরিলর মাঝে হাম গইত্যো; য়িয়ানর লাই আঁরার জিবন মরনর লাই ফলবান অইতো।
45007006	তহন আঁরারে যিয়ানে বাঁধি রাইক্‌তো য়িয়ানর দাবি-দাওয়ার হাছে আঁরা মজ্যি। য়িয়ানর লাই শরিয়তর ত্যুন এহন আঁরা মুক্ত। য়িয়ানর হারনে আঁরা এহন লেহ্যা শরিয়তর য়েই ফুরানা জিবন-ফথর গোলাম নঅঅ, কিন্তু ফাক-রুহ্‌র দেয়া নয়া জিবন-ফথর গোলাম অইয়্যি।
45007007	তইলে কি আঁরা হইয়্যোম দে, শরিয়ত হ্যারাফ? নিচ্যয়ই না; বরং এই হতা ঠিগ দে, শরিয়ত নঅ থাকিলে গুনাহ্‌ কি য়িয়ান আঁই জানিত্ নঅ ফাইত্যাম। “লোভ নঅ গইজ্যো,” শরিয়ত যুদি এই হতা নঅ হইতো তইলে লোভ কি য়িয়ান আঁই নঅ জাইনতাম।
45007008	কিন্তু গুনাহ্‌ য়েই উকুমর সুযোগ লইয়েনে আঁর মাঝে বেক ডইল্যা লোভ জাগাইয়্যে, হারন শরিয়ত নঅ থাকিলে গুনাহ্‌ যেন্ মরার মতন ফরি থাকে।
45007009	আঁর জিবনত শরিয়ত আইবার আগদি আঁই বাঁচিই আছিলাম, কিন্তু য়েই উকুম আইবার লগে লগে গুনাহ্‌অ বাঁচি উঢিল্, আর আঁরঅ মরন ঘটিল্।
45007010	যে উকুমর হারনে জিবন ফাইবার হতা য়িয়ান আঁর লাই মরন লই আইল্,
45007011	হারন য়েই উকুমর সুযোগ লইয়েনে গুনাহ্‌ আঁরে ঠগাইল্, আর য়েই উকুমর মইধ্য দিয়েনেই গুনাহ্‌ আঁরে মারি ফেলিল্।
45007012	তইলে এই হতা ঠিগ দে, মুসার শরিয়ত ফবিত্র আর য়িবার উকুমঅ ফবিত্র, নিয়াইজ্য আর উফহারি।
45007013	তইলে যিয়ান উফহারি য়িয়ানর মইধ্য দিয়েনেই কি আঁর মরন অইল্ না? হনঅ দিনঅ নঅ, বরং যিয়ান উফহারি য়িয়ানর মইধ্য দিয়েনেই গুনাহ্‌ আঁর মরন ঘটাইল্, যেন্ গুনাহ্‌ দে আঁসাই গুনাহ্‌ য়িয়ান বুঝা যাআ। গুনাহ্‌ দে হত জঘইন্য য়িয়ান উকুমর মইধ্য দিয়েনেই ধরা ফরে।
45007014	আঁরা জানি শরিয়ত রুহানি, কিন্তু আঁই গুনাহ্‌-সভাবর অধিন বুলি গুনাহ্‌র গোলাম অইয়্যি।
45007015	আঁই দে কি গরি য়িয়ান আঁই নিজেই নঅ বুঝি, হারন আঁই যেগিন গইত্যাম চাই য়েগিন নঅ গরি বরং যেগিন ঘিনা গরি য়েগিনই গরি।
45007016	যেগিন নঅ চাই য়েগিনই যহন আঁই গরি তহন আঁই ইয়ানই সিকার গরি দে, শরিয়ত ভালা।
45007017	তইলে দেহ্যা যাআর, আঁই নিজেই এগিন নঅ গরির্, কিন্তু আঁর মাঝে যে গুনাহ্‌ থাকে, য়েগিনই আঁরে দিয়েনে য়েগিন গরার্।
45007018	আঁই জানি আঁর মাঝে, মানি আঁর গুনাহ্‌-সভাবর মাঝে ভালা বুলি কিছু নাই। যিয়ান আঁসাই ভালা য়িয়ান গরিবার আঁর ইছ্যা আছে কিন্তু শক্তি নাই।
45007019	যে ভালা হামগিন আঁই গইত্যাম চাই য়েগিন নঅ গরি, বরং য়েগিনর বদলে যেগিন নঅ চাই য়েই হ্যারাফ হামগিনই আঁই গইত্যো থাকি।
45007020	যেগিন গইত্যো নঅ চাই য়েগিনই যহন আঁই গরি তহন আসলে আঁই নিজে য়েগিন নঅ গরি, বরং আঁর মাঝে যে গুনাহ্‌ থাকে য়িয়ানই আঁরে দিয়েনে য়েগিন গরার্।
45007021	তইলে আঁই নিজর মাঝে উগ্যুয়া নিয়মরে হাম গইত্যো দেকিত্ ফাইর‌্। য়েই নিয়মগান অইল্ ‌এই — যিয়ান ভালা য়িয়ান যহন আঁই গইত্যাম চাই তহন হ্যারাফি অক্যল সমত আঁর মাঝে আজির থাকে।
45007022	আঁর দিল্ আল্লাহ্‌র শরিয়তত খুশি অঅ;
45007023	তঅঅ আঁই দেকিত্ ফাইর্ দে, উগ্যুয়া অইন্য ডইল্যা নিয়ম আঁর শরিলর মাঝে হাম গরের্। যিয়ান ভালা আঁর মন য়িয়ান ভালা বুলিই গ্রঅন গরে, কিন্তু এই অইন্য নিয়মগান আঁর মনর বিরুদ্যে যুদ্য গরের‌ আর আঁরে বন্দি গরি রাকের্। আঁর মাঝে যে গুনাহ্‌ আছে এই নিয়মগান য়িয়ানরই।
45007024	কি হতভাগা মানুষ আঁই! আঁর মাঝে এই দে গুনাহ্‌-সভাব যিয়ান মরন আনে, য়িয়ানর আতর ত্যুন হনে আঁরে রক্যা গরিবো?
45007025	আঁরার হযরত ইসা মসিহ্‌র মইধ্য দিয়েনে আঁই আল্লাহ্‌‍রে শুকরিয়া জানাই দে, তেঁই আঁরে রক্যা গইজ্যে। তইলে দেহ্যা যাআ দে, মনর মিক্যাদির ত্যুন আঁই আল্লাহ্‌র শরিয়তর গোলাম, কিন্তু গুনাহ্‌-সভাবর মিক্যাদির ত্যুন আঁই গুনাহ্‌র নিয়মর গোলাম।
45008001	যারা মসিহ্‌ ইসার লগে যুক্ত অইয়্যে আল্লাহ্ য়িতারারে আর শাস্তির যোইগ্য বুলি মনে গইত্যো নঅ।
45008002	জিবনদাতা ফাক-রুহ্‌র নিয়মই মসিহ্‌ ইসার মইধ্য দিয়েনে আঁরে গুনাহ্‌ আর মরনর নিয়মর ত্যুন মুক্ত গইজ্যে।
45008003	মানুষর গুনাহ্‌-সভাবর হারনে শরিয়ত দুর্বল অইয়েনে ফরি আছিল্, আর য়িয়ানর লাই শরিয়ত যেগিন গরিত্ নঅঅ ফারে আল্লাহ্ নিজে য়েগিন গইজ্যে। তেঁই গুনাহ্‌ দুর গরিবার লাই নিজর বেগুনাহ্‌গার ফোয়ারে মানুষর সভাব দিয়েনে ফাটাই দিল্ আর তেঁইর ফোয়ার মরনর মইধ্য দিয়েনে গুনাহ্‌র বিচার গরি য়িয়ানর শক্তিরে বাতিল গরি দিল্।
45008004	তেঁই য়িয়ান গরিল্ যেন্ গুনাহ্‌-সভাবর অধিনত নঅ চলিয়েনে ফাক-রুহ্‌র অধিনত চলিবার হারনে আঁরার মাঝে শরিয়তর দাবি-দাওয়া ফুরন অঅ।
45008005	যারা গুনাহ্‌-সভাবর অধিন য়িতারার মন গুনাহ্‌-সভাব যিয়ান চাআ য়িয়ানত আগ্রয়ি; আর যারা ফাক-রুহ্‌র অধিন য়িতারার মন ফাক-রুহ্ যিয়ান চাআ য়িয়ানত আগ্রয়ি।
45008006	গুনাহ্‌-সভাব যিয়ান চাআ য়িয়ানত আগ্রয়ি অইবার ফল অইল্ মরন, আর ফাক-রুহ্ যিয়ান চাআ য়িয়ানত আগ্রয়ি অইবার ফল অইল্ জিবন ও শান্তি।
45008007	যে মন গুনাহ্‌-সভাব যিয়ান চাআ য়িয়ানত আগ্রয়ি, য়েই মন আল্লাহ্‌র বিরুদ্যে, হারন য়িয়ান আল্লাহ্‌র শরিয়ত মাইনতো নঅ চাআ, মানিত্ নঅ ফারেঅ।
45008008	হাজেই যারা গুনাহ্‌-সভাবর অধিন য়িতারা আল্লাহ্‌‍রে খুশি গরিত্ নঅ ফারে।
45008009	কিন্তু আল্লাহ্‌র রুহ্‌ যুদি তোঁয়ারার দিলত থাকে তইলে তোঁয়ারা তঅ গুনাহ্‌-সভাবর অধিন নঅঅ বরং ফাক-রুহ্‌র অধিন। যিবার দিলত মসিহ্‌র রুহ্‌ নাই য়িবা মসিহ্‌র নঅঅ।
45008010	কিন্তু মসিহ্‌ যুদি তোঁয়ারার দিলত থাকে তইলে গুনাহ্‌র হারনে তোঁয়ারার শরিলর উঅর মরন হাম গইত্যো থাকিলেঅ তোঁয়ারার রুহ্‌ জিন্দা, হারন আল্লাহ্ তোঁয়ারারে ধার্মিক বুলি গ্রঅন গইজ্যে।
45008011	যিবা ইসারে মরনর ত্যুন জিন্দা গইজ্যে য়েই আল্লাহ্‌র রুহ্‌ যুদি তোঁয়ারার দিলত্ থাকে, তইলে আল্লাহ্ তেঁইর য়েই রুহ্‌র মাইধ্যমে তোঁয়ারার মরনর অধিন শরিলরেঅ জিবন দান গরিবো।
45008012	য়িয়ানর লাই ভাইঅক্যল, আঁরা রিনি, কিন্তু য়েই রিন গুনাহ্‌-সভাবর হাছে নঅঅ। গুনাহ্‌-সভাবর অধিন অইয়েনে আর আঁরার চলিবার দরহার নাই।
45008013	যুদি তোঁয়ারা গুনাহ্‌-সভাবর অধিনে চল তইলে তোঁয়ারা চিরহালর লাই মরিবা। কিন্তু যুদি ফাক-রুহ্‌র মাইধ্যমে শরিলর বেক অন্যায় হাম তচনচ গরি ফেল তইলে চিরহাল জিন্দা থাকিবা,
45008014	হারন যারা আল্লাহ্‌র রুহ্‌র ফরিচালানাত চলে য়িতারাই আল্লাহ্‌র সন্তান।
45008015	তোঁয়ারা তঅ গোলামর মনোভাব নঅঅ ফঅ যিয়ানর লাই ডরাইবা; তোঁয়ারা আল্লাহ্‌র রুহ্‌‍রে ফাইয়্যো যিবা তোঁয়ারারে সন্তানর অধিকার দিয়্যে। য়িয়ানর লাইই আঁরা আল্লাহ্‌‍রে আব্বা, মানি বাবা বুলি ডাকি।
45008016	ফাক-রুহ্‌অ নিজে আঁরার দিলত্ এই সাক্যি দেএর দে, আঁরা আল্লাহ্‌র সন্তান।
45008017	আঁরা যুদি সন্তানই অই থাকি তইলে আল্লাহ্ তেঁইর ফোয়াছাঅক্যলরে যিয়ান দিবো বুলি ওয়াদা গইজ্যে আঁরা য়িয়ান ফাইয়্যোম। মসিহ্‌ই আল্লাহ্‌র হাছর ত্যুন য়িয়ান ফাইবো আর আঁরাঅ তেঁইর লগে য়িয়ান ফাইয়্যোম, হারন আঁরা যুদি মসিহ্‌র লগে হষ্টভোগ গরি তইলে তেঁইর লগে মইমারঅ ভাগি অইয়্যোম।
45008018	আঁই জানি, আঁরা যে মইমা ফরদি ফাইয়্যোম য়িয়ানর তুলানায় আঁরার এই জিবনর হষ্টভোগ কিছুই নঅঅ।
45008019	আল্লাহ্‌র ফোয়াছাঅক্যলে হঁত্যে য়েই মইমাত্ ফকাশিত অইবো য়িয়ানর লাই বেক সিষ্টি আগ্রঅর লগে অফেক্যা গরি আছে,
45008020	হারন সিষ্টির উদ্যেশ্যগানই বিফল অই গেইয়্যে। অবইশ্য নিজর ইছ্যাত য়িয়ান নঅঅ অঅ, আল্লাহ্ তেঁইরে বিফলতার আতত্ ছারি দিয়্যে। তঅ য়িয়ানর লগে লগে এই আশ্যাসঅ দিয়্যে দে,
45008021	তচনচর বাঁধনির ত্যুন মুক্ত অইয়েনে এই সিষ্টি একদিন আল্লাহ্‌র ফোয়াছাঅক্যলর গোরবময় সাধিনতার ভাগি অইত্ ফারিবো।
45008022	আঁরা জানি দে, গোডা সিষ্টিগানই যেন্ ফোয়াছা অইবার এক্যান বঅর ডঁর হঁঅঁরিত এহনঅ হোঁহার্।
45008023	হ্যালি য়িয়ানই নঅঅ, কিন্তু যে মইমা আঁরা ফরদি ফাইয়্যোম য়িয়ানর ফইল্যা ফল ইসাবে ফাক-রুহ্‌রে ফাইয়েনে আঁরা নিজেরাঅ দিলে হোঁহাইর্। আর য়েই লগে য়েই দিনর লাই অফেক্যা গরি আছি যহন আল্লাহ্‌র সন্তান ইসাবে আঁরারে ফকাশ গরা অইবো, মানি তচনচর আতর ত্যুন আঁরার শরিলরে মুক্ত গরা অইবো।
45008024	নাজাত ফাইয়েনে আঁরা এই আশাই ফাইয়্যি। আঁরা যিয়ানর লাই আশা গরি আছি যুদি য়িয়ান ফঅঅন যাআ তইলে তঅ য়েই আশা আর আশাই নঅ থাকিল্। যিয়ান ফাআআ গেইয়্যে, য়িয়ানর লাই হনে আশা গরি থাকে?
45008025	কিন্তু যিয়ান ফাআ নঅঅ যাআ য়িয়ানর লাই যুদি আঁরার আশা থাকে তইলে য়িয়ানর লাই আঁরা ধৈয্য ধরিয়েনে অফেক্যাঅ গরি।
45008026	ইয়ান বাদে আঁরার দুর্বলতাত ফাক-রুহ্ আঁরারে সাইয্য গরে। কি হইয়্যেনে মুনাজাত গরন উচিত য়িয়ান আঁরা নঅ জানি, কিন্তু যিয়ান ভাষাত ফকাশ গরন নঅ যাআ য়েই ডইল্যা আকুলতার লগে ফাক-রুহ্ নিজেই আঁরার অইয়েনে অনুরোধ গরে।
45008027	যিবা মানুষর দিল্ তালাইশ গরি চাআ তেঁই ফাক-রুহ্‌র মনর হতাঅ জানে, হারন ফাক-রুহ্ আল্লাহ্‌র ইছ্যা মতনই আল্লাহ্‌র বান্দাঅক্যলর লাই অনুরোধ গরে।
45008028	আঁরা জানি যারা আল্লাহ্‌‍রে মহব্যত গরে, মানি আল্লাহ্ নিজর উদ্যেশ্য মতন যারারে ডাইক্যে য়িতারার ভালার লাই বেক কিছুই একলগে হাম গরি যাআর।
45008029	আল্লাহ্ যারারে আগদিই বাছাই গইজ্যেল্ য়িতারারে তেঁই তেঁইর ফোয়ার মতন অইবার লাই আগদিই ঠিগ গরিয়েনেঅ রাইক্যেল্, যেন্ য়েই ফোয়া বউত ভাইঅক্যলর মাঝে মেইন অঅ।
45008030	যারারে তেঁই আগদিই ঠিগ গরিয়েনে রাইক্যেল্ য়িতারারে তেঁই ডাকঅ দিল্; যারারে ডাক দিল্ য়িতারারে তেঁই ধার্মিক বুলিয়েনে গ্রঅনঅ গরিল্; যারারে ধার্মিক বুলিয়েনে গ্রঅন গরিল্ য়িতারারে তেঁই নিজর মইমাঅ দান গরিল্।
45008031	তইলে এই বেফারে আঁরা কি হইয়্যোম? আল্লাহ্ যহন আঁরার ফক্যে আছে তহন আঁরার হোতি গরিবার আছে হঅন?
45008032	আল্লাহ্ নিজর ফোয়ারে ফইয্যন্ত রেহাই নঅ দিল্ বরং আঁরার বেক্যিনর লাই তেঁইরে মরনর আতত্ তুলি দিল্। তইলে তেঁই কি ফোয়ার লগে আর বেক কিছুঅ আঁরারে দান নঅ গরিবো না?
45008033	আল্লাহ্ যারারে বাছি নিয়্যে হনে য়িতারার বিরুদ্যে নালিশ গরিবো? আল্লাহ্ নিজেই তঅ য়িতারারে নিদ্যোষ বুলিয়েনে গ্রঅন গইজ্যে।
45008034	হনে য়িতারারে দুষি বুলিয়েনে ইস্তির গরিবো? যিবা মরি গেইয়্যেল্ আর যিবারে মরনর ত্যুন জিন্দা গরাঅ অইয়্যে য়েই মসিহ্‌ ইসা এহন আল্লাহ্‌র ডাইন ফাশদি আছে আর আঁরার লাই অনুরোধ গরের।
45008035	হাজেই এন্ কি আছে যিয়ান মসিহ্‌র মহব্যতর ত্যুন আঁরারে দুঁরে সরাই দিবো? যন্ত্রনা? মনর হষ্ট? জুলুম? ফেডর ভুগ? হঅর-সোঅরর অভাব? বিফদ? মরন?
45008036	ফাক-কিতাবত লেহ্যা আছে, তোঁয়ার লাই অক্যল সমত আঁরার কেউঅরে নঅ কেউঅরে মারি ফেলা অঅর; জবাই গরিবার ভেরার মতনই মাইন্‌ষ্যে আঁরারে মনে গরে।
45008037	কিন্তু যিবা তোঁয়ারারে মহব্যত গরে তেঁইর মইধ্য দিয়েনে এগিন বেক্যিনর মাঝেঅ আঁরা ফুরাফুরি গরিয়েনে জিতির্।
45008038	আঁই এই হতা ভালা গরিয়েনেই জানি, মরন বা জিবন, ফেরেস্‌তা বা ইবিলিসর দূত, বত্যমান বা ভবিষ্যতর হনঅ কিছু বা অইন্য হনঅ ডইল্যা শক্তি,
45008039	অথবা আসমানর উঅরর বা দুনিয়ার নিচর হনঅ কিছু, এন্ কি, বেক সিষ্টির মাঝে হনঅ বেফারই আল্লাহ্‌র মহব্যতর ত্যুন আঁরারে দুঁরে সরাই দিত্ ফাইত্যো নঅ। আল্লাহ্‌র এই মহব্যত আঁরার হযরত ইসা মসিহ্‌র মাঝে রইয়্যে।
45009001	মসিহ্‌র লগে যুক্ত অইয়েনে আঁই হইর দে, দিলত্ আঁই গভির দুক্য আর অশেষ হষ্ট ফাইর্, আর এই হতা আঁসা, মিছা নঅঅ। আঁর বিবেকঅ ফাক-রুহ্‌র লগে যুক্ত থাকিয়েনে য়েই একই সাক্যি দেএর।
45009003	আঁর ভাইঅক্যলর বদলে, মানি যারা আঁর জাতির মানুষ য়িতারার বদলে যুদি সম্ভব অইতো তইলে আঁই নিজেই মসিহ্‌র হাছর ত্যুন দুর অই যাইবার বদ্‌দোয়া গ্রঅন গইত্যাম।
45009004	য়িতারা তঅ ইসরাইল জাতির মানুষ। আল্লাহ্ য়িতারারে ফোয়ার অধিকার দিয়্যে, নিজর মইমা দেহ্যাইয়্যে, য়িতারার লাই বেবস্তা এস্তাফন গইজ্যে, শরিয়ত দিয়্যে, তেঁইর এবাদতর উফাই গইজ্যে আর বউত ওয়াদাঅ গইজ্যে।
45009005	আল্লাহ্‌র মআন ভক্তঅক্যল আছিল্ য়িতারারই ফুর্বফুরুষ আর মানুষ ইসাবে মসিহ্‌ য়িতারারই বংশত জন্মগ্রঅন গইজ্যেল্। তেঁইই আল্লাহ্, যিবা বেক কিছুরই উঅরদি; অক্যল ফশংসা চিরহাল তেঁইরই। আমিন।
45009006	আল্লাহ্‌র কালাম দে মিছা অই গেইয়্যে য়িয়ান নঅঅ, হারন যারার জন্ম ইসরাইল জাতির মাঝে অইয়্যেল্ য়িতারা বেক্যিনে সত্যিহারর ইসরাইল নঅঅ।
45009007	ইব্রাহিমর বংশর বুলিয়েনেই দে য়িতারা তেঁইর সত্যিহারর সন্তান য়িয়ান নঅঅ, বরং ফাক-কিতাবর হতামতন, “ইসহাকর বংশরেই তোঁয়ার বংশ বুলি ধরা অইবো।”
45009008	ইয়ানর মানি অইল্, ইসরাইল জাতির মাঝে জন্ম অইয়্যে বুলিয়েনেই কেউ দে আল্লাহ্‌র সন্তান য়িয়ান নঅঅ, কিন্তু আল্লাহ্‌র ওয়াদা মতন যারার জন্ম অইয়্যে য়িতারারেই ইব্রাহিমর বংশর বুলিয়েনে ধরা অইবো।
45009009	য়েই ওয়াদা এই — “ঠিগ সমত আঁই ফিরি আইস্যোম আর সারার উগ্যুয়া ফোয়া অইবো।”
45009010	হ্যালি য়িয়ানই নঅঅ, রেবেকার জৈইক্যা ফোয়াঅক্যলে একই মরতফোয়ার সন্তান আছিল্। য়েই মরতফোয়া আছিল্ আঁরার ফুর্বফুরুষ ইসহাক। য়েই ফোয়া দুয়ার জন্মর আগদি যহন য়িতারা ভালা বা হ্যারাফ কিছুই নঅঅ গরে আল্লাহ্ তহনই রেবেকারে হইয়্যেল্, “ডঁরগুয়া ছোডউয়ার গোলাম অইবো।” ইয়ানত আল্লাহ্ দেহ্যাইয়্যেল্ দে, নিজর উদ্যেশ্য ফুরন গরিবার লাই তেঁইই বাছি লঅ; হনঅ হামর ফলে তেঁই য়িয়ান নঅ গরে বরং তেঁইর ইছ্যা মতনই তেঁই মানুষরে ডাকে।
45009013	আর য়িয়ানর লাই ফাক-কিতাবত লেহ্যা আছে, “ইয়াকুবরে আঁই মহব্যত গজ্যি, কিন্তু ইসরে অগ্রাইয্য গজ্যি।”
45009014	তইলে আঁরা কি হইয়্যোম না আল্লাহ্ অন্যায় গরে ? এক্যবারেই নঅ।
45009015	তেঁই মুসারে হইয়্যেল্, “আঁর যিবারে ইছ্যা য়িবারে দয়া গইজ্যোম, যিবারে ইছ্যা য়িবারে মমতা গইজ্যোম।”
45009016	ইয়ান তইলে কেউঅর চেষ্টা বা ইছ্যার উঅর ভরসা নঅ গরে, আল্লাহ্‌র দয়ার উঅরদিই ভরসা গরে।
45009017	ফাক-কিতাবত আল্লাহ্ ফেরাউনরে এই হতা হইয়্যেল্, “আঁই তোঁয়ারে বাদশা বানাইয়্যি যেন্ তোঁয়ার লগে আঁর বেবারর মইধ্য দিয়েনে আঁর কুদরত দেহ্যাইত্ ফারি আর গোডা দুনিয়াত যেন্ আঁর নাম ফচার অঅ।”
45009018	তইলে দেহ্যা যাআ, আল্লাহ্ নিজর ইছ্যা মতন কেউঅরে দয়া গরে আর কেউঅর দিল্ হোটিন গরে।
45009019	অঅত তোঁয়ারার মাঝে কেউ আঁরে ফুছার গরিবো, “তইলে আল্লাহ্ মানুষর দোষ কিল্যাই ধরে? কেউ কি আল্লাহ্‌র উদ্যেশ্যরে বাধা দিত্ ফারে না?”
45009020	য়িয়ানর জোয়াবে আঁই হইয়্যোম দে, তুঁই মানুষ; আল্লাহ্‌র হতার উঅর হতা হইবার তুঁই হঅন? হনঅ মানুষ যুদি এক্যান জিনিস বানাআ তইলে য়েই বানাইন্যা জিনিস্যুয়া কি য়িবারে ফুছার গরিত্ ফারে না, “কিল্যাই আঁরে এই ডইল্যা বানাইলা?”
45009021	একই মেডির ত্যুন কি কুঁয়ারর বিন্য বিন্য রহমর জিনিস বানাইবার অধিকার নাই না — হনঅগান সম্যানর হামর লাই বা হনঅগান নিচু হামর লাই?
45009022	ঠিগ য়েন্ গরিয়েনে আল্লাহ্ তেঁইর গজব আর কুদরত দেহ্যাইতো চাইয়্যেল্; তঅঅ যে মানুষঅক্যলর উঅরদি তেঁইর গজব নাজিল গরিবো, বঅর ধৈয্যর লগে তেঁই য়িতারারে সইয্য গরিল্। এই মানুষঅক্যলর একমাত্র ফাওনা আছিল্ তচনচ।
45009023	আবার তেঁই তেঁইর অশেষ মইমার হতাঅ জানাইতো চাইয়্যেল্। যারা তেঁইর দয়ার ফাত্র য়িতারারে তেঁই তেঁইর মইমা ফাইবার লাই আগদিই বানাই রাইক্যেল্।
45009024	আঁরাই য়েই দয়ার ফাত্র। তেঁই আঁরারে হ্যালি ইহুদিঅক্যলর মইধ্যর ত্যুন নঅঅ ডাকে, অ-ইহুদিঅক্যলর মইধ্যর ত্যুনঅ ডাইক্যে।
45009025	নবি হোসিয়ার কিতাবত আল্লাহ্ হইয়্যে, “যারা আঁর নঅঅ য়িতারারে আঁই আঁর বান্দা হইয়েনে ডাইক্যোম, আর যিবারে আঁই মহব্যত নঅঅ গরি য়িবারে আঁই আঁর মহব্যতর মাইয়্যা হইয়েনে ডাইক্যোম।
45009026	যে জাগাত য়িতারারে হোয়া অইয়্যেল্, ‘তোঁয়ারা আঁর বান্দা নঅঅ,’ য়েডে য়িতারারে জিন্দা আল্লাহ্‌র সন্তান হইয়েনে ডাকা অইবো।”
45009027	নবি ইশাইয়া ইসরাইল জাতির বিষয়ে হইয়্যেল্, “বনি-ইসরাইলঅক্যলে যুদিঅ সইংক্যাত সমুদ্র-ফারর বালুর মতন তঅঅ হ্যালি য়েগিনর বিশেষ এক্যান অংশই উদ্যার ফাইবো।
45009028	মাবুদ তরাতরিই দুনিয়ারে য়িয়ানর ফাওনা শাস্তি ফুরাফুরি গরিয়েনেই দিবো।”
45009029	নবি ইশাইয়া আরো হইয়্যেল্, “আল্লাহ্ রাব্যুল আলামিন যুদি কিছু বংশধর আঁরার লাই রাকি নঅ যাইতো তইলে আঁরার অবস্তা সাদুম আর আমুরা শঅরর মতন অইতো।”
45009030	তইলে আঁরা এই হতাই হইয়্যোম দে, অ-ইহুদিক্যল যুদিঅ আল্লাহ্‌র গ্রঅনযোইগ্য অইবার চেষ্টাঅ নঅঅ গরে তঅঅ য়িতারার ইমানর মইধ্য দিয়েনেই য়িতারা আল্লাহ্‌র গ্রঅনযোইগ্য অইয়্যে।
45009031	কিন্তু বনি-ইসরাইলঅক্যলে শরিয়ত ফালনর মইধ্য দিয়েনে আল্লাহ্‌র গ্রঅনযোইগ্য অইবার চেষ্টা গইজ্যেল, কিন্তু য়িতারা য়িয়ান অইত্ নঅঅ ফারে।
45009032	কিল্যাই নঅঅ ফারে? হারন য়িতারা ইমানর উঅর ভরসা নঅ গরিয়েনে হামর উঅর ভরসা গইজ্যেল্। যে ফাত্যোরত মাইন্‌ষ্যে উছুট হ্যাআ য়িয়ানতই য়িতারা উছুট হাইয়্যেল্।
45009033	এই বিষয়ে ফাক-কিতাবত লেহ্যা আছে, চঅ, আঁই সিয়োনত এন্ এক্যান ফাত্যোর রাক্যি যিয়ানত মানুষে উছুট হ্যাইবো আর যিয়ান মানুষর উছুট হ্যাইবার হারন অইয়েনে থিয়াইবো। কিন্তু যিবা তেঁইর উঅরদি ইমান আনে য়িবা নিরাশ অইতো নঅ ।
45010001	ভাইঅক্যল, বনি-ইসরাইলঅক্যলর লাই আঁর দিলর গভির ইছ্যা আর আল্লাহ্‌র হাছে আঁর মুনাজাত এই দে, য়িতারা যেন্ নাজাত ফাআ। ।
45010002	য়িতারার সম্যন্দে আঁই এই সাক্যি দিইর্ দে, আল্লাহ্‌র লাই য়িতারার গভির আগ্রঅ আছে, কিন্তু কেন্ গরিয়েনে আল্লাহ্‌র গ্রঅনযোইগ্য ওয়া যাআ য়িয়ান য়িতারা নঅ জানে।
45010003	আল্লাহ্ মানুষরে কেন্ গরিয়েনে ধার্মিক বুলি গ্রঅন গরে য়েই হতাত মনযোগ নঅ দিয়েনে নিজরার চেষ্টাত য়িতারা তেঁইর গ্রঅনযোইগ্য অইতো চাইয়্যেল্। য়িয়ানর লাইই আল্লাহ্ যে উফায়ে মানুষরে ধার্মিক বুলি গ্রঅন গরে য়িয়ান য়িতারা মানি নঅঅ লঅ।
45010004	মসিহ্‌ই শরিয়ত ফুরন গরিয়েনে য়িয়ানর শক্তি বাতিল গইজ্যে, যেন্ তেঁইর উঅর যারা ইমান আনে য়িতারা আল্লাহ্‌র গ্রঅনযোইগ্য অঅ।
45010005	শরিয়ত ফালন গরিয়েনে আল্লাহ্‌র গ্রঅনযোইগ্য অইবার বিষয়ে মুসা লেইক্যে, “যিবা শরিয়ত মতন চলে য়িবা য়িয়ানর মইধ্য দিয়েনেই জিবন ফাইবো।”
45010006	কিন্তু ইমানর মইধ্য দিয়েনে কেন্ গরি মানুষ আল্লাহ্‌র গ্রঅনযোইগ্য অঅ য়েই বিষয়ে ফাক-কিতাবত হোয়া অইয়্যে, “মনে মনে এই হতা নঅ হইয়্যো, ‘হনে বেহেস্‌তত যাইবো?’ ” ইয়ানর মানি অইল্, বেহেস্‌তর ত্যুন মসিহ্‌‍রে লামাই আনিবার লাই হনে বেহেস্‌তত যাইবো?
45010007	“বা নঅ হইয়্যো দে, ‘হনে নিচে মরাঅক্যলর জাগাত যাইবো?’ ” মানি মরনর ত্যুন মসিহ্‌‍রে উঢাই আনিবার লাই হনে মরাঅক্যলর জাগাত যাইবো?
45010008	আল্লাহ্‌র গ্রঅনযোইগ্য অইবার বিষয়ে কিতাব আরো হঅ, “আল্লাহ্ যিয়ান হইয়্যে য়িয়ান তোঁয়ার লগেই রইয়্যে, মানি তোঁয়ার মুকত আর তোঁয়ার দিলত্ রইয়্যে।” যে ইমানর হতা আঁরা তবলিগ গরির্ য়িয়ান অইল্ আল্লাহ্‌র য়েই হতা।
45010009	য়েই হতা অইল্, যুদি তুঁই ইসারে ফভু বুলি মুকে সিকার গর আর দিলে ইমান আন দে, আল্লাহ্ তেঁইরে মরনর ত্যুন জিন্দা গরি তুইল্যে‌ তইলেই তুঁই নাজাত ফাইবা;
45010010	হারন দিলত্ ইমান আনিবার হারনে আল্লাহ্ মানুষরে ধার্মিক বুলি গ্রঅন গরে আর মুকে সিকার গরিবার হারনে নাজাত দেএ।
45010011	ফাক-কিতাব হঅ, “যে কেউ তেঁইর উঅর ইমান আনে য়িবা নিরাশ অইতো নঅ।”
45010012	ইহুদি আর অ-ইহুদির মাঝে হনঅ ফাত্যইক্য নাই, হারন বেক্যিনর একই ফভু। যারা তেঁইরে ডাকে তেঁই য়িতারার উঅর বউত রহমত ঢালি দেএ।
45010013	ফাক-কিতাবত আছে, “উদ্যার ফাইবার লাই যে কেউ ফভুরে ডাকে য়িবা নাজাত ফাইবো।”
45010014	কিন্তু যিবার উঅর য়িতারা ইমান নঅঅ আনে তেঁইরে কেন্ গরিয়েনে ডাকিবো? যিবার বিষয় য়িতারা নঅঅ উনে তেঁইর উঅর কেন্ গরিয়েনে ইমান আনিবো? তবলিগহারি নঅ থাকিলে য়িতারা কেন্ গরিয়েনে বা উনিবো?
45010015	য়িয়ান বাদে কেউ নঅ ফাটাইলে কেন্ গরিয়েনে তবলিগহারিঅক্যলে তবলিগ গরিবো? ফাক-কিতাবত লেহ্যা আছে, “মোবারক য়িতারার ঠেং যারা উফহারর সুহ্যবর তবলিগ গইত্যো আইয়্যে।”
45010016	কিন্তু বেক্যিনে য়েই সুহ্যবরত সাড়া নঅঅ দেএ। নবি ইশাইয়া হইয়্যে, “মাবুদ, আঁরার দেয়া সুহ্যবরর উঅর হনে ইমান আইন্যে?”
45010017	তইলে দেহ্যা যাআ, আল্লাহ্‌র কালাম উনিবার ফলেই ইমান আইয়্যে, আর মসিহ্‌র বিষয় তবলিগর মইধ্য দিয়েনে য়েই কালাম উনিত্ ফঅন যাআ।
45010018	কিন্তু আঁই হইর, বনি-ইসরাইলঅক্যলে কি য়েই কালাম উনিত্ নঅঅ ফাআ না? নিচ্যয়ই উইন্যে। ফাক-কিতাব হঅ, য়িতারার ডাক গোডা দুনিয়াত ছরাই-ছিঁডাই ফইজ্যে, ছরাই-ছিঁডাই ফইজ্যে য়িতারার হতা দুনিয়ার শেষ সিমানা ফইয্যন্ত।
45010019	আঁই আবার হইর, বনি-ইসরাইলঅক্যলে কি য়েই কালাম বুঝিত্ নঅঅ ফারে না? ফইল্যাদি নবি মুসার মইধ্য দিয়েনে আল্লাহ্ হইয়্যে, যে জাতি হনঅ জাতিই নঅঅ, য়েই জাতিরে দিয়েনেই আঁই তোঁয়ার আগ্রঅ জাগাই তুইল্যোম; উগ্যুয়া অবুঝ জাতিরে দিয়েনে তোঁয়ার গোস্যা তুইল্যোম।
45010020	তারফর নবি ইশাইয়ার মইধ্য দিয়েনে আল্লাহ্ আরো জোর দিয়েনে হইয়্যে, “আঁই য়িতারার হাছেই আছিলাম, কিন্তু য়িতারা হনঅ সাইয্যর লাই আঁর হাছে নঅঅ আইয়্যে। আঁই এই মানুষঅক্যলরে আঁর হাছে অনুরোধ জানাইবার সুযোগ দিয়্যি, কিন্তু য়িতারা আঁর হাছে হনঅ অনুরোধ নঅঅ জানাআ।”
45010021	কিন্তু বনি-ইসরাইলঅক্যলর বিষয়ে তেঁই হইয়্যে, “অবাইধ্য আর একগুঁইয়্যা মানুষঅক্যলর মিক্যাদি আঁই সারা দিন আঁর আত্ বারাইই রইয়্যি।”
45011001	আঁই তইলে ফুছার গরি, আল্লাহ্ কি তেঁইর বান্দাঅক্যলরে অগ্রাইয্য গইজ্যে না? হনঅ দিনঅ নঅ। আঁই নিজেই একজন ইসরাইলিয়, ইব্রাহিমর বংশর আর বিন্‌ইয়ামিন-গুষ্টির মানুষ।
45011002	আল্লাহ্ তেঁইর যে বান্দাঅক্যলরে আগদিই বাছাই গইজ্যেল্‌ য়িতারারে অগ্রাইয্য নঅঅ গরে। নবি ইলিয়াসর বিষয় ফাক-কিতাব কি হঅ য়িয়ান কি তোঁয়ারা নঅ জান না? তেঁই বনি-ইসরাইলঅক্যলর বিরুদ্যে আল্লাহ্‌র হাছে হইয়্যেল্,
45011003	“মাবুদ, ইতারা তোঁয়ার নবিঅক্যলরে মারি ফেইল্যে আর তোঁয়ার হোরবানগাহ্‌গিন ভাঁগি ফেইল্যে। হ্যালি আঁইই বাকি আছি, আর আঁরেঅ য়িতারা মারি ফেলিবার চেষ্টা গইজ্যে।”
45011004	কিন্তু আল্লাহ্ নবি ইলিয়াসরে কি জোয়াব দিয়্যেল্? তেঁই হইয়্যেল্, “সাত আজার মানুষরে আঁই আঁর লাই রাকি দিয়্যি যারা বাল্ দেবতার হাছে আঁঢু নঅঅ গাঁরে।”
45011005	আল্লাহ্ য়েই একইভাবে এহনঅ রহমত গরিয়েনে বনি-ইসরাইলঅক্যলর বিশেষ এক্যান অংশরে বাছি রাইক্যে।
45011006	আল্লাহ্ যুদি রহমত গরিয়েনেই বাছি রাইক্যে তইলে তঅ য়িয়ান হনঅ হামর ফল নঅঅ। যুদি য়িয়ানই অইতো তইলে রহমত আর রহমত নঅ থাইকতো।
45011007	তইলে বুঝা যাআ, বনি-ইসরাইলঅক্যলে যিয়ান ফাইবার চেষ্টা গইত্যো আছিল্ য়িয়ান য়িতারা নঅঅ ফাআ, কিন্তু আল্লাহ্ যারারে বাছি রাইক্যেল্ য়িতারাই য়িয়ান ফাইয়্যে, আর অইন্য বেক্যিনর মন ফাত্যোরর মতন শক্ত অই গেইয়্যে।
45011008	ফাক-কিতাবত লেহ্যা আছে, “আল্লাহ্ য়িতারার মন এন্ অসার গরিল্ দে, য়িতারা আইজঅ ফইয্যন্ত য়িতারার চোগ দিই দেকিয়েনেঅ নঅ দেকে আর হান দিই উনিয়েনেঅ নঅ উনে।”
45011009	নবি দাউদঅ হইয়্যেল্, য়িতারার বিরাট হ্যানার উত্‌সবগিন ফাঁদ আর জালর মতন অঅক; য়েগিন যেন্ য়িতারার উছুট হ্যাইবার হারন অঅ, আর য়িতারার যিয়ান ফাওনা য়িতারা যেন্ য়িয়ানই ফাআ।
45011010	য়িতারার চোগ আঁধা অঅক যেন্ য়িতারা দেকিত্ নঅ ফাআ, আর অক্যল সমত য়িতারার হোঁঅরত খেঁসানি ধরি যঅক্।
45011011	তইলে ইহুদিঅক্যলে উছুট হ্যাইয়েনে কি চিরহালর লাই ফরি গেল্ না? এক্যবারেই নঅ, বরং য়িতারার গুনাহ্‌র হারনেই অ-ইহুদিক্যলে নাজাত ফাইবার সুযোগ ফাইল্ যেন্ ইহুদিঅক্যলে আগ্রয়ে অঅজাগ অই উঢে।
45011012	তইলে দেহ্যা যাআ, ইহুদিঅক্যলর গুনাহ্‌র হারনে দুনিয়ার মানুষঅক্যলর বউত লাভ অইল্। জি, য়িতারার হোতির হারনে অ-ইহুদিঅক্যলর বউত লাভ অইল্। য়িয়ানর লাই ইহুদিঅক্যলর উঅর আল্লাহ্‌র ফুরা রহমত যহন লামি আইবো তহন য়িয়ানর লগে অ-ইহুদিঅক্যলর লাই আরো হত না বেশি রহমত আইবো!
45011013	অ-ইহুদিক্যল, আঁই তোঁয়ারারে হইর, অ-ইহুদিঅক্যলর হাছে সাআবি ইসাবে আঁই আঁর হামরে বউত সম্যানর চোগে দেকির্।
45011014	ইয়ানত যেন্ আঁই আঁর নিজর জাতির মানুষঅক্যলর আগ্রঅ জাগাই তুলিয়েনে য়িতারার মইধ্যর ত্যুন কিছু মানুষরে উদ্যার গরিত্ ফারি।
45011015	আল্লাহ্ ইহুদিঅক্যলরে অগ্রাইয্য গইজ্যে বুলিয়েনে যুদি আল্লাহ্‌র লগে দুনিয়ার অইন্য মানুষঅক্যলর মিলন অইল্ তইলে তেঁই যহন ইহুদিঅক্যলরে গ্রঅন গরিবো তহন অবস্তাগান কি অইবো? য়িয়ান কি মরনর ত্যুন জিবন ফঅনর মতন অবস্তা নঅ অইবো না?
45011016	রুটির মোইদার তালর ত্যুন বানাইন্যা ফইল্যা রুটিগান যুদি ফবিত্র অঅ তইলে তঅ গোডা তালগানই ফবিত্র। জলফই গাছর য়িঁওরগানই যুদি ফবিত্র অঅ তইলে য়িয়ানর ঢেইল-ফালাগিনঅ তঅ ফবিত্র।
45011017	যুদি য়েই জলফই গাছর হতাক্যিন ঢেইল-ফালা ভাঁগি ফেলিয়েনে য়েই জাগাত তোঁয়ার মতন বইন্য জলফই গাছর ঢেইল লাগাই দেয়া অঅ আর তুঁই আসল জলফই গাছর য়িঁওরর ত্যুন রস টানি লঅ,
45011018	তইলে ভাঁগি ফেলা ঢেইল-ফালাগিনর ত্যুন নিজরে ডঁর মনে নঅ গইজ্যো। যুদি গর তইলে মনত রাইক্যো, তুঁই য়িঁওররে ধরি নঅ রাইক্‌তা লাইগ্যো বরং য়িঁওরই তোঁয়ারে ধরি রাকের।
45011019	তুঁই অঅত হইবা, “আঁরে জোরা দিবার লাইই ঢেইল-ফালাগিন ভাঁগি ফেলা অইয়্যেল্।”
45011020	বঅর ভালা। কিন্তু য়িতারারে ভাঁগি ফেলা অইয়্যে হারন য়িতারা ইমান নঅঅ আনে, আর তুঁই য়েডে যুক্ত অই আছ তোঁয়ার ইমানর লাই। ইয়ানত অহংকার নঅ গইজ্যো বরং ডরঅ,
45011021	হারন আল্লাহ্ যহন আসল ঢেইলগিনরে রেহাই নঅঅ দেএ তহন তোঁয়ারেঅ রেহাই দিতো নঅ ।
45011022	য়িয়ানর লাই আল্লাহ্ দে হত দয়ালু আর হোটিন য়িয়ান একবার ভাবি চঅ। যারা ফরি গেইয়্যে য়িতারার ফতি তেঁই হোটিন, কিন্তু তোঁয়ার ফতি তেঁই দয়ালু — অবইশ্য যুদি তুঁই তেঁইর দয়ার মাঝে থাক। য়িয়ান নঅ অইলে তোঁয়ারেঅ হাডি ফেলা অইবো।
45011023	আর যুদি য়িতারা ইমান আনে তইলে য়িতারারে নিজর গাছর লগে আবার জোরা লাগাই দেয়া অইবো, হারন এই জোরা লাগাই দিবার হাম আল্লাহ্ গরিত্ ফারে।
45011024	আসলে তুঁই উগ্যুয়া বইন্য জলফই গাছর ঢেইল আছিলা, আর য়েই গাছর ত্যুন তোঁয়ারে হাডি লইয়েনে বাগানর জলফই গাছত অসাভাবিকভাবে জোরা লাগাই দেয়া অইয়্যে। তইলে যারা য়েই গাছর আসল ঢেইল-ফালা আছিল্, হত সঅজেই না য়িতারারে নিজর গাছর মাঝে আবার জোরা লাগাই দেয়া অইবো!
45011025	ভাইঅক্যল, তোঁয়ারা যেন্ নিজরারে গেয়ানি মনে নঅ গর য়িয়ানর লাই আঁই এক্যান গোফন আঁসা তোঁয়ারারে জানাই রাইক্‌তাম চাই। য়েই আঁসা এই — অ-ইহুদিঅক্যলর সইংক্যা ফুরন নঅ অঅন ফইয্যন্ত বেশির ভাগ বনি-ইসরাইলঅক্যলর দিল্ হোটিন অইয়েনেই থাকিবো।
45011026	আর এন্ গরিয়েনেই গোডা ইসরাইল জাতি নাজাত ফাইবো। ফাক-কিতাবত লেহ্যা আছে, সিয়োনর ত্যুন নাজাতদাতা আইবো; তেঁই ইয়াকুবর বংশর মানুষঅক্যলর মইধ্যর ত্যুন আঁর লাই ডরহিনতা দুর গরিবো।
45011027	আঁই যহন য়িতারার গুনাহ্‌ দুর গইজ্যোম তহন ইয়ানই অইবো য়িতারার লাই আঁর রহমতযুক্ত বেবস্তা।
45011028	সুহ্যবরর মিক্যাদির ত্যুন তোঁয়ারার ভালার লাইই য়িতারা এহন আল্লাহ্‌র শত্রু। কিন্তু আল্লাহ্‌র বাছি লইবার মিক্যাদির ত্যুন ফুর্বফুরুষঅক্যলর লাই য়িতারা আল্লাহ্‌র মহব্যতর ফাত্র।
45011029	আল্লাহ্ যিয়ান দান গরে আর যিবারে ডাকে য়েই বিষয়ে তেঁইর মন তেঁই নঅ বদলা।
45011030	যেন্ তোঁয়ারা এক সমত আল্লাহ্‌র অবাইধ্য আছিলা কিন্তু ইহুদিঅক্যলর অবাইধ্যতার লাই এহন আল্লাহ্‌র দয়া ফাইয়্যো,
45011031	ঠিগ য়েইল্যা গরিয়েনে তোঁয়ারা দয়া ফাইয়্যো বুলি য়িতারাঅ এহন অবাইধ্য অইয়্যে যেন্ য়িতারাঅ এহন দয়া ফাইত্ ফারে।
45011032	আল্লাহ্ যেন্ বেক্যিনরে দয়া দেহ্যাইত্ ফারে য়িয়ানর লাই তেঁই বেক্যিনরে অবাইধ্যতার মাঝে বন্দি গরি রাইক্যে।
45011033	আল্লাহ্‌র ধন অসিম। তেঁইর গেয়ান আর বুদ্যি হত গভির! তেঁইর বিচার আর তেঁইর অক্যল হাম বুঝন অসম্ভব।
45011034	হনে মাবুদর মন বুঝিত্ ফাইজ্যে? আর হনে-ই বা তেঁইর ফরামশ্যদাতা অইয়্যে?
45011035	আল্লাহ্‌র বিরুদ্যে হার দাবি আছে দে, য়িবার দাবি তেঁইর ত্যুন মানন ফরিবো?
45011036	বেক কিছু তঅ তেঁইরই হাছর ত্যুন আর তেঁইরই মইধ্য দিয়েনে আইয়্যে আর বেক কিছু তেঁইরই উদ্যেশ্যে। চিরহাল তেঁইরই ফশংসা অঅক। আমিন।
45012001	তইলে ভাইঅক্যল, আল্লাহ্‌র এই দয়াগিনর লাইই আঁই তোঁয়ারারে বিশেষভাবে অনুরোধ গরির্, তোঁয়ারা তোঁয়ারার শরিলরে জিন্দা, ফবিত্র আর আল্লাহ্‌র গ্রঅনযোইগ্য হোরবানি ইসাবে আল্লাহ্‌র আতত্ তুলি দঅ। য়িয়ানই অইবো তোঁয়ারার উফযুক্ত এবাদত।
45012002	এহনর হ্যারাফ দুনিয়ার সাইলচলনর মাঝে তোঁয়ারা নিজরারে ডুফাই নঅ দিয়‍্যো, বরং আল্লাহ্‌‍রে তোঁয়ারার মনরে নয়া গরিয়েনে গরি তুইল্‌তো দিয়েনে ফুরাফুরি নয়া অই উইট্যো, যেন্ তোঁয়ারা আল্লাহ্‌র ইছ্যা জানিত্ ফার। আল্লাহ্‌র ইছ্যা ভালা, এক্যবারে নির্ভুল আর য়িয়ানত আল্লাহ্ খুশি অঅ।
45012003	আঁই আল্লাহ্‌র হাছর ত্যুন যে বিশেষ রহমত ফাইয়্যি য়িয়ানর মইধ্য দিয়েনে আঁই তোঁয়ারার ফত্যিকরে হইর, নিজরে যেদ্যুর ডঁর মনে গরন উচিত তার ত্যুন বেশি ডঁর তোঁয়ারা নিজরে মনে নঅ গইজ্যো, বরং যেদ্যুর উফযুক্ত য়েদ্যুরই মনে গইজ্যো। আল্লাহ্ যিবারে যেতাক্যিন ইমানর শক্তি দিয়্যে য়িতার ত্যুন বেশি কেউ যেন্ নিজরে মনে নঅ গরে।
45012004	আঁরার ফত্যিকর শরিলর বউত অংশ আছে, কিন্তু বেক অংশগিন একই হাম নঅ গরে;
45012005	ঠিগ য়েই ডইল্যা আঁরা সইংক্যাত বউত অইলেঅ মসিহ্‌র লগে যুক্ত অইয়েনে উগ্যুয়া শরিলই অইয়্যি। আঁরার বেক্যিনর একজন অইন্য জনর লগে যোগ আছে।
45012006	আল্লাহ্‌র রহমত অনুযায়ি আঁরা বিন্য বিন্য দান ফাইয়্যি। য়েই দান যুদি নবি ইসাবে আল্লাহ্‌র কালাম হইবার হ্যমতা অঅ তইলে বিশ্যাস অনুযায়ি য়িবা আল্লাহ্‌র কালাম হঅক।
45012007	যুদি য়িয়ান সেবা গরিবার হ্যমতা অঅ তইলে য়িবা সেবা গরক। যিবা শিক্যা দিবার হ্যমতা ফাইয়্যে য়িবা শিক্যা দঅক;
45012008	যিবা উত্‌সায়িত গরিবার হ্যমতা ফাইয়্যে য়িবা উত্‌সায়িত গরক; যিবা অইন্যজনরে দান গরিবার হ্যমতা ফাইয়্যে য়িবা সরল মনে দঅক; যিবা নেতা অইবার হ্যমতা ফাইয়্যে য়িবা আগ্রঅর লগে ফরিচালানা গরক; যিবা অইন্যতারারে সাইয্য গরিবার হ্যমতা ফাইয়্যে য়িবা খুশি মনে য়িয়ান গরক।
45012009	মহব্যতর মাঝে ভন্ডামি নঅ থক্। যিয়ান হ্যারাফ য়িয়ান ঘিনা গর; যিয়ান ভালা য়িয়ান শক্ত গরিয়েনে ধরি রাক।
45012010	একজন অইন্যজনরে ভাইঅর মতন গভিরভাবে মহব্যত গর। নিজর ত্যুন অইন্যজনরে বেশি সম্যান গর।
45012011	আল্লাহ্‌র লাই অক্যল সমত তোঁয়ারার আগ্রঅ থক্। তোঁয়ারার দিল্ ডরে ভরা থক্। তোঁয়ারা ফভুর হামত লাগি থাক।
45012012	তোঁয়ারার সাম্‌নদি যে আশা রইয়্যে য়িয়ানর লাই আনন্দ গর। দুক্য-হষ্টত ধৈয্য ধর। অনবরত মুনাজাত গর।
45012013	আল্লাহ্‌র বান্দাঅক্যলর অভাবর সমত সাইয্য গর। মেঅমানঅক্যলরে সেবা গইত্যে আগ্রয়ি অঅ।
45012014	যারা তোঁয়ারারে জুলুম গরে য়িতারার হোতি নঅ চাইয়্যো বরং ভালা চাইয়্যো।
45012015	যারা আনন্দ গরে য়িতারার লগে খুশি অঅ; যারা হাঁদে য়িতারার লগে হাঁদ।
45012016	তোঁয়ারার একজনর লগে অইন্যজনর মনভাব যেন্ একই ডইল্যা অঅ। ডঁরমাইন্‌ষ্যর ভাব নঅ দেহ্যাইয়েনে বরং যারা ডঁরমানুষ নঅঅ য়িতারার লগে মিলামিশা গর। নিজরে গেয়ানি মনে নঅ গইজ্যো।
45012017	হ্যারাফির বদলে কেউঅর হ্যারাফ নঅ গইজ্যো। অক্যল মানুষর চোগে যিয়ান ভালা য়েই বিষয়ে মনযোগ দঅ।
45012018	তোঁয়ারার মিক্যাদির ত্যুন যেদ্যুর সম্ভব বেক মানুষর লগে শান্তিত থাক।
45012019	মহব্যতর ভাইঅক্যল, তোঁয়ারা নিজরা ফতিশোধ নঅ নিয়ো, বরং আল্লাহ্‌‍রেই শাস্তি দিতো দঅ। ফাক-কিতাবত মাবুদ হঅ, “অন্যায়র শাস্তি দিবার অধিকার হ্যালি আঁরই আছে; যিবার যিয়ান ফাইবার আঁই য়িবারে য়িয়ানই দিয়োম।”
45012020	কিতাবর হতামতন বরং “তোঁয়ার শত্রুর যুদি ভুগ লাগে য়িবারে হ্যাইতো দঅ; যুদি য়িবার তিরাশ লাগে য়িবারে ফানি দঅ। এই ডইল্যা গইল্যে তুঁই য়িবার মাথাত জলন্ত হোইলা টাল্ দিয়েনে রাকিবা।”
45012021	হ্যারাফির হাছে আআরি নঅ যাইয়্যো, বরং ভালা দিয়েনে হ্যারাফিরে জয় গর।
45013001	ফত্যিকেই দেশর শাসনহত্যাঅক্যলরে মানি চলক, হারন আল্লাহ্ যিবারে শাসনহত্যা বানাআ য়িবা বাদে আর কেউই শাসনহত্যা অইত্ নঅ ফারে। আল্লাহ্ শাসনহত্যাঅক্যলরে নিযুক্ত গইজ্যে;
45013002	ইয়ানর লাই শাসনহত্যার বিরুদ্যে যিবা থিয়াআ য়িবা আল্লাহ্‌র শাসন-বেবস্তার বিরুদ্যেই থিয়াআ। যারা এই ডইল্যা গরে য়িতারা নিজরার উঅরদি শাস্তি ডাকি আনে।
45013003	যারা ভালা হাম গরে শাসনহত্যাঅক্যলরে ডরাইবার হনঅ হারন য়িতারার নঅ থাকে, কিন্তু যারা অন্যায় গরে য়িতারাই ডঁরাআ। শাসনহত্যারে নঅ ডরাইয়েনে কি তোঁয়ারা সইলতো চঅ না? তইলে যিয়ান ভালা য়িয়ানই গইত্যো থাক। য়িয়ানত তোঁয়ারা য়িবার হাছর ত্যুন ফশংসা ফাইবা।
45013004	তোঁয়ারার ভালার লাইই তেঁই আল্লাহ্‌র সেবাহারি ইসাবে হাম গরে। তোঁয়ারা যুদি অন্যায় গর তইলে ডরঅ, হারন অন্যায়হারিঅক্যলরে শাস্তি দিবার অধিকার য়িবার আছে। য়িবা তঅ আল্লাহ্‌র সেবাহারি; যারা অন্যায় হাম গরে য়িতারারে য়িবা আল্লাহ্‌র অইয়েনে শাস্তি দেএ।
45013005	ইয়ানর লাই তোঁয়ারা শাসনহত্যাঅক্যলর অধিনতা সিকার গইত্যে বাইধ্য। আল্লাহ্‌র শাস্তির ডরেই দে হ্যালি য়িতারার অধিনতা সিকার গরিবা য়িয়ান নঅঅ, তোঁয়ারার বিবেক পরিষ্কার রাকিবার লাইঅ য়িয়ান গরিবা।
45013006	আর য়িয়ানর লাইই তঅ তোঁয়ারা হ্যাজানা দিই থাক, হারন হ্যাজানা-আদায়হারিঅক্যলে য়িতারার হামর মইধ্য দিয়েনে আল্লাহ্‌র সেবা গরের্।
45013007	যিবার যিয়ান ফাওনা য়িবারে য়িয়ান দঅ। যিবা হ্যাজানা আদায় গরে য়িবারে হ্যাজানা দঅ; যিবা শুল্ক আদায় গরে য়িবারে শুল্ক দঅ; যিবারে শ্রদ্ধা গরন উচিত য়িবারে শ্রদ্ধা গর; যিবারে সম্যান গরন উচিত য়িবারে সম্যান গর।
45013008	অইন্যর হাছে এক মহব্যতর রিন বাদে আর অইন্য হনঅ রিন যেন্ তোঁয়ারার নঅ থাকে। যারা অইন্যজনরে মহব্যত গরে য়িতারা মুসার শরিয়ত মানি সইল্যে।
45013009	উকুম আছে, “জেনা নঅ গইজ্যো, খুন নঅ গইজ্যো, চুরি নঅ গইজ্যো, লোভ নঅ গইজ্যো।” এগিন আর এই ডইল্যা আরো অইন্যাইন্য উকুম মিলিয়েনে এক হতাত হোয়া অইয়্যে, “তোঁয়ার ফতিবাশিরে নিজর মতন মহব্যত গইজ্যো।”
45013010	মহব্যত গইল্যে কেউ কেউঅর হোতি নঅ গরে। তইলে দেহ্যা যাআ, মহব্যতর মইধ্য দিয়েনেই বেক শরিয়ত ফালন গরা অঅ।
45013011	এতক্যন যেগিন হইলাম, এহনর সময় বুঝিয়েনে য়েন্‌ গরিয়েনেই চল। ঘুমর ত্যুন অঅজাগ অইবার সময় অইয়্যে, হারন যহন আঁরা ইমান আন্যিলাম য়েই সময়র ত্যুন বরং এহনই নাজাত ফাইবার সময় হাছে আই গেইয়্যে।
45013012	রাইত্ ফ্রায় শেষ, ফজর অই আইয়্যের; ইয়ানর লাই আইয়্যো, আঁরা আঁধারর হাম ছারি দিয়েনে নুরর অস্ত্রশস্ত্র তুলি লই।
45013013	অই-চই গরিয়েনে মদ হ্যঅন আর মাতলামিত্ নঅঅ, জেনা ও বিশৃংকল জিবনত নঅঅ, হইজ্যাফসাদ আর ইংসাত নঅঅ, কিন্তু যারা দিনর ফঅরত্ চলাফিরা গরে, আইয়্যো, আঁরা য়িতারার মতন উফযুক্ত ভাবে জিবন হাডাই।
45013014	তোঁয়ারা হঅরর মতন গরি হযরত ইসা মসিহ্‌রে দিয়েনে নিজরারে ঝাফাই ফেল; গুনাহ্‌-সভাবর ইছ্যা ফুরন গরিবার মিক্যাদি মন নঅ দিয়্যো।
45014001	ইমানে যিবা দুর্বল য়িবারে আফন গরি লঅ; য়িবার মতামত লইয়েনে য়িবার লগে বারাবারি নঅ গইজ্যো।
45014002	কেউ মনে গরে য়িবা বেক কিছুই হ্যাইত্ ফারে, কিন্তু যিবা ইমানে দুর্বল য়িবা হ্যালি শাক-সবজিই হ্যাআ।
45014003	আমিষ হ্যঅইন্যা যেন্ নিরামিষ হ্যঅইন্যারে তুচ্য নঅ গরে আর নিরামিষ হ্যঅইন্যা যেন্ আমিষ হ্যঅইন্যার দোষ নঅ ধরে, হারন আল্লাহ্ তঅ য়েই দুই জনরেই আফন গরি নিইয়্যে।
45014004	তুঁই হঅন, যিবা অইন্যর সঅরর বিচার গর? য়িবা থিয়াই আছে, নাকি ফরি গেইয়্যে, য়িয়ান য়িবার মালিকই বুঝিবো। কিন্তু য়িবা থিয়াইই থাকিবো, হারন ফভুই য়িবারে থিয়া গরাইয়েনে রাকিত্ ফারে।
45014005	কেউঅর হাছে হনঅ এক্যান দিন অইন্য এক্যান দিনর ত্যুন গুরুত্যফুন্য। আবার কেউ অক্যল দিনরেই সমান মনে গরে। এই বেফারে হনে কি গরিবো নঅ গরিবো, য়িয়ানত যেন্ য়িবার মন ফুরাফুরিভাবে সাই দেএ।
45014006	বিশেষ হনঅ এক্যান দিন যিবা ফালন গরে য়িবা তঅ ফভুরে খুশি গরিবার লাইই য়িয়ান গরে। যিবা বেক কিছু হ্যাআ য়িবা ফভুরে খুশি গরিবার লাইই হ্যাআ, হারন য়িবা আল্লাহ্‌‍রে শুকরিয়া জানাআ। যিবা বেক কিছু নঅ হ্যাআ য়িবা ফভুরে খুশি গরিবার লাইই নঅ হ্যাআ, আর য়িবাঅ আল্লাহ্‌‍রে শুকরিয়া জানাআ।
45014007	আঁরার মাঝে কেউই নিজর লাই বাঁচি নঅ থাকে আর কেউই নিজর লাই নঅ মরে।
45014008	আঁরা যুদি বাঁচি তইলে ফভুর লাইই বাঁচি থাকি, আর যুদি মরি তইলে ফভুর লাইই মরি। তইলে আঁরা বাঁচি বা মরি আঁরা ফভুরই।
45014009	মসিহ্‌ মইজ্যেল্ আর আবার জিন্দাঅ অইয়্যেল্ যেন্ তেঁই জিন্দা আর মরা এই দুইঅরই ফভু অইত্ ফারে।
45014010	তইলে কিল্যাই তুঁই তোঁয়ার ভাইঅর দোষ ধইত্যা লাইগ্যো? আর কিল্যাই বা তোঁয়ার ভাইঅরে তুচ্য গইত্যা লাইগ্যো? বিচারর লাই আঁরা বেক্যিনে তঅ আল্লাহ্‌র সাম্‌নদি থিয়াইয়্যোম।
45014011	ফাক-কিতাবত লেহ্যা আছে, “মাবুদ হঅ, ‘আঁই আঁর নাম গরিয়েনে হইর, আঁর সাম্‌নদি ফত্যিকেই আঁঢু গাঁরিবো আর আঁরে আল্লাহ্ বুলিয়েনে সিকার গরিবো।’”
45014012	তইলে দেহ্যা যাআ, আঁরার ফত্যিজনর ত্যুনই নিজর বিষয়ে আল্লাহ্‌র হাছে ইসাব দঅন ফরিবো।
45014013	ইয়ানর লাই আঁরা যেন্ আর একজন অইন্যজনর দোষ নঅ ধরি, বরং এন্ হনঅ হাম নঅ গইজ্যোম বুলিয়েনে ঠিগ গরি, যিয়ান দেকিয়েনে হনঅ ভাই মনত বাধা ফাইত্ ফারে বা গুনাহ্‌ত ফরিত্ ফারে।
45014014	হযরত ইসার লগে যুক্ত অইয়্যি বুলিয়েনে আঁই ভালা গরিই জানি দে, আসলে হনঅ হ্যানাই আআরাম নঅঅ, কিন্তু কেউ যুদি হনঅ হ্যানারে আআরাম মনে গরে তইলে য়িয়ান য়িবারই হাছে আআরাম।
45014015	হনঅ হ্যানার লাই যুদি তুঁই তোঁয়ার ভাইঅর মনত দুক্য দঅ তইলে তঅ তুঁই আর মহব্যতর মনভাব লইয়েনে নঅ সইল্‌তা লাইগ্যো। যে ভাইঅর লাই মসিহ্‌ মইজ্যেল্, হ্যানার লাই য়িবার সর্বনাশ নঅ গইজ্যো।
45014016	তোঁয়ারার হাছে যিয়ান ভালা, কেউ যেন্ য়িয়ানর নিন্দা গরিত্ নঅ ফারে।
45014017	আল্লাহ্‌র রাইজ্যত হ্যানা-দানা ডঁর হতা নঅঅ; ডঁর হতা অইল্, ফাক-রুহ্‌র মইধ্য দিয়েনে সত্ ফথদি চলন আর শান্তি ও আনন্দ।
45014018	যিবা এন্ গরিয়েনে মসিহ্‌র সেবা গরে আল্লাহ্ য়িবার উঅর খুশি অঅ আর মানুষেঅ য়িবারে ভালা মনে গরে।
45014019	ইয়ানর লাই যিয়ান গইল্যে শান্তি অঅ আর যিয়ান দিয়েনে আঁরা একজন অইন্যজনরে গরি তুলিত্ ফারি, আইয়্যো, আঁরা য়িয়ানরই চেষ্টা গরি।
45014020	হনঅ হ্যানার লাই আল্লাহ্‌র হাম নষ্ট নঅ গইজ্যো। বেক হ্যানাই আআলাল, কিন্তু কেউ কিছু হ্যাইয়েনে যুদি অইন্যজনর মনত বাধা সিষ্টি গরে তইলে য়িয়ান হ্যঅন য়িবার ফক্যে অন্যায়।
45014021	গোস্ত হ্যঅন্, আংগুর-রস হ্যঅন বা এন্ কিছু গরন উচিত নঅঅ যিয়ানত তোঁয়ার হনঅ ভাই মনত বাধা ফাআ।
45014022	এই বিষয়ে তুঁই যিয়ান ভালা বুলিয়েনে বিশ্যাস গর য়িয়ান আল্লাহ্ আর তোঁয়ার মাঝেই রাক। ভালা মনত গরিয়েনে কিছু গরিবার সমত যুদি কেউঅর বিবেক য়িবারে দুষি নঅ গরে তইলে য়িবা মোবারক।
45014023	কিন্তু যুদি কেউ সন্দঅ গরিয়েনে হনঅ কিছু হ্যাআ তইলে য়িবা দুষি, হারন য়িবা য়িবার ইমান মতন হাম নঅ গরের্। ইমানর বিরুদ্যে হনঅ কিছু গরনই গুনাহ্‌।
45015001	আঁরা যারা ইমানে সবল, আঁরা যেন্ নিজরারে খুশি গরিবার মিক্যাদি খিয়াল নঅ রাকিয়েনে দুর্বল ইমানদারঅক্যলর দুর্বলতা সইজ্য গরি।
45015002	ইমানদার ভাইঅরে গরি তুলিবার উদ্যেশ্যে আঁরা ফত্যিকেই যেন্ য়িবার উফহারর লাই য়িবারে খুশি গরি।
45015003	মসিহ্‌অ নিজরে খুশি নঅঅ গরে। ফাক-কিতাবত লেহ্যা আছে, “যারা তোঁয়ারে অফমান গরে য়িতারার গরা বেক অফমান আঁর উঅরদিই ফইজ্যে।”
45015004	ফাক-কিতাবত যেগিন আগদি লেহ্যা অইয়্যেল্ য়েগিন আঁরার শিক্যার লাইই লেহ্যা অইয়্যেল্, যেন্ আঁরা ধৈয্য আর উত্‌সাঅ লাভ গরি আর য়িয়ানর হারনে আশ্যাস ফাই।
45015005	মসিহ্‌ ইসার লগে চলিবার ফথদি ধৈয্য আর উত্‌সাঅদাতা আল্লাহ্ তোঁয়ারার বেক্যিনর মন এক গরক।
45015006	তইলে তোঁয়ারা মনে আর মুকে এক অইয়েনে আঁরার হযরত ইসা মসিহ্‌র আল্লাহ্ আর বাবার ফশংসা গরিত্ ফারিবা।
45015007	আল্লাহ্‌র গোরব যেন্ ফকাশিত অঅ, য়িয়ানর লাই মসিহ্‌ যেন্ তোঁয়ারারে আফন গরি লইয়্যে য়েইল্যা তোঁয়ারাঅ একজন অইন্যজনরে আফন গরি লঅ।
45015008	মনত রাইক্যো, আল্লাহ্‌র হতা দে আঁসা য়িয়ান ফরমান গরিবার লাই মসিহ্‌ ইহুদিঅক্যলর সেবাহারি অইয়্যেল্। ইয়ানর উদ্যেশ্য আছিল্, ফুর্বফুরুষঅক্যলর হাছে আল্লাহ্ যে ওয়াদাগিন গইজ্যেল্‌ য়েগিন যেন্ ফুরন অঅ আর তেঁইর দয়ার লাই অ-ইহুদিঅক্যলে তেঁইর ফশংসা গরে। এই বিষয়ে ফাক-কিতাবত লেহ্যা আছে, ইয়ানর লাই অইন্য জাতিঅক্যলর মাঝে আঁই তোঁয়ার ফশংসা গইজ্যোম আর তোঁয়ার সুনাম গাইয়্যোম।
45015010	আবার হোয়া অইয়্যে, অঅ বেক জাতির মানুষঅক্যল, তোঁয়ারা আল্লাহ্‌র বান্দাঅক্যলর লগে তেঁইর ফশংসা গর।
45015011	আবার আছে, অঅ বেক জাতি, মাবুদর গোরব গর; বেক মানুষঅক্যলে তেঁইর ফশংসা গরক।
45015012	আবার নবি ইশাইয়া হইয়্যে, যিবা ইয়াসির য়িঁওর তেঁই আইবো, জাতিগিনরে শাসন গরিবার লাই তেঁই থিয়াইবো। তেঁইর উঅরদিই জাতিগিনর মানুষঅক্যলে আশা রাকিবো।
45015013	যিবা আশা দান গরে য়েই আল্লাহ্ তোঁয়ারার ইমানর মইধ্য দিয়েনে অসিম আনন্দ আর শান্তিত তোঁয়ারারে ফরিফুন্য গরক। তইলে ফাক-রুহ্‌র কুদরতিত তোঁয়ারার দিলত্ আশা বাআই ফরিবো।
45015014	আঁর ভাইঅক্যল, আঁই তোঁয়ারার সম্যন্দে এই হতা বিশ্যাস গরি দে, তোঁয়ারার দিল্ ভালা-ইছ্যাত ভরা, তোঁয়ারার বেক ডইল্যা গেয়ান আছে, আর তোঁয়ারা একজন অইন্যজনরে উফদেশ দিত ফার।
45015015	তঅঅ হয়েক্যান বিষয় তোঁয়ারারে মনত গরাই দিবার লাই আঁই সঅস গরি তোঁয়ারার হাছে এই হতাগিন লেকিলাম, হারন আল্লাহ্ আঁরে অ-ইহুদিঅক্যলর হাছে মসিহ্‌ ইসার সেবাহারি অইবার রহমত গইজ্যে। ফাক-রুহ্‌রে দিয়েনে যে অ-ইহুদিঅক্যলরে ফাক-ফবিত্র গরা অইয়্যে, য়িতারা যেন্ আল্লাহ্‌র গ্রঅনযোইগ্য হোরবানি অইত্ ফারে য়িয়ানর লাই তেঁইরই দেয়া সুহ্যবর তবলিগ গরিয়েনে আঁই ইমামর হাম গরির।
45015017	আঁই আল্লাহ্‌র লাই যে হাম গরির য়িয়ানত মসিহ্‌ ইসার মইধ্য দিয়েনে আঁর গোরব গরিবার অধিকার আছে।
45015018	মসিহ্‌ আঁর মইধ্য দিয়েনে যেগিন গইজ্যে য়েগিনর বাইরে হনঅ হতা হইবার সঅস আঁই নঅ গইজ্যোম। তেঁইই আঁর হতা ও হামর মইধ্য দিয়েনে, কেরামতি আর চিন্য-হামর মইধ্য দিয়েনে ও ফাক-রুহ্‌র কুদরতি দিয়েনে অ-ইহুদিঅক্যলরে আল্লাহ্‌র বাইধ্য গইজ্যে। য়িয়ানর হারনে আঁই জেরুজালেমর ত্যুন শুরু গরি ইল্লুরিকা ফইয্যন্ত বেক জাগাত মসিহ্‌র বিষয় সুহ্যবর ফুরাফুরি গরিয়েনে তবলিগ গজ্যি।
45015020	যেডে মসিহ্‌র নাম হনঅ দিনঅ হোয়া নঅঅ অঅ য়েডে সুহ্যবর তবলিগ গরনই আঁর জিবনর খিয়াল, যেন্ অইন্যর গাঁতা ভিত্যির উঅরদি আঁর ত্যুন গরি তুলন নঅ ফরে।
45015021	ফাক-কিতাবত লেহ্যা আছে, “যারার হাছে তেঁইর বিষয় হোয়া নঅঅ অঅ য়িতারা য়িয়ান দেকিত্ ফাইবো, আর যারা হনঅ দিনঅ নঅঅ উনে য়িতারা বুঝিত্ ফারিবো।”
45015022	ইয়ানর লাইই আঁই তোঁয়ারার হাছে বউত বার যাইতো চাইয়েনেঅ বাধা ফাইয়্যি।
45015023	কিন্তু এহন এই এলাহাত আঁর হাম গরিবার আর জাগা নাই। বউত বছর ধরিয়েনেই তোঁয়ারার হাছে আঁর যাইবার ইছ্যা,
45015024	য়িয়ানর লাই এহন স্ফেন দেশত যাইবার ফথদি আঁই তোঁয়ারার হাছে যাইতাম চাইর্। আঁই আশা গরি দে, য়েই ফথদি যাইবার সমত তোঁয়ারার হাছে যাইত্ ফাইজ্যোম আর তোঁয়ারার লগে কিছু সমত খুশিত্ হাডাইবার ফর তোঁয়ারাই আঁরে স্ফেন দেশত যাইবার বেবস্তা গরি দিবা।
45015025	কিন্তু এহন আঁই আল্লাহ্‌র বান্দাঅক্যলরে সাইয্য গরিবার লাই জেরুজালেমত যাইর্,
45015026	হারন জেরুজালেমত আল্লাহ্‌র বান্দাঅক্যলর মইধ্যে যে গরিব মানুষঅক্যল আছে য়িতারার লাই মেসিডোনিয়া আর আখায়ার জামাতগিনর মানুষঅক্যলে কিছু চাঁদা তুইল্যে।
45015027	এই চাঁদা য়িতারা খুশি অইয়েনেই তুইল্যে। ইয়ান বাদে এই জামাতগিন জেরুজালেমর আল্লাহ্‌র বান্দাঅক্যলর হাছে রিনি, হারন ইহুদিঅক্যল যহন য়িতারার রুহানিক দোয়ার ভাগ অ-ইহুদিঅক্যলরে দিয়্যে তহন অ-ইহুদিঅক্যলরঅ উচিত সংসারিক বিষয়ে ইহুদিঅক্যলরে সাইয্য গরন।
45015028	আঁর এই হাম শেষ অঅনর ফর আঁই যহন জাইন্যোম দে, য়েই চাঁদা ঠিগমতন ফোঁইছ্যে তহন তোঁয়ারার হাছ দিয়েনে আঁই স্ফেনত যাইয়োম
45015029	আঁই জানি যহন আঁই তোঁয়ারার হাছে যাইয়্যোম তহন মসিহ্‌র ফরিফুন্য রহমত লইয়েনেই যাইয়োম।
45015030	ভাইঅক্যল, আঁরার হযরত ইসা মসিহ্‌র মইধ্য দিয়েনে আর ফাক-রুহ্‌র দেয়া মহব্যতর মইধ্য দিয়েনে আঁই তোঁয়ারারে বিশেষভাবে অনুরোধ গরির্, তোঁয়ারা আল্লাহ্‌র হাছে আঁর লাই আঁর লগে মুনাজাতর যুদ্য চলাইতো থাক।
45015031	তোঁয়ারা মুনাজাত গর, এহুদিয়াত যারা আল্লাহ্‌রে অমাইন্য গরে য়িতারার আতর ত্যুন যেন্ আঁই রক্যা ফাই, আর জেরুজালেমর আল্লাহ্‌র বান্দাঅক্যলে যেন্ আঁর এই সাইয্য গ্রঅন গরে।
45015032	তহন ইন্‌শা-আল্লাহ্‌ আঁই খুশি মনেই তোঁয়ারার হাছে যাইত্ ফাইজ্যোম আর তোঁয়ারার লগে থাকিয়েনে ফরান জুড়াইয়্যোম।
45015033	শান্তিদাতা আল্লাহ্ তোঁয়ারার বেক্যিনর লগে লগে থক্। আমিন।
45016001	এইবার আঁই আঁরার বোইন ফৈবির বিষয় তোঁয়ারার হাছে শুয়ারিশ গরির্। তেঁই কিংক্রিয়া শঅরর জামাতর খেসমতহারিনি।
45016002	আল্লাহ্‌র বান্দাঅক্যলরে যেন্ গরিয়েনে আফন গরি লঅন উচিত তেঁইরে তোঁয়ারা ফভুর নামে য়েন্‌ গরিয়েনেই আফন গরি লইয়্যো। হনঅ বেফারে যুদি ফৈবি তোঁয়ারার সাইয্য চাআ তইলে তেঁইরে সাইয্য গইজ্যো, হারন তেঁই বউত মানুষরে, এন্ কি, আঁরেঅ সাইয্য গইজ্যে।
45016003	ফিষ্কিল্লা আর আকিলারে আঁর সালাম জানাইয়্যো। য়িতারা মসিহ্‌ ইসার হামত আঁর লগে মিন্যোত গইজ্যে।
45016004	আঁর ফরান রক্যা গইত্যো যাইয়েনে য়িতারা নিজরারে মরনর মুকত ফেইল্যেল্। হ্যালি আঁই নঅঅ, কিন্তু বেক অ-ইহুদি জামাতগিনঅ য়িতারার হাছে কিতগ্য।
45016005	য়িতারার বাড়িত যারা জামাত ইসাবে একলগে মিলিত অঅ য়িতারারেঅ সালাম জানাইয়্যো। এশিয়া ফদেশত ফইল্যা যিবা মসিহ্‌রে গ্রঅন গইজ্যেল্ আঁর য়েই ফ্রিয় বন্ধু ইফেনিতরে সালাম জানাইয়্যো।
45016006	মরিয়াম, যিবা তোঁয়ারার লাই বউত মিন্যোত গইজ্যে, তেঁইরে সালাম জানাইয়্যো। আন্দ্রনিক্‌ আর যূনিয়রে সালাম জানাইয়্যো।
45016007	য়িতারা আঁরই মতন ইহুদি আর আঁর লগে য়িতারাঅ জেলহ্যানাত বন্দি আছিল্। সাআবিঅক্যলর মাঝে য়িতারা বউত সম্যানিত মানুষ। য়িতারা আঁর আগদিই মসিহ্‌র উঅর ইমান আইন্যেল্।
45016008	ফভুর লগে যুক্ত আঁর ফ্রিয় বন্ধু আম্‌ফ্লিয়াতরে সালাম জানাইয়্যো।
45016009	উর্বান, যিবা আঁরার লগে মসিহ্‌র লাই হাম গরে, তেঁইরে আর আঁর ফ্রিয় বন্ধু স্তাখিস্‌‍রে সালাম জানাইয়্যো।
45016010	আফিল্লিস্‌‍রে সালাম জানাইয়্যো। মসিহ্‌র মানুষ ইসাবে তেঁইরে যাচাই গরি দেহ্যা অইয়্যে। আরিষ্টবুলর বাড়ির মানুষঅক্যলরে সালাম জানাইয়্যো।
45016011	হেরোদিয়োন, যিবা আঁর মতনই ইহুদি, তেঁইরে সালাম জানাইয়্যো। নার্কিসর বাড়ির মইধ্যে যারা ফভুর বান্দা য়িতারারে সালাম জানাইয়্যো।
45016012	ত্রুফেনা আর ত্রুফোষারে সালাম জানাইয়্যো। এই মাইয়াফোয়াঅক্যলে ফভুর লাই মিন্যোত গরে। আদরর ফর্ষিসরেঅ সালাম জানাইয়্যো। এই মাইয়্যাফোয়াউয়াঅ ফভুর লাই বউত হাম গইজ্যে।
45016013	মসিহ্‌র উঅর ভালা ইমানদার বুলি যিবার সুনাম আছে য়েই রুফরে আর তেঁইর মারে সালাম জানাইয়্যো। তেঁইর মা আঁর হাছে আঁর মাআর মতনই।
45016014	অসুংক্রিত, ফ্লিগোন, হের্মেস, ফাত্রোবাস, হের্মাস্‌ আর য়িতারার লগে অইন্যাইন্য ইমানদার ভাইঅক্যলরেঅ সালাম জানাইয়্যো।
45016015	ফিললগ আর যুলিয়া, নিরিয় আর তেঁইর বোইন, ওলুম্ফ আর য়িতারার লগে আল্লাহ্‌র যে বান্দাঅক্যল আছে য়িতারার বেক্যিনরে সালাম জানাইয়্যো।
45016016	মহব্যতর মনোভাব লইয়েনে তোঁয়ারা একজন অইন্যজনরে সালাম জানাইয়্যো। মসিহ্‌র বেক জামাতগিন তোঁয়ারারে সালাম জানার।
45016017	ভাইঅক্যল, তোঁয়ারা যে শিক্যা ফাইয়্যো য়িয়ানর বিরুদ্যে শিক্যা দিয়েনে যারা দলাদলি আর বাধার সিষ্টি গরে, য়িতারার মিক্যা খিয়াল রাকিবার লাই আঁই তোঁয়ারারে বিশেষভাবে অনুরোধ গরির্। তোঁয়ারা য়িতারার হাছর ত্যুন দুরে থাইক্যো,
45016018	হারন এই মানুষঅক্যলে আঁরার হযরত ইসা মসিহ্‌র সেবা নঅ গরিয়েনে বরং নিজরার ফেডর সেবাই গরের্। মিঢা হতা আর তোশামোদর হতা হইয়েনে য়িতারা সরলমনা মানুষঅক্যলরে ঠগার।
45016019	তোঁয়ারার বাইধ্যতার হতা বেক্যিনে উইন্যে, আর য়িয়ানর লাই আঁই তোঁয়ারার উঅর খুশি অইয়্যি। আঁই চাই যেন্ তোঁয়ারা ভালারে চিনিয়েনে গ্রঅন গর আর হ্যারাফির ত্যুন দুরে থাক।
45016020	শান্তিদাতা আল্লাহ্ বউত তরাতরিই ইবিলিসরে তোঁয়ারার ঠেংগর নিচে ফেলিয়েনে গুরি গরি দিবো। আঁরার হযরত ইসার রহমত তোঁয়ারার উঅরদি থক্।
45016021	আঁর লগে যিবা হাম গরে য়েই তিমথিয় তোঁয়ারারে সালাম জানার; লুকিয়, যাসোন আর সোষিফাত্রঅ তোঁয়ারারে সালাম জানার। য়িতারাঅ আঁর মতন ইহুদি জাতির মানুষ।
45016022	আঁই, তর্তিয়, ফোলর এই সিঢিগান লেকির। ফভুর বান্দা ইসাবে আঁইঅ তোঁয়ারারে সালাম জানাইর।
45016023	আঁই যিবার বাড়িত থাকি আর জামাতর মানুষঅক্যলে যিবার বাড়িত একলগে মিলিত অঅ য়েই গাইয় তোঁয়ারারে সালাম জানার। এই শঅরর টিঁয়া-ফুইসার হিসাব রাকিবার ভার যিবার উঅরদি আছে য়েই ইরাস্ত আর আঁরার ভাই কার্ত তোঁয়ারারে সালাম জানার।
45016025	ইসা মসিহ্‌র বিষয়ে যে সুহ্যবর আঁই তবলিগ গরি য়েই সুহ্যবরর মইধ্য দিয়েনে তোঁয়ারারে ইস্তির রাকিবার হ্যমতা আল্লাহ্‌র আছে। বউত যুগ ধরিয়েনে আল্লাহ্ তেঁইর গোফন উদ্যেশ্যর বিষয় কেউঅরে নঅঅ হঅ,
45016026	কিন্তু এহন সুহ্যবরর মইধ্য দিয়েনে য়িয়ান ফকাশিত অইয়্যে আর য়েই মতন আঁই তবলিগ গরির্। অনন্ত আল্লাহ্‌র উকুম মতন নবিঅক্যলর লেহ্যার মইধ্য দিয়েনে বেক জাতির মানুষঅক্যলর হাছে য়িয়ান জানাই দেয়া অইয়্যে, যেন্ য়িতারা মসিহ্‌র উঅর ইমান আনিয়েনে আল্লাহ্‌র বাইধ্য অইত্ ফারে।
45016027	একমাত্র তেঁইই আল্লাহ্, তেঁইই গেয়ানি। ইসা মসিহ্‌র মইধ্য দিয়েনে চিরহাল তেঁইরই ফশংসা অঅক। আমিন।
46001001	আল্লাহ্‌র ইছ্যাত তেঁইরই ডাকত আঁই ফোল মসিহ্‌ ইসার একজন সাআবি অইয়্যি। আঁই আর ভাই সোস্তিনি করিন্থ শঅরর আল্লাহ্‌র জামাতর মানুষঅক্যলর হাছে, মানি তোঁয়ারার হাছে লেকির। মসিহ্‌ ইসার লগে যুক্ত অইবার মইধ্য দিয়েনে আল্লাহ্ তোঁয়ারারে ফবিত্র গইজ্যে আর তেঁইর নিজর বান্দা অইবার লাই ডাইক্যে। তোঁয়ারার হাছে ও আর অইন্য বেক জাগাত যারা আঁরার হযরত ইসা মসিহ্‌‍রে ফভু বুলিয়েনে সিকার গরে য়িতারার হাছে আঁরা এই সিঢি লেকির। তেঁই য়িতারারঅ ফভু, আঁরারঅ ফভু।
46001003	আঁরার বাবা আল্লাহ্ আর হযরত ইসা মসিহ্‌ তোঁয়ারারে রহমত ও শান্তি দান গরক।
46001004	আঁই অক্যল সমত তোঁয়ারার লাই আঁর আল্লাহ্‌‍রে শুকরিয়া জানাই থাকি, হারন মসিহ্‌ ইসার লগে যুক্ত অইয়েনে তোঁয়ারা আল্লাহ্‌র রহমত ফাইয়্যো।
46001005	য়েই রহমত এই দে, তোঁয়ারা মসিহ্‌র লগে যুক্ত অইয়েনে বেক মিক্যাদির ত্যুন, মানি বেক কিছু হইবার হ্যমতাত আর গেয়ানে বারি উইট্যো,
46001006	হারন মসিহ্‌র সম্যন্দে আঁরার সাক্যি তোঁয়ারার দিলত্ গাঁতা অ্‌ই আছে।
46001007	য়িয়ানর লাইই যহন তোঁয়ারা আঁরার হযরত ইসা মসিহ্‌র ফকাশিত অইবার লাই আগ্রঅর লগে অফেক্যা গরি আছ তহন আল্লাহ্‌র দেয়া হনঅ দানর অভাব তোঁয়ারার নঅ অঅর।
46001008	আঁরার হযরত ইসা মসিহ্‌ই শেষ ফইয্যন্ত তোঁয়ারারে ইস্তির রাকিবো, যিয়ানর হারনে তেঁইর আইবার দিনত তোঁয়ারা বেক ডইল্যা নিন্দার বাইরে থাকিবা।
46001009	আল্লাহ্ বিশ্যাসযোইগ্য; তেঁইই তোঁয়ারারে ডাইক্যে যেন্ তেঁইর ফোয়া আঁরার হযরত ইসা মসিহ্‌ আর তোঁয়ারার মাঝে যোগাযোগ-সম্যন্দ থাকে।
46001010	ভাইঅক্যল, আঁরার হযরত ইসা মসিহ্‌র অইয়েনে আঁই তোঁয়ারারে বিশেষভাবে অনুরোধ গরির্ দে, তোঁয়ারা বেক্যিনে এক অঅ। তোঁয়ারার মাঝে হনঅ দলাদলি নঅ থক্, বরং তোঁয়ারা একমন আর একমত অঅ।
46001011	আঁর ভাইঅক্যল, তোঁয়ারার সম্যন্দে ক্লোয়ির বাড়ির মানুষঅক্যলর হাছে এই হ্যবর ফাইলাম দে, তোঁয়ারার মাঝে হোইজ্যা-ফসাদ রইয়্যে।
46001012	আঁই এই হতা হইতাম চাইর্ দে, তোঁয়ারার মাঝে কেউ হঅ, “আঁই ফোলর দলর”; কেউ হঅ, “আঁই আফল্যোর দলর”; কেউ হঅ, “আঁই ফিতরর দলর”; আবার কেউ হঅ, “আঁই মসিহ‌্‌‌‌র দলর।”
46001013	কিন্তু মসিহ্‌‍রে কি ভাগ গরা অইয়্যে না? ফোলরে কি তোঁয়ারার লাই কুরুশর উঅর মারি ফেলা অইয়্যেল্ না? তোঁয়ারা কি ফোলর নামে তরিকাবন্দি লইয়্যো না?
46001014	আঁই আল্লাহ্‌র হাছে কিতগ্য দে, ক্রিষ্ফ আর গাইয় বাদে তোঁয়ারার আর কেউরেই আঁই তরিকাবন্দি নঅঅ দিই,
46001015	যেন্ কেউ হইত্ নঅ ফারে দে, তোঁয়ারা আঁর নামে তরিকাবন্দি লইয়্যো।
46001016	অবইশ্য ইস্তিফানর ফরিবারর মানুষঅক্যলরেঅ আঁই তরিকাবন্দি দিয়্যি, কিন্তু য়িয়ান বাদে আর কেউঅরে তরিকাবন্দি দিয়্যি বুলি আঁর মনত নঅ ফরে।
46001017	মসিহ্‌ আঁরে তরিকাবন্দি দিতো নঅঅ ফাটাআ বরং সুহ্যবর তবলিগ গরিবার লাইই ফাটাইয়্যে। য়েই সুহ্যবর তেঁই আঁরে গেয়ানিঅক্যলর ভাষাত তবলিগ গইত্যো নঅঅ ফাটাআ, যেন্ মসিহ্‌র কুরুশিয় মরন শক্তিহিন অই নঅ ফরে।
46001018	যারা তচনচর ফথদি আগাই যাআর য়িতারার হাছে মসিহ্‌র য়েই কুরুশর উঅরদি মরনর হতা মুরুক্যতা বাদে আর কিছুই নঅঅ; কিন্তু আঁরা যারা নাজাতর ফথদি আগাই যাইর আঁরার হাছে য়িয়ান আল্লাহ্‌র শক্তি।
46001019	ফাক-কিতাবত লেহ্যা আছে, “আঁই গেয়ানিঅক্যলর গেয়ান নষ্ট গইজ্যোম, বুদ্যিমানঅক্যলর বুদ্যি বিফল গইজ্যোম।”
46001020	কিন্তু গেয়ানি মানুষ হডে? আলেমই বা হডে? আর যিবার হোইজ্যা গরিবার হ্যমতা আছে এই যুগর য়েই ডইল্যা মানুষই বা হডে? এই দুনিয়ার গেয়ান দে হ্যালি মুরুক্যতা য়িয়ান কি আল্লাহ্ নঅঅ দেহাআ না?
46001021	আল্লাহ্ তেঁইর নিজর গেয়ানত ইস্তির গইজ্যে বুলিয়েনেই দুনিয়া য়িয়ানর নিজর গেয়ান দিয়েনে আল্লাহ্‌‍রে জানিত্ নঅঅ ফারে। ইয়ানর লাই সুহ্যবরর মুরুক্যতা দিয়েনে ইমানদারঅক্যলরে নাজাত দঅন আল্লাহ্ ভালা মনে গরিল্।
46001022	ইহুদিঅক্যল চিন্য ইসাবে কেরামতি হাম চাইতো চাআ, গিরিকঅক্যলে গেয়ানর তালাইশ গরে,
46001023	কিন্তু আঁরা কুরুশর উঅরদি মারি ফেলা মসিহ্‌র হতা তবলিগ গরি। য়েই হতা ইহুদিঅক্যলর হাছে উগ্যুয়া বাধা আর অ-ইহুদিঅক্যলর হাছে মুরুক্যতা,
46001024	কিন্তু ইহুদি অঅক আর গিরিকই অঅক, আল্লাহ্ যারারে ডাইক্যে য়িতারার হাছে য়েই মসিহ্‌ই আল্লাহ্‌র শক্তি আর আল্লাহ্‌র গেয়ান।
46001025	আল্লাহ্‌র মইধ্যে যিয়ান মুরুক্যতা বুলি মনে অঅ য়িয়ান মানুষর গেয়ানর ত্যুন বউত বেশি গেয়ানভরা, আর যিয়ান দুর্বলতা বুলি মনে অঅ য়িয়ান মানুষর শক্তির ত্যুন বউত বেশি শক্তিআলা।
46001026	ভাইঅক্যল, তোঁয়ারারে যহন ডাকা অইয়্যেল্ তহন তোঁয়ারা কি ডইল্যা মানুষ আছিলা য়েই হতা ভাবি চঅ। মানুষর বিচারে তোঁয়ারার মাঝে বউতজনই দে গেয়ানি বা হ্যমতাশালি বা উচুল বংশর য়িয়ান নঅঅ।
46001027	কিন্তু দুনিয়া যিয়ান মুরুক্যতা বুলি মনে গরে আল্লাহ্ য়িয়ানই বাছি লইয়্যে যেন্ গেয়ানিঅক্যলে শরম ফাআ। দুনিয়া যিয়ান দুর্বল বুলি মনে গরে আল্লাহ্ য়িয়ানই বাছি লইয়্যে যেন্ যিয়ান শক্তিশালি য়িয়ান শক্তিহিন অঅ।
46001028	দুনিয়া যিয়ান নিচু আর তুচ্য বুলি মনে গরে, এন্ কি, দুনিয়ার চোগে যিয়ান কিছুই নঅঅ আল্লাহ্ য়িয়ানই বাছি লইয়্যে যেন্ দুনিয়ার চোগে যিয়ান মুইল্যবান য়িয়ান মুইল্যহিন অইত্ ফারে।
46001029	তেঁই য়েগিন বাছি লইয়্যে যেন্ তেঁইর সাম্‌নদি হনঅ মানুষ গর্ব গরিত্ নঅ ফারে।
46001030	মসিহ্‌ ইসার লগে তোঁয়ারা দে যুক্ত আছ য়িয়ান আল্লাহ্‌র ত্যুনই অইয়্যে। ইসা মসিহ্‌ই আঁরার হাছে আল্লাহ্‌র দেয়া গেয়ান; তেঁইই আঁরার ধার্মিকতা, ফবিত্রতা আর মুক্তি।
46001031	ইয়ানর লাই ফাক-কিতাবর হতামতন, “যিবা গর্ব গরে য়িবা মাবুদরে লইয়েনেই গর্ব গরক।”
46002001	ভাইঅক্যল, তোঁয়ারার হাছে যাইয়েনে আল্লাহ্‌র দেয়া সুহ্যবর তবলিগ গরিবার সমত আঁই সুন্দর ভাষা বেবার নঅঅ গরি বা বউত গেয়ানি মানুষর মতন হতা নঅঅ হইয়্যি।
46002002	আঁই ঠিগ গজ্যিলাম, তোঁয়ারার হাছে থাকিবার সমত আঁই ইসা মসিহ্‌‍রে, মানি কুরুশর উঅরদি মারি ফেলা ইসা মসিহ্‌‍রে জানন বাদে আর কিছুই জাইনতাম নঅ।
46002003	যহন তোঁয়ারার হাছে আছিলাম তহন আঁই নিজরে দুর্বল মনে গইত্যাম আর ডরে বঅর বেশি হাঁইফ্‌তাম।
46002004	আঁর তবলিগ ও আঁর দেয়া হ্যবরর মাঝে মানুষঅক্যলরে ভাআই নিবার মতন হনঅ গেয়ানভরা যুক্তি-তর্ক নঅ আছিল্ বরং ফাক-রুহ্‌র শক্তিই য়িয়ানত দেহ্যা গেইয়্যেল্,
46002005	যেন্ তোঁয়ারার ইমান মানুষর গেয়ানর উঅর ভরসা নঅ গরিয়েনে আল্লাহ্‌র শক্তির উঅর ভরসা গরে।
46002006	যারা ইসায়ি জিবনত ফাক্যা য়িতারার হাছে অবইশ্য আঁরা গেয়ানর হতা হই; কিন্তু য়েই গেয়ান এই দুনিয়ার নঅঅ, বা এই দুনিয়ার নেতাঅক্যলরঅ নঅঅ যারা হ্যমতাশুইন্য অই ফরের।
46002007	আসলে আঁরা আল্লাহ্‌র গেয়ানভরা গোফন উদ্যেশ্যর হতাই হই। য়েই উদ্যেশ্য লুকাইন্যা আছিল্ আর দুনিয়া সিষ্টির আগদিই আল্লাহ্ য়িয়ান ইস্তির গরি রাইক্যেল্ যেন্ আঁরা তেঁইর মইমার ভাগি অইত্ ফারি।
46002008	এই যুগর নেতাঅক্যলর মাঝে কেউই য়িয়ান নঅঅ বুঝে; যুদি য়িয়ান বুইজ্‌তো তইলে য়েই মইমাফুন্য ফভুরে কুরুশর উঅরদি মারি নঅ ফেলাইতো।
46002009	কিন্তু ফাক-কিতাবর হতামতন, “আল্লাহ্‌‍রে যারা মহব্যত গরে য়িতারার লাই তেঁই যেগিন যেগিন ঠিগ গরি রাইক্যে, য়েগিন কেউ চোগেঅ নঅঅ দেকে, হানেঅ নঅঅ উনে আর মনেঅ নঅঅ ভাবে।”
46002010	কিন্তু আল্লাহ্ তেঁইর রুহ্‌র মইধ্য দিয়েনে য়েগিন আঁরার হাছে জাহির গইজ্যে, হারন ফাক-রুহ্‌র অজানা কিছুই নাই; এন্ কি, তেঁই আল্লাহ্‌র গভির বিষয়অ জানে।
46002011	মানুষর মইধ্যে এন্ হনে আছে, যিবা অইন্য মানুষর মনর হতা জানিত্ ফারে? মানুষর মইধ্যে যে রুহ্‌ আছে য়িবাই হ্যালি য়িবার নিজর মনর হতা জানে। য়েই ডইল্যা, আল্লাহ্‌র রুহ্‌ বাদে আল্লাহ্‌র মনর হতা অইন্য কেউ জানিত্ নঅ ফারে।
46002012	আঁরা দুনিয়ার রুহ্‌‍রে নঅঅ ফাইয়্যি, বরং আল্লাহ্‌র হাছর ত্যুন তেঁইর রুহ্‌‍রে ফাইয়্যি, যেন্ আল্লাহ্ আঁরারে যে দান দিয়্যে য়িয়ান বুঝিত্ ফারি;
46002013	আর য়েই দানগিনর হতাই আঁরা হই। য়েগিন হইবার লাই আঁরা যে হতাগিন বেবার গরি য়েগিন মানুষর গেয়ানর ত্যুন শিক্যা ফাইয়েনে নঅ হই, কিন্তু ফাক-রুহ্‌র মইধ্য দিই শিক্যা ফাইয়েনেই হই। রুহানি আঁসা বেইক্যা গরিবার লাই আঁরা রুহানি হতাই বেবার গরি।
46002014	যিবা রুহানি নঅঅ য়িবা আল্লাহ্‌র রুহ্‌র হাছর ত্যুন যেগিন আইয়্যে য়েগিন গ্রঅন নঅ গরে, হারন য়েগিন য়িবার হাছে মুরুক্যতা। য়েগিন য়িবা বুঝিত্ নঅ ফারে, হারন ফাক-রুহ্ শিক্যা নঅ দিলে য়েগিন ফরিক্যা গরি দেহ্যা নঅ যাআ।
46002015	যিবা রুহানি য়িবা বেক কিছুই ফরিক্যা গরি চাআ, কিন্তু কেউ য়িবারে ফরিক্যা গরি চাইত্ নঅ ফারে।
46002016	ফাক-কিতাবত লেহ্যা আছে, হনে মাবুদর মন বুঝিত্ ফাইজ্যে দে, য়িবা তেঁইরে উফদেশ দিত ফারে? কিন্তু মসিহ্‌র মন আঁরার দিলত্ রইয়্যে।
46003001	ভাইঅক্যল, যারা রুহানি য়েই ডইল্যা মানুষঅক্যলর হাছে যেন্ গরি হতা হঅন উচিত, আঁই তোঁয়ারার হাছে য়েইডইল্যা হতা হইত্ নঅঅ ফারি, বরং যারা গুনাহ্‌-সভাবর অধিনত আছে য়িতারার হাছে যেন্ গরি হতা হঅন উচিত, য়েন্ গরিয়েনেই তোঁয়ারার হাছে হতা হইয়্যিলাম। ইসায়ি জিবনত তোঁয়ারা তঅ এক্যবারে বাইচ্যার মতন, য়িয়ানর লাই তোঁয়ারার হাছে য়েন্ গরিয়েনেই হতা হইয়্যিলাম।
46003002	শক্ত হ্যানা নঅ দিয়েনে আঁই তোঁয়ারারে দুদ হ্যাইতো দিয়্যিলাম, হারন তহন তোঁয়ারা য়েই শক্ত হ্যানা গ্রঅন গরিবার অবস্তাত্ নঅ আছিলা। আর এহনঅ তোঁয়ারা য়েই অবস্তাত্ নাই,
46003003	হারন তোঁয়ারা এহনঅ গুনাহ্‌-সভাবর অধিনত আছ। তোঁয়ারার মাঝে যহন ইংসা আর হোইজ্যা-ফসাদ লাগিই আছে তহন কি তোঁয়ারা গুনাহ্‌-সভাবর অধিন নঅঅ না? আর তোঁয়ারার সাইলচলন কি এক্যবারে সাধারন মানুষঅক্যলর মতনই নঅঅ না?
46003004	তোঁয়ারার মইধ্যে যহন একজন হঅ য়িবা ফোলর দলর আর আর একজন হঅ য়িবা আফোল্যোর দলর তহন তোঁয়ারা কি এক্যবারে সাধারন মানুষঅক্যলর মতন নঅঅ না?
46003005	আফল্যো হঅন? আর ফোলই বা হঅন? আঁরা তঅ সেবাহারি মাত্র যারার মইধ্য দিয়েনে তোঁয়ারা ইমানর ফথদি আইস্যো। ফভুই আঁরার ফত্যিকরে যার যার হাম দিয়্যে।
46003006	আঁই বিজ লাগাইয়্যিলাম, আফল্যো য়িয়ানত ফানি দিয়্যেল্, কিন্তু আল্লাহ্ য়িয়ান বারাই তুইল্যেল্।
46003007	য়িয়ানর লাই যিবা বিজ লাগাআ বা যিবা য়িয়ানত ফানি দেএ য়িবা কিছুই নঅঅ; কিন্তু আল্লাহ্, যিবা বারাই তুলে, তেঁইই বেক।
46003008	যিবা বিজ লাগাআ আর যিবা ফানি দেএ য়িতারার উদ্যেশ্য একই, কিন্তু ফত্যিকে যার যার মিন্যোত ইসাবে ফুরস্কার ফাইবো,
46003009	হারন আঁরা দুই জনই আল্লাহ্‌র লগে হাম গরির্। তোঁয়ারা আল্লাহ্‌রই খেত, আল্লাহ্‌রই বানাইন্যা দালান।
46003010	আল্লাহ্‌র হাছর ত্যুন যে বিশেষ রহমত আঁই ফাইয়্যি য়িয়ান দিয়েনেই ওস্তাদ রাজমিস্ত্রির মতন আঁই ভিত্যি গাঁত্যি, আর য়িয়ানর উঅর অইন্যতারা দালান বানার। কিন্তু হনে কেন্ গরিয়েনে বানার য়েই বিষয়ে য়িবা সাবধান অঅক।
46003011	যে ভিত্যি আগদিই গাঁতা অই গেইয়্যে য়িয়ান বাদে আর হনঅ ভিত্যি কেউ গাঁতিত্ নঅ ফারে। ইসা মসিহ্‌ই অইল্ য়েই ভিত্যি।
46003012	য়েই ভিত্যির উঅরদি সোনা, রুফা, দামি ফাত্যোর, গাছ, বোইজ্যাল খের বা বিচালি দিয়েনে যুদি মাইন‌্‌‌ষ্যে বানাই তুলে,
46003013	তইলে হনে হঅন্ ডইল্যা হাম গইজ্যে য়িয়ান ভালা গরি দেহ্যা যাইবো। রোজ আঁশরতই য়িয়ান জাহির অইবো, হারন য়েই দিনর জাহির আগুনর মইধ্য দিয়েনেই অইবো। হার হাম হঅন্ ডইল্যা য়িয়ান আগুনই যাচাই গরিবো।
46003014	যিবা যিয়ান গড়ি তুইল্যে য়িয়ান যুদি টিগি থাকে তইলে য়িবা ফুরস্কার ফাইবো;
46003015	আর যুদি য়িয়ান ফুড়ি যাআ তইলে য়িবার হোতি অইবো। অবইশ্য য়িবা নিজে নাজাত ফাইবো, কিন্তু য়িবার অবস্তা এন্ মানুষর মতন অইবো যিবা আগুনর মইধ্য দিয়েনে ফার অই আইস্যে।
46003016	তোঁয়ারা কি নঅ জান দে, তোঁয়ারা আল্লাহ্‌র থাকিবার ঘর আর আল্লাহ্‌র রুহ্‌ তোঁয়ারার মইধ্যে থাকে?
46003017	যুদি কেউ আল্লাহ্‌র থাকিবার ঘর নষ্ট গরে তইলে আল্লাহ্‌অ য়িবারে নষ্ট গরিবো, হারন তেঁইর থাকিবার ঘর ফবিত্র, আর তোঁয়ারাই য়েই ঘর।
46003018	তোঁয়ারা কেউ নিজরে ফাঁকি নঅ দিয়ো। তোঁয়ারার মইধ্যে যুদি কেউ এই যুগর চিন্তাধারা মতন নিজরারে গেয়ানি মনে গরে তইলে য়িবা মুরুক্য অঅক যেন্ য়িবা সত্যিহারর গেয়ানি অইত্ ফারে,
46003019	হারন আল্লাহ্‌র চোগে এই দুনিয়ার গেয়ান হ্যালি মুরুক্যতা। ফাক-কিতাবত লেহ্যা আছে, “আল্লাহ্ গেয়ানিঅক্যলরে য়িতারার ছল-চাতুরিত ধরে।”
46003020	আবার লেহ্যা আছে, “গেয়ানিঅক্যলর বেক চিন্তাই দে নিষ্ফল য়িয়ান মাবুদ জানে।”
46003021	য়িয়ানর লাই তোঁয়ারা কেউ হনঅ মানুষরে লইয়েনে গর্ব নঅ গইজ্যো, হারন বেক্যিনই তঅ তোঁয়ারার।
46003022	ফোল, আফল্যো, ফিতর, এই দুনিয়া, জিবন, মরন, বত্যমান আর ভবিষ্যতর বেক কিছু, বেক্যিনই তোঁয়ারার;
46003023	তোঁয়ারা মসিহ্‌র আর মসিহ্‌ আল্লাহ্‌র।
46004001	মাইনষ্যে আঁরারে মনে গরক দে, আঁরা মসিহ্‌র সেবাহারি আর আঁরার উঅর আল্লাহ্‌র গোফন আঁসা জানাইবার ভার দেয়া অইয়্যে।
46004002	যারার উঅর ভার দেয়া অইয়্যে য়িতারার ত্যুন দেহ্যন ফরিবো দে, য়িতারা বিশ্যাসযোইগ্য।
46004003	আঁর বিচার তোঁয়ারাই গর বা আদালত গরক, য়িয়ানত আঁর কিছু আইয়্যে নঅ যাআ; এন্ কি, আঁইঅ আঁর নিজর বিচার নঅ গরি।
46004004	আঁর বিবেক ফরিষ্কার, কিন্তু য়িয়ানত ইয়ান ফরমান নঅ অঅর দে, আঁই নিদ্যোষ। ফভুই আঁর বিচার গরে।
46004005	য়িয়ানর লাই ফভুর আইবার আগদি, মানি য়েই ঠিগ গরা সময়র আগদি তোঁয়ারা হনঅ কিছুরই দোষ ধইত্যো নঅ যাইয়্যো। আঁধারত্ যেগিন লুকাইন্যা আছে তেঁইই তহন য়েগিন ফঅরত আনিবো আর মানুষর দিলর গোফন উদ্যেশ্যগিনঅ জাহির গরিবো। য়েই সমত আল্লাহ্‌র হাছর ত্যুনই যে যার ফাওনা ফশংসা ফাইবো।
46004006	ভাইঅক্যল, তোঁয়ারার উফহারর লাই আঁই আঁর নিজর আর আফল্যোর উদাআরন দিয়েনে এই হতাগিন হইলাম, যেন্ তোঁয়ারা আঁরার হাছর ত্যুন শিকিত্ ফার দে, ফাক-কিতাবত যেগিন লেহ্যা আছে য়েগিনর বাইরদি যাইতে নাই। তইলে তোঁয়ারা একজনরে ফেলিয়েনে আর একজনরে লই অহংকারত ফুলি উইট্যা নঅ।
46004007	তুঁই দে অইন্যতারার ত্যুন বিশেষ কিছু য়িয়ান তঅ কেউ মনে নঅ গরে। তোঁয়ার এন্ কি আছে যেগিন তুঁই দান ইসাবে নঅঅ ফঅ? আর যুদি তুঁই য়েগিন ফাইই থাক তইলে নঅঅ ফঅ বুলিয়েনে কিল্যাই গর্ব গইত্যা লাইগ্যো?
46004008	তোঁয়ারারে দেকিয়েনে মনে অঅর তোঁয়ারা আগদিই বেক কিছু ফাই গেইয়্যো, আগদিই ফুইসাআলা অইয়্যো, আর আঁরারে বাদ দিয়েনেই বাদশা অই বোই আছ। অবইশ্য তোঁয়ারা বাদশা অইলে ভালাই অইতো, তইলে আঁরাঅ তোঁয়ারার লগে বাদশা অইত্ ফাইত্যাম।
46004009	মারি ফেলা অইবো বুলিয়েনে যারারে মিছিলর শেষদি রাকা অঅ, আঁর মনে অঅ আল্লাহ্ আঁরারে, মানি সাআবিঅক্যলরে ঠিগ য়েইল্যা বেক্যিনর শেষদি রাইক্যে। আঁরা সারা দুনিয়ার হাছে, মানি ফেরেস্‌তা আর মানুষঅক্যলর হাছে যেন্ ঠঁঅশার ফাত্র অইয়্যি।
46004010	আঁরা মসিহ্‌র লাই মুরুক্য অইয়্যি, আর তোঁয়ারা মসিহ্‌র লগে যুক্ত অইয়েনে বুদ্যিমান অইয়্যো। আঁরা দুর্বল কিন্তু তোঁয়ারা বলবান। তোঁয়ারা বউত সম্যান ফাইয়্যো আর আঁরা অসম্যান ফাইয়্যি।
46004011	এই মোওতোত্ ফইয্যন্তঅ আঁরা ভুগ আর তিরাশে হষ্ট ফাইর। আঁরার হঅরর অভাব আছে, আঁরার লগে নিঠুর বেবার গরা অঅর, আঁরার ঘর-বাড়ি নাই।
46004012	আঁরা নিজর আতে হোটিন মিন্যোত গরির্। যহন মাইন্‌ষ্যে আঁরারে গালাগালি গরে তহন আঁরা য়িতারার উন্যতি হামনা গরি; যহন য়িতারা আঁরারে হষ্ট দেএ তহন আঁরা য়িয়ান সইজ্য গরি;
46004013	যহন য়িতারা আঁরারে নিন্দা গরে তহন নরম ভাবে আঁরা য়িতারারে জোয়াব দিই। এহনঅ ফইয্যন্ত আঁরা দুনিয়ার হাসারার মতন, দুনিয়ার জঞ্জাল অইয়েনেই রয়্যি।
46004014	আঁই তোঁয়ারারে শরম দিবার লাই এগিন নঅ লেকির, বরং আঁর ফ্রিয় সন্তান ইসাবে সাবধান গরিবার লাইই লেকির।
46004015	মসিহ্‌র বিষয়ে শিক্যা দিবার মানুষ অঅত তোঁয়ারার আজার আজার থাকিত্ ফারে, কিন্তু বাবা তোঁয়ারার বউত নাই; আঁইই সুহ্যবরর মইধ্য দিয়েনে ইসায়ি জিবনে তোঁয়ারার বাবা অইয়্যি।
46004016	য়িয়ানর লাইই আঁই বিশেষভাবে তোঁয়ারারে অনুরোধ গরির্, আঁই যেগিন গরি তোঁয়ারাঅ য়েগিনই গর;
46004017	আর ইয়ানর লাইই আঁই তিমথিয়রে তোঁয়ারার হাছে ফাটাইয়্যি। ইমানদার ইসাবে তেঁই আঁর ফ্রিয় আর বিশ্যস্ত ফোয়া। ইসার লগে যুক্ত অইয়েনে আঁর শিক্যা আর হাম হঅন্ ডইল্যা, তেঁই য়িয়ান তোঁয়ারারে মনত গরাই দিবো। ফত্যি জাগার ফত্যি জামাতত আঁই য়েই বিষয়ে একই ডইল্যা শিক্যা দিই থাকি।
46004018	আঁই তোঁয়ারার হাছে নঅ আইস্যোম মনত্ গরিয়েনে তোঁয়ারার মাঝে কেউ কেউ অহংকারে ফুলি উইট্যে।
46004019	কিন্তু আঁই বউত তরাতরি তোঁয়ারার হাছে আইস্যোম, ইন্‌শা-আল্লাহ্‌। যারা অহংকারে ফুলি উইট্যে য়িতারার হতাবাত্যা উইন্‌তো নঅ আইস্যোম, কিন্তু য়িতারার শক্তি হতাক্যিন য়িয়ান চাইতাম আইস্যোম।
46004020	আল্লাহ্‌র রাইজ্য তঅ হতার বেফার নঅঅ, য়িয়ান শক্তির বেফার। তোঁয়ারার ইছ্যা কি?
46004021	আঁই তোঁয়ারার হাছে কি লইয়েনে আইস্যোম — বেত, নাকি মহব্যত আর নরম মনোভাব?
46005001	উনা যাআর, তোঁয়ারার মাঝে জেনার গুনাহ্‌ আছে, আর য়েই জেনা এন্ জঘইন্য ডইল্যা দে, অ-ইহুদিঅক্যল ফইয্যন্ত য়েই ডইল্যা নঅ গরে। এন্ কি, একজন য়িবার সত্‌মারে নিজর বউঅর মতন গরি রাইক্যে।
46005002	আর ইয়ার ফরদিঅ তোঁয়ারা অহংকার গইত্যা লাইগ্যো! ইয়ানর ত্যুন তোঁয়ারার কি দুক্য গরন আর যিবা এই হাম গইজ্যে য়িবারে তোঁয়ারার মাঝর ত্যুন বাইর গরি দঅন উচিত নঅ আছিল্?
46005003	আঁই নিজর শরিলে আজির নঅ থাকিলেঅ রুহে তোঁয়ারার লগে আছি। যিবা এই ডইল্যা হাম গইজ্যে, আজির থাকা মানুষর মতনই আঁই য়িবার বিচার আগদিই গরি রাক্যি।
46005004	আঁর বিচার এই দে, আঁরার হযরত ইসার নামে যহন তোঁয়ারা এক জাগাত মিলিত অইবা আর আঁইঅ রুহে তোঁয়ারার লগে থাইক্যোম আর হযরত ইসার শক্তি আঁরার উঅর থাকিবো,
46005005	তহন য়েই মানুষরে ইবিলিসর আতত্ দিই দঅন ফরিবো, যেন্ য়িবার শরিল তচনচ অঅ কিন্তু রুহ্‌ হযরত ইসার আইবার দিনত নাজাত ফাআ।
46005006	গর্ব গরন তোঁয়ারার ফক্যে ভালা নঅঅ। তোঁয়ারা কি নঅ জান দে, এক্যানা ইষ্ট উগ্যুয়া গোডা মোইদার তালরে ফাঁফাই তুলে? তোঁয়ারার মইধ্যর ত্যুন য়েই ফুরানা ইষ্ট ফেলি দঅ,
46005007	যেন্ তোঁয়ারা উগ্যুয়া নয়া ইষ্টছারা মোইদার তাল অইত্ ফার; আর আসলেঅ তোঁয়ারা য়িয়ানই। আঁরার উদ্যার-ইদর ভেরার বাইচ্যা মসিহ্‌‍রে হোরবানি দেয়া অইয়্যে।
46005008	য়িয়ানর লাই ফুরানা ইষ্ট, মানি ইংসা আর হ্যারাফি দিয়েনে নঅঅ, বরং আইয়্যো, আঁরা ইষ্ট ছারা রুটি, মানি সরলতা আর আঁসা দিয়েনে ইদগান ফালন গরি।
46005009	আঁর সিঢিত আঁই তোঁয়ারার হাছে লেক্যিলাম, তোঁয়ারা যেন্ হ্যারাফ চরিত্রর মানুষঅক্যলর লগে মিলামিশা নঅ গর।
46005010	এই দুনিয়ার হ্যারাফ চরিত্রর মানুষ, লুভি, ঝুঁয়াচোর বা যারা মুত্যি ফুজা গরে য়িতারার হতা অবইশ্য আঁই নঅঅ হইয়্যি, হারন তইলে তোঁয়ারার ত্যুন তঅ এই দুনিয়ার বাইরে যঅন গই ফরে।
46005011	আসলে আঁই যিয়ান লেক্যিলাম য়িয়ানর মানি এই — যুদি কেউ নিজরে ইমানদার ভাই হঅ অথচ য়িবা হ্যারাফ চরিত্রর মানুষ বা লোভি অঅ, মুত্যি ফুজা গরে, অইন্যর নিন্দা গরে, মাতাল বা ঝুঁয়াচোর অঅ, তইলে য়িবার লগে মিলামিশা নঅ গইজ্যো। এন্ কি, য়িবার লগে হ্যানা-দানাঅ নঅ গইজ্যো।
46005012	জামাতর বাইরর মানুষঅক্যলর বিচার গরিবার লাই আঁর কি দায় ফইজ্যে? কিন্তু জামাতর ভিতরর মানুষঅক্যলর বিচার গরন কি তোঁয়ারারই উচিত নঅঅ না?
46005013	যারা বাইরর য়িতারার বিচার আল্লাহ্ গরিবো। ফাক-কিতাবর হতামতন, “তোঁয়ারার মাঝর ত্যুন য়েই হ্যারাফ মানুষরে বাইর গরি দঅ।”
46006001	তোঁয়ারার মাঝে কেউঅর যুদি হনঅ ইমানদার ভাইঅর বিরুদ্যে নালিশ গরিবার হনঅ হারন থাকে, তইলে য়িবা হঅন্‌ সঅসে আল্লাহ্‌র বান্দাঅক্যলর হাছে নঅ যাইয়েনে যারা আল্লাহ্‌র নঅঅ য়িতারার হাছে যাইয়েনে বিচার চাআ?
46006002	তোঁয়ারা কি নঅ জান দে, আল্লাহ্‌র বান্দাঅক্যলই দুনিয়ার বিচার গরিবো? যহন তোঁয়ারা দুনিয়ার বিচার গরিবা তহন তোঁয়ারা কি সামাইন্য বিষয়র বিচার গরিত্ নঅ ফার না?
46006003	তোঁয়ারা কি নঅ জান আঁরা ফেরেস্‌তাঅক্যলরঅ বিচার গইজ্যোম? য়িয়ানই যুদি অঅ তইলে এই দুনিয়ার বিষয় তঅ সামাইন্য হতা!
46006004	যুদি তোঁয়ারার এই ডইল্যা হনঅ নালিশ থাকে তইলে যারা জামাতর মানুষ নঅঅ য়িতারারেই কি তোঁয়ারা বিচারক অইবার লাই ঠিগ গরি থাক না?
46006005	তোঁয়ারারে শরম দিবার লাই আঁই এই হতা হইর। তোঁয়ারার মাঝে আঁসাই কি এন্ হনঅ গেয়ানি মানুষ নাই, যিবা ভাইঅক্যলর মাঝে গোলমালর মিমাংসা গরি দিত্ ফারে?
46006006	য়িয়ানর বদলে ভাই কিনা ভাইঅর বিরুদ্যে আদালতত যাআ, আর য়িয়ানঅ আবার অ-ইমানদারঅক্যলর সাম্‌নদি!
46006007	আসলে তোঁয়ারা দে একজন অইন্যজনর বিরুদ্যে মামলা-মকদ্যমা গইত্যা লাইগ্যো য়িয়ানত ইয়ানই ফরমান অঅর দে, তোঁয়ারা আআরি গেইয়্যো। য়িয়ানর ত্যুন বরং অন্যায় সইজ্য নঅ গর কিল্যাই? ঠকি নঅ যঅ কিল্যাই?
46006008	য়িয়ানর বদলে তোঁয়ারাই অন্যায় গইত্যা লাইগ্যো, তোঁয়ারাই ঠগাইতা লাইগ্যো, আর য়িয়ান তোঁয়ারার ভাইঅক্যলর লগেই গইত্যা লাইগ্যো!
46006009	যারা অন্যায় গরে য়িতারা দে আল্লাহ্‌র রাইজ্যর অধিকারি অইতো নঅ, য়িয়ান কি তোঁয়ারা নঅ জান না? তোঁয়ারা ভুল নঅ গইজ্যো। যারার চরিত্র হ্যারাফ, যারা মুত্যি ফুজা গরে, যারা জেনা গরে, যারা মদ্যা-বেইশ্যা, যে মরতফোয়াঅক্যলে মরতফোয়ার লগে জামাই বউঅর মত এক বিছানাত উউতে,
46006010	যারা চোর, লুভি, মাতাল, যারা ফরর নিন্দা গরে আর যারা ঝুঁয়াচোর য়িতারা আল্লাহ্‌র রাইজ্যর অধিকারি অইতো নঅ।
46006011	তোঁয়ারার মাঝে কেউ কেউ য়েই ডইল্যাই আছিলা, কিন্তু হযরত ইসা মসিহ্‌র মইধ্য দিয়েনে আর আঁরার আল্লাহ্‌র রুহ্‌র মইধ্য দিই তোঁয়ারারে ধুইয়েনে ফরিষ্কার গরা অইয়্যে, ফবিত্র গরা অইয়্যে আর ধার্মিক বুলি গ্রঅন গরা অইয়্যে।
46006012	কেউ কেউ হঅ, “হনঅ কিছু গরন আঁর ফক্যে আআরাম নঅঅ।” য়িয়ান ঠিগ, তইলে বেক কিছুই দে মানুষর উফহার গরে, য়িয়ান নঅঅ। হনঅ কিছু গরন আঁর ফক্যে আআরাম নঅঅ আঁসা, কিন্তু আঁই হনঅ কিছুরই গোলাম অইতাম নঅ।
46006013	আবার কেউ কেউ এই হতাঅ হঅ, “হ্যানা ফেডর লাই আর ফেট হ্যানার লাই।” বঅর ভালা হতা, কিন্তু এই দুইয়ানই একদিন আল্লাহ্ বাতিল গরি দিবো। শরিল জেনা গরিবার লাই নঅঅ বরং য়িয়ান ফভুরই লাই, আর ফভু শরিলর লাই।
46006014	আল্লাহ্ তেঁইর কুদরতি দিয়েনে ফভুরে মরনর ত্যুন জিন্দা গইজ্যে আর তেঁই আঁরারেঅ জিন্দা গরিবো।
46006015	তোঁয়ারা কি নঅ জান দে, তোঁয়ারার শরিল মসিহ্‌র শরিলর অংশ? তইলে আঁই কি মসিহ্‌র শরিলর অংশ লই বেইশ্যার শরিলর লগে যুক্ত গইজ্যোম না? হনঅ দিনঅ নঅ।
46006016	তোঁয়ারা কি নঅ জান, বেইশ্যার লগে যিবা যুক্ত অঅ য়িবা য়িবার লগে এক শরিল অঅ? হারন কিতাবত লেহ্যা আছে, “য়িতারা দুই জন এক শরিল অইবো।”
46006017	কিন্তু যে কেউ ফভুর লগে যুক্ত অঅ য়িবা তেঁইর লগে রুহে এক অঅ।
46006018	বেক ডইল্যা জেনার ত্যুন ধাই যঅ। মানুষ অইন্য যে গুনাহ্‌গিন গরে য়েগিন য়িবার শরিলর বাইরদি গরে, কিন্তু যিবা জেনা গরে য়িবা নিজর শরিলর বিরুদ্যেই গুনাহ্‌ গরে।
46006019	তোঁয়ারা কি নঅ জান, তোঁয়ারার দিলত্ যিবা থাকে আর যিবারে তোঁয়ারা আল্লাহ্‌র হাছর ত্যুন ফাইয়্যো, য়েই ফাক-রুহ্‌র থাকিবার ঘরই অইল্ তোঁয়ারার শরিল? তোঁয়ারা তোঁয়ারার নিজরার নঅঅ;
46006020	বউত দাম দিয়েনে তোঁয়ারারে কিনা অইয়্যে। য়িয়ানর লাই আল্লাহ্‌র গোরবর লাই তোঁয়ারার শরিল বেবার গর।
46007001	তোঁয়ারা আঁরে যে বিষয় সম্যন্দে লেইক্যো এইবার য়িয়ানর জোয়াব দিইর। যুদি কেউ বিয়া নঅ গরে তইলে য়িবা ভালাই গরে;
46007002	কিন্তু চাইরোমিক্যাদি বউত জেনা অঅর, য়িয়ানর লাই ফত্যি মরতফোয়ার নিজর বউ থক্ আর ফত্যি বউঅর নিজর জামাই থক্।
46007003	শরিলর মিক্যাদির ত্যুন বউঅর যা ফাওনা, য়িবার জামাই য়িবারে য়িয়ান দঅক; য়েইডইল্যা বউঅ জামাইরে দঅক।
46007004	বউঅর শরিল য়িবার নিজর নঅঅ, য়িবার জামাইর। একইডইল্যা জামাইর শরিল য়িবার নিজর নঅঅ, য়িবার বউঅর।
46007005	একজন অইন্যজনর লগে এক বিছানাত উইত্যো অসিকার নঅ গইজ্যো; তঅ হ্যালি মুনাজাত গইত্যো সুযোগ ফাইবার লাই একমত অইয়েনে কিছুদিন আলিদা থাকিত্ ফার। তারফরদি আবার একলগে মিলিত অইয়্যো, যেন্ নিজরারে দমনর অভাবে ইবিলিস তোঁয়ারারে গুনাহ্‌র মিক্যাদি টানিত্ নঅ ফারে।
46007006	এই হতা আঁই তোঁয়ারারে উকুম দিয়েনে নঅ হইর বরং অনুমতি দিয়েনেই হইর।
46007007	যুদি বেক্যিনে আঁর মতন অইতো! কিন্তু আল্লাহ্‌র হাছর ত্যুন এক একজন এক এক্যান দান ফাইয়্যে। একজনর দান এক ডইল্যা, আবার অইন্যজনর দান আর এক ডইল্যা।
46007008	আবিয়াতা আর রারিঅক্যলরে আঁই হইর, য়িতারা যুদি আঁর মতন থাকিত্ ফারে তইলে য়িতারার ফক্যে য়িয়ান ভালা।
46007009	কিন্তু যুদি য়িতারা নিজরারে দমন গরিত্ নঅ ফারে তইলে বিয়া গরক, হারন শরিলর হামনাত জলি-ফুরি মরিবার ত্যুন বরং বিয়া গরন বউত ভালা।
46007010	যারার বিয়া অইয়্যে য়িতারারে আঁই এই উকুম দিইর — অবইশ্য আঁই নঅ দিইর, ফভুই দেএর — বউ যেন্ জামাইর হাছর ত্যুন নঅ যাআ গই।
46007011	কিন্তু যুদি য়িবা যাআ গইই তইলে আর বিয়া নঅ গরক বা জামাইর লগে আবার মিলিত অঅক। জামাইঅ য়িবার বউঅরে তালাক নঅ দঅক।
46007012	অইন্য বেক্যিনরে অবইশ্য ফভু নঅ হঅর কিন্তু আঁই হইর, যুদি হনঅ ভাইঅর অ-ইমানদার বউ থাকে আর য়েই বউ য়িবার লগে থাইক্‌তো রাজি থাকে, তইলে য়েই জামাই যেন্ য়িবারে তালাক নঅ দেএ।
46007013	আবার যুদি হনঅ বউঅর অ-ইমানদার জামাই থাকে আর য়েই জামাই য়িবার লগে থাইক্‌তো রাজি থাকে, তইলে য়েই জামাইরে যেন্ য়িবা তালাক নঅ দেএ;
46007014	হারন বউঅর মইধ্য দিয়েনে য়েই অ-ইমানদার জামাইরে আর জামাইর মইধ্য দিয়েনে য়েই অ-ইমানদার বউঅরে আল্লাহ্ বিশেষ চোগে চাআ। য়িয়ান নঅ অইলে তোঁয়ারার ফোয়ামাইয়্যাগিন তঅ নাফাক্ অইতো; কিন্তু আসলে আল্লাহ্ য়িতারারে বিশেষ চোগে চাআ।
46007015	কিন্তু যুদি য়েই অ-ইমানদার জামাই বা বউ যাইতো গই চাআ তইলে য়িবা যঅক গই। এই ডইল্যা অবস্তাত্ য়েই ইমানদার ভাই বা বোইন হনঅ বাজাবাজির মইধ্যে নঅ থাকে। আল্লাহ্ তঅ আঁরারে শান্তিত থাকিবার লাইই ডাইক্যে।
46007016	বউ, তুঁই কেন্ গরিয়েনে জান দে, তোঁয়ার জামাইরে তুঁই নাজাত গরিত্ ফাইত্যা নঅ? জামাই, তুঁই কেন্ গরিয়েনে জান দে, তোঁয়ার বউঅরে তুঁই নাজাত গরিত্ ফাইত্যা নঅ?
46007017	হাজেই, ফভু যিবারে যে অবস্তাত্ রাইক্যে আর আল্লাহ্ যিবারে যিয়ানর লাই ডাইক্যে, য়েই মতনই য়িবা চলক। এই উকুম আঁই বেক জামাতত দিই থাকি। হনঅ সুন্যত-গরাইন্যা মানুষরে কি ডাকা অইয়্যে না? তইলে য়িবা সুন্যতর চিন্য ফুঁছি নঅ ফেলক্।
46007018	হনঅ সুন্যত-নঅ-গরাইন্যা মানুষরে কি ডাকা অইয়্যে না? তইলে য়িবার সুন্যত গরা নঅ অঅক।
46007019	সুন্যত গরাইলেই বা কি আর নঅ গরাইলেই বা কি, আল্লাহ্‌র উকুম ফালন গরনই অইল্ আসল হতা।
46007020	আল্লাহ্ যিবারে যে অবস্তাত্ ডাইক্যে য়িবা য়েই অবস্তাতই থক্।
46007021	তোঁয়ারে যহন ডাকা অইয়্যেল্ তহন কি তুঁই গোলাম আছিলা না? য়িয়ানর লাই দুক্য নঅ গইজ্যো; অবইশ্য যুদি সাধিন অইবার সুযোগ ফঅ তইলে য়িয়ান গ্রঅন গইজ্যো।
46007022	গোলাম থাকন অবস্তাত ফভু যিবারে ডাইক্যে য়িবা ফভুরে দিয়েনে সাধিন অইয়্যে। য়েইডইল্যা যিবারে সাধিন অবস্তাত্ ডাকা অইয়্যে য়িবা মসিহ্‌র গোলাম অইয়্যে।
46007023	বউত দাম দিয়েনে তোঁয়ারারে কিনা অইয়্যে; মানুষর গোলাম নঅ অইয়্যো।
46007024	ভাইঅক্যল, আল্লাহ্ যিবারে যে অবস্তাত্ ডাইক্যে য়িবা আল্লাহ্‌র সাম্‌নদি য়েই অবস্তাতই থক্।
46007025	আবিয়াতা মাইয়্যাঅক্যলর লাই ফভুর হাছর ত্যুন হনঅ উকুম আঁই নঅঅ ফাইয়্যি। তইলে আল্লাহ্‌র রহমত ফাইয়েনে আঁই বিশ্যাসযোইগ্য অইয়্যি বুলি আঁর মত্ জানাইর্।
46007026	যে বিরাট দুক্য-হষ্টর সময় আইয়্যের য়িয়ানর লাই আঁর মনে অঅ তোঁয়ারা যে যে‌ইল্যা আছ য়েইল্যা থাকনই ভালা।
46007027	তোঁয়ার কি বউ আছে না? তইলে বউঅরে তালাক দিতো চেষ্টা নঅ গইজ্যো। তোঁয়ার কি বউ নাই? তইলে বিয়া গরিবার চেষ্টা নঅ গইজ্যো।
46007028	কিন্তু বিয়া যুদি তুঁই গরই য়িয়ানত তোঁয়ার হনঅ গুনাহ্‌ নঅ অঅ। হনঅ আবিয়াতা মাইয়্যা যুদি বিয়া গরে তইলে য়িবারঅ গুনাহ্‌ নঅ অঅ। কিন্তু যারা বিয়া গরে য়িতারা এই সংসারত হষ্ট ফাইবো, আর আঁই এগিন বেক্যিনর ত্যুন তোঁয়ারারে রেহাই দিতাম চাইর।
46007029	ভাইঅক্যল, যে হতা আঁই তোঁয়ারারে হইতাম চাইর য়িয়ান এই — সময় এক্যবারে হম। য়িয়ানর লাই এহনর ত্যুন এন্ গরি চলিবার দরহার দে, যারার বউ আছে য়িতারার যেন্ বউ নাই;
46007030	যারা দুক্য গরের য়িতারা যেন্ দুক্য নঅ গরের; যারা আনন্দ গরের য়িতারা যেন্ আনন্দ নঅ গরের; যারা কিনা-হাডা গরের য়িতারার যেন্ য়েই জিনিসর উঅর অধিকার নাই;
46007031	যারা দুনিয়ার বিষয়ে জড়িত য়িতারা যেন্ ফুরাফুরি গরিয়েনে জড়িত নঅঅ; হারন দুনিয়ার রুফ বদ্‌লাই যাআর।
46007032	আঁই চাই যেন্ তোঁয়ারা ভাবনা-চিন্তার ত্যুন মুক্ত থাকিত্ ফার। আবিয়াতা মানুষ ফভুর বিষয়ে ভাবে; য়িবা চিন্তা গরে কেন্‌গরিয়েনে য়িবা ফভুরে খুশি গরিবো।
46007033	বিয়াতা মানুষ সংসারর বিষয়ে ভাবে; য়িবা চিন্তা গরে কেন্‌গরিয়েনে য়িবা বউঅরে খুশি গরিবো।
46007034	এন্ গরিয়েনে দুই মিক্যাই য়িবারে টাইন্‌তো থাকে। যে মাইয়্যার জামাই নাই আর আবিয়াতা মাইয়্যা ফভুর বিষয়ে চিন্তা গরে যেন্ য়িবা শরিলে আর দিলে ফভুর অইত্ ফারে। কিন্তু বিয়াতা মাইয়্যাফোয়া সংসারর বিষয়ে ভাবে; য়িবা চিন্তা গরে কেন্ গরিয়েনে য়িবা জমাইরে খুশি গরিবো।
46007035	এই হতা আঁই তোঁয়ারার উফহারর লাইই হইর। আঁই তোঁয়ারারে ধরাবাধার মইধ্যে রাকিবার লাই য়িয়ান নঅ হইর, বরং যিয়ান গরন উচিত আর ভালা য়িয়ান গরিবার লাই তোঁয়ারারে উত্‌সাঅ দিইর, যেন্ তোঁয়ারা ফুরাফুরি মনযোগ দিয়েনে ফভুর সেবা গরিত্ ফার।
46007036	যুদি কেউ মনে গরে য়িবা য়িবার আবিয়াতা মাইয়্যার লগে নিয়াইজ্য বেবার নঅ গরের, যুদি মাইয়্যাউয়ার বিয়ার বয়স ফার অইয়েনে যাইবার মতন অঅ আর যুদি য়িবা য়িবারে বিয়া দিবার দরহার মনে গরে, তইলে য়িবা নিজর ইছ্যামতনই হাম গরক। মাইয়্যাউয়ার বিয়া অঅক, য়িয়ানত হনঅ গুনাহ্‌ নঅ অঅ
46007037	কিন্তু যে মানুষর মন ইস্তির, যিবার উঅর হনঅ চাব নাই বুলিয়েনে য়িবা নিজর ইছ্যামতনই হাম গরিত্ ফারে, য়িবা যুদি য়িবার মাইয়্যারে আবিয়াতা রাকিবো বুলিয়েনেই ঠিগ গরি থাকে তইলে য়িবা ভালাই গরে।
46007038	তইলে দেহ্যা যাআ, যিবা য়িবার মাইয়্যারে বিয়া দেএ য়িবা ভালা গরে, আর যিবা য়িবারে বিয়া নঅ দেএ য়িবা আরো ভালা গরে।
46007039	জামাই যেতদিন বাঁচি থাকে য়েতদিনই বউ য়িবার হাছে বাঁধা থাকে। কিন্তু যুদি জামাই মারা যাআ তইলে য়িবা যিবারে ইছ্যা য়িবারে বিয়া গরিত্ ফারে, অবইশ্য য়েই মানুষ যেন্ ফভুর অঅ।
46007040	কিন্তু আঁর মতে য়িবা যেইল্যা আছে যুদি য়েইল্যাই থাকে তইলে য়িবা আরো সুখি অঅ। আঁর মনে অঅ দে, আঁই আল্লাহ্‌র রুহ্‌র মইধ্য দিয়েনেই এই হতা হইর।
46008001	এইবার আঁই মুত্যির হাছে উত্‌সর্গ গরা হ্যানার বিষয়ে হইর। আঁরা জানি, আঁরার বেক্যিনর গেয়ান আছে। গেয়ান মানুষরে অহংকারি গরে, কিন্তু মহব্যত মানুষরে গড়ি তুলে।
46008002	যিবা কিছু জানে বুলি মনে গরে, য়িবা যেন গরি জানন উচিত য়েন্ গরি এহনঅ নঅ জানে।
46008003	কিন্তু যিবা আল্লাহ্‌‍রে মহব্যত গরে আল্লাহ্ য়িবারে জানে।
46008004	এইবার মুত্যির হাছে উত্‌সর্গ গরা হ্যানা হ্যাইবার বিষয়ে হইর। আঁরা জানি, দুনিয়াত মুত্যি আসলে কিছুই নঅঅ আর আল্লাহ্‌অ মাত্র একজন বাদে আর নাই।
46008005	বেহেস্‌তত্ অঅক বা দুনিয়াত অঅক, দেব-দেবি বুলি যুদি কিছু থাকিই থাকে — অবইশ্য দেবতাঅ বউত, ফভুঅ বউত —
46008006	তঅঅ আঁরার লাই আল্লাহ্ মাত্র একজনই আছে। তেঁইই বাবা; তেঁইরই হাছর ত্যুন বেক কিছু আইস্যে আর তেঁইরই লাই আঁরা বাঁচি আছি। আর ফভুঅ আঁরার মাত্র একজন, তেঁই ইসা মসিহ্‌। তেঁইরই মইধ্য দিয়েনে বেক কিছু আইস্যে আর তেঁইরই মইধ্য দিয়েনে আঁরা বাঁচি আছি।
46008007	এই গেয়ান কিন্তু বেক্যিনর নাই। মুত্যি ফুজার অইব্যাস আছিল্ বুলি মুত্যির হাছে উত্‌সর্গ গরা হ্যানা এহনঅ ফইয্যন্ত কেউ কেউ য়েই ইসাবেই হ্যাই থাকে। য়িয়ানত য়িতারার বিবেক দুর্বল বুলি নাফাক্ অঅ।
46008008	কিন্তু হ্যানা দিয়েনে আঁরা আল্লাহ্‌র গ্রঅনযোইগ্য নঅ অই। আঁরা যুদি নঅ হ্যাই তইলে আঁরার হনঅ হোতিঅ নঅ অঅ, আর যুদি হ্যাই তইলে আঁরার হনঅ লাভঅ নঅ অঅ।
46008009	তঅ সাবধান! যারার ইমান দুর্বল, তোঁয়ারার এই সাধিনতা য়িতারার হাছে যেন্ গুনাহ্‌র হারন অইয়েনে নঅ থিয়াআ।
46008010	তোঁয়ার তঅ গেয়ান আছে, কিন্তু যিবার বিবেক দুর্বল য়িবা যুদি তোঁয়ারে দেবতার মন্দিরত বোইয়েনে হ্যাইতো দেকে তইলে য়িবাঅ কি মুত্যির হাছে উত্‌সর্গ গরা হ্যানা হ্যাইতো উত্‌সাঅ নঅ ফাইবো না?
46008011	য়েই দুর্বল মানুষ, য়েই ভাই, যার লাই মসিহ্‌ মইজ্যেল্, তোঁয়ার গেয়ানর মইধ্য দিয়েনেই য়িবার বঅর ডঁর হোতি অঅ।
46008012	এন্ গরিয়েনে তোঁয়ারা তোঁয়ারার ভাইঅক্যলর বিরুদ্যে গুনাহ্‌ গরিয়েনে যহন য়িতারার দুর্বল বিবেকত আঘাত দঅ তহন তোঁয়ারা আসলে মসিহ্‌র বিরুদ্যেই গুনাহ্‌ গর।
46008013	য়েই হারনে, হ্যানার লাই যুদি আঁর ভাই গুনাহ্‌ত ফরে তইলে আঁর ভাই যেন্ গুনাহ্‌ত নঅ ফরে য়িয়ানর লাই আঁই গোস্ত হ্যানাই ছারি দিয়োম।
46009001	আঁই কি সাধিন নঅঅ? আঁই কি সাআবি নঅঅ? আঁরার হযরত ইসারে কি আঁই নঅঅ দেকি? ফভুর লাই আঁই যে হাম গজ্যি তোঁয়ারা কি য়েগিনরই ফল নঅঅ?
46009002	অইন্যতারা যুদি আঁরে সাআবি হইয়েনে সিকার নঅঅ গরে তঅঅ তোঁয়ারা অন্তত য়িয়ান সিকার গরিবা। তোঁয়ারা দে ফভুর বান্দা অইয়্যো য়িয়ানই আঁর সাআবি-ফদর ফর্‌মান।
46009003	যারা আঁর সাআবি অঅন সম্যন্দে ফশ্ন তুলে য়িতারার হাছে আঁর জোয়াব এই —
46009004	আঁরার হ্যানা-দানা গরিবার অধিকার কি নাই?
46009005	অইন্য বেক সাআবিঅক্যলে, ফভুর ভাইঅক্যলে আর ফিতর যে‌ইল্যা নিজর নিজর বউঅরে লইয়েনে তবলিগত বাইর অঅ, য়েইডইল্যা ইসায়ি ইমানদার নিজর বউঅরে লইয়েনে তবলিগত বাইর অইবার অধিকার কি আঁরার নাই না?
46009006	বান্যাবাস আর আাঁর ত্যুনই কি হ্যালি হাম গরিয়েনে হ্যঅন ফরিবো না?
46009007	নিজর ফুইসা হ্যরস গরিয়েনে হনে সৈন্যর হাম গরে? আংগু‌র খেত যিবা গরে য়িবা কি য়িবার ফল নঅ হ্যাআ না? ফশুর ঝাঁক যিবা চরাআ য়িবা কি য়েগিনর দুদ নঅ হ্যাআ না?
46009008	আঁই কি হ্যালি সাধারন বুদ্যিত্ এই হতা হইর না? তোরাত শরিফঅ কি য়েই একই হতা নঅ হঅ না?
46009009	য়িয়ানত লেহ্যা আছে, “শইস্য মাড়াই গরিবার সমত বলদর মুকত জাল্‌তি নঅ বাঁইন্দো।” আল্লাহ্ কি হ্যালি বলদর হতা চিন্তা গরে না?
46009010	আসলে তেঁই তঅ আঁরারই লাই এই হতা হঅর, নঅঅ না? জি, এই হতা আঁরার লাইই লেহ্যা অইয়্যেল্, হারন যিবা চাষ গরে আর যিবা শইস্য মাড়াই গরে, ফসলর ভাগ ফাইবার আশা লইয়েনেই য়িতারার য়িয়ান গরন উচিত।
46009011	আঁরা যহন তোঁয়ারার মাঝে রুহানি বিজ রুকি তহন তোঁয়ারার হাছর ত্যুন যুদি জাগতিক হ্যানা-ফরা যোগার গরি তইলে য়িয়ান কি বউত বেশি কিছু না?
46009012	এই বেফারে তোঁয়ারার উঅর যুদি অইন্যতারার দাবি থাকে তইলে আঁরার কি য়িয়ান আরো বেশি গরি নঅ থাকিবো না? আঁরা কিন্তু য়েই দাবি হামত নঅঅ লাগাইয়্যি বরং বেক কিছু সইজ্য গরির্, যেন্ মসিহ্‌র বিষয়ে সুহ্যবর তবলিগর ফথদি আঁরা হনঅ বাধা অই নঅ ফরি।
46009013	তোঁয়ারা কি নঅ জান না, যারা বায়তুল-মোকাদ্যসর হামহরজ গরে য়িতারা বায়তুল-মোকাদ্যসর ত্যুনই হ্যানা ফাআ, আর যারা হোরবানগাহ্‌র হামহরজ গরে য়িতারা হোরবানগাহ্‌ত যেগিন হোরবানি দেয়া অঅ য়েগিনর ভাগ ফাআ?
46009014	ঠিগ য়েইল্যা ফভু উকুম দিয়্যে, যারা সুহ্যবর তবলিগ গরে য়িতারা যেন্ য়িয়ানর ত্যুনই হ্যানা-ফরা ফাআ।
46009015	আঁই কিন্তু ইয়ার কিছুই ভোগ নঅঅ গরি। তোঁয়ারা যেন্ আঁর লাই এই ডইল্যা বেবস্তা গর য়িয়ানর লাই আঁই এই হতা নঅ লেকির। আসলে আঁর এই গর্ব যুদি কেউ মিছা গরি দেএ তইলে য়িয়ানর ত্যুন আঁর মরন বউত ভালা।
46009016	আঁই সুহ্যবর তবলিগ গরির আঁসা, কিন্তু য়িয়ানত আঁর গোরব গরিবার কিছুই নাই, হারন আঁর ত্যুন য়িয়ান গরনই ফরিবো। দুর্ভাইগ্য আঁর, যুদি আঁই য়েই সুহ্যবর তবলিগ নঅ গরি!
46009017	যুদি আঁই নিজর ইছ্যাত তবলিগ গরি তইলে তঅ আঁর ফুরস্কার আছেই, আর যুদি নিজর ইছ্যাত নঅঅ গরি তঅঅ আঁর উঅর য়েই ভার রইয়্যে বুলিয়েনে আঁই য়িয়ান গরি।
46009018	তইলে আঁর ফুরস্কার কি? য়েই ফুরস্কার এই দে, আঁই যহন সুহ্যবর তবলিগ গরি তহন য়িয়ানর বদলে আঁর যিয়ান ফাওনা আছে য়িয়ান ভোগ নঅ গরিয়েনে বিনা ফুইসাত আঁই য়েই হাম গরিত্ ফারি।
46009019	যুদিঅ আঁই কেউঅর গোলাম নঅঅ তঅঅ আঁই নিজরে বেক্যিনর গোলাম গজ্যি, যেন্ বউতজনরে মসিহ্‌র লাই জয় গরিত্ ফারি।
46009020	ইহুদিঅক্যলরে জয় গরিবার লাই আঁই ইহুদিঅক্যলর হাছে ইহুদিঅক্যলর মতন অইয়্যি। যুদিঅ আঁই মুসার শরিয়তর অধিনত নঅঅ তঅঅ যারা শরিয়তর অধিনত আছে য়িতারারে জয় গরিবার লাই আঁই য়িতারার মতন অইয়্যি।
46009021	আবার শরিয়তর বাইরে যারা আছে য়িতারারে জয় গরিবার লাই আঁই শরিয়তর বাইরে থাকা মানুষর মতন অইয়্যি। অবইশ্য ইয়ানর মানি এই নঅঅ দে, আঁই আল্লাহ্‌র দেয়া শরিয়তর বাইরদি আছি; আঁই তঅ মসিহ্‌র শরিয়তর অধিনতই আছি।
46009022	ইমানে যারা দুর্বল য়িতারার হাছে আঁই য়েই ডইল্যা মানুষর মতনই অইয়্যি, যেন্ মসিহ্‌র লাই য়িতারারে ফুরাফুরি গরিয়েনে জয় গরিত্ ফারি। মোট হতা, আঁই বেক্যিনর হাছে বেক কিছুই অইয়্যি যেন্ যে হনঅ উফায়ে কিছু মানুষরে উদ্যার গরিত্ ফারি।
46009023	এগিন বেক্যিন আঁই সুহ্যবরর লাইই গরির যেন্ ইয়ানর রহমতর ভাগি অইত্ ফারি।
46009024	তোঁয়ারা কি নঅ জান না দুঁরাদুঁরির খেলাত বেক্যিনে দুঁরে, কিন্তু একজনই হ্যালি ফুরস্কার ফাআ? তোঁয়ারা এন্ গরিয়েনে দুঁরঅ যেন্ ফুরস্কার ফাইত ফার।
46009025	যারা দুঁরাদুঁরিত যোগ দেএ য়িতারা ফত্যিকে আগর ত্যুনই হোটিন নিয়মর অধিনত চলে। যে জিতিবার মালা নষ্ট অই যাআ য়েই মালা ফাইবার লাইই য়িতারা য়িয়ান গরে, কিন্তু আঁরা য়িয়ান গরি য়েই ফুরস্কারর লাই যিয়ান হনঅ সমতঅ নষ্ট অইতো নঅ।
46009026	য়িয়ানর লাই উদ্যেশ্য ছারা আঁই নঅ দুঁরির্। যারা শুইন্যত্ আঘাত গরিয়েনে মুষ্টিযুদ্য গরে আঁই য়িতারার মতন নঅঅ।
46009027	আঁই বরং শরিলরে হষ্ট দিয়েনে নিজর অধিনত রাকির্, যেন্ অইন্যতারার হাছে সুহ্যবর তবলিগ গরিবার ফরদি আঁই নিজে ফুরস্কার ফাইবার অযোইগ্য অই নঅ ফরি।
46010001	ভাইঅক্যল, আঁই চাই যেন্ তোঁয়ারা জানিত্ ফার, আঁরার ফুর্বফুরুষঅক্যলে বেক্যিনে য়েই মেউলার ছায়াত আছিল্ আর বেক্যিনে লোহিত সাগরর মইধ্য দিয়েনে গেইয়্যেল্।
46010002	মুসার লগে এক অইবার লাই মেউলা আর সমুদ্রর মাঝে য়িতারার বেক্যিনর তরিকাবন্দি অইয়্যেল্।
46010003	আল্লাহ্‌র দেয়া য়েই একই হ্যানা আর য়েই একই ফানি য়িতারা বেক্যিনে হ্যাইয়্যেল্। আল্লাহ্‌র দেয়া যে ফাত্যোর য়িতারার লগে লগে যাইতো আছিল্ য়িয়ানর ত্যুনই য়িতারা হ্যানার লাই ফানি ফাইতো; আর মসিহ্‌ই আছিল্ য়েই ফাত্যোর।
46010005	তঅঅ আল্লাহ্ য়েই মানুষঅক্যলর মাঝে বেশির ভাগ মানুষর উঅরদি খুশি নঅ আছিল্। য়িয়ানর লাই য়িতারার লাশ মরুভুমিত ফরি রইল্।
46010006	আঁরা যেন্ দেকিয়েনে শিকিত্ ফারি য়িয়ানর লাইই এগিন ঘইট্যেল্, যেন্ য়িতারা যেইল্যা হ্যারাফ বিষয়ে লোভ গইজ্যেল্‌ আঁরা য়েই ডইল্যা নঅ গরি।
46010007	য়িতারার মাঝে কেউ কেউ যেইল্যা মুত্যি ফুজা গইজ্যেল্‌ তোঁয়ারা য়েইল্যা নঅ গইজ্যো। ফাক-কিতাবত লেহ্যা আছে, মানুষঅক্যলে হ্যানা-দানা গইত্যো বোইল্, ফরদি অই-উল্লা গরি আমোদ-ফমোদ গরিবার লাই উঢিয়েনে থিয়াইল্।
46010008	য়িতারার মাঝে বউতজনে জেনা গরিবার হারনে একই দিনত তেইশ আজার মানুষ মারা গেইয়্যেল্। আঁরা যেন্ য়েই ডইল্যা জেনা নঅ গরি।
46010009	য়িতারার মইধ্যে বউতজনে যেইল্যা ফভুরে ফরিক্যা গরিয়েনে আঁফর হঁঅরে মারা গেইয়্যেল্ য়েইল্যা আঁরা যেন্ ফভুর ফরিক্যা নঅ গরি।
46010010	য়িতারার মাঝে বউতজনে বিরক্তি ফকাশ গরিয়েনে যেইল্যা তচ্‌নচহারি ফেরেস্‌তার মইধ্য দিয়েনে তচনচ অইয়্যেল্ য়েই ডইল্যা তোঁয়ারা বিরক্তি ফকাশ নঅ গইজ্যো।
46010011	অইন্য মানুষঅক্যলে যেন্ দেকিয়েনে শিকিত্ ফারে য়িয়ানর লাইই য়িতারার উঅর এগিন ঘইট্যেল্। আর আঁরা যারা অক্যল যুগর শেষ সমত আই ফজ্যি, য়েই আঁরারে সাবধান গরিবার লাইই এগিন লেহ্যা অইয়্যে।
46010012	ইয়ানর লাই যুদি কেউ মনে গরে য়িবা শক্ত গরিয়েনে থিয়াই আছে তইলে য়িবা সাবধান অঅক যেন্ ফরি নঅ যাআ।
46010013	মানুষর জিবনত যে ফরিক্যাগিন অই থাকে য়েগিন বাদে আর অইন্য হনঅ ফরিক্যা তঅ তোঁয়ারার উঅর নঅঅ অঅ। আল্লাহ্ বিশ্যাসযোইগ্য; সইজ্যর অতিরিক্ত ফরিক্যা তেঁই তোঁয়ারার উঅর অইতো দিতো নঅ, বরং ফরিক্যার লগে লগে য়িয়ানর ত্যুন বাইর অই আইবার এক্যান ফথঅ তেঁই গরি দিবো যেন্ তোঁয়ারা য়িয়ান সইজ্য গরিত্ ফার।
46010014	ইয়ানর লাই আঁর ফ্রিয় বন্ধুঅক্যল, তোঁয়ারা মুত্যিফুজার ত্যুন ধাই যঅ।
46010015	তোঁয়ারারে বুদ্যিমান জানিয়েনেই আঁই এই হতাগিন হইর। আঁই যিয়ান হইর য়িয়ান তোঁয়ারা নিজরা বিচার গরিয়েনে চঅ।
46010016	মসিহ্‌র মেজ্যানির সমত আল্লাহ্‌‍রে শুকরিয়া জানাইয়েনে যে রহমতর ফেঁলার ত্যুন আঁরা হ্যাই, য়েগিন কি মসিহ্‌র রক্তর অংশ গ্রঅন গরিবার মতন নঅঅ না? আর যে রুটি আঁরা টুঁরা গরিয়েনে হ্যাই য়েগিনঅ কি মসিহ্‌র শরিলর অংশ গ্রঅন গরিবার মতন নঅঅ না?
46010017	আঁরা বউত অইলেঅ একই শরিল, হারন মাত্র উগ্যুয়াই রুটি আছে, আর আঁরা বেক্যিনে য়েই উগ্যুয়া রুটিরই অংশ গ্রঅন গরি।
46010018	ইসরাইল জাতির হতা চিন্তা গর। য়িতারার মাঝে যারা হোরবানির জিনিস হ্যাই থাকে য়িতারা কি য়েই হোরবানগাহ্‌র বেক কিছুত অংশ গ্রঅন নঅ গরে না?
46010019	আঁর এই হতাত কি ইয়ানই বুঝা যাআ দে, মুত্যির হাছে উত্‌সর্গ গরা হ্যানা বিশেষ কিছু বা মুত্যি বিশেষ কিছু?
46010020	য়িয়ান নঅঅ, বরং আঁই হইর, অ-ইহুদিক্যলে যেগিন উত্‌সর্গ গরে য়েগিন আল্লাহ্‌র হাছে নঅ গরে, ভুতগিনর হাছেই গরে। আঁই নঅ চাই দে, ভুতগিনর লগে তোঁয়ারার হনঅ যোগাযোগ-সম্যন্দ থাকে।
46010021	ফভুর ফেঁলা আর ভুতগিনর ফেঁলা, এই দুই ফেঁলার ত্যুনই তোঁয়ারা হ্যাইত্ নঅ ফার। ফভুর টেবিলর উঅরদি আর ভুতগিনর টেবিলর উঅরদি যেগিন আছে, এই দুইঅরই অংশ তোঁয়ারা গ্রঅন গরিত্ নঅ ফার।
46010022	ইয়ান গরিয়েনে কি আঁরা আঁসাই ফভুর দিলর জালা জাগাই তুইলতো চাইর্ না? আঁরা কি তেঁইর ত্যুন বলবান না?
46010023	কেউ কেউ হঅ, “হনঅ কিছু গরন আআরাম নঅঅ।” য়িয়ান ঠিগ, কিন্তু বেক কিছুই দে মানুষর উফহার গরে য়িয়ান নঅঅ। হনঅ কিছু গরন আআরাম নঅঅ আঁসা, কিন্তু বেক কিছুই দে মানুষরে গরি তুলে য়িয়ান নঅঅ।
46010024	কেউ য়িবার নিজর উন্যতির চেষ্টা নঅ গরক বরং ফত্যিকে অইন্যর উন্যতির চেষ্টা গরক।
46010025	বাজারত যে হনঅ গোস্‌‌ত বেচা অঅ য়েগিন হ্যাইয়্যো; বিবেকরে আন্তা রাকিবার লাই হনঅ কিছু ফুছার নঅ গইজ্যো,
46010026	হারন ফাক-কিতাবর হতামতন, “দুনিয়া আর য়িয়ানর মইধ্যর বেক কিছু মাবুদরই।”
46010027	যুদি হনঅ অ-ইমানদার তোঁয়ারারে দঅত্ দেএ আর তোঁয়ারা যাইতাঅ চঅ, তইলে বিবেকরে আন্তা রাকিবার লাই হনঅ কিছু ফুছার নঅ গরিয়েনে তোঁয়ারার সাম্‌নদি যেগিন দেয়া অঅ য়েগিন হ্যাইয়্যো।
46010028	কিন্তু যুদি কেউ তোঁয়ারারে হঅ, “ইয়ান মুত্যির হাছে উত্‌সর্গ গরা অইয়্যে,” তইলে যিবা য়িয়ান হইয়্যে য়িবার লাই আর বিবেকর লাই য়িয়ান নঅ হ্যাইয়্যো।
46010029	আঁই তোঁয়ারার বিবেকর হতা নঅ হইর, অইন্য মানুষর বিবেকর হতা হইর। কিন্তু অইন্য একজন মানুষর বিবেকর লাই কিল্যাই আঁর সাধিনতাত্ আত দেয়া অইবো?
46010030	আঁই যুদি আল্লাহ্‌‍রে শুকরিয়া জানাইয়েনে হ্যাই তইলে যে হ্যানার লাই আঁই শুকরিয়া আদায় গরির্ য়িয়ানর লাই কিল্যাই আঁরে নিন্দা গরা অইবো?
46010031	য়িয়ানর লাই তোঁয়ারা হ্যানা-দানা গর আর যিয়ানই গর, বেক কিছু আল্লাহ্‌র গোরবর লাই গইজ্যো।
46010032	আঁই যেন্ বেক মানুষরে বেক ডইল্যা খুশি গইত্যো চেষ্টা গরি তোঁয়ারাঅ য়েইল্যাই গর; মানি ইহুদি বা অ-ইহুদি বা আল্লাহ্‌র জামাতর মানুষঅক্যলর ফথর বাধা অইয়েনে নঅ থিয়াইয়ো। আঁই নিজর উফহারর চেষ্টা নঅ গরিয়েনে বউত কেউঅর উফহারর চেষ্টা গরি যেন্ য়িতারা নাজাত ফাআ।
46011001	আঁই যেইল্যা মসিহ্‌র মতন চলির তোঁয়ারাঅ য়েইল্যা আঁর মতন চল।
46011002	আঁই তোঁয়ারার ফশংসা গরির, হারন তোঁয়ারা অক্যল বেফারেই আঁর হতা মনত গরি থাক, আর আঁই তোঁয়ারারে যে শিক্যা দিয়্যি য়েগিন ধরি রাইক্‌তা লাইগ্যো।
46011003	আঁই চাই যেন্ তোঁয়ারা বুঝিত্ ফার দে, মসিহ্‌ই ফত্যি মরতফোয়ার মাথার মতন, জামাই য়িবার বউঅর মাথার মতন, আর আল্লাহ্ মসিহ্‌র মাথার মতন।
46011004	যে মরতফোয়া মাথা ঝাফাইয়েনে মুনাজাত গরে বা নবি ইসাবে আল্লাহ্‌র কালাম হঅ য়িবা য়িবার মাথার অসম্যান গরে।
46011005	যে মাইয়্যাফোয়া মাথা নঅ ঝাফাইয়েনে মুনাজাত গরে বা নবি ইসাবে হতা হঅ য়িবা য়িবার মাথার অসম্যান গরে, হারন য়িয়ানত য়িবা মাথা হামাইন্যা মাইয়্যাফোয়ার মতনই অই ফরে।
46011006	যুদি হনঅ মাইয়্যাফোয়া মাথা নঅ ঝাফাআ তইলে য়িবা য়িবার চুলঅ হাডি ফেলক্। কিন্তু মাইয়্যাফোয়ার ফক্যে চুল হাডি ফেলন বা মাথা হামাই ফেলন শরমর বিষয় বুলিয়েনে য়িবা য়িবার মাথা ঝাফাই রাকক।
46011007	মাথা ঝাফাই রাকন মরতফোয়ার উচিত নঅঅ, হারন আল্লাহ্ মরতফোয়ারে নিজর মতন গরি সিষ্টি গইজ্যেল্‌ আর মরতফোয়ার মইধ্য দিয়েনে আল্লাহ্‌র গোরব জাহির অঅ; কিন্তু মাইয়্যাফোয়ার মইধ্য দিয়েনে মরতফোয়ার গোরব ফকাশ ফাআ।
46011008	মরতফোয়া মাইয়্যাফোয়ার ত্যুন নঅঅ আইয়্যে কিন্তু মাইয়্যাফোয়া মরতফোয়ার ত্যুন আইস্যে।
46011009	মাইয়্যাফোয়ার লাই মরতফোয়া সিষ্টি নঅঅ অঅ কিন্তু মরতফোয়ার লাই মাইয়্যাফোয়ার সিষ্টি অইয়্যে।
46011010	য়িয়ানর লাই আর ফেরেস্‌তাঅক্যলর লাই অধিনতার চিন্য ইসাবে মাথা ঝাফাই রাকন মাইয়্যাফোয়ার উচিত।
46011011	অবইশ্য ফভুর লগে যুক্ত অইয়েনে বউ য়িবার জামাইর উঅর ভরসা গরে, আবার জামাইঅ য়িবার বউঅর উঅর ভরসা গরে;
46011012	হারন যেইল্যা মরতফোয়ার ত্যুন মাইয়্যাফোয়া আইস্যেল্ য়েইল্যা আবার মাইয়্যাফোয়ার মইধ্য দিয়েনে মরতফোয়ার জন্ম অঅ। কিন্তু বেক্যিনই আল্লাহ্‌র ত্যুন অঅ।
46011013	তোঁয়ারা নিজরাই বিচার গরি চঅ। মাথাত হঅর নঅ দিয়েনে আল্লাহ্‌র হাছে মুনাজাত গরন কি মাইয়্যাফোয়ারে মানাআ না?
46011014	সাভাবিক বুদ্যি দিয়েনে কি ইয়ান বুঝা নঅ যাআ দে, মরতফোয়া যুদি লাম্বা চুল রাকে তইলে য়িয়ানত য়িবার অসম্যান অঅ,
46011015	কিন্তু মাইয়্যাফোয়া যুদি লাম্বা চুল রাকে তইলে য়িয়ানত য়িবার গোরব অঅ? নিজরে ঝাফাইবার লাইই তঅ মাইয়াফোয়ারে লাম্বা চুল দেয়া অইয়্যে।
46011016	যুদি কেউ এগিন লইয়েনে হোইজ্যা গইত্যো চাআ তইলে আঁই এই হইয়্যোম দে, অইন্য হনঅ নিয়ম আঁরার মাঝেঅ নাই বা আল্লাহ্‌র জামাতগিনর মাঝেঅ নাই।
46011017	এবার আঁই যে বিষয় লইয়েনে উকুম দিতাম যাইর্ য়েই বিষয়ে আঁই তোঁয়ারার ফশংসা নঅ গরি, হারন তোঁয়ারা যেন্ গরিয়েনে জামাতত মিলিত অঅ য়িয়ানত তোঁয়ারার উফহার নঅ অইয়েনে অফহারই অঅ।
46011018	ফইল্যাদিঃ আঁই উনিত্ ফাইর, তোঁয়ারা যহন জামাত ইসাবে একলগে মিলিত অঅ তহন তোঁয়ারার মইধ্যে দলাদলি থাকে, আর আঁই য়িয়ান হতাক্যিন বিশ্যাসঅ গরি।
46011019	অবইশ্য তোঁয়ারার মাঝে মতর অমিল অইবোই যেন্ আল্লাহ্‌র চোগে তোঁয়ারার মইধ্যে যোইগ্য মানুষ হঅন্, য়িয়ান ধরা ফরে।
46011020	জামাত ইসাবে এক জাগাত মিলিত অইয়েনে যেগিন হ্যঅ য়েগিন আসলে মসিহ্‌র মেজ্যানি নঅঅ,
46011021	হারন তোঁয়ারা কেউ কেউঅর লাই অফেক্যা নঅ গরিয়েনেই হ্যাই ফেল। আর য়িয়ানত একজনর ভুগ থাকি যাআ, আর অইন্যজন মাতাল অঅ।
46011022	হ্যানা-দানা গরিবার লাই তোঁয়ারার কি ঘর-বাড়ি নাই না? নাকি তোঁয়ারা আল্লাহ্‌র জামাতরে তুচ্য গইত্যা লাইগ্যো আর যারার কিছু নাই য়িতারারে শরম দিতা লাইগ্যো? আঁই তোঁয়ারারে কি হইয়্যোম? আঁই কি ইয়ানত তোঁয়ারার ফশংসা গইজ্যোম না? নিচ্যয়ই না।
46011023	আঁই তোঁয়ারারে যে শিক্যা দিয়্যি য়েগিন আঁই ফভুর হাছর ত্যুন ফাইয়্যি। যে রাইতোত্ হযরত ইসারে শত্রুঅক্যলর আতত্ ধরাই দেয়া অইয়্যেল্,
46011024	য়েই রাইতোত্ তেঁই রুটি লইয়েনে আল্লাহ্‌‍রে শুকরিয়া জানাইয়্যেল্ আর য়িয়ান টুঁরা টুঁরা গরিয়েনে হইয়্যেল্, “ইয়ান আঁর শরিল যিয়ান তোঁয়ারার লাইই দেয়া অইবো; আঁরে মনত গরিবার লাই এই ডইল্যা গইজ্যো।”
46011025	হ্যানা অঅনর ফরদি য়েন্‌ গরিয়েনে তেঁই ফেঁলা লই হইয়্যেল্, “আঁর রক্ত দিয়েনে আল্লাহ্‌র যে নয়া বেবস্তা চালু গরা অইবো য়েই বেবস্তার চিন্য অইল্ এই ফেঁলা। তোঁয়ারা যেতবার ইয়ানর ত্যুন হ্যাইবা আঁরে মনত গরিবার লাই এই ডইল্যা গইজ্যো।”
46011026	য়িয়ানর লাই তেঁই নঅ আইয়্যোন্ ফইয্যন্ত যেতবার তোঁয়ারা এই রুটি হ্যাইবা আর এই ফেঁলার ত্যুন হ্যাইবা য়েতবারই ফভুর মরনর হতা ফচার গরিবা।
46011027	য়িয়ানর লাই যে কেউ অযোইগ্য ভাবে এই রুটি আর ফভুর ফেঁলার ত্যুন হ্যাআ য়িবা ফভুর শরিলর আর রক্তর বিরুদ্যে গুনাহ্‌ গইজ্যে বুলি দুষি অঅ।
46011028	য়েই রুটি আর য়েই ফেঁলার ত্যুন হ্যাইবার আগদি মানুষ নিজরে ফরিক্যা গরি চঅক,
46011029	হারন হ্যানার সমত য়িবা যুদি ফভুর শরিলর বিষয়ে নঅ বুঝে তইলে য়েই হ্যানাত্ য়িবা য়িবার নিজর উঅরদিই শাস্তি ডাকি আনে।
46011030	য়িয়ানর লাইই তোঁয়ারার মইধ্যে বউতজনে দুর্বল আর বউতজনর বেরাম অইয়্যে, আবার বউতজনে মরিঅ গেইয়্যে।
46011031	যুদি আঁরা নিজরার বিচার গরি চাই তইলে আঁরা ফভুর বিচারর আতর ত্যুন রেহাই ফাই।
46011032	কিন্তু আঁরার বিচার যহন ফভু গরে তহন তেঁই আঁরারে শাসন গরে, যেন্ দুনিয়ার বেক্যিনর লগে আঁরারে দুষি বুলি ইস্তির গরা নঅ অঅ।
46011033	য়িয়ানর লাই আঁর ভাইঅক্যল, যহন হ্যানার লাই তোঁয়ারা জামাত ইসাবে এক জাগাত মিলিত অঅ তহন একজন আর একজনর লাই অফেক্যা গইজ্যো।
46011034	যুদি কেউঅর ভুগ লাগে তইলে য়িবা বাড়ির ত্যুন হ্যাই আইয়্যোক, যেন্ জামাত ইসাবে এক জাগাত্ মিলিত অইবার হারনে শাস্তি ফঅন নঅ ফরে। অইন্য বেক বেফারে আঁই যহন আইস্যোম তহন উফদেশ দিয়োম।
46012001	ভাইঅক্যল, আঁই নঅ চাই দে, ফাক-রুহ্‌র দেয়া দান সম্যন্দে তোঁয়ারার অজানা থাকে।
46012002	তোঁয়ারা জান, যহন তোঁয়ারা আল্লাহ্‌র এবাদত নঅ গইত্যা তহন এন্ বেক মুত্যির মিক্যাদি তোঁয়ারারে টানি লই যাআ অইতো যারা হতা হইত্ নঅ ফারে।
46012003	আঁই তোঁয়ারারে জানাইর, আল্লাহ্‌র রুহ্‌র মইধ্য দিয়েনে হতা হইলে কেউ নঅ হঅ, “ইসার উঅর বদ্‌দোয়া ফরক।” আবার ফাক-রুহ্‌র মইধ্য দিয়েনে নঅ অইলে কেউ হইত্ নঅ ফারে, “ইসাই ফভু।”
46012004	একই ফাক-রুহ্‌র দেয়া বিশেষ দান বিন্য বিন্য রহমর।
46012005	আঁরা বিন্য বিন্য উফায়ে একই ফভুর সেবা গরি।
46012006	আঁরার ফত্যিকরে বিন্য বিন্য হাম দেয়া অইয়্যে, কিন্তু একই আল্লাহ্ বিন্য বিন্য উফায়ে আঁরার ফত্যিকর মইধ্যে হাম গরি থাকে।
46012007	বেক্যিনর উফহারর লাইই এক এক মানুষর মইধ্যে এক এক ডইল্যা গরি ফাক-রুহ্ জাহির অঅ।
46012008	কেউঅরে কেউঅরে য়েই ফাক-রুহ্‌র মইধ্য দিয়েনে গেয়ানর হতা বা বুদ্যির হতা হইতো দেয়া অঅ।
46012009	অইন্য কেউ কেউঅরে য়েই একই রুহ্ দিয়েনে বিশ্যাস বা বেরাম ভালা গরিবার হ্যমতা বা কেরামতি হাম গরিবার হ্যমতা বা নবি ইসাবে আল্লাহ্‌র কালাম হইবার হ্যমতা বা ভালা আর হ্যারাফ রুহ্‌‌গিনরে চিনি লইবার হ্যমতা দেয়া অঅ। আবার অইন্য কেউ কেউঅরে বিন্য বিন্য ভাষাত হতা হইবার হ্যমতা বা বিন্য বিন্য ভাষার মানি বুঝাই দিবার হ্যমতা দেয়া অঅ।
46012011	এই অক্যল হামগিন য়েই একই ফাক-রুহ্ গরি থাকে। তেঁই যেন্ গরি ইছ্যা গরে য়েন্ গরিয়েনেই এই দান ফত্যিকরে আলিদা আলিদা গরি দেএ।
46012012	উগ্যুয়া শরিলর যেন্ বউত হতাক্যিন অংশ থাকে আর য়েই অংশগিন বউত অইলেঅ যেন্ বেক মিলিয়েনে এক্যানমাত্র শরিল অঅ, মসিহ্‌‌অ ঠিগ য়েই ডইল্যা।
46012013	আঁরা ইহুদি কি অ-ইহুদি, গোলাম কি সাধিন, বেক্যিনরই একই ফাক-রুহ্‌র মইধ্য দিয়েনে একই শরিলর মইধ্যে তরিকাবন্দি অইয়্যে। আঁরা বেক্যিনেই য়েই একই ফাক-রুহ্‌রে ফাইয়্যি।
46012014	শরিল হ্যালি এক্যানমাত্র অংশ দিয়েনে বানাইন্যা নঅঅ, য়িয়ান বউত অংশ দিয়েনেই বানাইন্যা।
46012015	ঠেং যুদি হঅ, “আঁই আত নঅঅ, য়িয়ানর লাই শরিলর অংশঅ নঅঅ,” তইলে য়িয়ান দে শরিলর অংশ নঅঅ এন্ নঅঅ।
46012016	হান যুদি হঅ, “আঁই চোগ নঅঅ বুলি শরিলর অংশঅ নঅঅ,” তইলে য়িয়ান দে শরিলর অংশ নঅঅ এন্ নঅঅ।
46012017	যুদি গোডা শরিলগানই চোগ অইতো তইলে উনিবার শক্তি হডে থাইক্‌তো? আর যুদি গোডা শরিলগানই হান অইতো তইলে উঁইবার শক্তি হডে থাইক্‌তো?
46012018	আল্লাহ্ যেন্ গরিয়েনে চাইয়্যে ঠিগ য়েন গরিয়েনেই শরিলর অংশগিনরে তেঁই এক এক গরি শরিলর মইধ্যে বোয়াইয়্যে।
46012019	যুদি বেক অংশগিন একই ডইল্যা অইতো তইলে শরিল হডে থাইকতো?
46012020	অংশ বউত আঁসা কিন্তু শরিল এক্যানই।
46012021	চোগ আতরে হইত্ নঅ ফারে, “তোঁয়ারে আঁর দরহার নাই,” আবার মাথা ঠেং দুয়ারে হইত্ নঅ ফারে, “তোঁয়ারারে আঁর দরহার নাই।”
46012022	আসলে শরিলর যে অংশগিনরে দুর্বল বুলি মনে অঅ য়েগিনই বেশি দরহারি।
46012023	শরিলর যে অংশগিনরে আঁরা হম সম্যানর যোইগ্য বুলি মনে গরি য়েই অংশগিনরে বেশি সম্যান দেহ্যাই। যে অংশগিনরে বাইরে দেহ্যানো নঅ যাআ য়েগিনরে আঁরা যত্নর লগে ঝাফাই রাকি,
46012024	কিন্তু যে অংশগিন বাইরে দেহ্যানো যাআ য়েগিন আর ঝাফাইবার দরহার নঅ অঅ। শরিলর যে অংশগিনর হনঅ সম্যান নাই আল্লাহ্ য়েগিনরে বউত বেশি সম্যান দান গইজ্যে আর বেক অংশগিনরে একলগে যুক্ত গইজ্যে,
46012025	যেন্ শরিল ভাগ অই নঅ যাআ বরং অংশগিন যেন্ উগ্যুয়া আর উগ্যুয়ার লাই সমান গরিয়েনে চিন্তা গরে। যুদি উগ্যুয়া অংশর হষ্ট অঅ তইলে য়িয়ানর লগে বেক অংশই হষ্ট ফাআ।
46012026	যুদি উগ্যুয়া অংশ সম্যান ফাআ তইলে বেক অংশই য়িয়ানর লগে আনন্দিত অঅ।
46012027	তোঁয়ারাই মসিহ্‌র শরিল আর এক একজন য়েই শরিলর এক এক্যান অংশ।
46012028	আল্লাহ্ জামাতত ফইল্যাদি: সাআবি, দিতিয়ত: নবি, তিতিয়ত: ওস্তাদ নিযুক্ত গইজ্যে। তারফর এই মানুষঅক্যলরে নিযুক্ত গইজ্যে— যারা কেরামতি হাম গরিবার হ্যমতা ফাইয়্যে, যারা বেরাম ভালা গরিবার হ্যমতা ফাইয়্যে, যারা সাইয্য গরিবার হ্যমতা ফাইয়্যে, যারা ফরিচালানা গরিবার হ্যমতা ফাইয়্যে, আর যারা বিন্য বিন্য ভাষা হইবার হ্যমতা ফাইয়্যে।
46012029	বেক্যিনেই কি সাআবি না? বেক্যিনেই কি নবি না? বেক্যিনেই কি ওস্তাদ না? বেক্যিনরই কি কেরামতি হাম গরিবার হ্যমতা আছে না?
46012030	বেক্যিনরই কি বেরাম ভালা গরিবার হ্যমতা আছে না? বেক্যিনেই কি বিন্য বিন্য ভাষাত হতা হঅ না? বেক্যিনেই কি য়েগিনর মানি বুঝাই দেএ না? নিচ্যয়ই না!
46012031	আঁই বরং হই, তোঁয়ারা বেক্যিনর ত্যুন দরহারি দানগিন ফাইবার লাই আগ্রয়ি অঅ। আঁই তোঁয়ারারে এইবার আরো ভালা এক্যান ফথ দেহ্যাই দিইর:
46013001	আঁই যুদি মানুষর আর ফেরেস্‌তাঅক্যলর ভাষাত হতা হই কিন্তু আঁর মইধ্যে মহব্যত নঅ থাকে, তইলে আঁই জোরে বাজাইন্যা ঘন্টা বা ঝনঝন গরা হরতাল অই ফজ্যি।
46013002	যুদি নবি ইসাবে হতা হইবার হ্যমতা আঁর থাকে, যুদি আঁই বেক গোফন সইত্যর বিষয় বুঝিত্ ফারি, আর যুদি আঁর বেক ডইল্যা গেয়ান থাকে, এন্ কি, ফাআররে ফইয্যন্ত এক জাগার ত্যুন অইন্য জাগাত সরাই দিবার মতন ফুরা বিশ্যাস থাকে, কিন্তু আঁর মইধ্যে মহব্যত নঅ থাকে, তইলে আঁর হনঅই মুইল্য নাই।
46013003	আঁর যেগিন আছে য়েগিন যুদি আঁই গরিবঅক্যলরে হ্যাবাইবার লাই দান গরি, এন্ কি, শরিলগানঅ ফোড়াইবার লাই দিই ফেলি, কিন্তু আঁর মইধ্যে যুদি মহব্যত নঅ থাকে, তইলে আঁর হনঅই লাভ নাই।
46013004	মহব্যত অক্যল সমত ধৈয্য ধরে, দয়া গরে, ইংসা নঅ গরে, গর্ব নঅ গরে, অহংকার নঅ গরে,
46013005	হ্যারাফ বেবার নঅ গরে, নিজর সুবিধার চেষ্টা নঅ গরে, গোস্যা নঅ গরে, কেউঅর হ্যারাফ বেবারর হতা মনত নঅ রাকে,
46013006	হ্যারাফ কিছু লইয়েনে আনন্দ নঅ গরে বরং যিয়ান আঁসা য়িয়ানত আনন্দ গরে।
46013007	মহব্যত বেক কিছুই সইজ্য গরে, বেক্যিনরেই বিশ্যাস গইত্যো আগ্রয়ি, বেক কিছুত আশা রাকে আর বেক অবস্তাত্ ইস্তির থাকে।
46013008	এই মহব্যত হনঅ দিনঅ শেষ নঅ অঅ। নবি ইসাবে হতা হইবার যে হ্যমতা আছে য়িয়ান শেষ অই যাইবো; বিন্য বিন্য ভাষাত হতা হইবার যে হ্যমতা আছে য়িয়ান যাইবো গই; গেয়ান আছে, য়িয়ানঅ শেষ অই যাইবো;
46013009	হারন আঁরা অক্যল বিষয় ফুরাফুরি গরিয়েনে নঅ জানি, নবি ইসাবেঅ ফুরাফুরি গরিয়েনে হতা হইত্ নঅ ফারি।
46013010	কিন্তু যিয়ান ভরা য়িয়ান যহন আইবো তহন যিয়ান ভরা নঅঅ য়িয়ান শেষ অই যাইবো।
46013011	আঁই যহন গুরা আছিলাম তহন গুরার মতন হতা হইতাম, গুরার মতন চিন্তা গইত্যাম ও গুরার মতন বিচারঅ গইত্যাম। এহন আঁর বয়স অইয়্যে, য়িয়ানর লাই গুরার আসার-বেবহারগিন বাদ দিয়্যি।
46013012	আঁরা এহন যেন্ আয়নাত অএস্ফষ্ট দেকির, কিন্তু তহন সাম্‌না সাম্‌নি দেকিত্ ফাইয়্যোম। আঁই এহন যিয়ান জানি য়িয়ান অসম্ফুন্য, কিন্তু আল্লাহ্ আঁরে যেইল্যা ফুরাফুরিভাবে জানে তহন আঁই য়েইল্যা ফুরাফুরিভাবে জানিত্ ফাইজ্যোম।
46013013	তইলে দেহ্যা যাআর বিশ্যাস, আশা আর মহব্যত — এই তিন্যুয়াই শেষ ফইয্যন্ত টিগি থাকে; কিন্তু এগিনর মাঝে মহব্যতই বেক্যিনর ত্যুন ডঁর।
46014001	এই মহব্যতর লাই তোঁয়ারা বিশেষভাবে চেষ্টা গর, আর ফাক-রুহ্‌র দেয়া দান, বিশেষগরি নবি ইসাবে হতা হইবার হ্যমতা ফাইবার লাই তোঁয়ারার আগ্রঅ থক্।
46014002	অইন্য হনঅ ভাষাত যিবা হতা হঅ য়িবা মানুষর হাছে হতা নঅ হঅ কিন্তু আল্লাহ্‌র হাছে হতা হঅ, হারন কেউ য়িয়ান বুঝিত্ নঅ ফারে। য়িবা রুহ্‌ দিয়েনে গোফন সইত্যর হতা হঅ।
46014003	কিন্তু নবি ইসাবে যিবা হতা হঅ য়িবা মানুষর হাছে এন্ হতা হঅ যিয়ান য়িতারারে গরি তুলে আর উত্‌সাঅ ও সান্তনা দেএ।
46014004	অইন্য হনঅ ভাষাত যিবা হতা হঅ য়িবা নিজরেই গরি তুলে, কিন্তু নবি ইসাবে যিবা হতা হঅ য়িবা জামাতর মানুষঅক্যলরে গরি তুলে।
46014005	আঁই চাই যেন্ তোঁয়ারা বেক্যিনেই বিন্য বিন্য ভাষাত হতা হইত্ ফার, কিন্তু আরো বেশি গরি চাই যেন্ তোঁয়ারা নবি ইসাবে হতা হইত্ ফার। অইন্য হনঅ ভাষাত যিবা হতা হঅ, জামাতর মানুষঅক্যলরে গরি তুলিবার লাই যুদি য়িবা য়িবার হতার মানি বুঝাইয়েনে নঅ দেএ, তইলে য়িবার ত্যুন নবি ইসাবে যিবা হতা হঅ য়িবাই বরং ডঁর।
46014006	য়িয়ানর লাই ভাইঅক্যল, আঁই যুদি তোঁয়ারার হাছে আইয়েনে হ্যালি অইন্য ভাষাত হতা হই, কিন্তু য়িয়ানর মইধ্য দিয়েনে আল্লাহ্‌র আঁসা ফকাশর হতা বা গেয়ানর হতা বা নবি ইসাবে আল্লাহ্‌র দেয়া হতা বা শিক্যার হতা নঅ হই, তইলে আঁই তোঁয়ারার কি উফহার গরিত্ ফাইজ্যোম ?
46014007	এন্ কি, বাঁশি বা বিনার মতন ফরানহিন বাজানা যুদি ফরিষ্কার আলিদা আলিদা সুরত নঅ বাজে, তইলে বাঁশি বা বিনাত কি সুর বাজের য়িয়ান কেন্ গরিয়েনে জানা যাইবো?
46014008	যুদ্যর শিংগা যুদি ফরিষ্কার গরিয়েনে নঅ বাজে তইলে হনে যুদ্যত্ যাইবার লাই নিজরে রেডি গরিবো?
46014009	ঠিগ য়েন্ গরিয়েনে যে ভাষা মানুষঅক্যলে নঅ বুঝে তোঁয়ারা যুদি য়েই ভাষাত হতা হঅ তইলে তোঁয়ারা যিয়ান হঅ য়িয়ান কেন্ গরিয়েনে বুঝা যাইবো? হারন তহন যে হতা তোঁয়ারা হঅ য়িয়ান তঅ বাতাসর হাছেই হঅ।
46014010	এই দুনিয়াত বউত ডইল্যা ভাষা আছে; য়েগিনর মাঝে হনঅগানই অত্যহিন নঅঅ।
46014011	ইয়ানর লাই আঁই যুদি হনঅ ভাষার মানি নঅ বুঝি তইলে যিবা হতা হঅর য়িবার হাছে তঅ আঁই অজানা বিদেইশ্যার মতন অইয়্যোম, আর য়িবাঅ আঁর হাছে য়িয়ানই অইবো।
46014012	তোঁয়ারার বেলাতঅ এই হতা হ্যাডে। তোঁয়ারা যহন ফাক-রুহ্‌র দেয়া দান ফাইবার লাই বিশেষভাবে আগ্রয়ি অইতা লাইগ্যো তহন যে যে দানর মাইধ্যমে জামাতরে গরি তোলা যাআ য়েগিনই বেশি গরি ফাইবার চেষ্টা গর।
46014013	ইয়ানর লাই অইন্য হনঅ ভাষাত যিবা হতা হঅ য়িবা মুনাজাত গরক্ যেন্ য়িয়ানর মানি য়িবা বুঝাই দিত্ ফারে।
46014014	আঁই যুদি অইন্য হনঅ ভাষাত্ মুনাজাত গরি তইলে আঁর রুহ্‌ই মুনাজাত গরে কিন্তু আঁর মন হনঅ হাম নঅ গরে।
46014015	তইলে আঁর কি গরন উচিত? আঁই রুহ্‌ দিয়েনে মুনাজাত গইজ্যোম, বুদ্যি দিয়েনেঅ মুনাজাত গইজ্যোম; আঁই রুহ্‌ দিয়েনে ফশংসা-হাউয়ালি গাইয়্যোম, বুদ্যি দিয়েনেঅ ফশংসা-হাউয়ালি গাইয়্যোম।
46014016	য়িয়ান নঅ অইলে যুদি তুঁই রুহদি আল্লাহরে শুকরিয়া জানঅ তইলে য়েই ভাষা বুঝিত্ নঅ ফারে এন্ হনঅ মানুষ যুদি য়েডে আজির থাকে, তইলে য়িবা কেন্ গরিয়েনে তোঁয়ার শুকরিয়াত আমিন বুলিয়েনে সাই দিবো? য়িবা তঅ নঅ জানে তুঁই কি হইয়্যো।
46014017	তুঁই অঅত ঠিগভাবেই শুকরিয়া জানাইতা লাইগ্যো, কিন্তু য়িয়ানত য়েই অইন্য মানুষ্যুয়ারে তঅ গরি তোলা নঅ অঅর।
46014018	আঁই তোঁয়ারার বেক্যিনর ত্যুন বিন্য বিন্য ভাষাত্ হতা হইত্ বেশি ফারি বুলি আল্লাহ্‌‍রে শুকরিয়া জানাই।
46014019	তইলে জামাতর মইধ্যে বিন্য বিন্য ভাষাত আজার আজার হতা হইবার বদলে অইন্যতারারে শিক্যা দিবার লাই আঁই বুদ্যি দিয়েনে বরং মাত্র ফাঁচ্যুয়া হতা হইয়্যোম।
46014020	ভাইঅক্যল, ফোয়া মানুষর মতন আর চিন্তা নঅ গইজ্যো। হ্যারাফ বিষয়ে তোঁয়ারার মন গুরা ফোয়ার মতন সরল অঅক, কিন্তু চিন্তাত তোঁয়ারা বয়স্ক মানুষর মতন অঅ।
46014021	তোরাত শরিফত মাবুদ হঅ, “অইন্য ভাষার মানুষঅক্যলরে দিয়েনে আর অইন্যতারার মুক দিয়েনে আঁই এই জাতির হাছে হতা হইয়্যোম, কিন্তু তঅঅ য়িতারা আঁর হতা উইন্‌তো নঅ ।”
46014022	তইলে দেহ্যা যাআ, ইমানদারঅক্যলর লাই বিন্য বিন্য ভাষাত হতা হোয়া হনঅ চিন্য নঅঅ, বরং অ-ইমানদারঅক্যলর লাই য়িয়ান উগ্যুয়া চিন্য; কিন্তু অ-ইমানদারঅক্যলর লাই নবি ইসাবে হতা হোয়া হনঅ চিন্য নঅ, বরং ইমানদারঅক্যলর লাই য়িয়ান উগ্যুয়া চিন্য।
46014023	জামাতর বেক মানুষঅক্যলে এক জাগাত মিলিত অঅনর ফর যুদি বেক্যিনে বিন্য বিন্য ভাষাত হতা হইতো থাকে আর তহন য়েই জামাতর বাইরর মানুষঅক্যলে ও অ-ইমানদারঅক্যলে ভিতরে আইয়্যে, তইলে কি য়িতারা তোঁয়ারারে ফঅল নঅ হইবো না?
46014024	কিন্তু যুদি বেক্যিনে নবি ইসাবে হতা হঅ আর তহন হনঅ অ-ইমানদার বা জামাতর বাইরর মানুষ ভিতরে আইয়্যে, তইলে য়েই মানুষ বেক্যিনর হতার মইধ্য দিয়েনে নিজর গুনাহ্‌ সম্যন্দে চেতনা ফাইবো আর য়েই অক্যল হতার মইধ্য দিয়েনেই য়িবার দিলর বিচার অইবো।
46014025	য়িয়ানত য়িবার দিলর গোফন বিষয়গিন বাইর অই ফরিবো, আর য়িবা তহন মেডিত উইত অই ফরি আল্লাহ্‌র গোরব গরি হইবো, “আঁসাই, আল্লাহ্ অনরার মইধ্যে আছে।”
46014026	ভাইঅক্যল, তইলে কি হইয়্যোম? তোঁয়ারা যহন জামাতত এক জাগাত মিলিত অঅ তহন তোঁয়ারার মইধ্যে কেউ ফশংসা-হাউয়ালি গাআ, কেউ শিক্যা দেএ, কেউ আল্লাহ্‌র আঁসা জাহির গরে, কেউ অইন্য ভাষাত্ হতা হঅ, আবার কেউ য়িয়ানর মানি বুঝাই দেএ। যিবা যিয়ানই গরিবো গরক্ বেক্যিনই যেন্ জামাতরে গড়ি তুলিবার লাই গরা অঅ।
46014027	যুদি কেউ অইন্য ভাষাত হতা হঅ তইলে দুই জন বা বেশি অইলে তিনজন এক একজন গরি হতা হঅক, আর অইন্য একজন য়িয়ানর মানি বুঝাই দঅক।
46014028	যুদি মানি বুঝাইবার কেউ নঅ থাকে তইলে য়িতারা জামাতত হতা নঅ হঅক; য়িতারা এক্‌লা এক্‌লা নিজর লগে আর আল্লাহ্‌র লগে হতা হঅক।
46014029	যারা নবি ইসাবে হতা হঅ য়িতারা দুইজন বা তিনজন হতা হঅক আর অইন্যতারা য়িতারার হতা বিচার গরি চঅক।
46014030	যিবা বোই আছে য়িবার হাছে যুদি আল্লাহ্‌র আঁসা ফকাশিত অঅ তইলে যিবা হতা হঅর য়িবা হতা হোয়া বন্ধ গরক,
46014031	হারন তোঁয়ারা বেক্যিনে এক এক গরি নবি ইসাবে হতা হইত্ ফার যেন্ বেক্যিনে শিক্যা আর উত্‌সাঅ ফাআ।
46014032	নবিঅক্যলর রুহ্‌ য়িতারার নিজরার অধিনত থাকে।
46014033	আল্লাহ্ বিশৃংকলার আল্লাহ্ নঅঅ, তেঁই শান্তির আল্লাহ্‌। আল্লাহ্‌র বান্দাঅক্যলর বেক জামাতত যেইল্যা অই থাকে,
46014034	য়েইল্যা মাইয়াফোয়াঅক্যলে জামাতত চুব গরি থক্, হারন হতা হইবার অনুমতি য়িতারারে দেয়া নঅঅ অঅ। তোরাত শরিফ যেইল্যা হঅ য়েইল্যা য়িতারা বরং বাইধ্য অই থক্।
46014035	যুদি য়িতারা কিছু জাইন্‌তো চাআ তইলে বাড়িত য়িতারার জামাইরে ফুছার গরক, হারন জামাতত হতা হঅন একজন মাইয়্যাফোয়ার ফক্যে শরমর বিষয়।
46014036	আল্লাহ্‌র কালাম কি তোঁয়ারার মইধ্য ত্যুনই বাইর অইয়্যেল্ না বা য়িয়ান কি হ্যালি তোঁয়ারারই হাছে আইস্যে না?
46014037	যুদি কেউ নিজরে নবি বুলি বা রুহানি মানুষ বুলি মনে গরে তইলে য়িবা সিকার গরক দে, আঁই তোঁয়ারার হাছে যেগিন লেক্যিলাম য়েগিন বেক্যিনই ফভুর উকুম।
46014038	যুদি কেউ য়েগিন অগ্রাইয্য গরে তইলে য়িবারেঅ অগ্রাইয্য গরা অইবো।
46014039	য়িয়ানর লাইই আঁর ভাইঅক্যল, নবি ইসাবে হতা হইবার লাই বিশেষভাবে আগ্রয়ি অঅ আর বিন্য বিন্য ভাষাত হতা হইতো বাধা নঅ দিয়ো।
46014040	বেক কিছুই যেন্ উফযুক্তভাবে আর শৃংকলার লগে গরা অঅ।
46015001	ভাইঅক্যল, যে সুহ্যবর আঁই তোঁয়ারার হাছে তবলিগ গজ্যিলাম, য়েই সুহ্যবরর হতা তোঁয়ারারে মনত গরাই দিইর। তোঁয়ারা য়িয়ান গ্রঅন গইজ্যো আর য়িয়ানত ইস্তিরঅ আছ।
46015002	যে কালাম আঁই তোঁয়ারার হাছে তবলিগ গজ্যিলাম য়িয়ান যুদি তোঁয়ারা শক্ত গরিয়েনে ধরি রাকি থাক তইলেই তোঁয়ারা য়েই সুহ্যবরর মইধ্য দিয়েনে নাজাত ফাইতা লাইগ্যো — অবইশ্য যুদি তোঁয়ারার ইমান হ্যালি বাইরর নঅ অঅ।
46015003	আঁই নিজে যিয়ান ফাইয়্যি য়িয়ান বেক্যিনর ত্যুন দরহারি বিষয় ইসাবে তোঁয়ারারেঅ দিয়্যি। য়েই বিষয় অইল্ এই — ফাক-কিতাবর হতামতন মসিহ্‌ আঁরার গুনাহ্‌র লাই মইজ্যেল্,
46015004	তেঁইরে দাফন গরা অইয়্যেল্, কিতাবর হতামতন তিন দিনর দিন তেঁইরে মরনর ত্যুন জিন্দা গরা অইয়্যে,
46015005	আর তেঁই ফিতররে ও ফরদি তেঁইর সাআবিঅক্যলরে দেহ্যা দিয়্যেল্।
46015006	ইয়ার ফরদি তেঁই একই সমত ফাঁচশরঅ বেশি ভাইঅক্যলরে দেহ্যা দিয়্যেল্। য়িতারার মইধ্যে কেউ কেউ মারা গেলেঅ বেশির ভাগ মানুষ এহনঅ বাঁচি আছে।
46015007	তারফরদি তেঁই ইয়াকুবরে আর ফরদি বেক সাআবিঅক্যলরে দেহ্যা দিয়্যেল্।
46015008	অসময়ত জন্ম অইয়্যি দে আঁই, য়েই আঁরেঅ তেঁই বেক্যিনর শেষদি দেহ্যা দিয়্যেল্।
46015009	সাআবিঅক্যলর মাঝে আঁইই বেক্যিনর ত্যুন নিচু, এন্ কি, সাআবি বুলিয়েনে কেউ দে আঁরে ডাকে য়িয়ানর যোইগ্যঅ আঁই নঅঅ, হারন আল্লাহ্‌র জামাতর উঅর আঁই জুলুম গইত্যাম।
46015010	কিন্তু এহন আঁই যিয়ান অইয়্যি য়িয়ান আল্লাহ্‌র রহমতেই অইয়্যি। আঁর উঅর তেঁইর য়েই রহমত নিষ্ফল নঅঅ অঅ। আঁই অইন্য সাআবিঅক্যলর বেক্যিনর ত্যুনঅ বেশি মিন্যোত গজ্যি; তইলে মিন্যোত দে আঁইই গজ্যি য়িয়ান নঅঅ, বরং আঁর উঅর আল্লাহ্‌র যে রহমত আছে য়েই রহমতই য়িয়ান গইজ্যে।
46015011	য়িয়ানর লাই আঁইই তবলিগ গরি বা অইন্য সাআবিঅক্যলেই গরে, আঁরা এই বিষয়েই তবলিগ গরি আর তোঁয়ারা য়িয়ানতই ইমান আইন্যো।
46015012	কিন্তু যুদি তবলিগ গরা অঅ দে, মসিহ্‌‍রে মরনর ত্যুন জিন্দা গরা অইয়্যে তইলে তোঁয়ারার মইধ্যে কেউ কেউ কেন্ গরিয়েনে হঅর দে, মরাঅক্যলর জিন্দা অই উঢে বুলি কিছু নাই?
46015013	মরাঅক্যলে যুদি জিন্দা অইয়েনে নঅঅ-ই উঢে তইলে তঅ মসিহ্‌‍রেঅ জিন্দা গরা নঅঅ অঅ;
46015014	আর মসিহ্‌‍রে যুদি জিন্দা গরা নঅ অই থাকে তইলে আঁরার তবলিগঅ মিছা আর তোঁয়ারার ইমানঅ মিছা।
46015015	ইয়ান বাদে য়িয়ানত এই হতাই ফরমান অঅর দে, আল্লাহ্‌র বিষয়ে আঁরা মিছা সাক্যি দিইর, হারন আঁরার সাক্যি এই দে, আল্লাহ্ মসিহ্‌‍রে মরনর ত্যুন জিন্দা গরি তুইল্যেল্। কিন্তু যুদি মরাঅক্যলরে জিন্দা গরি তোলা নঅঅই অঅ তইলে তেঁই মসিহ্‌‍রেঅ জিন্দা গরিয়েনে নঅঅ তুলে,
46015016	হারন মরাঅক্যলরে যুদি জিন্দা গরা নঅ অঅ তইলে মসিহ্‌‍রেঅ জিন্দা গরা নঅঅ অঅ।
46015017	যুদি মসিহ্‌‍রেই জিন্দা গরা নঅ অই থাকে তইলে তোঁয়ারার ইমান নিষ্ফল আর এহনঅ তোঁয়ারা গুনাহ্‌র মাঝেই ফরি রইয়্যো।
46015018	তইলে মসিহ্‌র লগে যুক্ত অইয়েনে যারা মারা গেইয়্যে য়িতারা তঅ বিনষ্ট অইয়্যে।
46015019	মসিহ্‌র উঅর আঁরার যে আশা য়িয়ান যুদি হ্যালি এই জিবনর লাইই অঅ তইলে বেক মানুষর মইধ্যে আঁরারই বেশি দুর্ভাইগ্য।
46015020	মসিহ্‌‍রে কিন্তু আঁসা আঁসাই মরনর ত্যুন জিন্দা গরি তোলা অইয়্যে। তেঁই ফইল্যা ফল, মানি মরনর ত্যুন যারারে জিন্দা গরা অইবো য়িতারার মইধ্যে তেঁইই ফইল্যাদি জিন্দা অইয়্যে।
46015021	একজন মানুষর মইধ্য দিয়েনে মরন আইস্যে বুলি মরনর ত্যুন জিন্দা অইয়েনে উঢাঅ একজন মানুষরই মইধ্য দিয়েনে আইস্যে।
46015022	আদমর লগে যুক্ত আছে বুলি যেন্ বেক মানুষই মারা যাআ, য়েইল্যা মসিহ্‌র লগে যারা যুক্ত আছে য়িতারার বেক্যিনরে জিন্দা গরা অইবো;
46015023	তইলে য়েগিনর মইধ্যে ফালা রইয়্যে — ফইল্যা ফলর মতন ফইল্যাদি মসিহ্‌, তারফর যারা মসিহ্‌র নিজর। মসিহ্‌র আইবার সমত য়িতারারে জিন্দা গরা অইবো।
46015024	ইয়ার ফরদি মসিহ্‌ যহন বেক শাসন-বেবস্তা, অধিকার আর হ্যমতা তচনচ গরিয়েনে বাবা আল্লাহ্‌র আতত্ রাইজ্য দিই দিবো তহনই শেষ সময় আইবো।
46015025	আল্লাহ্ যে ফইয্যন্ত না মসিহ্‌র বেক শত্রুরে তেঁইর ঠেংগর তলাত রাকে য়েই ফইয্যন্ত মসিহ্‌‍র ত্যুন রাজত্য গরন ফরিবো।
46015026	শেষ শত্রু যে মরন, য়িয়ানরেঅ তচনচ গরা অইবো।
46015027	কিতাবর হতামতন, “তেঁই বেক কিছুই তেঁইর ঠেংগর তলাত রাইক্যে।” বেক জিনিসই অধিনত রাকা অইয়্যে হইলে এস্‌ফষ্টই বুঝা যাআ, যিবা অক্যল জিনিসগিন মসিহ্‌র অধিনত রাইক্যে য়েই আল্লাহ্ নিজরে বাদ দিয়েনেই য়িয়ান গইজ্যে।
46015028	যহন বেক কিছুই মসিহ্‌র অধিনত রাকা অই যাইবো, তহন যিবা বেক কিছু মসিহ্‌র অধিনত রাইক্যেল্ য়েই আল্লাহ্ যেন্ একমাত্র মালিক অইত্ ফারে য়িয়ানর লাই ফোয়াঅ নিজে আল্লাহ্‌র অধিন অইবো।
46015029	কিন্তু মরাঅক্যলর লাই যারা তরিকাবন্দি লঅ য়িতারার কি অইবো ? মরাঅক্যলরে যুদি জিন্দা গরি তোলা নঅঅ-ই অঅ তইলে কিল্যাই য়িতারা মরাঅক্যলর লাই তরিকাবন্দি লঅ?
46015030	আর কিল্যাই বা আঁরা অক্যল সমত বিফদর মুকত ফরির্?
46015031	ভাইঅক্যল, আঁরার হযরত ইসা মসিহ্‌র হামত তোঁয়ারারে লইয়েনে আঁর যে গর্ব, য়েই গর্বত আঁই নিচ্যিত গরিয়েনে হইর দে, ফত্যি দিনই আঁই মরনর মুকামুকি অইর্।
46015032	ইফিষত বইন্য জানোয়ারঅক্যলর লগে আঁর ত্যুন যে লরাই গরন ফইজ্যেল্, য়িয়ান যুদি হ্যালি জাগতিক উদ্যেশ্য লইয়েনেই গরি থাকি তইলে য়িয়ানত আঁর কি লাভ অইয়্যে? মরাঅক্যলরে যুদি জিন্দা গরি তোলা নঅই অঅ তইলে চলতি হতা মতন, “আইয়্যো, আঁরা হ্যানা-দানা গরি, হারন হালিয়া আঁরা মরি যাইয়োম” তোঁয়ারা ভুল নঅ গইজ্যো।
46015033	হতাত হঅ, “হ্যারাফ উঁয়াইজ্যা ভালা মানুষরেঅ হ্যারাফ গরি দেএ।”
46015034	হাজেই তোঁয়ারা তোঁয়ারার মনরে অঅজাগ গরি তুল ও আর গুনাহ্‌ নঅ গইজ্যো। তোঁয়ারার মাঝে কেউ কেউ আল্লাহ্‌‍রে নঅ চিনেই; আঁই তোঁয়ারারে শরম দিবার লাই এই হতা হইর।
46015035	কেউ অঅত হইবো, “মরাঅক্যলরে কেন্ গরিয়েনে জিন্দা গরি তোলা অইবো? কেন্ শরিল লইয়েনেই বা য়িতারা উঢিবো?”
46015036	তুঁই তঅ মুরুক্য! তুঁই নিজে যে বিজ রুক য়িয়ান নঅ মইল্যে তঅ চারা জালাই নঅ উঢে।
46015037	তোঁয়ার রুকা বিজর ত্যুন যে চাঁরা অঅ য়িয়ান তুঁই নঅ রুক বরং উগ্যুয়া মাত্র বিজই রুক— য়েই বিজ গেঁউঅর অঅক বা অইন্য হনঅ শইস্যর অঅক।
46015038	কিন্তু আল্লাহ্ নিজর ইছ্যামতনই য়েই বিজরে শরিল দিই থাকে। তেঁই ফত্যি বিজরেই য়িয়ানর উফযুক্ত শরিল দান গরি থাকে।
46015039	বেক গোস্‌‌তই এক ডইল্যা নঅঅ। মানুষর গোস্ত এক ডইল্যা, ফশুর এক ডইল্যা, ফাকির এক ডইল্যা আর মাছর এক ডইল্যা।
46015040	আসমানত্ বউত শরিল আছে, দুনিয়াতঅ বউত শরিল আছে, কিন্তু আসমানর শরিলগিনর উজ্যলতা এক ডইল্যা আর দুনিয়ার শরিলগিনর উজ্যলতা আর এক ডইল্যা।
46015041	সুয্যর উজ্যলতা এক ডইল্যা, চাঁনর এক ডইল্যা আর তারাগিনর আর এক ডইল্যা। এন্ কি, উজ্যলতার মিক্যাদির ত্যুন উগ্যুয়া তারা অইন্য আর উগুয়্যার ত্যুনঅ আলিদা।
46015042	মরাঅক্যলর জিন্দা অইয়েনে উঢাঅ ঠিগ য়েই ডইল্যা। লাশ দাফন গরনর ফর য়িয়ান নষ্ট অই যাআ, কিন্তু য়েই লাশ এন্ অবস্তাত্ জিন্দা গরি তোলা অইবো যিয়ান আর হনঅ দিনঅ নষ্ট অইতো নঅ ।
46015043	য়িয়ান অসম্যানর লগে মেডিত্ দেয়া অঅ, কিন্তু সম্যানর লগে উঢানো অইবো; দুর্বল অবস্তাত্ মেডিত দেয়া অঅ, কিন্তু শক্তিদি উঢানো অইবো;
46015044	সাধারন শরিল মেডিত দেয়া অঅ, কিন্তু অসাধারন শরিল উঢানো অইবো। যহন সাধারন শরিল আছে তহন অসাধারন শরিলঅ আছে।
46015045	কিতাবত এন্ গরিয়েনে লেহ্যা আছে, “ফইল্যা মানুষ আদম জিন্দা ফ্রানি অইল্।” আর শেষ আদম জিবনদানহারি রুহ্‌ অইল্।
46015046	কিন্তু যিয়ান অসাধারন য়িয়ান ফইল্যা নঅঅ, বরং যিয়ান সাধারন য়িয়ানই ফইল্যা, তারফরদি অসাধারন। ফইল্যা মানুষ মেডির ত্যুন আইস্যেল্ — তেঁই মেডিরই বানাইন্যা;
46015047	কিন্তু দিতিয় মানুষ বেহেস্‌তর ত্যুন আইস্যেল্।
46015048	দুনিয়ার মানুষেঅক্যল য়েই মেডির বানাইন্যা মানুষর মতন, আর যারা বেহেস্‌তত্ যাইবো য়িতারা য়েই বেহেস্‌তর মানুষর মতন।
46015049	আঁরা যেইল্যা য়েই মেডির মানুষর মতন অইয়্যি ঠিগ য়েইল্যা য়েই বেহেস্‌তর মানুষর মতনঅ অইয়্যোম।
46015050	ভাইঅক্যল, আঁই যিয়ান হইর য়িয়ান এই — মানুষ য়িবার রক্তমাংসর শরিল লইয়েনে আল্লাহ্‌র রাইজ্যর অধিকারি অইত্ নঅ ফারে। যিয়ান নষ্ট অই যাইবো য়িয়ান এন্ কিছুর অধিকারি অইত্ নঅ ফারে যিয়ান নষ্ট অইতো নঅ ।
46015051	আঁই তোঁয়ারারে এক্যান গোফন সইত্যর হতা হইর, উন। আঁরা বেক্যিনে দে মারা যাইয়্যোম য়িয়ান নঅঅ, কিন্তু বদলাই যাইয়োম।
46015052	এক মোওতোর মইধ্যে, চোগর ফলকে, শেষ সময়র শিংগার আবাজর লগে লগে আঁরা বেক্যিনে বদলাই যাইয়োম। য়েই শিংগা যহন বাজিবো তহন মরাঅক্যলে এন্ অবস্তাত্ জিন্দা অই উঢিবো দে, য়িতারা আর হনঅ দিনঅ নষ্ট অইতো নঅ; আর আঁরাঅ বদলাই যাইয়োম।
46015053	যিবা নষ্ট অঅ য়িবার ত্যুন হঅরর মতন গরিয়েনে এন্ কিছু ফিঁদন ফরিবো যিয়ান হনঅ দিনঅ নষ্ট নঅ অঅ। আর যিবা মরি যাআ য়িবার ত্যুন এন্ কিছু ফিঁদন ফরিবো যিয়ান হনঅ দিনঅ নঅ মরে।
46015054	যিয়ান নষ্ট অঅ আর যিবা মরি যাআ, য়েগিন যহন য়েন গরি বদলাই যাইবো তহন ফাক-কিতাবর এই হতা ফুরন অইবো দে, মরন তচনচ অইয়েনে জয় আইস্যে।
46015055	“মরন, তোঁয়ার জয় হডে? মরন, তোঁয়ার শুম হডে?”
46015056	মরনর হুল গুনাহ্‌, আর গুনাহ্‌র শক্তিই মুসার শরিয়ত।
46015057	কিন্তু আল্লাহরে শুকরিয়া, আঁরার হযরত ইসা মসিহ্‌র মইধ্য দিয়েনে তেঁই আঁরারে জয় দান গরে।
46015058	য়িয়ানর লাইই, আঁর ফ্রিয় ভাইঅক্যল, শক্ত অইয়েনে থিঅ; হনঅ কিছুই যেন্ তোঁয়ারারে লারাইত্ নঅ ফারে। অক্যল সমত ফভুর হামর লাই নিজরে ফুরাফুরি গরিয়েনে দিই দঅ, হারন তোঁয়ারা জান, তেঁইর হামত তোঁয়ারার মিন্যোত নিষ্ফল নঅঅ।
46016001	এইবার আঁই আল্লাহ্‌র বান্দাঅক্যলর সাইয্যর লাই চাঁদা তুলিবার বিষয়ে হইর। গালাতিয়া ফদেশর জামাতগিনর মানুষঅক্যলরে আঁই যে নিদ্যেশ দিয়্যি তোঁয়ারাঅ য়েই ডইল্যা গর।
46016002	তোঁয়ারা ফত্যিকে তোঁয়ারার আয় ইসাবে সাফ্‌তার ফইল্যা দিনত কিছু তুলি রাকি জমা গইজ্যো, যেন্ আঁই আইয়্যোনর ফরদি চাঁদা তুলন্ নঅ ফরে।
46016003	আঁই যহন তোঁয়ারার হাছে আইস্যোম তহন তোঁয়ারার য়েই দান জেরুজালেমত লই যাইবার লাই তোঁয়ারা যারারে যোইগ্য মনে গরিবা, আঁই সিঢি দিয়েনে য়িতারারে ফাটাই দিয়োম।
46016004	যুদি আঁর ত্যুনঅ যঅন দরহার মনে গর তইলে য়িতারা আঁর লগে যাইত্ ফারিবো।
46016005	মেসিডোনিয়া ফদেশ অইয়েনে আঁই তোঁয়ারার হাছে আইস্যোম, হারন আঁই মেসিডোনিয়ার মইধ্য দিয়েনেই যাইয়োম।
46016006	অঅত তোঁয়ারার হাছে কিছু দিন থাইক্যোম, বা শিতহালগান তোঁয়ারার লগেই হাডাইয়্যোম, যেন্ আঁই যেডেই যাইয়্যোম যাই তোঁয়ারা আঁর যাইবার বেবস্তা গরি দিত্ ফার।
46016007	যাইবার ফথদি এহন আঁই তোঁয়ারার লগে দেহ্যা গইত্যো নঅ চাই, হারন আঁই আশা গরি আঁই তোঁয়ারার লগে বউত কিছু দিন থাইক্যোম, ইন্‌শা-আল্লাহ্‌।
46016008	ফন্জাইশত্যমি-ইদ ফইয্যন্ত আঁই ইফিষতই থাইক্যোম,
46016009	হারন যে হামত বউত ফল ফাআ যাআ য়েই ডইল্যা হামর লাই উগ্যুয়া মস্ত বড় সুযোগ আঁর সাম্‌নদি আইস্যে; অবইশ্য বউতজনে ইয়ানত বাধাঅ দেএর।
46016010	তিমথিয় যুদি আইয়্যে তইলে চাইয়্যো যেন্ তেঁই তোঁয়ারার মাঝে নির্ভয়ে থাকিত্ ফারে, হারন আঁই যেন্ ফভুর হাম গরির য়িবাঅ য়েইল্যা গরের্।
46016011	ইয়ানর লাই কেউ যেন্ য়িবারে তুচ্য নঅ গরে। তোঁয়ারা য়িবারে শান্তিত ফাটাই দিয়ো, যেন্ য়িবা আঁর হাছে আইত্ ফারে। য়িবা ভাইঅক্যলর লগে আইবো বুলি আঁই অফেক্যা গরি আছি।
46016012	আঁই এবার ভাই আফল্যোর সম্যন্দে হইর। আঁই তেঁইরে বউত অনুরোধ গজ্যিলাম যেন্ তেঁই ভাইঅক্যলর লগে তোঁয়ারার হাছে যাআ, কিন্তু এহন তেঁই হনঅ মতেই যাইতো নঅ চাইল্। ফরদি সুযোগ ফাইলেই তেঁই যাইবো।
46016013	তোঁয়ারা সতর্ক থাক, ইমানে ইস্তির থাক, সঅসি আর বলবান অঅ।
46016014	তোঁয়ারা যেগিন গরিবা গর মহব্যতর মনোভাব লইয়েনেই গইজ্যো।
46016015	ভাইঅক্যল, তোঁয়ারা তঅ জান, ইস্তিফানর ফরিবারর মানুষঅক্যলেই আখায়া ফদেশর ফইল্যা ইমানদার। আল্লাহ্‌র বান্দাঅক্যলর সেবা গরিবার লাই য়িতারা নিজরারে হোরবানি দিয়্যে।
46016016	য়িয়ানর লাই এই ডইল্যা মানুষঅক্যলর অধিনতা সিকার গইত্যো আঁই তোঁয়ারারে অনুরোধ গরির্। আর অইন্য যারা এই হামত যোগ দিয়েনে হোটিন মিন্যোত গরে য়িতারারঅ অধিনতা সিকার গর।
46016017	ইস্তিফান, ফর্তুনাত আর আখায়িক আইস্যে বুলিয়েনে আঁই বউত খুশি অইয়্যি, হারন তোঁয়ারার নঅ থাকিবার অভাব য়িতারাই ফুরন গইজ্যে।
46016018	য়িতারা আঁর আর তোঁয়ারার দিলত উত্‌সাঅ আইন্যে। তোঁয়ারা এই ডইল্যা মানুষঅক্যলরে সম্যান গইজ্যো।
46016019	এশিয়া ফদেশর জামাতগিনর মানুষঅক্যলে তোঁয়ারারে সালাম জানার। আকিলা, ফিষ্কিল্লা আর য়িতারার ঘরর জামাতর মানুষঅক্যলে ফভুর মহব্যতর লগে তোঁয়ারারে আন্তরিক সালাম জানার।
46016020	বেক ভাইঅক্যলেঅ তোঁয়ারারে সালাম জানার। মহব্যতর মনোভাব লইয়েনে তোঁয়ারা একজন অইন্যজনরে সালাম জানাইয়্যো।
46016021	আঁই ফোল আঁর নিজর আতে এই সালামর হতা লেকিলাম।
46016022	যুদি কেউ ফভুরে মহব্যত নঅ গরে তইলে য়িবার উঅর বদ্‌দোয়া ফরক। আঁরার ফভু আইয়্যোক।
46016023	হযরত ইসার রহমত তোঁয়ারার উঅরদি থক্।
46016024	তোঁয়ারার বেক্যিনর লাইই আঁর ইসায়ি মহব্যত রইল্।
47001001	আঁই ফোল, আল্লাহ্‌র ইছ্যায় মসিহ্‌ ইসার একজন সাআবি অইয়্যি। আঁই আর আঁরার ইমানদার ভাই তিমথিয় করিন্থ শঅরর আল্লাহ্‌র জামাত ও আখায়া ফদেশর আল্লাহ্‌র বেক বান্দাঅক্যলর হাছে এই সিঢি লেকির।
47001002	আঁরার বাবা আল্লাহ আর হযরত ইসা মসিহ্‌ তোঁয়ারারে রহমত আর শান্তি দান গরক্।
47001003	আঁরার হযরত ইসা মসিহ্‌র আল্লাহ্ আর বাবার ফশংসা অঅক। তেঁইই মমতাত্ ভরা বাবা; তেঁইই বেক সান্তনার আল্লাহ্‌।
47001004	আঁরার বেক দুক্য-হষ্টত তেঁই সান্তনা দান গরে, যেন্ তেঁইর হাছর ত্যুন ফাআ সান্তনা আঁরা অইন্যর দুক্য-হষ্টর সমতঅ দিত ফারি।
47001005	মসিহ্‌র মতন গরিয়েনে আঁরা যেন্ বউত হষ্ট সইজ্য গরির্ য়েইল্যা তেঁইর মইধ্য দিয়েনে বউত সান্তনাঅ ফাইর।
47001006	আঁরা যে হষ্ট ভোগ গরি য়িয়ান তোঁয়ারার সান্তনা আর উদ্যারর উদ্যেশ্যেই গরি। আঁরা যে সান্তনা ফাই য়িয়ান তোঁয়ারার সান্তনার উদ্যেশ্যেই ফাই। যহন তোঁয়ারা আঁরার মতন গরি একই হষ্ট ভোগ গরিবা তহন এই সান্তনা য়েই হষ্ট ধৈয্যর লগে সইজ্য গইত্যো সাইয্য গরিবো।
47001007	তোঁয়ারার সম্যন্দে আঁরার ইস্তির বিশ্যাস আছে, হারন তোঁয়ারা যেন্ আঁরার হষ্টর ভাগি য়েইল্যা আঁরার সান্তনারঅ ভাগি।
47001008	ভাইঅক্যল, এশিয়া ফদেশত আঁরা যে হষ্টত ফজ্যিলাম, আঁরা চাই য়িয়ান যেন্ তোঁয়ারা জানিত্ ফার। য়েডে সইজ্যর অতিরিক্ত এন্ চাব আঁরার উঅর ফইজ্যেল্ দে, বাঁচিবার আশা আঁরা ছারিই দিয়্যিলাম।
47001009	আঁরা ভাব্যিলাম দে, এইবার আঁরা নিচ্যয়ই মরি যাইয়োম। কিন্তু এই অবস্তা আঁরার ইয়ানর লাই অইয়্যেল্ যেন্ আঁরা নিজরার উঅর ভরসা নঅ গরিয়েনে আল্লাহ্, যিবা মরাঅক্যলরে জিন্দা গরি উঢাআ, তেঁইর উঅর ভরসা গরি।
47001010	এক বিরাট মরনর আতর ত্যুন তেঁই আঁরারে রক্যা গইজ্যেল্‌ আর এহনঅ গরের্। আঁরা তেঁইর উঅর এই আশা রাকি দে, তেঁই অক্যল সমতই আঁরারে রক্যা গইত্যো থাকিবো।
47001011	আর তোঁয়ারাঅ আঁরার লাই মুনাজাত গরিয়েনে আঁরারে সাইয্য গইজ্যো। তইলে বউত কেউঅর মুনাজাতর হারনে আঁরা যে রহমত ফাইয়্যোম য়িয়ানর মইধ্য দিয়েনে আঁরার লাই বউতজনেই আল্লাহ্‌রে শুকরিয়া জানাইবো।
47001012	আঁরা যিয়ানর লাই গর্ব বোধ গরি য়িয়ান এই — আঁরার বিবেক এই সাক্যি দেএর দে, আল্লাহ্‌র দেয়া ফবিত্রতাত আর সরলতাত আঁরা অক্যল মানুষর মাঝে, বিশেষ গরি তোঁয়ারার মাঝে জিবন হাডাইয়্যি। য়েই জিবন আঁরা জাগতিক গেয়ানর ফরিচালানাত নঅঅ হাডাইয়্যি বরং আল্লাহ্‌র রহমতর ফরিচালানাত হাডাইয়্যি।
47001013	তোঁয়ারা যিয়ান ফরিত্ ফার বা বুঝিত্ ফার য়িয়ানর বাইরদি আর অইন্য কিছুই আঁরা তোঁয়ারার হাছে নঅ লেকির। আঁই এই আশা গরি, তোঁয়ারা যেন্ কিছু ফরিমানে আঁরারে বুঝিত্ ফাইজ্যো, য়েইল্যা ফুরাফুরি বুঝিত্ ফারিবা দে, হযরত ইসার আইবার দিনত তোঁয়ারা যেইল্যা আঁরার গর্বর বিষয় অইবা য়েইল্যা আঁরাঅ তোঁয়ারার গর্বর বিষয় অইয়্যোম।
47001015	এই হতা দে আঁসা য়িয়ান জানিয়েনে আঁই আগদিই তোঁয়ারার হাছে যাইয়্যোম বুলি ঠিগ গজ্যিলাম, যেন্ তোঁয়ারা দুইবার রহমত ফাইত্ ফার।
47001016	আঁই ঠিগ গজ্যিলাম দে, মেসিডোনিয়া যাইবার ফথদি তোঁয়ারার লগে দেহ্যা গরি যাইয়্যোম আর মেসিডোনিয়ার ত্যুন আবার তোঁয়ারার হাছেই ফিরি আইস্যোম, যেন্ তোঁয়ারা আঁরে এহুদিয়াত ফাটাইবার বেবস্তা গরিত্ ফার।
47001017	তোঁয়ারা কি মনে গর আঁই হনঅ ঠঁঅশার মনভাব লইয়েনে ইয়ান ঠিগ গজ্যিলাম? সাধারন মানুষ যেইল্যা একই সমত “জি” আবার “না” হঅ, আঁই কি য়েইল্যা গরিয়েনে হনঅ কিছু ঠিগ গরি না?
47001018	আল্লাহ্ বিশ্যাসযোইগ্য, এই হতা যেইল্যা আঁসা য়েইল্যা ইয়ানঅ আঁসা দে, তোঁয়ারার হাছে আঁরার হতা একই সমত “জি” আর “না” নঅ অঅ।
47001019	যিবার হতা সিলবান, তিমথিয় আর আঁই তোঁয়ারার হাছে তবলিগ গজ্যি য়েই ইসা মসিহ্‌ ইব্‌নুল্লাহ্‌, একই সমত “জি” আর “না” নঅঅ;
47001020	তেঁই অক্যল সমত “জি”। আল্লাহ্‌র বেক ওয়াদা মসিহ্‌র মইধ্য দিয়েনে “জি” অই উঢে। য়িয়ানর লাই আল্লাহ্‌র গোরবর লাই মসিহ্‌রই মইধ্য দিয়েনে আঁরা “আমিন” হই।
47001021	যিবা মসিহ্‌র লগে আঁরারে আর তোঁয়ারারে যুক্ত গরিয়েনে শক্ত ভাবে থিয়া গরাই রাইক্যে তেঁই অইল্ আল্লাহ্‌। তেঁইই আঁরারে অভিষেক গইজ্যে,
47001022	মানি তেঁইর নিজর সম্‌বত্যি ইসাবে তেঁই আঁরারে সিলমোঅর গরি রাইক্যে; আর যেগিন আঁরারে দিবো য়েগিনর ফইল্যা অংশ ইসাবে তেঁই আঁরার দিলত ফাক-রুহ্‌রে দিয়্যে।
47001023	আঁর জিবনর সোঅন হ্যাইয়েনে আঁই আল্লাহ্‌রে সাক্যি রাকিয়েনে হইর, শাস্তির ত্যুন তোঁয়ারারে রেহাই দিবার লাইই আঁই করিন্থত ফিরি নঅঅ যাই।
47001024	মালিকর মতন গরিয়েনে আঁরা দে তোঁয়ারার ইমানর উঅর আত দিইর য়িয়ান নঅঅ, বরং তোঁয়ারা যেন্ আনন্দ ফঅ য়িয়ানর লাইই তোঁয়ারার লগে হাম গরির্, হারন ইমানে তোঁয়ারা শক্ত গরি থিয়াই আছ।
47002001	য়িয়ানর লাই আঁই মনে মনে ঠিগ গইল্যাম, আবার তোঁয়ারারে দুক্য দিবার লাই তোঁয়ারার হাছে যাইতাম নঅ,
47002002	হারন তোঁয়ারারেই যুদি আঁই দুক্য দিই তইলে আঁরে আনন্দ দিবো হনে? যারারে আঁই দুক্য দিয়োম য়েই তোঁয়ারা বাদে আঁরে আনন্দ দিবার দে আর কেউ নাই।
47002003	যহন আঁই যাইয়্যোম তহন যারার হাছর ত্যুন আঁর আনন্দ ফাইবার হতা য়িতারার হাছর ত্যুন আঁই যেন্ দুক্য নঅ ফাই, য়িয়ানর লাইই আঁই এই হতা লেক্যিলাম। তোঁয়ারার উঅর আঁর এই বিশ্যাস আছে দে, আঁই যিয়ানত আনন্দ ফাই তোঁয়ারাঅ য়িয়ানত আনন্দ ফঅ।
47002004	বউত দুক্য আর মনর হষ্টত চোগর ফানির ভিতর দিয়েনে আঁই তোঁয়ারার হাছে লেক্যিলাম। তোঁয়ারারে দুক্য দিবার লাই আঁই নঅঅ লেকি, বরং তোঁয়ারার লাই আঁর মহব্যত দে হত গভির য়িয়ান জানাইবার লাইই লেক্যিলাম।
47002005	কেউ যুদি আঁরে দুক্য দিই থাকে তইলে হতাগান হরা গরি নঅ হইয়েনে হালি এগিনই হই দে, য়িবা হ্যালি আঁরে দুক্য নঅঅ দেএ, কিন্তু কিছু ফরিমানে তোঁয়ারার বেক্যিনরে দুক্য দিয়্যে।
47002006	তোঁয়ারার বেশির ভাগ মানুষ মিলিয়েনে য়িবারে যে শাস্তি দিয়্যে য়িয়ানই য়িবার ফক্যে বউত।
47002007	তোঁয়ারা বরং এহন য়িবারে মাফ গর আর সান্তনা দঅ, যেন্ অতিরিক্ত দুক্যে য়িবা অঅতাশ অই নঅ ফরে।
47002008	য়িয়ানর লাই আঁই বিশেষভাবে তোঁয়ারারে অনুরোধ গরির্, য়িবারে দে তোঁয়ারা মহব্যত গর য়িয়ান ফরমান গরি দেহ্যঅ।
47002009	আঁই যাচাই গরি চাইতো চাইয়্যিলাম তোঁয়ারা অক্যল বিষয়ে বাইধ্য আছ কিনা, আর ইয়ানর লাইই আঁই তোঁয়ারার হাছে লেক্যিলাম।
47002010	হনঅ বেফারে যুদি কেউঅরে তোঁয়ারা মাফ গর তইলে আঁইঅ য়িবারে মাফ গরি। আর আঁসাই যুদি আঁই হনঅ কিছু মাফ গরি থাকি তইলে মসিহ্‌র সাম্‌নদি তোঁয়ারার লাইই য়িয়ান গজ্যি,
47002011	যেন্ ইবিলিস আঁরার উঅরদি হনঅ সুযোগ-সুবিধা নঅ ফাআ। তার মতলবর হতা তঅ আঁরার অজানা নাই।
47002012	আঁই ত্রোয়া শঅরত মসিহ্‌র বিষয় সুহ্যবর তবলিগ গইত্যো যাইয়েনে দেকিলাম দে, য়েডে হাম গরিবার লাই ফভু আঁরে এক্যান সুযোগ গরি দিয়্যে।
47002013	কিন্তু তঅঅ আঁই মনত শান্তি নঅঅ ফাইয়্যি, হারন আঁর ইমানদার ভাই তিত য়েডে নঅ আছিল্। য়িয়ানর লাই ত্রোয়ার মানুষঅক্যলর হাছর ত্যুন বিদায় লইয়েনে আঁই মেসিডোনিয়াত গেলাম গই।
47002014	আল্লাহ্‌‍রে শুকরিয়া দে, আঁরা মসিহ্‌র লগে যুক্ত অইয়্যি বুলি আল্লাহ্ তেঁইর জয়-যাত্রাত অক্যল সমত আঁরারে চলাই লই যাআর। মসিহ্‌‍রে জানন উগ্যুয়া হ্যোশ্‌বুর মতন। আল্লাহ্ তেঁইর জয়-যাত্রাত য়েই হ্যোশ্‌বু আঁরার মইধ্য দিয়েনে বেক জাগাত ছরাই দেএ।
47002015	যারা নাজাত ফাআর আর যারা তচনচ অই যাআর য়িতারার হাছে আল্লাহ্‌র ফক্যে আঁরা আঁসা আঁসাই মসিহ্‌র হ্যোশ্‌বু।
47002016	কিন্তু যারা তচনচ অঅর য়িতারার হাছে আঁরার হ্যোশ্‌বু অইল্ মরনর বাশ, যিয়ানর ফল অইল্ অনন্ত মরন; আর যারা নাজাত ফাআর য়িতারার হাছে আঁরা জিবনর হ্যোশ্‌বু, যিয়ানর ফল অইল্ আখেরি জিবন। এই হামর যোইগ্য হঅন?
47002017	নিজরার লাভর লাই যারা আল্লাহ্‌র কালাম লইয়েনে বেবসা গরে আঁরা য়েই মানুষঅক্যলর মতন নঅঅ; বরং মসিহ্‌র লগে যুক্ত অইয়েনে আল্লাহ্‌র সাম্‌নদি আল্লাহ্‌র ফাটাইন্যা মানুষ ইসাবে আঁরা হ্যাঁটি দিলর ত্যুন হতা হই।
47003001	আঁরা এই হতাগিন হইয়েনে কি আবার নিজরার ফশংসা গইত্যো শুরু গরির্ না? হনঅ হনঅ মানুষর যেন্ দরহার অই থাকে, আঁরারঅ কি য়েই ডইল্যা তোঁয়ারার হাছে বা তোঁয়ারার হাছর ত্যুন ফশংসার সিঢির দরহার অই ফইজ্যে না? হনঅ দিনঅ নঅ।
47003002	আঁরার দিলর মইধ্যে লেহ্যা তোঁয়ারাই তঅ আঁরার সিঢি। য়েই সিঢির হতা বেক্যিনে জানে আর বেক্যিনে য়িয়ান ফইজ্যে।
47003003	তোঁয়ারাই দে মসিহ্‌র লেহ্যা সিঢি আর আঁরার হামর ফল য়িয়ান ফরিষ্কার দেহ্যা যাআ। এই সিঢি হালি দিয়েনে লেহ্যা নঅঅ অঅ বরং জিন্দা আল্লাহ্‌র রুহ্‌ দিয়েনেই লেহ্যা অইয়্যে। ইয়ান হনঅ ফাত্যোরর ফ্যাল্যার উঅরদি লেহ্যা নঅঅ অঅ, মানুষর দিলর উঅরদিই য়িয়ান লেহ্যা অইয়্যে।
47003004	মসিহ্‌র মইধ্য দিয়েনে আল্লাহ্‌র উঅর এই ডইল্যা নিচ্যিত বিশ্যাসই আঁরার অইয়্যে।
47003005	কিন্তু য়িয়ানর মানি এই নঅঅ দে, আঁরার নিজরার হনঅ কিছু গরিবার শক্তি আছে বুলি আঁরা দাবি গরিত্ ফারি, বরং আঁরার য়েই যোইগ্যতা আল্লাহ্‌র হাছর ত্যুনই আইয়্যে।
47003006	উগ্যুয়া নয়া বেবস্তার হতা জানাইবার লাই তেঁইই আঁরারে যোইগ্য গরি তুইল্যে। এই বেবস্তা অক্যরে অক্যরে শরিয়ত ফালনর বেফার নঅঅ, কিন্তু ফাক-রুহ্‌র ফরিচালানাত দিলর বাইধ্যতার বেফার; হারন শরিয়ত মরন আনে, কিন্তু ফাক-রুহ্ জিবন দান গরে।
47003007	ফাত্যোরত লেহ্যা যে বেবস্তার হারনে মরন আইয়্যে য়েই বেবস্তা দিবার সমত আল্লাহ্‌র মইমা ফকাশিত অইয়্যেল্। য়িয়ানত মুসার মুকঅ আল্লাহ্‌র মইমাত্ উজ্যল অইয়্যেল্। য়েই উজ্যলতা যুদিঅ আস্তে আস্তে হোমি যাইতো আছিল্ তঅঅ বনি-ইসরাইলঅক্যলে মুসার মুকর মিক্যাদি চাইত্ নঅঅ ফারে।
47003008	যুদি এই বেবস্তার ফল এত মইমাভরা অইত্ ফারে, তঅ ফাক-রুহ্‌র হামর ফল কি আরো মইমাভরা নঅ অইবো না?
47003009	যে বেবস্তার হারনে মানুষরে দুষি বুলি ইস্তির গরা অঅ য়িয়ানর হাম যুদি এত মইমাভরা, তঅ যে বেবস্তার মইধ্য দিয়েনে মানুষরে ধার্মিক বুলি গ্রঅন গরা অঅ য়িয়ানর হাম আরো হত না বেশি মইমাভরা!
47003010	আর আঁসাই, যিয়ান আগদি মইমাভরা আছিল্, আসলে এহন য়িয়ানর হনঅ মইমা নাই হইলেই অঅ, হারন য়িয়ানর তুলানায় এহনর বেবস্তার মইমা আরো বউত বেশি।
47003011	যিয়ান শেষ অই যাইতো আছিল্ য়িয়ান যহন এত মইমাভরা আছিল্ তহন যিয়ান চিরহাল থাকে য়িয়ান আরো হত না বেশি মইমাভরা!
47003012	আঁরার এই ডইল্যা আশা আছে বুলিয়েনেই আঁরা খোলাখুলিভাবে হতা হই।
47003013	আঁরা মুসার মতন নঅঅ, হারন মুসা তেঁইর মুকর উঅর ঢাক্‌নি দিয়্যেল্ যেন্ তেঁইর মুকর উজ্যলতা হোমি যঅইন্যা বনি-ইসরাইলঅক্যলে দেকিত্ নঅ ফাআ।
47003014	কিন্তু য়েই মানুষঅক্যলর মন হোটিন অইয়্যেল্। য়িয়ানর লাই আইজঅ যহন য়েই ফুরানা বেবস্তার হতা তেলাওয়াত গরা অঅ তহন য়িতারার দিলর উঅর য়েই একই ডইল্যা ফদ্যা থাকিই যাআ, হারন হ্যালি মসিহ্‌র লগে যুক্ত অইলেই য়েই ফদ্যা সরি যাআ।
47003015	কিন্তু আইজঅ মুসার তোরাত শরিফ তেলাওয়াত গরিবার সমত বনি-ইসরাইলঅক্যলর দিল্ য়েই ফদ্যাত ঝাফাই থাকে।
47003016	কিন্তু য়িতারার মইধ্যে কেউ যহন ফভুর মিক্যাদি ফিরে তহন য়েই ফদ্যা সরি যাআ।
47003017	এই ফভুই অইল্ ফাক-রুহ্; আর যেডেই ফভুর রুহ্‌ য়েডেই সাধিনতা।
47003018	ইয়ানর লাই আঁরা যারা মসিহ্‌র লগে যুক্ত অইয়্যি, আঁরা বেক্যিনে খোলা মুকে আয়নাত দেহ্যা ছবির মতন গরিয়েনে ফভুর মইমা দেইক্‌তে দেইক্‌তে নিজেরাঅ মইমাত্ বারি উঢি বদ্‌লাই যাইয়েনে তেঁইরই মতন অই যাইর্। ফভুর, মানি ফাক-রুহ্‌র শক্তিতেই ইয়ান অঅ।
47004001	এই বেবস্তার হতা জানাইবার ভার আল্লাহ্ দয়া গরিয়েনে আঁরারে দিয়্যে বুলি আঁরা নিরাশ নঅ অই।
47004002	মাইন্‌ষ্যে গোফনত যে শরমভরা হামগিন গরে য়েগিন আঁরা এক্যবারেই নঅ গরি। আঁরা হনঅ হামত ছলনা নঅ গরি, আল্লাহ্‌র কালামত হনঅ ভুলর ভেজাল নঅ দিই। আঁরা বরং আল্লাহ্‌র আঁসা ফকাশ গরিয়েনে তেঁইরই সাম্‌নদি বেক মানুষর বিবেকর হাছে নিজরারে গ্রঅনযোইগ্য বুলি তুলি ধরি।
47004003	আঁরার সুহ্যবর যুদি ঝাফাই থাকে তইলে যারা তচনচ অই যাআর য়িতারার হাছেই ঝাফাই থাকে।
47004004	অ-ইমানদার মানুষঅক্যলর মন এই যুগর দেবতা আঁধা গরি দিয়্যে যেন্ য়িতারা সুহ্যবরর নুর দেকিত্ নঅ ফাআ। এই সুহ্যবরত মসিহ্‌র মইমা ফুঢি উইট্যে, আর এই মসিহ্‌ই অইল্ আল্লাহ্‌র উবহু ফকাশ।
47004005	আঁরা তঅ নিজরার বিষয় তবলিগ নঅ গরির্, বরং তবলিগ গরির্ দে, ইসা মসিহ্‌ই ফভু আর ইসার লাইই আঁরা তোঁয়ারার গোলাম অইয়্যি।
47004006	আঁরা এই হতা তবলিগ গরির্, হারন যিবা হইয়্যেল্, “আঁধারর ত্যুন ফঅর অঅক,” য়েই আল্লাহ্ আঁরার দিলত জইল্‌তো আছিল্, যেন্ তেঁইর মইমা বুঝিবার নুর ফকাশ ফাআ। এই মইমাই মসিহ্‌র ফুরা চিয়ারাত রইয়্যে।
47004007	কিন্তু এই ধন মেডির ফাত্রত রাকা অইয়্যে, আর আঁরাই য়েই মেডির ফাত্র। মেডির ফাত্রত য়েগিন রাকা অইয়্যে যেন্ মানুষে বুঝিত্ ফারে দে, এই অসাধারন মআশক্তি আঁরার নিজরার হাছর ত্যুন নঅঅ আইয়্যে বরং আল্লাহ্‌র হাছর ত্যুনই আইস্যে।
47004008	বেক মিক্যাদির ত্যুনই আঁরার উঅর চাব ফইজ্যে, তঅঅ আঁরা ভাঁগি নঅ ফরির্। বুদ্যিআরা অইলেঅ আঁরা ফুরাফুরি অঅতাশ অই নঅ ফরির্;
47004009	অইত্যাচারিত অইলেঅ আল্লাহ্ আঁরারে তিয়াগ নঅ গরের্; মেডিত্ আছারি ফেলিলেঅ আঁরা তচনচ নঅ অইর্ ।
47004010	আঁরা অক্যল সমত হযরত ইসার মরন আঁরার শরিলত বোইয়েনে লই বেড়াইর, যেন্ আঁরার শরিলর মইধ্যে ইসার জিবনঅ ফকাশিত অঅ।
47004011	আঁরা যারা বাঁচি আছি আঁরারে অক্যল সমতই ইসার লাই মরনর আতত্ তুলি দেয়া অঅর, যেন্ আঁরার মরনর অধিন শরিলত ইসার জিবনঅ ফকাশিত অঅ।
47004012	য়িয়ানর লাই আঁরার মাঝে মরন হাম গরের কিন্তু তোঁয়ারার মাঝে জিবন হাম গরের।
47004013	ফাক-কিতাবত লেহ্যা আছে, “আঁই ইমান আন্যি বুলিয়েনেই হতা হইয়্যি।” এই একই ডইল্যা ইমানর মনোভাব লই আঁরাঅ ইমান আন্যি বুলিয়েনে হতা হইর,
47004014	হারন আঁরা জানি, যিবা হযরত ইসারে জিন্দা গইজ্যেল্‌ তেঁই তেঁইর লগে আঁরারেঅ জিন্দা গরিবো আর তোঁয়ারার লগে আঁরারেঅ নিজর সাম্‌নদি আজির গরিবো।
47004015	বেক কিছু তোঁয়ারার উফহারর লাইই অইয়্যে, যেন্ আল্লাহ্‌র যে রহমত বউত মানুষর উঅর ঢালিয়েনে দেয়া অইয়্যে য়েই রহমতর লাই বউতজনই আল্লাহ্‌‍রে আরো বেশি গরি শুকরিয়া জানাআ আর এন্ গরিয়েনে আল্লাহ্‌র গোরব অঅ।
47004016	ইয়ানর লাই আঁরা অঅতাশ নঅ অই। যুদিঅ আঁরার বাইরর শরিল হ্যয় অই যাআর তঅঅ আঁরার ভিতরর মানুষ দিনে দিনে নয়া অই উঢের।
47004017	এহন আঁরা অল্ফহালর লাই যে সামাইন্য হষ্টভোগ গরির্ য়িয়ানর হারনে আঁরা চিরহালর মইমা লাভ গইজ্যোম। এই মইমা এত বেশি দে, য়িয়ান মাফা নঅ যাআ।
47004018	যিয়ান দেহ্যা যাআ আঁরা য়িয়ানর মিক্যাদি নঅ চাইর্, বরং যিয়ান দেহ্যা নঅ যাআ য়িয়ানর মিক্যাদি চাইর্। যিয়ান দেহ্যা যাআ য়িয়ান হ্যালি অল্ফ দিনর, কিন্তু যিয়ান দেহ্যা নঅ যাআ য়িয়ান চিরদিনর।
47005001	আঁরা এই হতা জানি দে, এই দুনিয়াত যে তাম্বুত আঁরা বসবাস গরি, মানি যে দুর্বল শরিলত আঁরা আছি য়িয়ান যুদি নষ্ট অই যাআ তঅঅ আল্লাহ্‌র দেয়া উগ্যুয়া ঘর আঁরার আছে। এই ঘর মানুষর আতর বানাইন্যা নঅঅ, য়িয়ান বেহেস্‌তত চিরহাল ধরিয়েনেই আছে।
47005002	এই শরিলত থাকা অবস্তাত্ আঁরা ডঁর ডঁর নিয়াস ফেলাইর্ আর গোডা দিল্ দিয়েনে চাইর্ যেন্ বেহেস্‌তর য়েই নয়া শরিল দিয়েনে আঁরারে ঝাফাই দেয়া অঅ;
47005003	হারন এই হতা আঁসা্ দে, য়েই শরিল ফঅনর ফর দেহ্যা যাইবো দে, আঁরা লেংটা নঅঅ।
47005004	আঁসাই এই দুর্বল শরিলত থাকা অবস্তাত্ আঁরা ফুজার ভারে ডঁর ডঁর নিয়াস ফেলাইর। আঁরা দে শরিলহিন অইতো চাই য়িয়ান নঅঅ, বরং য়েই নয়া শরিল দিয়েনে ঝাফাইন্যা অইতো চাই, যেন্ আঁরার মরনর অধিন শরিল চিরহাল জিন্দা থাকা শরিলত বদলাই যাআ।
47005005	ইয়ানর লাই আল্লাহ্ আঁরারে সিষ্টি গইজ্যে আর য়িয়ানরই ফইল্যা অংশ ইসাবে তেঁই ফাক-রুহ্‌রে আঁরারে দিয়্যে।
47005006	ইয়ানর লাই হনঅ দিনঅ আঁরার সঅসর অভাব নঅ অঅ, আর আঁরা বুঝিত্ ফারির দে, যেতদিন আঁরা এই শরিলর ঘরত থাইক্যোম য়েতদিন ফভুর হাছর ত্যুন দুরে থাইক্যোম।
47005007	যিয়ান দেহ্যা যাআ আঁরা তঅ য়িয়ান দিয়েনে নঅ চলি, বরং ইমান দিয়েনে চলাফিরা গরি।
47005008	আঁরার সঅস আছে আর আঁরা শরিলর ঘরর ত্যুন দুর অইয়েনে ফভুর লগে থাকনই ভালা মনে গরি।
47005009	য়িয়ানর লাই আঁরা শরিলর ঘরত থাকি বা নঅ থাকি, আঁরার খিয়াল অঅর ফভুরে খুশি গরন।
47005010	ইয়ার হারন অইল্, মসিহ্‌র বিচার-আসনর সাম্‌নদি আঁরার বেক্যিনর বেক কিছু ফকাশ গরা অইবো, যেন্ আঁরা ফত্যিকে এই শরিলত থাইক্‌তে যেগিন গজ্যি, য়েগিন ভালা অঅক বা হ্যারাফ অঅক, য়েই ইসাবে য়েগিনর ফাওনা ফাই।
47005011	ফভুরে ডরাই বুলি আঁরা নিজরার সম্যন্দে মানুষর মনত ইমান জন্মাইবার চেষ্টা গরি। আঁরা যা, য়িয়ান তঅ আল্লাহ্‌র হাছে ফরিস্কার আর আঁই আশা গরি তোঁয়ারার বিবেকর হাছেঅ য়িয়ান ফরিস্কার।
47005012	ইয়ানত অবইশ্য আঁরা তোঁয়ারার হাছে আবার নিজরার ফশংসা নঅ গরির বরং আঁরারে লইয়েনে তোঁয়ারার গর্ববোধ গরিবার হারন দেহ্যাইর, যেন্ দিল্ নঅ দেকিয়েনে যারা বাইরর চিয়ারা দেকি গর্ববোধ গরে য়িতারারে তোঁয়ারা এক্যান জোয়াব দিত্ ফার।
47005013	যুদি আঁরা ফঅল অই যাই থাকি তইলে য়িয়ান আল্লাহ্‌র লাইই অইয়্যি, আর যুদি ভালা মনে থাকি তইলে য়িয়ান তোঁয়ারার লাইই রয়্যি।
47005014	মসিহ্‌র মহব্যতই আঁরারে বশত রাকি চলার, হারন আঁরা নিচ্যিত গরিয়েনে বুঝ্যি দে, বেক্যিনর অইয়েনে একজন মরিল্, আর য়িয়ানর লাই বেক্যিনেই মরিল্।
47005015	তেঁই বেক্যিনর অইয়েনে মইজ্যেল্ যেন্ যারা জিন্দা আছে য়িতারা আর নিজরার লাই বাঁচি নঅ থাকে, বরং যিবা য়িতারার লাই মইজ্যেল্ আর জিন্দা অইয়্যে তেঁইরই লাই বাঁচি থাকে।
47005016	য়িয়ানর লাই এহনর ত্যুন মানুষরে আঁরা আর য়িবার বাইরর অবস্তা দেকিয়েনে বিচার নঅ গরি। অবইশ্য মসিহ্‌‍রে আঁরা আগদি য়েইভাবেই বিচার গজ্যিলাম, কিন্তু এহন আর য়িয়ান নঅ গরি।
47005017	যুদি কেউ মসিহ্‌র লগে যুক্ত অই থাকে তইলে য়িবা নয়া গরিয়েনে সিষ্টি অইল্। য়িবার ফুরানা বেক কিছু ফুছি যাইয়েনে বেক নয়া অইয়েনে উইট্যে।
47005018	এগিন বেক্যিন আল্লাহ্‌র ত্যুনই অঅ। তেঁই মসিহ্‌র মইধ্য দিয়েনে তেঁইর নিজর লগে আঁরারে মিলিত গইজ্যে, আর তেঁইর লগে অইন্যতারার মিলন গরাই দিবার দায়িত্য আঁরার উঅর দিয়্যে।
47005019	ইয়ানর মানি অইল্, আল্লাহ্ মানুষর গুনাহ্‌ নঅ ধরিয়েনে মসিহ্‌র মইধ্য দিয়েনে নিজর লগে মানুষরে মিলিত গইত্যো আছিল, আর য়েই মিলনর হ্যবর জানাইবার ভার তেঁই আঁরার উঅর দিয়্যে।
47005020	য়িয়ানর লাইই আঁরা মসিহ্‌র দুত ইসাবে তেঁইর অইয়েনে হতা হইর। আসলে আল্লাহ্ যেন্ নিজেই আঁরার মইধ্য দিয়েনে মানুষঅক্যলর হাছে অনুরোধ গরের। য়িয়ানর লাই মসিহ্‌র অইয়েনে আঁরা এই মিনতি গরির, “তোঁয়ারা আল্লাহ্‌র লগে মিলিত অঅ।”
47005021	ইসা মসিহ্‌র মইধ্যে হনঅ গুনাহ্‌ নঅ আছিল্; কিন্তু আল্লাহ্ আঁরার গুনাহ্‌ তেঁইর উঅর তুলি দিয়েনে তেঁইরেই গুনাহ্‌র জাগাত থিয়া গরাইল, যেন্ মসিহ্‌র লগে যুক্ত থাকিবার মাইধ্যমে আল্লাহ্‌র ফবিত্রতা আঁরার ফবিত্রতা অঅ।
47006001	আল্লাহ্‌র সঅহর্মি ইসাবে আঁরা তোঁয়ারারে এই অনুরোধ গরির্, তোঁয়ারা যহন আল্লাহ্‌র রহমত ফাইয়্যো তহন য়িয়ান নিষ্ফল অইতো নঅ দিয়ো।
47006002	আল্লাহ্ ফাক-কিতাবত হইয়্যে, “উফযুক্ত সমত আঁই তোঁয়ার হতা উন্যি আর নাজাত ফাইবার দিনত আঁই তোঁয়ারে সাইয্য গজ্যি।” চঅ, এহনই উফযুক্ত সময়, আজিয়াই নাজাত ফাইবার দিন।
47006003	মসিহ্‌র লাই আঁরা যে হাম গরি য়িয়ানর যেন্ নিন্দা নঅ অঅ য়িয়ানর লাই আঁরা এন্ কিছু নঅ গরি যিয়ানর মইধ্য দিয়েনে কেউ হনঅ ডইল্যা মনত বাধা ফাআ।
47006004	য়িয়ানর ত্যুন বরং বেক বেফারেই আল্লাহ্‌র সেবাহারি বুলিয়েনে আঁরা নিজরারে ফরমান গরি। জুলুম, বিফদ আর হষ্টর মইধ্যে বউত ধৈয্য ধরিয়েনে আঁরা এই ফরমানই দিইর।
47006005	হতবার আঁরারে মাইরধর গরা অইয়্যে, হতবার জেলহ্যানাত দেয়া অইয়্যে, হত দাংগা-আংগামা আঁরার উঅর দিয়েনে গেইয়্যে, হত মিন্যোত গজ্যি, হত রাইত আঁরা ঘুম নঅ যাইয়েনে হাডাইয়্যি আর হতবার নঅ হ্যাইয়েনে থাক্যি।
47006006	ইয়ান বাদে আঁরার হ্যাঁটি জিবনর মইধ্য দিয়েনে, আঁরার গেয়ান, সইজ্যগুন আর দয়ার মইধ্য দিয়েনে, ফাক-রুহ্‌র মইধ্য দিয়েনে, আঁরার হ্যাঁটি মহব্যতর মইধ্য দিয়েনে,
47006007	আঁসার তবলিগর মইধ্য দিয়েনে আর আল্লাহ্‌র শক্তির মইধ্য দিয়েনে আঁরা ফরমান দিইর দে, আঁরা আল্লাহ্‌র সেবাহারি। আবার দুই আতত্ নিয়াইর অস্ত্রশস্ত্র তুলি লইয়েনে আঁরা ফরমান গরির্ দে, আঁরা আল্লাহ্‌র সেবাহারি।
47006008	মাইন্‌ষ্যে আঁরারে সম্যান গরক বা অসম্যান গরক, আঁরার বিষয়ে ভালা হঅক বা হ্যারাফ হঅক, আঁরা ফরমান গরির দে, আঁরা আল্লাহ্‌র সেবাহারি। মাইন্‌ষ্যে আঁরারে ঠক হঅ, কিন্তু আসলে আঁরা সইত্যর ফথদি চলি।
47006009	মাইনষ্যে আঁরারে চিন্‌তো নঅ চাআ, কিন্তু বেক্যিনে আঁরারে চিনে। আঁরা মরিবার মতন অইর, তঅঅ বাঁচি আছি। আঁরারে মাইরধইর গরা অঅর, তঅঅ মারি ফেলা নঅ অঅর।
47006010	আঁরা বউত দুক্য ফাইর্, তঅঅ আঁরার দিল্ অক্যল সমত আনন্দত ভরা। আঁরা নিজরা গরিব, তঅঅ আঁরা বউতজনরে ফুইসাআলা গজ্যি। আঁরার কিছুই নাই, তঅঅ আঁরা বেক কিছুর অধিকারি। এন্ গরিয়েনেই আঁরা ফরমান গরির দে, আঁরা আল্লাহ্‌র সেবাকারি।
47006011	করিন্থিয় ইমানদারঅক্যল, আঁরা তোঁয়ারার হাছে খোলাখুলিভাবেই হতা হইর আর তোঁয়ারার হাছে আঁরার দিল্ ফুরাফুরি গরিয়েনে মেলি ধজ্যি।
47006012	আঁরা আঁরার দিল্ তোঁয়ারার লাই খুলি রাক্যি, কিন্তু তোঁয়ারা তোঁয়ারার দিল্ আঁরার বিরুদ্যে বন্ধ গরি রাইক্যো।
47006013	আঁর সন্তান ইসাবে আঁই তোঁয়ারারে হইর, আঁরা যেইল্যা তোঁয়ারার লাই আঁরার দিল্ খুলি রাক্যি তোঁয়ারাঅ য়েইল্যা তোঁয়ারার দিল্ আঁরার লাই খুলি দঅ।
47006014	তোঁয়ারা অ-ইমানদারঅক্যলর লগে একই জোয়ালত হাঁদ নঅ দিয়ো। নিয়াইর লগে অন্যায়র যোগ হডে? ফঅর আর আঁধারর মইধ্যে কি যোগাযোগ আছে না?
47006015	মসিহ্‌র লগে বলিয়ালর, মানি ইবিলিসর মিলই বা হডে? আল্লাহ্‌র বান্দা ইসাবে ইমানদারর যে অধিকার য়িয়ানত অ-ইমানদারর অংশ কি?
47006016	আর আল্লাহ্‌র থাকিবার ঘরত ফতিমার জাগা হডে? আঁরা তঅ জিন্দা আল্লাহ্‌র থাকিবার ঘর। ফাক-কিতাবত আল্লাহ্ হইয়্যে, “আঁই আঁর মানুষঅক্যলর মইধ্যে থাইক্যোম, আর য়িতারারই লগে চলাফিরা গইজ্যোম। আঁই য়িতারার আল্লাহ্ অইয়্যোম, আর য়িতারা আঁর নিজর বান্দা অইবো।”
47006017	আল্লাহ্ আরো হইয়্যে, “ইয়ানর লাই তোঁয়ারা অ-ইমানদারঅক্যলর মইধ্যর ত্যুন বাইর অই আইয়্যো আর আলিদা অঅ। হনঅ আআরাম জিনিস নঅ ধইজ্যো, তইলে আঁই তোঁয়ারারে গ্রঅন গইজ্যোম।”
47006018	ইয়ান বাদে “আল্লাহ্ রাব্যুল আলামিন হঅ, ‘আঁই তোঁয়ারার বাবা অইয়্যোম আর তোঁয়ারা আঁর ফোয়ামাইয়্যা অইবা।’ ”
47007001	ফ্রিয় বন্ধুঅক্যল, আঁরার লাই এই ওয়াদাগিন গরা আছে বুলিয়েনে আইয়্যো, আঁরা শরিল আর দিলর বেক নাফাকির ত্যুন নিজরারে ফাক-সাফ গরি আর আল্লাহ্‌র ফতি ডরে ফরিফুন্য ফবিত্রতার ফথদি আগাই চলি।
47007002	তোঁয়ারার দিলত আঁরার লাই জাগা গর। আঁরা তঅ কেউঅর লগে অন্যায় নঅঅ গরি, কেউঅর হোতি নঅঅ গরি আর কেউঅরে নঅঅ ঠগাইয়্যি।
47007003	অবইশ্য এই হতা আঁই তোঁয়ারারে দুষি গরিবার লাই নঅ হইর। আঁই তঅ আগেই হইয়্যি, তোঁয়ারা আঁরার হাছে এত ফ্রিয় দে, আঁরা তোঁয়ারার লগে মইত্যেঅ রাজি, বাঁইচ‌‌তেঅ রাজি।
47007004	তোঁয়ারার উঅর আঁর বউত বিশ্যাস আছে আর তোঁয়ারার লাই আঁই বউত গর্ববোধ গরির্। আঁরার বেক দুক্য-হষ্টর মাঝে আঁর আনন্দ বাআই ফরের আর আঁই বউত সান্তনা ফাইয়্যি।
47007005	মেসিডোনিয়াত ফোঁছিয়েনেঅ আঁরার শরিল জিরানি নঅঅ ফাআ; বেক মিক্যাদির ত্যুনই আঁরা হষ্ট ফাইয়্যি — চাইরোমিক্যাদি আছিল্ গন্ডগোল আর দিলত্ আছিল্ ডর।
47007006	তঅ আল্লাহ্, যিবা দুক্যিঅক্যলরে সান্তনা দান গরে, তেঁই তিতর আইবার মইধ্য দিয়েনে আঁরারে সান্তনা দিয়্যে।
47007007	হ্যালি য়িয়ানই নঅঅ, তিত নিজে তোঁয়ারারে দিয়েনে সান্তনা ফাইয়্যে বুলি আঁরাঅ সান্তনা ফাইয়্যি। তোঁয়ারার আগ্রঅ আর দুক্যর হতা তেঁই আঁরারে হইয়্যে আর জানাইয়্যে দে, তোঁয়ারা আঁর লাই বউত চিন্তা-ভাবনা গইত্যা লাইগ্যো, আর য়িয়ানত আঁই আরো আনন্দ ফাইয়্যি।
47007008	যুদিঅ আঁই আঁর আগর সিঢি দিয়েনে তোঁয়ারারে দুক্য দিয়্যিলাম তঅঅ আঁই দুক্যিত নঅঅ। যহন আঁই দেকিলাম দে, য়েই সিঢি কিছুহালর লাই অইলেঅ তোঁয়ারারে দুক্য দিয়্যে তহন অবইশ্য আঁই এক্যানা দুক্যিত অইয়্যিলাম, কিন্তু এহন আঁই আনন্দিত।
47007009	তোঁয়ারা দুক্য ফাইয়্যিলা বুলিয়েনে আঁই আনন্দিত নঅঅ, বরং তোঁয়ারা দুক্যিত অইয়েনে তঅবা গইজ্যো বুলিয়েনে আনন্দিত অইয়্যি। আল্লাহ্‌র ইছ্যামতনই তোঁয়ারা এই দুক্য ফাইয়্যিলা, আর য়িয়ানর লাই আঁরার মইধ্য দিয়েনে তোঁয়ারার হনঅ হোতি নঅঅ অঅ।
47007010	আল্লাহ্ যে দুক্য দেএ য়িয়ানত গুনাহ্‌র ত্যুন মন ফিরে আর য়িয়ানর হারনে নাজাত ফাআ যাআ, ও য়িয়ানত দুক্য গরিবার কিছু নঅ থাকে। কিন্তু দুনিয়ার দেয়া দুক্য মানুষর মরন ডাকি আনে।
47007011	ভাবি চঅ, আল্লাহ্ যহন তোঁয়ারারে দুক্য দিয়্যেল্ তহন তোঁয়ারা ফিছাই নঅঅ ফর, তহন নিদ্যোষ বুলি নিজরারে ফরমান গরিবার লাই তোঁয়ারার হত ইছ্যা অইয়্যেল্, গুনাহ্‌র লাই হত ঘিনা জাইগ্যেল্, মনত হত ডর অইয়্যেল্, হত আগ্রঅ জাইগ্যেল্, হত চিন্তা-ভাবনা অইয়্যেল্ আর গুনাহ্‌র শাস্তি দিবার লাই হত ইছ্যা অইয়্যেল্। এন্ গরিয়েনে বেক মিক্যাদির ত্যুনই তোঁয়ারা ফরমান গজ্যিলা দে, য়েই বেফারে তোঁয়ারা নিদ্যোষ।
47007012	আঁই য়েই সিঢি লেক্যিলাম আঁসা, কিন্তু যিবা অন্যায় গইজ্যে বা যিবার উঅর অন্যায় গরা অইয়্যে য়িবার লাই নঅঅ লেকি, বরং লেক্যিলাম যেন্ আল্লাহ্‌র সাম্‌নদি তোঁয়ারার হাছে ফকাশিত অঅ দে, তোঁয়ারা আঁসাই আঁরারে মহব্যত গর।
47007013	ইয়ানর মইধ্য দিয়েনে আঁরা সান্তনা ফাইয়্যি। য়েই সান্তনার লগে তিতর আনন্দ দেকিয়েনে আঁরাঅ আনন্দিত অইয়্যি, হারন তোঁয়ারার বেক্যিনর হাছর ত্যুন তেঁই মনত বউত শান্তি ফাইয়্যে।
47007014	আঁই খুশি অইয়্যি, হারন তোঁয়ারারে লইয়েনে আঁই তেঁইর হাছে গর্ব গজ্যিলাম, আর য়িয়ানত আঁর ত্যুন শরম ফঅন নঅঅ ফরে। য়িয়ানর বদলে তোঁয়ারার হাছে হোয়া আঁরার বেক হতা যেইল্যা আঁসা আছিল্, য়েইল্যা তিতর হাছে তোঁয়ারারে লইয়েনে আঁরার গর্বঅ আঁসা বুলিয়েনে ফরমান অইয়্যে।
47007015	তোঁয়ারা বেক্যিনে যেন্ গরি ডর আর সম্যানর লগে তেঁইরে গ্রঅন গরিয়েনে বাইধ্যতা দেহ্যাইয়্যিলা, য়িয়ান মনত গরিয়েনে তোঁয়ারার লাই তেঁইর মহব্যত আরো বারি গেইয়্যে।
47007016	আঁই খুশি অইয়্যি, হারন অক্যল বেফারেই আঁই তোঁয়ারার উঅর ভরসা গরিত্ ফারি।
47008001	ভাইঅক্যল, মেসিডোনিয়ার জামাতগিন আল্লাহ্‌র হাছর ত্যুন যে বিশেষ রহমত ফাইয়্যে য়েই বিষয়ে আঁরা তোঁয়ারারে জানাইর।
47008002	বউত হষ্টভোগ গরিবার মইধ্য দিয়েনে যুদিঅ য়িতারার বউত ফরিক্যা সইল্‌তো আছিল্ আর যুদিঅ য়িতারা বউত গরিব আছিল্, তঅঅ য়িতারার মনত এত আনন্দ আছিল্ দে, য়িতারা খোলা আতে দান গইজ্যেল্।
47008003	আঁই য়িতারার ফক্যে এই সাক্যি দিইর্ দে, য়িতারা ইছ্যা গরিয়েনেই নিজর সাইধ্যমতন, এন্ কি, সাইধ্যর অতিরিক্তঅ দান গইজ্যেল্।
47008004	য়িতারা বউত আগ্রঅর লগে আঁরার হাছে অনুরোধ গইজ্যেল্ যেন্ আল্লাহ্‌র যে মানুষঅক্যলে অভাবর মাঝে আছে য়িতারার অভাব মিটাইবার হামত য়িতারা অংশগ্রঅন গরিবার সুযোগ ফাআ।
47008005	আঁরার আশার অতিরিক্ত য়িতারা দান গইজ্যেল‌‌্ — য়িতারা নিজরারেই ফইল্যাদি ফভুর হাছে আর ফরদি আল্লাহ্‌র ইছ্যামতন আঁরার হাছে দিই দিয়্যেল্।
47008006	ইয়ান দেকিয়েনে আঁরা তিতরে বিশেষভাবে অনুরোধ গজ্যিলাম, দান গরিবার যে হাম তেঁই তোঁয়ারার মাঝে শুরু গইজ্যেল্‌ য়িয়ান যেন্ তেঁই শেষ গরে।
47008007	বেক কিছু, মানি বিশ্যাস, আল্লাহ্‌র বিষয়ে হইবার হ্যমতা, গেয়ান, আগ্রঅ আর আঁরার লাই মহব্যত যেন্ তোঁয়ারার বউত ফরিমান আছে ঠিগ য়েইল্যা দান গরিবার গুনঅ যেন্ তোঁয়ারার বাআই ফরে।
47008008	এই হতা দে আঁই উকুম ইসাবে হইর য়িয়ান নঅঅ, কিন্তু অইন্যতারার আগ্রঅর হতা তোঁয়ারারে জানাইয়েনে আঁই ফরিক্যা গরি দেইক্‌তাম চাই তোঁয়ারার মহব্যত হত্য হ্যাঁটি।
47008009	তোঁয়ারা তঅ আঁরার হযরত ইসা মসিহ্‌র রহমতর দানর হতা জান দে, তেঁই নিজে ফুইসাআলা অইয়েনেঅ তোঁয়ারার লাই গরিব অইল্, যেন্ তেঁইর গরিব অইবার মইধ্য দিয়েনে তোঁয়ারা ফুইসাআলা অইত্ ফার।
47008010	তোঁয়ারার ফক্যে যিয়ান ভালা য়েই সম্যন্দে আঁই আঁর মতামত জানাইর্। তোঁয়ারাই গত বছর এই চাঁদা তুইলতো শুরু গজ্যিলা আর য়েই হামত বউত আগ্রঅ দেহ্যাইয়্যিলা।
47008011	এহন য়েই হাম শেষ গর। তোঁয়ারা যে আগ্রঅ লইয়েনে য়েই হাম গরিবার ইছ্যা গজ্যিলা য়েই একই আগ্রঅ লইয়েনে তোঁয়ারার সাইধ্য মতন য়িয়ান শেষ গর।
47008012	যুদি কেউঅর দিবার ইছ্যা থাকে তইলে য়িবার যেগিন আছে য়েই ইসাবেই য়িবার দান আল্লাহ্ গ্রঅন গরে, য়িবার যেগিন নাই য়েই ইসাবে নঅঅ।
47008013	আঁই নঅ চাই দে, অইন্যতারা সুখে থাকে আর তোঁয়ারা হষ্টত্ থাক, বরং আঁই চাই যেন্ তোঁয়ারার বেক্যিনর অবস্তা সমান থাকে।
47008014	এহন তোঁয়ারার যেগিন বেশি আছে য়েগিন দিয়েনে য়িতারার অভাব মিটাইবা, আবার যহন য়িতারার বেশি অইবো তহন য়িতারা তোঁয়ারার অভাব মিটাইবো। এন্ গরিয়েনে বেক্যিনর অবস্তা সমান অইবো।
47008015	ফাক-কিতাবত লেহ্যা আছে, “যারা বউত কুরাইল্ য়িতারার বেশি নঅ অইল্ আর যারা অল্ফ কুরাইল্ য়িতারার হম নঅ ফরিল্।”
47008016	তোঁয়ারার লাই আঁর দিলত যে আগ্রঅ আছে, ঠিগ য়েই আগ্রঅ আল্লাহ্ তিতর দিলতঅ দিয়্যে বুলিয়েনে আঁই আল্লাহ্‌র শুকরিয়া আদায় গরি।
47008017	তিত আঁরার অনুরোধ মানি লইয়্যে, কিন্তু তার ত্যুনঅ ডঁর হতা এই দে, তেঁই নিজর ইছ্যায় বউত আগ্রঅর লগে তোঁয়ারার হাছে যাআর।
47008018	তিতর লগে আঁরা আর এক ভাইরেঅ ফাটাইর। ইসা মসিহ্‌র বিষয়ে সুহ্যবর তবলিগর হামত বেক জামাতই এই ভাইঅর ফশংসা গরি থাকে।
47008019	এই জামাতগিন হ্যালি দে তেঁইর ফশংসা গইজ্যে য়িয়ান নঅ, আঁরার লগে এই দান লই যাইবার লাই জামাতগিন তেঁইরে বাছিঅ লইয়্যে। ফভুর গোরবর লাই আর অইন্যতারারে সাইয্য গরিবার হামত্ আগ্রঅ দেহ্যাইবার লাই আঁরা এই দান লই যাইবার বেবস্তা গরির্।
47008020	এই বিরাট দান বিলাইবার বেফারে কেউ যেন্ আঁরার বিরুদ্যে কিছু হইত্ নঅ ফারে য়িয়ানর লাই আঁরা এই ভাইরেঅ ফাটাইর‌্।
47008021	আঁরা হ্যালি ফভুর সাম্‌নদি নঅঅ, কিন্তু মানুষর সামনেঅ সত্‌ভাবে চলিবার মিক্যাদি মনযোগ দিই।
47008022	য়িয়ান বাদে য়িতারার লগে আঁরা আঁরার অইন্য আর এক ভাইরেঅ ফাটাইর্। তেঁই দে আগ্রয়ি য়িয়ান তেঁই বউত বেফারে বউত বার আঁরার হাছে ফরমান গইজ্যে। এহন তোঁয়ারার উঅর তেঁইর বউত বেশি বিশ্যাস অইয়্যে বুলি তেঁই আরো আগ্রয়ি অইয়্যে।
47008023	তিতর সম্যন্দে আঁর যিয়ান হইবার আছে য়িয়ান এই — তেঁই আঁর উঁয়াইজ্যা আর আঁর লগে তেঁই তোঁয়ারার লাই হাম গরে। আর অইন্য ভাইঅক্যল সম্যন্দে আঁর যিয়ান হইবার আছে য়িয়ান এই — জামাতগিন য়িতারারে বাছি লইয়েনে ফাটার‌। এই ভাইঅক্যলর মইধ্য দিয়েনে মসিহ্‌র গোরব অঅ।
47008024	য়িয়ানর লাই হই, য়িতারার হাছে খোলাখুলিভাবে তোঁয়ারার মহব্যতর ফরমান দঅ আর য়িতারারে দেহ্যাইয়্যো কিল্যাই তোঁয়ারারে লইয়েনে আঁরা গর্ববোধ গরি, যেন্ জামাতগিন য়িয়ান দেকিত্ ফাআ।
47009001	আল্লাহ্‌র বান্দাঅক্যলর লাই দান দিবার যে হাম চলের য়েই সম্যন্দে তোঁয়ারার হাছে লেকিবার অবইশ্য হনঅ দরহার নাই,
47009002	হারন এই হামত তোঁয়ারার আগ্রঅর হতা আঁর জানা আছে। আঁই তোঁয়ারারে লইয়েনে মেসিডোনিয়ার মানুষঅক্যলর হাছে এই হই গর্ব গরি দে, গত বছরর ত্যুন আখায়ার মানুষঅক্যলে, মানি তোঁয়ারা এই দানর লাই রেডি অই আছ। তোঁয়ারার এই আগ্রঅ য়িতারার বেশির ভাগ মানুষরে জাগাই তুইল্যে।
47009003	আঁই এই ভাইঅক্যলরে ফাটাইর্ যেন্ এই বেফারে তোঁয়ারারে লইয়েনে আঁরার যে গর্ব য়িয়ান য়িতারার হাছে আঁসা বুলি ফরমান অঅ, আর আঁই যেইল্যা গরিয়েনে হইয়্যি য়েইল্যা গরি যেন্ আঁসাই তোঁয়ারা রেডি থাকিত্ ফার।
47009004	য়িয়ান নঅ অইলে মেসিডোনিয়ার মানুষঅক্যলে যুদি আঁর লগে যাইয়েনে দেকে দে, তোঁয়ারা রেডি নঅঅ তইলে তোঁয়ারার উঅর আঁরার এত ইমানর লাই আঁরা শরম ফাইয়্যোম; অবইশ্য তোঁয়ারাঅ শরম ফাইবা।
47009005	য়িয়ানর লাই আঁই এই ভাইঅক্যলরে আগদি তোঁয়ারার হাছে যাইবার লাই অনুরোধ গরন দরহার মনে গইল্যাম, যেন্ তোঁয়ারা যে বিরাট দান দিবার ওয়াদা গজ্যিলা য়িয়ানর বেবস্তা য়িতারা আগদিই গরি রাকিত্ ফারে। ইয়ানত তোঁয়ারার হাছর ত্যুন জোর গরি আঁরার কিছু আদায় গরন ফইত্যো নঅ, বরং তোঁয়ারা যেগিন দিবা য়েগিন দান ইসাবে আগদির ত্যুনই রেডি থাকিবো।
47009006	মনত রাইক্যো, যিবা অল্ফ বিজ রুকে য়িবা অল্ফ ফসলই হাডিবো আর যিবা বেশি বিজ রুকে য়িবা বেশি ফসল হাডিবো।
47009007	ফত্যিকে মনে মনে যিয়ান ঠিগ গরি রাইক্যে য়িবা যেন্ য়িয়ানই দেএ। কেউ যেন্ মনত দুক্য লইয়েনে নঅ দেএ বা দঅন ফরিবো বুলিয়েনে নঅ দেএ, হারন যিবা খুশি মনে দেএ আল্লাহ্ য়িবারে মহব্যত গরে।
47009008	তোঁয়ারারে বেক ডইল্যা গরিয়েনে রহমত গরিবার হ্যমতা আল্লাহ্‌র আছে, যেন্ তোঁয়ারার যেগিন দরহার য়েগিনর বেক্যিনই অক্যল সমত তোঁয়ারার থাকে; আর য়িয়ানর হারনে যেন্ তোঁয়ারা বেক ডইল্যা ভালা হামর লাই খোলা আতে দান গরিত্ ফার।
47009009	ফাক-কিতাবত লেহ্যা আছে, য়িবা খোলা আতে গরিবঅক্যলরে দান গইজ্যে; য়িবার সততা চিরহাল এস্তায়ি।
47009010	যিবা চাষির লাই বিজ আর হ্যানার লাই রুটি যোগাআ তেঁই তোঁয়ারার রুকিবার লাই বিজঅ যোগাইবো ও য়েগিনর ফরিমান বারাই দিবো। আর তেঁই তোঁয়ারার সত্ হামর ফল বউত ফরিমানে দিবো।
47009011	তোঁয়ারা বেক মিক্যাদির ত্যুনই ফুইসাআলা অইবা যেন্ তোঁয়ারা খোলা আতে দান গরিত্ ফার, আর য়িয়ানতই আঁরার মইধ্য দিয়েনে আল্লাহ্‌‍রে শুকরিয়া জানা‌আ অইবো।
47009012	তোঁয়ারার এই হামর হারনে দে হ্যালি আল্লাহ্‌র বান্দাঅক্যলর অভাব ফুরন অইবো য়িয়ান নঅঅ; আল্লাহ্‌র লাই বউত মানুষর কিতগ্যতাঅ বাআই ফরিবো।
47009013	তোঁয়ারা দে বিশ্যস্ত, তোঁয়ারার এই দান গরা য়িয়ান ফরমান গরিবো, আর য়িয়ান দেকিয়েনে য়িতারা আল্লাহ্‌র গোরব গরিবো, হারন তোঁয়ারা মসিহ্‌র বিষয়ে সুহ্যবরর উঅর ইমান আনিয়েনে য়িয়ানর বাইধ্য অইয়্যো আর তোঁয়ারা খোলা আতে য়িতারারে আর অইন্য বেক্যিনরে দান গইজ্যো।
47009014	আল্লাহ্‌র হাছর ত্যুন তোঁয়ারা যে অশেষ রহমত ফাইয়্যো য়িয়ানর লাই য়িতারা গোডা দিল্ দিয়েনে তোঁয়ারার লাই মুনাজাত গরিবো।
47009015	যে দানর হতা ভাষাত ফকাশ গরা নঅ যাআ আল্লাহ্‌র য়েই দানর লাই তেঁইর ফশংসা অঅক।
47010001	মসিহ্‌র নরম আর দয়ালু দিলর হতা মনত রাকিয়েনে আঁই ফোল নিজেই তোঁয়ারারে অনুরোধ গরির্। মানুষে হঅ, আঁই যহন তোঁয়ারার হাছে থাকি তহন নাকি ডরে ডরে হাডাই, কিন্তু যহন নঅ থাকি তহন সঅসি অই।
47010002	যারা মনে গরে আঁরা সাধারন মানুষর মতন জিবন হাডাইর, য়িতারার বিরুদ্যে যেদ্যুর সঅস দেহ্যন আঁই দরহার বুলি মনে গরি, আঁই চাই যেন্ আঁই আইয়োনর ফর য়েদ্যুর সঅস আঁর ত্যুন দেহ্যন নঅ ফরে।
47010003	যুদিঅ আঁরা রক্ত-মাংসর মানুষ তঅঅ আঁরা যে যুদ্য গরির্ য়িয়ান রক্ত-মাংসর যুদ্য নঅঅ।
47010004	সাধারন মানুষ যেতাক্যিন অস্ত্রশস্ত্র দিয়েনে যুদ্য গরে আঁরা য়েগিন দিয়েনে যুদ্য নঅ গরির্, কিন্তু আল্লাহ্‌র শক্তিত্ আঁরার অস্ত্রশস্ত্র কেল্যা ফইয্যন্ত ভাঁগি ফেলাইত্ ফারে।
47010005	আঁরা মানুষর মিছা যুক্তি নষ্ট গরি আর আল্লাহ্‌‍রে জানিবার ফথদি বাধা ইসাবে যেতাক্যিন চিন্তা অহংকারে মাথা তুলিয়েনে থিয়াআ য়েগিন তচনচ গরি; আর মনর ফত্যিউয়া চিন্তারে বন্দি গরিয়েনে মসিহ্‌র বাইধ্য গরি।
47010006	যহন তোঁয়ারা ফুরা বাইধ্যতাত আইবা তহনঅ যারা অবাইধ্য থাকিবো য়িতারারে আঁরা শাস্তি দিতো রেডি অইয়্যোম।
47010007	তোঁয়ারা তঅ বাইরর চিয়ারা দেইক্‌তা লাইগ্যো। কেউ যুদি নিজরে মসিহ্‌র বুলি বিশ্যাস গরে তইলে ইয়ানঅ য়িবার চিন্তা গরন উচিত দে, য়িবা যেইল্যা মসিহ্‌র য়েইল্যা আঁরাঅ মসিহ্‌র মানুষ।
47010008	ফভু আঁরারে যে অধিকার দিয়্যে য়েই অধিকারর উদ্যেশ্য অইল্ তোঁয়ারারে গড়ি তুলন, তোঁয়ারার হোতি গরন নঅঅ। যুদিঅ আঁই এই অধিকার লইয়েনে এক্যানাছারা গর্ব গরি থাকি তঅঅ য়িয়ানর লাই আঁই শরম ফাইতাম নঅ ।
47010009	আঁর এই হতার লাই মনে নঅ গইজ্যো দে, আঁই সিঢির মইধ্য দিয়েনে তোঁয়ারারে ডর দেহ্যাইর্।
47010010	হনঅ হনঅ মানুষ হঅ, “য়িবার সিঢিগিন মনত দাগ হাডে আর য়েগিন শক্তিশালিঅ আঁসা, কিন্তু য়িবা হাছে থাকিলে দেহ্যা যাআ, য়িবা দুর্বল আর য়িবার হতা উনিবার মত এন্ কিছু নঅঅ।”
47010011	এই ডইল্যা মানুষ বুঝক দে, আঁরা আজির নঅ থাকিয়েনে আঁরার সিঢির মইধ্য দিয়েনে যে হতা হইর, আজির অঅনর ফর ঠিগ য়িয়ানই গইজ্যোম।
47010012	তোঁয়ারার মাঝে কেউ কেউ নিজর ফশংসা গরি থাকে। আঁরা য়িতারার দলত্ নিজরারে ফেলাইতো বা য়িতারার লগে নিজরারে তুলনা গইত্যো সঅস নঅ গরি। কি মুরুক্য য়িতারা! হারন য়িতারা নিজরা যিয়ান ভালা মনে গরে য়িয়ানর লগেই নিজরারে তুলানা গরে আর য়িয়ান দিয়েনেই নিজরার বিচার গরে।
47010013	কিন্তু যেদ্যুর গর্ব গরন উচিত য়েদ্যুরর বাইরদি আঁরা গর্ব নঅ গইজ্যোম, বরং আল্লাহ্ আঁরার হামর যে সিমানা ঠিগ গরি দিয়্যে য়িয়ানর মইধ্যর ত্যুনই গর্ব গইজ্যোম; আর য়েই সিমানার মইধ্যে তোঁয়ারাঅ আছ।
47010014	য়িয়ানর লাই তোঁয়ারার হতা হইয়েনে যহন আঁরা গর্ব গরি তহন সিমার বাইরদি কিছু নঅ হই। যুদি আঁরা তোঁয়ারার হাছে নঅ যাইতাম তইলে আঁরার এই ডইল্যা গর্ব গরন সিমার বাইরদি অইতো। কিন্তু আঁরা মসিহ্‌র বিষয়ে সুহ্যবর তবলিগ গইত্যে গইত্যে তোঁয়ারার হাছেঅ গেইয়্যিলাম।
47010015	য়িয়ান বাদে অইন্যগিনর হাম লইয়েনেঅ আঁরা গর্ব নঅ গরির্ — যুদি গইত্যাম তইলে য়িয়ান সিমার বাইরে অইতো। আঁরা এই আশা গরি দে, তোঁয়ারার ইমান বারিবার লগে লগে আঁরা তোঁয়ারার মাঝে আরো বউত হাম গরিত্ ফাইজ্যোম।
47010016	য়িয়ানত তোঁয়ারার হাছর ত্যুন যাইয়েনে আরো দুরর জাগাগিনতঅ সুহ্যবর তবলিগ গরিত্ ফাইজ্যোম। ইয়ানর হারনে কেউ হইত্ ফাইত্যো নঅ দে, অইন্য মানুষে যেডে হাম গইজ্যে য়িতারার য়েডিয়ার হামর লাই আঁরা গর্ব গরির্।
47010017	কিন্তু কিতাবর হতামতন, “যিবা গর্ব গরে য়িবা ফভুরে লইয়েনেই গর্ব গরক”;
47010018	হারন নিজর ফশংসা গরিবার হারনে কেউ ভালা বুলিয়েনে ফর্‌মানিত নঅ অঅ, বরং ফভু যিবার ফশংসা গরে য়িবাই ভালা বুলিয়েনে ফর্‌মানিত অঅ।
47011001	আঁই চাই তোঁয়ারা আঁর এক্যানাছারা বোহামি সইজ্য গর। অবইশ্য তোঁয়ারা তঅ সইজ্য গইত্যা লাইগ্যোই।
47011002	আঁই তোঁয়ারার লাই আঁর দিলত আল্লাহ্‌র দেয়া এক গভির জালাত জলির, হারন আঁই মাত্র একজন জামাইর লগে, মানি মসিহ্‌র লগে তোঁয়ারার বিয়ার সম্যন্দ ফাক্যা গরি রাক্যি, যেন্ সতি হোইন্যা ইসাবে তেঁইর হাছেই তোঁয়ারারে তুলি দিত ফারি।
47011003	কিন্তু আঁর ডর অঅর দে, য়েই আঁফ তার দুষ্টবুদ্যি হ্যাডাইয়েনে যেইল্যা বিবি হাওয়ারে ফঅরাই ফেইল্যেল্ য়েইল্যা মসিহ্‌র লাই হ্যাঁটি আর আন্তরিক ডরর ত্যুন কেউ অঅত তোঁয়ারারেঅ ফঅরাইয়েনে লই যাইবো।
47011004	যে ইসার হতা আঁরা তবলিগ গজ্যি কেউ যহন তেঁইরে বাদে অইন্য হনঅ ইসার হতা তোঁয়ারার হাছে তবলিগ গরে, বা যে ফাক-রুহ্‌রে তোঁয়ারা ফাইয়্যো তেঁইরে বাদে আলিদা হনঅ ডইল্যা রুহ্‌ যহন তোঁয়ারা ফঅ, বা যে সুহ্যবর তোঁয়ারা গ্রঅন গইজ্যো য়িয়ানর ত্যুন আলিদা হনঅ ডইল্যা সুহ্যবর যহন তোঁয়ারা ফঅ, তহন তঅ দেকির্ খুশি অইয়েনেই য়েগিন বেক্যিন মানি লঅ।
47011005	কিন্তু আঁর তঅ মনে নঅ অঅ দে, আঁই হনঅ মিক্যা দিয়েনে য়েই “বিশেষ” সাআবিঅক্যলর ত্যুন ফিছদি ফরি আছি।
47011006	যুদিঅ আঁই বউত ভালা গরি হতা হইত্ নঅ ফারি তঅঅ আঁর বউত গেয়ান আছে আর য়িয়ান বেক ডইল্যা গরিয়েনে বেক কিছুতই তোঁয়ারার হাছে ফকাশ গজ্যি।
47011007	আল্লাহ্‌র দেয়া সুহ্যবরর হতা আঁই বিনামুইল্যে তোঁয়ারার হাছে তবলিগ গরিয়েনে নিজরে নিচু গজ্যি যেন্ তোঁয়ারারে ডঁর গরি দেহ্যাইত্ ফারি। ইয়ানত কি আঁই গুনাহ্‌ গজ্যি না?
47011008	তোঁয়ারার সেবা গরিবার লাই আঁই অইন্যাইন্য জামাতর হাছর ত্যুন সাইয্য লইয়্যি, হইতো গেলে য়িতারারে লুটই গজ্যি।
47011009	তোঁয়ারার হাছে থাকিবার সমত যহন আঁর অভাব অইয়্যেল্ তহনঅ আঁই কেউঅর বোজা নঅঅ অইয়্যি, হারন যে ভাইঅক্যল মেসিডোনিয়ার ত্যুন আইস্যেল য়িতারাই আঁর অভাব ফুরন গইজ্যেল্। হনঅ বেফারেই আঁই তোঁয়ারার বোজা নঅঅ অইয়্যি আর অইতামঅ নঅ।
47011010	আঁর মইধ্যে মসিহ্‌র যে আঁসা আছে য়েই মতন আঁই হইর দে, আখায়া ফদেশর হনঅ জাগাতই আঁর এই গর্ব গরা কেউ বন্ধ গরিত্ ফাইত্যো নঅ।
47011011	কিল্যাই আঁই এই হতা হইর? তোঁয়ারারে মহব্যত নঅ গরি বুলিই না? আল্লাহ্ জানে দে, আঁই তোঁয়ারারে মহব্যত গরি।
47011012	যারা য়িতারার গর্বর বিষয় লইয়েনে নিজরারে আঁরার সমান বুলি দেহ্যাইতো চাআ য়িতারা যেন্ য়েই সুযোগ নঅ ফাআ য়িয়ানর লাইই আঁই যিয়ান গরির্ য়িয়ান গইত্যোই থাইক্যোম।
47011013	আসলে য়েই ডইল্যা মানুষঅক্যলে তঅ ভন্ড সাআবি আর ঠক হর্মচারি। নিজরারে মসিহ্‌র সাআবি বুলি দেহ্যাইবার উদ্যেশ্যে য়িতারা নিজরারে বদলাই ফেলে।
47011014	ইয়ানত আচ্যাইয্য অইবার কিছু নাই, হারন ইবিলিসঅ নিজরে নুরে ভরা ফেরেস্‌তা বুলি দেহ্যাইবার উদ্যেশ্যে নিজরে বদলাই ফেলে।
47011015	তইলে যারা ইবিলিসর সেবা গরে য়িতারা যুদি নিজরারে বদলাই ফেলিয়েনে দেহ্যা দে, য়িতারা নিয়াইর সেবা গরের্ তইলে য়িয়ানত আচ্যাইয্য অইবার কি আছে? য়িতারার হামর যিয়ান ফাওনা শেষদি য়িতারা য়িয়ানই ফাইবো।
47011016	আঁই আবার হই, কেউ যেন্ আঁরে বোহা মনে নঅ গরে। অবইশ্য যুদি তোঁয়ারা য়িয়ানই মনে গরি থাক তইলে বোহা ইসাবেই আঁরে গ্রঅন গর, যেন্ আঁই এক্যানাছারা গর্ব গরিত্ ফারি।
47011017	আঁই এহন যেগিন হইর য়েগিন ফভুর উকুম মতন নঅ হইর, কিন্তু নিজর সম্যন্দে গর্ব গইত্যো যাইয়েনে বোহার মতনই হইর।
47011018	মানুষ যেগিন লইয়েনে গর্ব গরে, বউতজনই যহন য়েগিন লইয়েনে গর্ব গরের্ তহন আঁইঅ নঅ গইজ্যোম কিল্যাই?
47011019	তোঁয়ারা গেয়ানি বুলি খুশি অইয়েনে বোহাঅক্যলরে সইজ্য গর।
47011020	হালি য়িয়ানই নঅ, যুদি কেউ তোঁয়ারারে গোলাম বানাআ, তোঁয়ারারে ফুরাফুরি তচনচ গরে, তোঁয়ারারে ফাঁদত ফেলে, তোঁয়ারার মালিক অইয়েনে থিয়াআ বা তোঁয়ারার গালত চোয়ার মারে, তোঁয়ারা য়েগিনঅ সইজ্য গর।
47011021	আঁই শরমর লগে সিকার গরির্ দে, এই বেফারে আঁরা তোঁয়ারার ফতি দুর্বল আছিলাম। যিয়ান লইয়েনে অইন্যতারা গর্ব গইত্যো সঅস গরে আঁইঅ য়িয়ান লইয়েনে গর্ব গইত্যো সঅস গরি; এই হতা আঁই বোহার মতনই হইর।
47011022	যারা গর্ব গরে য়িতারা কি ইবরানি না? আঁইঅ য়েইল্যাই। য়িতারা কি ইসরাইলিয় না? আঁইঅ য়েইল্যাই। য়িতারা কি ইব্রাহিমর বংশধর না? আঁইঅ য়েইল্যাই।
47011023	য়িতারা কি মসিহ্‌র সেবাহারি না? আঁই আরো বেশি গরি য়েইল্যাই। মনত রাইক্যো, আঁই মাথা-হ্যারাফ মানুষর মতন হতা হইর। মসিহ্‌র সেবা গইত্যো যাইয়েনে আঁই য়িতারার ত্যুন বউত বেশি মিন্যোত গজ্যি, আরো বউত বার জেল হ্যাট্যি, আরো বউত বার মাইর হ্যাইয়্যি, বউত বার মরনর মুকত ফজ্যি।
47011024	ইহুদিঅক্যলর আতত্ ফাঁচ বার আঁই ঊন্‌চল্যিশ আঘাত সঁঅকর বারি হ্যাইয়্যি,
47011025	বেত দিয়েনে তিন বার আঁরে মারা অইয়্যে। এক বার আঁরে ফাত্যোর মারা অইয়্যেল। তিন বার আঁর জাঁআস-ডুফি গেইয়্যেল্। একদিন আর একরাইত আঁই সমুদ্রর ফানির মাঝে আছিলাম।
47011026	আঁই বউত দেশ ঘুজ্যি। বইন্যা, ডাহাইত, নিজর জাতির মানুষ আর অ-ইহুদিঅক্যলর হারনে আঁই বিফদত ফজ্যি। য়েগিন বাদে শঅরত, মরুভুমিত, সমুদ্রত আর ভন্ড ভাইঅক্যলর মাঝেঅ আঁই বিফদত ফজ্যি।
47011027	মসিহ্‌র সেবা গইত্যো যাইয়েনে আঁই হষ্টর মাঝেঅ হোটিন মিন্যোত গজ্যি। আঁই বউত রাইত অঅজাগ থাক্যি, ভুগে আর তিরাশে হষ্ট ফাইয়্যি, নঅ হ্যাইয়েনে থাক্যি, ঠান্ডাত আর হঅর-সোঅরর অভাবে হষ্ট ফাইয়্যি।
47011028	বাইরর এই বেফারগিন বাদেঅ বেক জামাতগিনর লাই ফত্যিদিনই আঁর উঅর চিন্তার চাব ফরের।
47011029	কেউ দুর্বল অইলে আঁই কি য়িবার দুর্বলতার ভাগি নঅঅ অইয়্যি না? কেউঅর হারনে কেউ গুনাহ্‌ত ফইল্যে আঁই কি দিলত জালা বোধ নঅঅ গরি না?
47011030	যুদি আঁর গর্ব গরনই ফরে তইলে আঁই আঁর দুর্বলতা লইয়েনেই গর্ব গইজ্যোম।
47011031	আঁরার হযরত ইসা মসিহ্‌র আল্লাহ্ আর বাবা, যিবা চিরহাল গোরব ফাইবার যোইগ্য, তেঁই জানে আঁই মিছা হতা নঅ হইর।
47011032	দামেস্কত বাদশা আরিতার নিযুক্ত শাসনহত্যা আঁরে ধরিবার লাই দামেস্কবাসিঅক্যলরে শঅর ফাআরা দিবার উকুম দিয়্যেল্।
47011033	কিন্তু দেবালর মাঝে যে জানালা আছিল্ য়িয়ানর মইধ্য দিয়েনে আঁরে টুঁরিত্ গরিয়েনে লামাই দেয়া অইয়্যেল্, আর এন্ গরিয়েনে আঁই তেঁইর আতর ত্যুন ধাই গেইয়্যিলাম।
47012001	আঁর ত্যুন আরো এক্যান গর্ব গরন ফরের। যুদিঅ য়িয়ানত হনঅ লাভ নাই তঅঅ ফভু যে দশ্যন আঁরে দেহ্যাইয়্যে আর যেগিন আঁর হাছে ফকাশ গইজ্যে য়েই বিষয়ে আঁই এহন হইয়্যোম।
47012002	ইসায়ি ইমানদার একজন মানুষরে আঁই চিনি। সইদ্য বছর আগদি বেহেস্ত ফইয্যন্ত য়িবারে তুলি লোয়া অইয়্যেল্। তহন য়িবা য়িবার শরিলর মইধ্যে আছিল্ কি নঅ আছিল্ য়িয়ান আঁই নঅ জানি, আল্লাহ্ জানে।
47012003	আঁই জানি দে, য়েই মানুষরে জান্যাতুল-ফেরদোসত তুলি লোয়া অইয়্যেল্। য়িবা এন্ হতা উইন্যেল্ যিয়ান ভাষাত ফকাশ গরা নঅ যাআ আর মানুষরে য়িয়ান হইতো দেয়াঅ নঅ অঅ। তহন য়িবা য়িবার শরিলর মইধ্যে আছিল্ কি নঅ আছিল্ য়িয়ান আঁই নঅ জানি, আল্লাহ্ জানে।
47012005	এই মানুষর সম্যন্দে আঁই গর্ব গইজ্যোম, কিন্তু আঁর নিজর সম্যন্দে গর্ব নঅ গইজ্যোম, হ্যালি আঁর দুর্বলতার বিষয়ে গইজ্যোম।
47012006	অবইশ্য যুদি আঁই গর্ব গইত্যো চাই তইলে বোহামি নঅ গইজ্যোম, হারন আঁই আঁসা হতাই হইয়্যোম। তঅঅ আঁই গর্ব নঅ গইজ্যোম, হারন আঁর হাম দেকিয়েনে বা আঁর হতা উনিয়েনে মাইনষ্যে আঁরে যিয়ান মনে গরে য়িয়ানর ত্যুন বেশি যেন্ কেউ আঁরে মনে নঅ গরে।
47012007	বউত কিছু আঁর হাছে ফকাশিত অইয়্যে বুলি আঁই যেন্ অহংকারি নঅ হই, য়েই উদ্যেশ্যে আঁরে হষ্ট দিবার লাই আঁর শরিলত উগ্যুয়া কেঁডা, মানি ইবিলিসর দুত দেয়া অইয়্যেল।
47012008	ফভুরে আঁই তিন বার অনুরোধ গজ্যিলাম যেন্ তেঁই আঁর হাছর ত্যুন য়িয়ান দুর গরে।
47012009	কিন্তু তেঁই আঁরে হইল্, “আঁর রহমতই তোঁয়ার ফক্যে বউত, হারন দুর্বলতার মইধ্য দিয়েনেই আঁর শক্তি ফুরাফুরি গরিয়েনে ফকাশিত অঅ।” য়িয়ানর লাই আঁর দুর্বলতা সম্যন্দে আঁই বউত খুশি অইয়েনেই গর্ব গইজ্যোম, যেন্ মসিহ্‌র শক্তি আঁর উঅর থাকে।
47012010	য়িয়ানর লাই মসিহ্‌র লাই দুর্বলতায়, অফমানে, যন্ত্রনায়, অইত্যাচারে আর অসুবিধা-ভোগে আঁই খুশি, হারন যহন আঁই দুর্বল তহনই আঁই শক্তিশালি।
47012011	আঁই বোহা অইয়্যি আঁসা, কিন্তু তোঁয়ারাই আঁরে য়িয়ান অইতো বাইধ্য গইজ্যো, হারন তোঁয়ারারই উচিত আছিল্ আঁর ফশংসা গরন। যুদিঅ আঁই কিছুই নঅঅ তঅঅ তোঁয়ারার য়েই “বিশেষ” সাআবিঅক্যলর ত্যুন কোন ডইল্যাই ছোড নঅঅ।
47012012	বউত ধৈয্যর লগে তোঁয়ারার মইধ্যে নানান ডইল্যা মহত আর কেরামতি হাম গরিয়েনে আঁই নিজরে একজন সাআবি বুলি ফরমান গজ্যি।
47012013	অইন্যাইন্য জামাতর ত্যুন তোঁয়ারা হনঅ মিক্যা দিয়েনেই ছোড নঅঅ; হ্যালি উগ্যুয়া বিষয়ে তোঁয়ারা ছোড, আর য়িয়ান অইল্ এই দে, আঁই তোঁয়ারার বোজা নঅঅ অইয়্যি। এই ভুলর লাই আঁরে মাফ গর।
47012014	আঁই এহন এই তিতিয় বার তোঁয়ারার হাছে যাইবার লাই রেডি অই আছি। আঁই তোঁয়ারার বোজা নঅ অইয়্যোম, হারন আঁই তোঁয়ারার হনঅ কিছু ফাইতাম নঅ চাই, তোঁয়ারারে ফাইতাম চাই। ফোয়ামাইয়্যাঅক্যলে দে য়িতারার মা-বাবার লাই টিঁয়া-ফুইসা জমাইবো য়িয়ান নঅঅ বরং ফোয়ামাইয়্যাঅক্যলর লাই টিঁয়া-ফুইসা জমঅন মা-বাবারই উচিত।
47012015	আঁই বউত খুশি অইয়েনেই তোঁয়ারার লাই আঁর বেক কিছু হ্যরস গইজ্যোম আর নিজরেঅ দিই দিয়োম। যুদি আঁই তোঁয়ারারে বেশি মহব্যত গরি তইলে কি তোঁয়ারা আঁরে হম মহব্যত গরিবা না?
47012016	যিয়ান অইবো অঅক, আঁই তোঁয়ারার বোজা নঅঅ অইয়্যি, কিন্তু অঅত কেউ য়িয়ানত হইবো দে, আঁই চালাক বুলি ছলনা গরিয়েনে তোঁয়ারারে ফঅরাইয়্যি।
47012017	আঁই যারারে তোঁয়ারার হাছে ফাটাইয়্যিলাম য়িতারার কেউঅরে দিয়েনে কি তোঁয়ারারে ঠগাইয়্যি না?
47012018	আঁই তিতরে যাইবার লাই অনুরোধ গজ্যিলাম, আর তেঁইর লগে য়েই ভাইঅরেঅ ফাটাইয়্যিলাম। তিত কি তোঁয়ারারে ঠগাইয়্যে না? হনঅ দিনঅ নঅ। আঁই আর তিত কি একই মনোভাব লইয়েনে একইভাবে হাম নঅঅ গরি না?
47012019	তোঁয়ারার কি মনে অঅ দে, এই সিঢির মইধ্য দিয়েনে আঁরা তোঁয়ারার হাছে নিজর ফক্যে হতা হইর? মসিহ‌্‌র লগে যুক্ত অইয়েনে আঁরা আল্লাহ্‌র সাম্‌নদি হতা হইর। ফ্রিয় বন্ধুঅক্যল, তোঁয়ারারে গড়ি তুলিবার লাইই আঁরা এগিন হইর।
47012020	আঁর ডর অঅর দে, আঁই যহন তোঁয়ারার হাছে আইস্যোম তহন আঁই তোঁয়ারারে যে ডইল্যা দেইক্‌তো চাই অঅত য়েই ডইল্যা দেকিত্ নঅ ফাইয়্যোম, আর তোঁয়ারাঅ আঁরে যে ডইল্যা দেইক্‌তা চঅ য়েই ডইল্যা দেকিত্ নঅ ফাইবা। আঁর ডর অঅর, তোঁয়ারার মইধ্যে হোইজ্যা, ইংসা, মেজাজ দেহ্যানো, দলাদলি, নিন্দা, ফরর হতা লইয়েনে আলোচানা, অহংকার আর গোলমাল থাকিবো।
47012021	আঁর ডর অঅর দে, আঁই যহন আবার তোঁয়ারার হাছে যাইয়্যোম তহন আঁর আল্লাহ্ তোঁয়ারার সাম্‌নদি আঁরে শরম দিবো, আর যারা আগদি গুনাহ্‌ গইজ্যেল অথচ য়িতারার নাফাকি, জেনা আর লম্ফটতার ত্যুন তঅবা নঅঅ গরে, য়িতারার বউতকেউঅর লাই আঁই দুক্য ফাইয়্যোম।
47013001	আঁই এই তিতিয় বার তোঁয়ারার হাছে আইর্। কিতাবত লেহ্যা আছে, “দুই বা তিনজন সাক্যির হতাত এই বিষয়গিন আঁসা বুলি ফরমান অঅ।”
47013002	দিতিয় বার আঁই যহন তোঁয়ারার হাছে আছিলাম তহন যারা আগদি গুনাহ্‌ গইজ্যেল য়িতারারে আর অইন্যাইন্য বেক্যিনরে আঁই সাবধান গজ্যিলাম। এহন আঁই আজির নঅ থাকিয়েনেঅ আবার তোঁয়ারারে সাবধান গরিয়েনে হইর দে, আঁই যহন আবার আইস্যোম তহন কেউঅরেই রেহাই নঅ দিয়োম,
47013003	হারন মসিহ্‌ দে আঁর মইধ্য দিয়েনে হতা হঅর য়িয়ানর ফরমান তোঁয়ারা চাইতা লাইগ্যো। তেঁই তোঁয়ারার বেফারে দুর্বল নঅঅ, বরং তেঁইর শক্তি তেঁই তোঁয়ারার মাঝে দেহ্যাআ।
47013004	তেঁইরে দুর্বল অবস্তাত্ কুরুশর উঅরদি মারি ফেলা অইয়্যেল্ আঁসা, কিন্তু আল্লাহ্‌র কুদরতিত্ তেঁই জিন্দা আছে। আঁরা তেঁইর লগে যুক্ত অইয়েনে দুর্বল অইয়্যি, কিন্তু তোঁয়ারার লাই আল্লাহ্‌র কুদরতিত্ তেঁইর লগে আঁরা জিন্দা থাইক্যোম।
47013005	তোঁয়ারা নিজরারে ফরিক্যা গরি চঅ তোঁয়ারা আঁসাই মসিহ্‌র উঅর ইমান আইন্যো কি না। তোঁয়ারা নিজরারে যাচাই গরি চঅ। তোঁয়ারা কি নঅ বুঝ দে, মসিহ্‌ ইসা তোঁয়ারার দিলত আছে? অবইশ্য যাচাই গরিবার হারনে তোঁয়ারা যুদি অহ্যাঁটি বুলিয়েনে ধরা নঅ ফর।
47013006	কিন্তু আঁই আশা গরি তোঁয়ারা বুঝিত্ ফারিবা দে, আঁরা হ্যাঁটি বুলি ফরমানিত অইয়্যি।
47013007	আঁরা আল্লাহ্‌র হাছে মুনাজাত গরি যেন্ তোঁয়ারা হনঅ হ্যারাফ হাম নঅ গর। অইন্যতারা যেন্ আঁরারে হ্যাঁটি বুলি মনে গরে য়িয়ানর লাইই দে আঁরা ইয়ান চাইর্ য়িয়ান নঅঅ। আঁরা চাই, য়িতারা আঁরারে হ্যাঁটি বুলি মনে নঅ গইল্যেঅ তোঁয়ারা যেন্ যিয়ান ভালা য়িয়ানই গর।
47013008	আঁসার বিরুদ্যে আঁরার হনঅ হ্যমতা নাই কিন্তু আঁসার ফক্যে আছে।
47013009	যহন আঁরা দুর্বল হই আর তোঁয়ারা বলবান অঅ তহন আঁরা আনন্দিত অই। আর আঁরা মুনাজাত গরি যেন্ তোঁয়ারা বেক কিছু শুধ্‌‍রাই লইয়েনে ফুন্যতার মিক্যাদি আগাই যঅ।
47013010	ইয়ানর লাই আঁর আজির নঅ থাকিবার সমতই আঁই তোঁয়ারার হাছে এগিন লেকির, যেন্ আজির অঅনর ফর ফভু আঁরে যে অধিকার দিয়্যে য়িয়ান হোটিনভাবে বেবার গরা নঅ অঅ। য়েই অধিকারর উদ্যেশ্য অইল্ তোঁয়ারারে গড়ি তোলা, তোঁয়ারার হোতি গরা নঅঅ।
47013011	ভাইঅক্যল, এইবার বিদায়। তোঁয়ারা তোঁয়ারার বেক কিছু শুধ্‌‍রাই লইয়েনে ফুন্যতার মিক্যাদি আগাই যঅ। আঁর হতাত মনযোগ দঅ, তোঁয়ারার একই মনোভাব অঅক, আর তোঁয়ারা শান্তিত থাক। তইলে মহব্যত আর শান্তির আল্লাহ্ তোঁয়ারার লগে থাকিবো।
47013012	মহব্যতর মনভাব লইয়েনে তোঁয়ারা একজন অইন্যজনরে সালাম জানাইয়্যো।
47013013	আল্লাহ্‌র বেক বান্দাঅক্যলে তোঁয়ারারে সালাম জানার।
47013014	হযরত ইসা মসিহ্‌র রহমত, আল্লাহ্‌র মহব্যত আর ফাক-রুহ্‌র যোগাযোগ-সম্যন্দ তোঁয়ারার বেক্যিনর দিলত্ থক্।
48001001	আঁই ফোল মসিহ্‌র একজন সাআবি। এই সাআবি-ফদ হনঅ মানুষর হাছর ত্যুন বা হনঅ মানুষর মইধ্য দিয়েনে আঁই নঅঅ ফাইয়্যি, বরং ইসা মসিহ্‌ আর বাবা আল্লাহ্, যিবা মসিহ্‌‍রে মরনর ত্যুন জিন্দা গরি তুইল্যেল্, য়িতারার মইধ্য দিয়েনেই আঁই য়িয়ান ফাইয়্যি।
48001002	আঁই আর আঁর লগে যে ইমানদার ভাইঅক্যল আছে, আঁরা বেক্যিনে গালাতিয়া জামাতগিনর হাছে লেকির।
48001003	আঁরার বাবা আল্লাহ্ আর হযরত ইসা মসিহ্‌ তোঁয়ারারে রহমত আর শান্তি দান গরক।
48001004	আঁরার আল্লাহ্ আর বাবার ইছ্যামতন মসিহ্‌ আঁরার গুনাহ্‌র লাই নিজর জিবন দিয়্যেল্, যেন্ তেঁই এহনর এই হ্যারাফ দুনিয়ার আতর ত্যুন আঁরারে রক্যা গরিত্ ফারে।
48001005	চিরহাল আল্লাহ্‌র গোরব অঅক। আমিন।
48001006	মসিহ্‌র রহমতে যিবা তেঁইর নিজর বান্দা অইবার লাই তোঁয়ারারে ডাইক্যেল্, তোঁয়ারা এত তরাতরি তেঁইরে ছারি দিয়েনে অইন্য ডইল্যা সুহ্যবরর মিক্যাদি ঝুঁকি ফইজ্যো দেকিয়েনে আঁই আচ্যাইয্য অইর।
48001007	আসলে য়িয়ান তঅ হনঅ সুহ্যবরই নঅঅ। তঅঅ কিছু মানুষ আছে যারা তোঁয়ারারে ইস্তির থাইক্‌তো নঅ দেএর, আর মসিহ্‌র বিষয়ে সুহ্যবর বদলাইতো চাআর।
48001008	কিন্তু যে সুহ্যবর আঁরা তোঁয়ারার হাছে তবলিগ গজ্যি য়িয়ানর ত্যুন আলিদা হনঅ সুহ্যবর যুদি তোঁয়ারার হাছে তবলিগ গরা অঅ, য়িয়ান আঁরা নিজরাই গরি বা হনঅ ফেরেস্‌তাই গরে, তইলে য়িবার উঅর বদ্‌দোয়া ফরক।
48001009	আঁই যেইল্যা আগেঅ হইয়্যি য়েইল্যা এহন আবার হইর, যে সুহ্যবর তোঁয়ারা গ্রঅন গইজ্যো য়িয়ানর ত্যুন আলিদা হনঅ সুহ্যবর যুদি কেউ তবলিগ গরে, তইলে য়িবার উঅর বদ্‌দোয়া ফরক।
48001010	আঁই ইয়ানত হার ফশংসা ফাইবার চেষ্টা গরির্, মানুষর না আল্লাহ্‌র? নাকি মানুষরে খুশি গরিবার চেষ্টা গরির্? আঁই যুদি এহনঅ মানুষরে খুশি গইত্যো চেষ্টা গরি তইলে তঅ আঁই মসিহ্‌র গোলাম নঅঅ।
48001011	ভাইঅক্যল, আঁই তোঁয়ারারে জানাইর, আঁই যে সুহ্যবর তবলিগ গজ্যি য়িয়ান হনঅ মানুষর বানাইন্যা হতা নঅঅ।
48001012	আঁই হনঅ মানুষর হাছর ত্যুন য়িয়ান নঅঅ ফাইয়্যি বা কেউ আঁরে য়িয়ান নঅঅ শিকাআ, বরং ইসা মসিহ্‌ নিজেই আঁর হাছে য়িয়ান ফকাশ গইজ্যেল্।
48001013	ইহুদি ধর্ম ফালন গরিবার সমত কেন্ গরি আঁই জিবন হাডাইতাম য়িয়ান তঅ তোঁয়ারা উইন্যো। আর তোঁয়ারা ইয়ানঅ উইন্যো দে, কি বিরাট গরিয়েনে আঁই আল্লাহ্‌র জামাতর উঅরদি জুলুম গইত্যাম আর য়িয়ান তচনচ গরিবার চেষ্টা গইত্যাম।
48001014	আঁর বয়সর বউত ইহুদির ত্যুনঅ আঁই য়েই ধর্মত বউত দুর আগাই যাইতো আছিলাম। ইয়ান বাদে আঁর ফুর্বফুরুষঅক্যলর হাছর ত্যুন যে নিয়ম চলি আইয়্যের য়েই বিষয়েঅ আঁই খুবই উত্‌সায়ি আছিলাম।
48001015	কিন্তু আল্লাহ্ আঁর জন্মর সময়র ত্যুনই আঁরে নিযুক্ত গরি রাইক্যেল্ আর তেঁইরই রহমতে সাআবি অইবার লাই তেঁই আঁরে ডাইক্যেল্।
48001016	আঁই যেন্ অ-ইহুদিঅক্যলর হাছে মসিহ্‌র বিষয়ে সুহ্যবর তবলিগ গরি, ইয়ানর লাই আল্লাহ্ যহন তেঁইর ইছ্যা মতন তেঁইর ফোয়ারে আঁর হাছে ফকাশ গরিল্ তহন আঁই হনঅ মানুষর লগে ফরামশ্য নঅঅ গরি।
48001017	এন্ কি, যারা আঁর আগদি সাআবি অইয়্যেল্ আঁই জেরুজালেমত য়িতারার হাছেঅ নঅঅ যাই। আঁই তহন আরব দেশত গেইয়্যিলাম গই আর ফরদি আবার দামেস্ক শঅরত ফিরি আস্যিলাম।
48001018	ইয়ার তিন বছর ফরদি আঁই ফইল্যাদি ফিতরর লগে দেহ্যা গরিবার লাই জেরুজালেমত গেইয়্যিলাম, আর য়েডে তেঁইর লগে ফুঁদরো দিন আছিলাম।
48001019	তহন ফভুর ভাই ইয়াকুব বাদে অইন্য হনঅ সাআবির লগে আঁর দেহ্যা নঅঅ অঅ।
48001020	আল্লাহ্ সাক্যি দে, আঁই তোঁয়ারার হাছে যেগিন লেকির য়েগিনর কিছুই মিছা নঅঅ।
48001021	তারফর আঁই সিরিয়া আর কিলিকিয়ার মাঝে বিন্য বিন্য জাগাত গেইয়্যিলাম।
48001022	এহুদিয়ার ইসায়ি জামাতগিন আঁরে নঅ চিন্‌তো।
48001023	য়িতারা হ্যালি এই হতা উইন্যেল, “যে মানুষ আঁরার উঅর জুলুম গইত্যো য়িবা এহন মসিহ্‌র উঅর ইমানর হতা তবলিগ গরের, অথচ য়িয়ান য়িবা আগদি তচনচ গইত্যো চাইয়্যেল‌।”
48001024	আর য়িতারা আঁর হারনে আল্লাহ্‌র ফশংসা গইত্যো লাগিল্।
48002001	সইদ্য বছর ফরদি আঁই বান্যাবাসর লগে আবার জেরুজালেমত গেলাম, আর তিতরেঅ লগে নিলাম।
48002002	আল্লাহ্‌র ইছ্যা ফকাশিত অইবার ফরদি আঁই য়েডে গেলাম। যে সুহ্যবর আঁই অ-ইহুদিঅক্যলর হাছে তবলিগ গরি থাকি য়িয়ান হইলাম। জামাতর গইন্যমাইন্য মানুষঅক্যলর হাছে য়েগিন গোফনতই হইলাম, হারন আঁর ডর অইতো আছিল্ দে, অঅত আঁই উউদাউদি মিন্যোত গরির্ বা গজ্যি।
48002003	কিন্তু অ-ইহুদি অইলেঅ আঁর উঁয়াইজ্যা তিতরে সুন্যত গরিবার লাই বাইধ্য গরা নঅঅ অঅ।
48002004	হয়েকজন ভন্ড ভাই গোফনত ঢুকি ফরিবার হারনে হতাগান উইট্যেল্। মসিহ্‌ ইসার উঅর ইমানদার ইসাবে আঁরার যে সাধিনতা আছে য়েই সাধিনতার দোষ ধরিবার লাইই ইতারা গোফনত ঢুইক্যেল্। যেন্ আঁরারে গোলাম বানাইত্ ফারে।
48002005	কিন্তু সুহ্যবরর আঁসা যেন্ তোঁয়ারার লাই রক্যা গরিত্ ফারি য়িয়ানর লাই এক মোওতোর লাইঅ আঁরা য়িতারার হতা মানি নঅঅ লইয়্যি।
48002006	জামাতর গইন্যমাইন্য মানুষঅক্যলে সুহ্যবরর বিষয়ে নয়া হনঅ কিছুই আঁরে নঅঅ জানাআ। আসলে য়িতারা যিয়ানই অইবো অঅক য়িয়ানত আঁর কিছুই নঅ আইয়্যে যাআ। আল্লাহ্ বাইরর চিয়ারা দেকিয়েনে বিচার নঅ গরে।
48002007	যিয়ান অইবো অঅক, য়িতারা দেকিল্, ইহুদিঅক্যলর হাছে সুহ্যবর তবলিগ গরিবার ভার যেইল্যা ফিতরর উঅর দেয়া অইয়্যেল্, য়েইল্যা অ-ইহুদিঅক্যলর হাছে সুহ্যবর তবলিগ গরিবার ভার আল্লাহ্ আঁর উঅর দিয়্যে।
48002008	য়িতারা ইয়ান দেকিত্ ফাইল্, হারন ইহুদিঅক্যলর হাছে ফিতরর সাআবি-হামর ফিছদি যিবা আছিল্ য়েই আল্লাহ্ অ-ইহুদিঅক্যলর হাছে আঁর সাআবি-হামর ফিছদিঅ আছিল্।
48002009	য়েই গইন্যমাইন্য মানুষঅক্যলে, মানি ইয়াকুব, ফিতর আর ইউহোন্যা এগিন দেকিয়েনে বুঝিত্ ফাইজ্যেল্ দে, আঁই আল্লাহ্‌র হাছর ত্যুন বিশেষ রহমত ফাইয়্যি। য়িতারার আর আঁরার মাঝে যে যোগাযোগ-সম্যন্দ আছে য়িয়ান দেহ্যাইবার লাই য়িতারা আঁর আর বান্যাবাসর লগে ডাইন আত্ মিলাইল্। য়িতারা রাজি অইল্ দে, আঁরা অ-ইহুদিঅক্যলর হাছে যাইয়্যোম আর য়িতারা নিজরা ইহুদিঅক্যলর হাছে যাইবো।
48002010	য়িতারার উগ্যুয়া মাত্র অনুরোধ আছিল্ দে, আঁরা যেন্ গরিবঅক্যলর হতা মনত রাকি; অবইশ্য আঁরঅ য়েই আগ্রঅ আছিল্।
48002011	ফিতর যহন এন্টিয়ক শঅরত আইল্ তহন তেঁইর মুকর উঅরদিই আঁই আফত্যি জানাইলাম, হারন তেঁই অন্যায় গইজ্যেল্।
48002012	ইমানদার ইহুদিঅক্যলর যে দলগান অ-ইহুদিঅক্যলর সুন্যত গরিবার উঅর জোর দেএ, য়িতারার হয়েকজন ইয়াকুবর হাছর ত্যুন আইবার আগদি ফিতর অ-ইহুদিঅক্যলর লগে হ্যানা-দানা গইত্যো। কিন্তু যহন য়েই দলর মানুষঅক্যলে আইল্ তহন তেঁই য়িতারার ডরে অ-ইহুদিঅক্যলর লগ ছারি দিয়েনে নিজরে আলিদা গরি লইল্।
48002013	এন্টিয়কর অইন্যাইন্য ইমানদার ইহুদিঅক্যলঅ ফিতরর লগে এই ভন্ডামিত্ যোগ দিয়্যেল। এন্ কি, বান্যাবাসঅ য়িতারার ভন্ডামির হারনে ভুল ফথদি ঠেং বারাইয়্যেল্।
48002014	কিন্তু আঁই যহন দেকিলাম দে, সুহ্যবরর আঁসার লগে য়িতারার হামর হনঅ মিল নাই তহন আঁই বেক্যিনর সাম্‌নদি ফিতররে হইলাম, “অনে ইহুদি অইয়্যেনেঅ যহন ইহুদিঅক্যলর মতন নঅ চলিয়েনে অ-ইহুদিঅক্যলর মতন সইল্যোন তহন কেন্ গরিয়েনে অ-ইহুদিঅক্যলরে ইহুদিঅক্যলর মতন সইলতো বাইধ্য গইত্যা লাইগ্যোন?
48002015	“আঁরা ইহুদি, গুনাহ্‌গার অ-ইহুদি অইয়েনে জন্মগ্রঅন নঅঅ গরি।
48002016	কিন্তু তঅঅ আঁরা এই হতা জানি দে, শরিয়ত ফালনর লাই আল্লাহ্ মানুষরে ধার্মিক বুলি গ্রঅন নঅ গরে, বরং ইসা মসিহ্‌র উঅর ইমানর লাইই য়িয়ান গরে। য়িয়ানর লাই আঁরাঅ মসিহ্‌ ইসার উঅর ইমান আন্যি, যেন্ শরিয়ত ফালনর লাই নঅঅ বরং মসিহ্‌র উঅর ইমানর লাইই আঁরারে ধার্মিক বুলি গ্রঅন গরা অঅ; হারন শরিয়ত ফালন গরিবার হারনে কেউরেই ধার্মিক বুলি গ্রঅন গরা অইতো নঅ।
48002017	“মসিহ্‌র মইধ্য দিয়েনে ধার্মিক বুলি আল্লাহ্‌র গ্রঅনযোইগ্য অইবার চেষ্টাত যুদি দেহ্যা যাআ, অ-ইহুদিঅক্যলর মতন আঁরাঅ গুনাহ্‌গার, তইলে য়িয়ানর মানি কি এই দে, মসিহ্‌ গুনাহ্‌র সেবা গরে? হনঅ দিনঅ নঅ।
48002018	যে জিনিস আঁই ভাঁগি ফেল্যি য়িয়ান যুদি আঁই আবার বানাই তইলে তঅ আঁই নিজেই নিজরে দুষি বুলি ফরমান গরি।
48002019	শরিয়তর দাবি-দাওয়ার হাছে শরিয়ত দিয়েনেই আঁর মরন অইয়্যে যেন্ আঁই আল্লাহ্‌র লাই বাঁচি থাকিত্ ফারি।
48002020	আঁরে মসিহ্‌র লগে কুরুশর উঅর মারি ফেলা অইয়্যে। য়িয়ানর লাই আঁই আর জিন্দা নঅঅ, মসিহ্‌ই আঁর মইধ্যে জিন্দা আছে। এহন এই শরিলত আঁই যে জিবন হাডাইর‌ য়িয়ান ইব্‌নুল্লাহ্‌র উঅর ইমানর মইধ্য দিয়েনেই হাডাইর। তেঁই আঁরে মহব্যত গরিয়েনে আঁর লাই নিজরে দান গইজ্যেল্।
48002021	আল্লাহ্‌র এই রহমতরে আঁই বাতিল নঅ গইজ্যোম, হারন মানুষ যুদি শরিয়ত ফালনর মইধ্য দিয়েনেই আল্লাহ্‌র গ্রঅনযোইগ্য অইত্ ফারে তইলে মসিহ্‌ মিছাই মরিল্।”
48003001	ওরে অবুঝ গালাতিয়অক্যল! হনে তোঁয়ারারে জাদু গইজ্যে? তোঁয়ারার হাছে তঅ এসফষ্ট গরিয়েনেই তবলিগ গরা অইয়্যে দে, ইসা মসিহ্‌‍রে কুরুশর উঅরদি মারি ফেলা অইয়্যেল্।
48003002	আঁই হ্যালি তোঁয়ারার হাছর ত্যুন জাইন্‌তাম চাই, তোঁয়ারা শরিয়ত ফালন গরিয়েনে কি ফাক-রুহ্‌রে ফাইয়্যিলা, নাকি সুহ্যবর উনি ইমান আনিয়েনে ফাইয়্যিলা?
48003003	তোঁয়ারা কি এতই অবুঝ না? ফাক-রুহ্‌র মইধ্য দিই নয়া জিবন শুরু গরিয়েনে কি এহন নিজর চেষ্টাত ফুন্যতা লাভ গইত্যা যাইতা লাইগ্যো না?
48003004	তোঁয়ারা কি মিছাই এত দুক্যভোগ গইজ্যো না? আঁই আশা গরি তোঁয়ারার য়েই দুক্যভোগ উউদাউদি নঅঅ অঅ।
48003005	আল্লাহ্ কিল্যাই তোঁয়ারারে ফাক-রুহ্ দিয়্যে আর তোঁয়ারার মইধ্যে এত কেরামতি হাম গরের য়িয়ান ভাবি চঅ। তোঁয়ারা শরিয়ত ফালন গইত্যা লাইগ্যো বুলিয়েনে কি তেঁই এগিন গরের্, নাকি সুহ্যবর উনিয়েনে ইমান আইন্যো বুলিয়েনে গরের্?
48003006	ইব্রাহিমর হতা ভাবি চঅ। ফাক-কিতাবত লেহ্যা আছে, “ইব্রাহিম আল্লাহ্‌র হতার উঅর ইমান আনিল্ আর আল্লাহ্ য়িয়ানর লাই তেঁইরে ধার্মিক বুলি গ্রঅন গরিল্।”
48003007	ইয়ানর লাই তোঁয়ারা এই হতা জাইন্যো, যারা ইমান আনে হ্যালি য়িতারাই ইব্রাহিমর বংশধর।
48003008	ফাক-কিতাবত আগেই লেহ্যা অইয়্যেল্, ইমানর লাইই আল্লাহ্ অ-ইহুদিঅক্যলরে ধার্মিক বুলি গ্রঅন গরিবো। ইব্রাহিমর হাছে এই হতা হইয়েনে আগেই সুহ্যবর জানানো অইয়্যেল্, “তোঁয়ার মইধ্য দিয়েনেই বেক জাতি রহমত ফাইবো।”
48003009	তইলে দেহ্যা যাআ, আল্লাহ্‌র হতার উঅর ইমান আনিয়েনে ইব্রাহিম যেইল্যা রহমত ফাইয়্যেল্ ঠিগ য়েইল্যা য়িয়ানর ফরর ত্যুন যারা ইমান আনে য়িতারাঅ য়েই রহমত ফাআ।
48003010	ফাক-কিতাবত লেহ্যা আছে, “য়েই মানুষ বদ্‌দোয়া ফঅইন্যা, যিবা শরিয়তত লেহ্যা ফত্যিউয়া হতা ফালন নঅ গরে।” তইলে দেহ্যা যাআ, যারা শরিয়ত ফালন গরিবার উঅর ভরসা গরে য়িতারার বেক্যিনর উঅরদি এই বদ্‌দোয়া রইয়্যে।
48003011	য়িয়ান বাদে ইয়ানঅ ফরিষ্কার দেহ্যা যাআর দে, শরিয়ত ফালন গরিবার লাই আল্লাহ্ কেউঅরে ধার্মিক বুলি গ্রঅন নঅ গরে, হারন ফাক-কিতাবর হতামতন, “যিবারে ধার্মিক বুলি গ্রঅন গরা অঅ য়িবা ইমানর মইধ্য দিয়েনেই জিবন ফাইবো।”
48003012	ইমানর লগে শরিয়তর হনঅ সম্যন্দ নাই। শরিয়ত বরং হঅ, “যিবা শরিয়ত মতন চলে য়িবা য়িয়ানর মইধ্য দিয়েনেই জিবন ফাইবো।”
48003013	শরিয়ত অমাইন্য গরিবার হারনে যে বদ্‌দোয়া আঁরার উঅর আছিল্, মসিহ্‌ য়েই বদ্‌দোয়া নিজর উঅর লইয়েনে আঁরারে মুক্ত গইজ্যে। ফাক-কিতাবত এই হতা লেহ্যা আছে, “যিবারে গাছত ঝুলাইন্যা অঅ য়িবা বদ্‌দোয়া ফঅইন্যা।”
48003014	আল্লাহ্ ইব্রাহিমরে যে রহমত গইজ্যেল্‌ য়েই রহমত মসিহ্‌ ইসার মইধ্য দিয়েনে যেন্ অ-ইহুদিঅক্যলেঅ ফাইত্ ফারে, আর যেন্ আঁরা ইমানর মইধ্য দিয়েনে ওয়াদা-গরা ফাক-রুহ্‌রে ফাইত্ ফারি, য়িয়ানর লাইই মসিহ্‌ য়েই বদ্‌দোয়া নিজর উঅর লইয়্যেল‌্।
48003015	ভাইঅক্যল, আঁই উগ্যুয়া সাধারন হতা দিয়েনে বিষয়গান বুঝাইর। একবার যহন মানুষর মাঝে হনঅ চুক্তি ফাক্যা গরি ফেলা অঅ তহন য়েই চুক্তি কেউ বাতিল গরিত্ নঅ ফারে বা য়িয়ানর লগে কিছু যোগঅ দিত্ নঅ ফারে।
48003016	ইব্রাহিম আর তেঁইর বংশর হাছে আল্লাহ্ ওয়াদা গইজ্যেল্। ফাক-কিতাব নঅঅ হঅ, “বংশগিনর হাছে,” মানি বউত বংশর হাছে, বরং হইয়্যে, “তোঁয়ার বংশর হাছে,” মানি উগ্যুয়া বংশর হাছে, আর য়েই বংশর বংশধর অইল্ মসিহ্‌।
48003017	আঁর হতার মানি অইল্, আল্লাহ্ ইব্রাহিমর সমত উগ্যুয়া ওয়াদাফুন্য বেবস্তা এস্তাফন গইজ্যেল্। তার চাইরশ তিরিশ বছর ফরদি শরিয়ত দেয়া অইয়্যেল্, কিন্তু য়িয়ানত আগর য়েই বেবস্তা বাতিল অই নঅ গেল; হাজেই য়িবার ওয়াদা টিগিই রইল্।
48003018	আল্লাহ্‌র রহমত ফাআ যুদি শরিয়ত ফালনর উঅর ভরসা গরে তইলে তঅ আর ওয়াদার উঅর য়িয়ান ভরসা নঅ গরের্। কিন্তু আল্লাহ্ রহমত গরিয়েনে উগ্যুয়া ওয়াদার মইধ্য দি‌ই ইব্রাহিমরে রহমত গইজ্যেল্।
48003019	তইলে শরিয়ত কিল্যাই দেয়া অইয়্যেল্? মানুষ গুনাহ্‌ গইত্যো থাকিবার হারনে আল্লাহ্‌র ওয়াদার লগে শরিয়ত যুক্ত গরা অইয়্যেল। যিবার বিষয় আল্লাহ্ ওয়াদা গইজ্যেল্‌ ইব্রাহিমর য়েই বংশধর নঅ আইয়্যোন ফইয্যন্ত বআল থাকিবার লাইই শরিয়ত দেয়া অইয়্যেল্। ফেরেস্‌তাঅক্যলর মইধ্য দিই একজন মইধ্যস্ত দিয়েনে এই শরিয়ত বআল গরা অইয়্যেল্।
48003020	কিন্তু হ্যালি একজন থাকিলে মইধ্যস্তর দরহার নঅ অঅ; আর আল্লাহ্ মাত্র একজনই।
48003021	তইলে শরিয়ত কি আল্লাহ্‌র ওয়াদাগিনর বিরুদ্যে না? নিচ্যয়ই না। আল্লাহ্ যুদি এন্ শরিয়ত দিতো যিয়ান জিবন দিত্ ফারে তইলে য়িয়ান ফালনর মইধ্য দিয়েনে নিচ্যয়ই মানুষ আল্লাহ্‌র গ্রঅনযোইগ্য অইত্যো।
48003022	কিন্তু ফাক-কিতাব বেক মানুষরেই গুনাহ্‌র লাই দুষি বুলি ইস্তির গইজ্যে, যেন্ ইসা মসিহ্‌র উঅর যারা ইমান আনে য়িতারা য়িতারার য়েই ইমানর হারনে ওয়াদা-গরা রহমত ফাইত্ ফারে।
48003023	ইমান আইবার আগদি শরিয়ত আঁরারে ফাআরা দিই রাইক্যেল্ আর যেতদিন না ইমান জাহির অইল্ য়েতদিন ফইয্যন্ত আঁরারে বন্দি গরি রাইক্যেল্।
48003024	তইলে দেহ্যা যাআ, মসিহ‌‌র হাছে ফোঁছাই দিবার লাই এই শরিয়তই আঁরার পরিচালানাহারি, যেন্ ইমানর মইধ্য দিয়েনে আঁরারে ধার্মিক বুলি গ্রঅন গরা অঅ।
48003025	কিন্তু এহন ইমান আইস্যে বুলি আঁরা আর শরিয়তর ফরিচালানার অধিন নঅঅ।
48003026	মসিহ্‌ ইসার উঅর ইমানর মইধ্য দিয়েনে তোঁয়ারা বেক্যিনে আল্লাহ্‌র সন্তান অইয়্যো,
48003027	হারন তোঁয়ারার যারার মসিহ্‌র মইধ্যে তরিকাবন্দি অইয়্যে, তোঁয়ারা হঅরর মতন গরিয়েনে মসিহ্‌রে দিই নিজরারে ঝাফাই ফেইল্যো।
48003028	ইহুদি আর অ-ইহুদির মাঝে, গোলাম আর সাধিন মানুষর মাঝে, মাইয়্যাফোয়া আর মরতফোয়ার মাঝে হনঅ তাফাত নাই, হারন মসিহ্‌ ইসার লগে যুক্ত অইয়েনে তোঁয়ারা বেক্যিনে এক অইয়্যো।
48003029	তোঁয়ারা যহন মসিহ্‌র অইয়্যো তহন ইব্রাহিমর বংশধরঅ অইয়্যো। আর আল্লাহ্ যেগিন দিবার ওয়াদা ইব্রাহিমর হাছে গইজ্যেল্ তোঁয়ারাঅ য়েগিন বেক্যিনর অধিকারি অইয়্যো।
48004001	আঁর হতার মানি এই — বাবার বেক কিছুর উঅর ফোয়াছার অধিকার থাকিলেঅ যেতদিন য়িবা নাবালক থাকে য়েতদিন য়িবার আর গোলামর মইধ্যে হনঅ তাফাত নঅ থাকে।
48004002	য়িবার বাবা যে সময় ঠিগ গরি দেএ য়েই সময় ফইয্যন্ত য়িবার ত্যুন অভিভাবক আর ভারফঅইন্যা মানুষঅক্যলর অধিনত থাকন ফরে।
48004003	য়েই একইভাবে আঁরাঅ যহন ছোড আছিলাম তহন দুনিয়ার নানান রিতিনিতির গোলাম আছিলাম।
48004004	কিন্তু সময় ফুরন অঅনর ফর আল্লাহ্ তেঁইর ফোয়ারে ফাটাই দিল্। য়েই ফোয়া মাইয়্যাফোয়ার ফেডত জন্মগ্রঅন গরিল্ আর শরিয়তর অধিনত জিবন হাডাইল্,
48004005	যেন্ শরিয়তর অধিনত থাকইন্যা মানুষঅক্যলরে তেঁই মুক্ত গরিত্ ফারে, আর আল্লাহ্‌র সন্তান ইসাবে আঁরারে গ্রঅন গরিত্ ফারে।
48004006	তোঁয়ারা সন্তান বুলিয়েনে আল্লাহ্ তেঁইর ফোয়ার রুহ্‌‍রে তোঁয়ারার দিলত্ থাকিবার লাই ফাটাই দিয়্যে। য়েই রুহ্‌ আল্লাহ্‌‍রে আব্বা, মানি বাবা বুলি ডাকে।
48004007	ইয়ানর হারনে তোঁয়ারা আর গোলাম নঅঅ বরং সন্তান। যুদি তোঁয়ারা সন্তানই অই থাক তইলে আল্লাহ্ যিয়ান দিবো বুলি ওয়াদা গইজ্যে তোঁয়ারা য়িয়ানর অধিকারি।
48004008	আগদি যহন তোঁয়ারা আল্লাহ্‌‍রে নঅ চিন্‌তা তহন তোঁয়ারা যারার সেবা গইত্যা য়িতারা আসলে হনঅ দেবতাই নঅঅ।
48004009	কিন্তু এহন তোঁয়ারা আল্লাহ্‌‍রে চিন্যো; য়িয়ানর ত্যুন বরং এই হতা হইলে ঠিগ অইবো দে, আল্লাহ্ তোঁয়ারারে চিন্যে। তইলে কেন্ গরিয়েনে তোঁয়ারা আবার দুনিয়ার য়েই নানান দুর্বল আর নিষ্ফল রিতিনিতির মিক্যাদি ফিত্যা লাইগ্যো? তোঁয়ারা কি আবার য়েগিনর গোলাম অইতা চাইতা লাইগ্যো না?
48004010	তোঁয়ারা বিশেষ বিশেষ দিন, মাস, হাল আর বছর ফালন গইত্যা লাইগ্যো।
48004011	তোঁয়ারার লাই আঁর এই ডর অঅর দে, তোঁয়ারার মইধ্যে অঅত আঁই মিছাই মিন্যোত গজ্যি।
48004012	ভাইঅক্যল, আঁই তোঁয়ারারে অনুরোধ গরির্, তোঁয়ারা আঁর মতন অঅ, হারন আঁইঅ তোঁয়ারার মতন অইয়্যি। তোঁয়ারা আঁর উঅর হনঅ অন্যায় নঅঅ গর।
48004013	তোঁয়ারা জান দে, আঁর শরিল অসুক আছিল্ বুলি আঁই ফইল্যা বার তোঁয়ারার হাছে সুহ্যবর তবলিগ গরিবার সুযোগ ফাইয়্যিলাম।
48004014	আঁর অসুক যুদিঅ তোঁয়ারারে হষ্ট দিয়্যেল্ তঅঅ তোঁয়ারা আঁরে তুচ্য বা ঘিনা নঅঅ গর, বরং আল্লাহ্‌র ফেরেস্‌তারে বা মসিহ্‌ ইসারে যেন্ গরিয়েনে গ্রঅন গইত্যা য়েন্ গরিয়েনেই তোঁয়ারা আঁরে গ্রঅন গজ্যিলা।
48004015	কিন্তু এহন নিজরারে য়েই ধ‌ইন্য মনে গরিবার ভাব তোঁয়ারার হডে গেল্? আঁই তোঁয়ারার সম্যন্দে এই সাক্যি দিত্ ফারি দে, সম্ভব অইলে তহন তোঁয়ারা তোঁয়ারার চোগ তুলি লই আঁরে দিতা।
48004016	এহন আঁসা হতা হইবার লাই কি আঁই তোঁয়ারার শত্রু অই গেইয়্যি না?
48004017	য়েই অইন্য মানুষঅক্যলে তোঁয়ারার লাই আগ্রয়ি অইয়্যে, কিন্তু য়িয়ান হনঅ ভালা উদ্যেশ্যর লাই নঅঅ। য়িতারা আঁর মিক্যাদির ত্যুন তোঁয়ারারে ফিরাইতো চাআ, যেন্ তোঁয়ারা য়িতারার লাই আগ্রয়ি অঅ।
48004018	অবইশ্য সত্ উদ্যেশ্যর লাই আগ্রঅ থাকন ভালা। আঁই যহন তোঁয়ারার মাঝে আজির থাকি হ্যালি তহন নঅঅ, কিন্তু অক্যল সময়তই আগ্রঅ থাকন ভালা।
48004019	আঁর ফোয়াছাঅক্যল, যেতদিন না তোঁয়ারা মসিহ্‌র মতন অঅ য়েতদিন ফইয্যন্ত আঁই আবার তোঁয়ারার লাই ফোয়া অইবার হঁঅরির মতন হষ্ট ভোগ গরির্।
48004020	আঁর এন্ ইছ্যা অঅর দে, এই সিঢি লেহ্যার বদলে আঁই এহনই তোঁয়ারার মাঝে আজির অইয়েনে তোঁয়ারার লগে হতা হই, হারন তোঁয়ারার সম্যন্দে আঁই কি গইজ্যোম য়িয়ান বুঝিত্ নঅ ফারির্।
48004021	তোঁয়ারা যারা শরিয়তর অধিনত থাইক্‌তা চাইতা লাইগ্যো, তোঁয়ারা আঁরে হঅ চাই, শরিয়ত যিয়ান হঅ য়িয়ান কি তোঁয়ারা উনিত্ নঅ ফঅ না?
48004022	কিতাবত লেহ্যা আছে ইব্রাহিমর দুয়া ফোয়া আছিল্, য়িতারার একজনর মা আছিল্ এক বাঁদি ও আর একজনর মা আছিল্ ইব্রাহিমর আসল সাধিন বউ।
48004023	সাভাবিক ভাবেই য়েই বাঁদির ফোয়াছা জন্মগ্রঅন গইজ্যেল্, কিন্তু যিবা সাধিন আছিল্ তেঁইর ফোয়াউয়া আল্লাহ্‌র ওয়াদার হারনে জন্মগ্রঅন গইজ্যেল্।
48004024	আঁই রুফক অত্যে এই হতাগিন হইর। এই দুই জন মাইয়্যাফোয়া দুয়া বেবস্তারে বুঝাআ। উগ্যুয়া বেবস্তা তুর ফাআরর ত্যুন আইস্যে আর য়িয়ান য়িবার অধিন মানুষরে গোলাম অইবার ফথদি লই যাআর। ইবা অইল্ য়েই বাঁদি হাজেরা।
48004025	হাজেরা আরব দেশর তুর ফাআররে বুঝাআ। হাজেরা এহনর জেরুজালেমর উগ্যুয়া ছবিঅ আঁসা, হারন জেরুজালেম য়িবার ফোয়ামাইয়্যাঅক্যলরে লইয়েনে বাঁদি অইয়্যে।
48004026	কিন্তু যে জেরুজালেম বেহেস্‌তর, য়িবা সাধিন; য়িবাই আঁরার মা।
48004027	ফাক-কিতাবত লেহ্যা আছে, “অঅ ভাঁজা মাইয়্যাফোয়া, যিবার হনঅ দিনঅ ফোয়াছা নঅঅ অঅ, তুঁই আনন্দত গান গঅ; তুঁই, যিবার হনঅ দিনঅ ফোয়া অইবার হঁঅরি নঅঅ অঅ, তুঁই গানে ফাডি ফর, আনন্দে চিল্যঅ; হারন যিবার জামাই আছে য়িবার ত্যুন যিবার কেউ নাই য়িবার ফোয়াছা বউত বেশি অইবো।”
48004028	ভাইঅক্যল, তোঁয়ারা ইসহাকর মতনই আল্লাহ্‌র ওয়াদার হারনে জন্মাইয়্যো।
48004029	কিন্তু য়েই সমত যিবার সাভাবিক গরিয়েনে জন্ম অইয়্যেল্ য়িবা জুলুম গইত্যো তার উঅর যিবার ফাক-রুহ্‌র শক্তিত জন্ম অইয়্যেল। আর এহনঅ য়িয়ানই অঅর।
48004030	কিন্তু ফাক-কিতাব কি হঅ? ফাক-কিতাব হঅ দে, বাঁদি আর য়িবার ফোয়ারে যেন্ বাইর গরি দেয়া অঅ, হারন বাঁদির ফোয়া হনঅ মতেই সাধিন বউঅর ফোয়ার লগে বিষয়-সম্‌বত্যির ভাগ ফাইত্ নঅ ফারে।
48004031	ভাইঅক্যল, তইলে দেহ্যা যাআর, আঁরা বাঁদির ফোয়াছা নঅ, বরং আঁরা সাধিন বউঅর ফোয়াছা।
48005001	মসিহ্‌ আঁরারে সাধিন গইজ্যে যেন্ আঁরা সাধিন থাকিত্ ফারি। য়িয়ানর লাই তোঁয়ারা ইস্তির থাক, যেন্ কেউ আবার তোঁয়ারারে গোলাম বানাইত্ নঅ ফারে।
48005002	আঁই ফোল তোঁয়ারারে হইর, উন — যুদি তোঁয়ারারে সুন্যত গরাই অঅ তইলে তোঁয়ারার হাছে মসিহ্‌র হনঅ মুইল্য নাই।
48005003	আঁই বেক্যিনর হাছে আবার এই সাক্যি দিইর, যিবারে সুন্যত গরা অঅ য়িবা বেক শরিয়ত ফালন গইত্যে বাইধ্য।
48005004	তোঁয়ারা যারা শরিয়ত ফালন গরিয়েনে আল্লাহ্‌র গ্রঅনযোইগ্য অইতা চাইতা লাইগ্যো তোঁয়ারা তঅ মসিহ্‌র হাছর ত্যুন আলিদা অই গেইয়্যো, আল্লাহ্‌র রহমতর ত্যুন সরি গেইয়্যো।
48005005	কিন্তু আঁরারে দে ধার্মিক বুলিয়েনে গ্রঅন গরা অইবো, য়েই নিচ্যয়তাত ইমানর মইধ্য দিয়েনে ফাক-রুহ্‌র মইধ্য দিয়েনে আঁরা অফেক্যা গরি আছি;
48005006	হারন যারা মসিহ্‌ ইসার, য়িতারার হাছে সুন্যত গরা বা নঅ গরার হনঅ দাম নাই, বরং যে ইমান মহব্যতর মইধ্য দিয়েনে হাম গরে য়েই ইমানই আসল জিনিস।
48005007	তোঁয়ারা তঅ বউত ভালা গরিয়েনেই সইল্‌তা আছিলা; তইলে আঁসার বাইধ্য অইতো হনে তোঁয়ারারে বাধা দিল্?
48005008	যে মতামত তোঁয়ারা মানি লইয়্যো, যিবা তোঁয়ারারে ডাইক্যে য়েই আল্লাহ্‌র হাছর ত্যুন য়িয়ান নঅঅ আইয়্যে।
48005009	এক্যানাছারা ইষ্ট উগ্যুয়া গোডা মোইদার তালরে ফাঁফাই তুলে।
48005010	তোঁয়ারার সম্যন্দে ফভুর উঅর আঁর এই বিশ্যাস আছে দে, তোঁয়ারা আর অইন্য হনঅ মতামত গ্রঅন গইত্যা নঅ । কিন্তু যিবা তোঁয়ারারে ইস্তির থাইক্‌তো নঅ দেএর, য়িবা যে-ই অইবো অঅক, য়িবা য়িবার ফাওনা শাস্তি ভোগ গরিবো।
48005011	ভাইঅক্যল, যুদি আঁই এহনঅ তবলিগ গরি দে, মানুষঅক্যলর সুন্যত গরন উচিত তইলে কিল্যাই আঁরে এহনঅ জুলুম গরা অঅর? কুরুশর উঅর মসিহ্‌র মরনর বাধা তঅ তইলে দুর অই গেইয়্যে।
48005012	যারা তোঁয়ারারে গোলমালত ফেলের, আঁই চাই য়িতারা যেন্ নিজরারে এক্যবারে হ্যোজা-ই গরি ফেলে।
48005013	ভাইঅক্যল, সাধিন অইবার লাইই তঅ আল্লাহ্ তোঁয়ারারে ডাইক্যে। কিন্তু তোঁয়ারার গুনাহ্‌-সভাবর ইছ্যাগিন ফুরন গরিবার লাই এই সাধিনতা বেবার নঅ গইজ্যো। য়িয়ানর ত্যুন বরং মহব্যতর মনভাব লইয়েনে একজন অইন্যজনর সেবা গর,
48005014	হারন বেক শরিয়ত মিলিয়েনে এক হতাত হোয়া অইয়্যে, “তোঁয়ার ফতিবাশিরে নিজর মতন মহব্যত গরিবা।”
48005015	কিন্তু যুদি তোঁয়ারা একজন অইন্যজনর লগে হোইজ্যাফসাদ আর ইংসাইংসি গর তইলে হ্যবদ্যার! এই ডইল্যা গইল্যে তোঁয়ারা তঅ একজন অইন্যজনরে তচনচ গরি ফেলিবা।
48005016	আঁই যিয়ান হইর য়িয়ান এই — তোঁয়ারা ফাক-রুহ্‌র অধিনত চলাফিরা গর। য়িয়ান গইল্যে তোঁয়ারা গুনাহ্‌-সভাবর ইছ্যা ফুরন নঅ গরিবা।
48005017	গুনাহ্‌-সভাব যিয়ান চাআ য়িয়ান ফাক-রুহ্‌র বিরুদ্যে আর ফাক-রহ্‌ যিয়ান চাআ য়িয়ান গুনাহ্‌-সভাবর বিরুদ্যে। গুনাহ্‌-সভাব আর ফাক-রুহ্ একজন অইন্য জনরর বিরুদ্যে বুলি তোঁয়ারা যেগিন গইত্যা চঅ য়েগিন নঅ গইজ্যো।
48005018	তোঁয়ারা যুদি ফাক-রুহ্‌রে দিয়েনেই ফরিচালিত অঅ তইলে তোঁয়ারা শরিয়তর অধিনত নঅঅ।
48005019	গুনাহ্‌-সভাবর হামগিন এস্‌ফষ্ট দেহ্যা যাআ। য়েগিন অইল — জেনা, নাফাকি, লম্ফটতা,
48005020	মুত্যিফুজা, জাদুবিদ্যা, শত্রুতা, হোইজ্যা, লোভ, গোস্যা, সাত্যফরতা, অমিল, দলাদলি,
48005021	ইংসা, মাতলামি, অই-অল্লা গরিয়েনে মদ হ্যঅন, আর এই ডইল্যা আরো বউত কিছু। আঁই যেন্ ইয়ার আগদি তোঁয়ারারে হ্যবদ্যারি গজ্যিলাম এহনঅ য়িয়ানই গরিয়েনে হইর, যারা এই ডইল্যা হাম গরে আল্লাহ্‌র রাইজ্যত য়িতারার জাগা অইতো নঅ।
48005022	কিন্তু ফাক-রুহ্‌র ফল হইল — মহব্যত, আনন্দ, শান্তি, সইজ্যগুন, দয়ার সভাব, ভালা সভাব, বিশ্যস্ততা,
48005023	নম্রতা আর নিজরে দমন। এগিনর বিরুদ্যে হনঅ আইন নাই।
48005024	যারা মসিহ্‌ ইসার, য়িতারা য়িতারার গুনাহ্‌-সভাবরে য়িবার বেক হামনা-বাসনা উদ্যা কুরুশত দিয়েনে শেষ গরি ফেইল্যে।
48005025	যুদি আঁরা ফাক-রুহ্‌র মইধ্য দিয়েনে জিবন ফাই থাকি তইলে আইয়্যো, আঁরা ফাক-রুহ্‌র অধিনতই চলাফিরা গরি।
48005026	আঁরা যেন্ মিছা বরাই নঅ গরি আর একজন অইন্যজনরে বিরক্ত ও ইংসা নঅ গরি।
48006001	ভাইঅক্যল, তোঁয়ারার মাঝে কেউ যুদি আতিক্যা হনঅ গুনাহ্‌ত ফরি যাআ, তইলে তোঁয়ারা যারা ফাক-রুহ্‌র অধিনত চলাফিরা গইত্যা লাইগ্যো তোঁয়ারা য়িবারে তুলি আইন্যো। তঅ বঅর নরম মনভাব লইয়েনে তোঁয়ারা এই হাম গইজ্যো আর নিজর বিষয় সতর্ক থাইক্যো, যেন্ তোঁয়ারাঅ গুনাহ্‌ত নঅ ফর।
48006002	তোঁয়ারা একজন অইন্যজনর ভার বোই লইয়্যো। এন্ গরিয়েনেই তোঁয়ারা মসিহ্‌র আইন ফালন গরিত্ ফারিবা।
48006003	কিছু নঅ অইয়্যেনেঅ যুদি কেউ নিজরে বিশেষ কিছু বুলি মনে গরে তইলে তঅ য়িবা নিজরে ঠগাআ।
48006004	ফত্যিকে নিজর হাম ফরিক্যা গরি চঅক। তইলে অইন্যর লগে নিজর তুলানা নঅ গরিয়েনে য়িবার নিজর হামর লাই য়িবা গর্ববোধ গরিত্ ফারিবো,
48006005	হারন ফত্যিকরই উচিত নিজর দায়িত্য বোই লঅন।
48006006	যিবারে আল্লাহ্‌র কালাম শিক্যা দেয়া অঅ য়িবা যেন্ য়িবার ওস্তাদরে য়িবার বেক ভালা জিনিসর ভাগ দেএ।
48006007	তোঁয়ারা ভুল নঅ গইজ্যো, আল্লাহ্‌র লগে তামাশা নঅ চলে; হারন যিবা যিয়ান রুকিবো য়িবা য়িয়ানই হাডিবো।
48006008	গুনাহ্‌-সভাবরে খুশি গরিবার বিজ রুকিলে য়িয়ানর ত্যুন তচনচর ফসল আইবো। কিন্তু ফাক-রুহ্‌রে খুশি গরিবার বিজ রুকিলে য়িয়ানর ত্যুন আখেরি জিবনর ফসল আইবো।
48006009	আঁরা যেন্ সত্ হাম গইত্যে গইত্যে ভাঁগি নঅ ফরি, হারন য়িয়ান ছারি নঅ দিয়েনে গইত্যো থাকিলে আঁরা ঠিগ সমত য়িয়ানর ফসল ফাইয়্যোম।
48006010	সুযোগ ফাইলেই আঁরা যেন্ বেক্যিনর, বিশেষভাবে আল্লাহ্‌র ফরিবারর মানুষঅক্যলর উফহার গরি।
48006011	চঅ, হত ডঁর ডঁর অক্যরে আঁই নিজর আতে তোঁয়ারার হাছে লেকির।
48006012	যারা বাইরদি নিজরারে ভালা দেহ্যাইতো চাআ য়িতারাই সুন্যত গরিবার লাই তোঁয়ারারে বাইধ্য গইত্যো চেষ্টা গরের্। মসিহ‌্‌‌র কুরুশর লাই যেন্ য়িতারার উঅর জুলুম নঅ আইয়্যে য়িয়ানর লাইই য়িতারা এই ডইল্যা গরের্।
48006013	যারারে সুন্যত গরা অইয়্যে য়িতারাঅ তঅ শরিয়ত ফালন নঅ গরে। তঅঅ য়িতারা তোঁয়ারারে সুন্যত গরাইতো চাআ যেন্ এই হইয়েনে গর্ব গরিত্ ফারে দে, তোঁয়ারাঅ য়িতারার দলত আইস্যো।
48006014	হযরত ইসা মসিহ্‌র কুরুশ বাদে আঁই যেন্ আর কিছুত গর্ববোধ নঅ গরি। এই কুরুশর মইধ্য দিয়েনেই দুনিয়া আঁর হাছে মরি গেইয়্যে আর আঁইঅ দুনিয়ার হাছে মরি গেইয়্যি।
48006015	সুন্যত গরন বা নঅ গরনর হনঅ দামই নাই, মসিহ্‌র মইধ্য দিয়েনে নয়া সিষ্টি অই উঢনই অইল্ ডঁর হতা।
48006016	যারা এই নিয়মত চলে য়িতারারে, মানি আল্লাহ্‌র আসল ইসরাইলিয়অক্যলরে তেঁই শান্তি আর মমতা দান গরক।
48006017	শেষদি হইর, কেউ আঁরে হষ্ট নঅ দঅক, হারন ইসার আঘাতর চিন্য আঁই আঁর শরিলত বোইয়েনে লই বেরাইর‌।
48006018	ভাইঅক্যল, আঁরার হযরত ইসা মসিহ্‌র রহমত তোঁয়ারার দিলত্ থক্। আমিন।
49001001	আঁই ফোল আল্লাহ্‌র ইছ্যায় মসিহ্‌ ইসার একজন সাআবি। ইফিষ শঅরত যারা আল্লাহ্‌র বান্দা আর মসিহ্‌ ইসার উঅর ইমানদার য়িতারার হাছে আঁই এই সিঢি লেকির।
49001002	আঁরার বাবা আল্লাহ আর হযরত ইসা মসিহ্‌ তোঁয়ারারে রহমত আর শান্তি দান গরক।
49001003	আঁরার হযরত ইসা মসিহ্‌র বাবা আর আল্লাহ্‌র ফশংসা অঅক। আঁরা মসিহ্‌র লগে যুক্ত অইয়্যি বুলি বেহেস্‌তর ফত্যিউয়া রুহানিক দোয়া আল্লাহ্ আঁরারে দান গইজ্যে।
49001004	আঁরা যেন্ আল্লাহ্‌র চোগে ফবিত্র আর নিকুত অইত্ ফারি য়িয়ানর লাই আল্লাহ্ দুনিয়া সিষ্টি গরিবার আগদিই মসিহ্‌র মইধ্য দিয়েনে আঁরারে বাছি নিইয়্যে। তেঁইর মহব্যতর হারনে তেঁই খুশি অইয়েনে নিজর ইছ্যাত আগদিই ঠিগ গইজ্যেল্‌ দে, ইসা মসিহ্‌র মইধ্য দিয়েনে তেঁইর সন্তান ইসাবে তেঁই আঁরারে গ্রঅন গরিবো।
49001006	তেঁই ইয়ান গইজ্যেল্‌ যেন্ তেঁই তেঁইর ফ্রিয় ফোয়ার মইধ্য দিয়েনে বিনামুইল্যে যে মইমাভরা রহমত আঁরারে দান গইজ্যে তেঁইর ফশংসা অঅ।
49001007	আল্লাহ্‌র অশেষ রহমত অনুযায়ি মসিহ্‌র লগে যুক্ত অইয়েনে তেঁইর রক্তর মইধ্য দিয়েনে আঁরা মুক্ত অইয়্যি, মানি গুনাহ্‌র মাফ ফাইয়্যি।
49001008	এই রহমত আল্লাহ্ তেঁইর মআ গেয়ান আর বুদ্যির লগে খোলা আতে আঁরারে দান গইজ্যে।
49001009	ঠিগ যেইল্যা তেঁই চাইয়্যেল্ আর মসিহ্‌র মইধ্য দিয়েনে আগদিই ইস্তির গরি রাইক্যেল্, য়েই মতনই তেঁই তেঁইর গোফন উদ্যেশ্য আঁরারে জানাইয়্যেল্।
49001010	তেঁই ইস্তির গরি রাইক্যেল্ দে, সময় ফুরন অঅনর ফর য়েই উদ্যেশ্য হাইয্যহর গরিবার লাই তেঁই বেহেস্‌তর আর দুনিয়ার বেক কিছু মিলিত গরিয়েনে মসিহ্‌র শাসনর অধিনত আনিবো।
49001011	আল্লাহ্ তেঁইর বিচারবুদ্যি অনুযায়ি নিজর ইছ্যা মতনই বেক হাম গরে। তেঁইর উদ্যেশ্য মতন তেঁই আগদিই যিয়ান ঠিগ গরি রাইক্যেল্ য়েই মতনই মসিহ্‌র মইধ্য দিয়েনে তেঁইর নিজর বান্দা অইবার লাই তেঁই আঁরারে বাছি নিইয়্যে।
49001012	আঁরা যারা আগদিই মসিহ্‌র উঅর আশা রাক্যি, য়েই আঁরারই মইধ্য দিয়েনে যেন্ আল্লাহ্‌র মইমার ফশংসা অঅ য়িয়ানর লাইই তেঁই আঁরারে বাছি নিইয়্যে।
49001013	আর তোঁয়ারাঅ সইত্যর কালাম, মানি নাজাত ফাইবার সুহ্যবর উনিয়েনে মসিহ্‌র উঅর ইমান আইন্যো। মসিহ্‌র লগে যুক্ত অইয়্যো বুলি আল্লাহ্ তেঁইর ওয়াদা গরা ফাক-রুহ্ দিয়েনে তোঁয়ারারে সিলমোঅর গরি রাইক্যে।
49001014	যারা আল্লাহ্‌র নিজর সম্‌বত্যি য়িতারারে তেঁই এক্যান অধিকার দিবার ওয়াদা গইজ্যে। য়িতারারে যেতদিন না ফুরাফুরি গরিয়েনে মুক্ত গরা অঅ য়েতদিন ফইয্যন্ত য়েই অধিকারর ফইল্যা অংশ ইসাবে ফাক-রুহ্‌রে য়িতারারে দেয়া অইয়্যে। আর এগিনর হারনেই আল্লাহ্‌র মইমার ফশংসা অইবো।
49001015	ইয়ানর লাই যহন আঁই হযরত ইসার উঅর তোঁয়ারার ইমান আর আল্লাহ্‌র বেক বান্দাঅক্যলর লগে তোঁয়ারার মহব্যতর হতা উনিলাম,
49001016	তহনর ত্যুন তোঁয়ারার লাই আল্লাহ্‌র শুকরিয়া আদায় গরন আঁই হনঅ দিনঅ বন্ধ নঅঅ গরি।
49001017	মুনাজাত গরিবার সমত আঁই তোঁয়ারার হতা ফঅরি নঅ যাই। আঁই মুনাজাত গরি যেন্ আঁরার হযরত ইসা মসিহ্‌র আল্লাহ্, মানি য়েই গোরবময় বাবা তোঁয়ারারে রুহানিক গেয়ান আর বুঝিবার হ্যমতা দান গরে, যেন্ তোঁয়ারা তেঁইরে আরো ভালা গরি জানিত্ ফার।
49001018	আঁই আরো মুনাজাত গরি যেন্ তোঁয়ারার দিলর চোগ খুলি যাআ, যেন্ তেঁইর ডাকর হারনে তোঁয়ারার দিলত যে আশা জাইগ্যে য়িয়ান তোঁয়ারা বুঝিত্ ফার; আর য়িয়ানর লগে ইয়ানঅ বুঝিত্ ফার দে, তেঁইর হাছে তেঁইর বান্দাঅক্যলে হত ডঁর উগ্যুয়া সম্‌বত্যি আর আঁরা যারা ইমানদার আঁরার দিলত তেঁইর হত ডঁর শক্তি হাম গরের্। ইয়ান য়েই একই মআশক্তি,
49001020	যিয়ানর মইধ্য দিয়েনে তেঁই মরনর ত্যুন মসিহ্‌রে জিন্দা গরি তুইল্যে আর বেহেস্‌তত তেঁইর ডাইন মিক্যাদি বোয়াইয়্যে।
49001021	আসমানত্ যারার আতত্ বেক শাসন, হ্যমতা, শক্তি আর হোত্যিত্য রইয়্যে য়িতারারে তেঁই মসিহ্‌র অধিন গইজ্যে। আর যিবারে যে নামই দেয়া অইবো অঅক, য়িয়ান য়িবা এই যুগতই অঅক বা সাম্‌নর যুগতই অঅক, বেক নামর উঅরদি মসিহ্‌র নাম।
49001022	আল্লাহ্ বেক কিছু মসিহ্‌র ঠেংগর তলাত রাইক্যে আর তেঁইরেই বেক কিছুর অধিকার দিয়্যে, আর তেঁইরে জামাতর মাথা ইসাবে নিযুক্ত গইজ্যে।
49001023	এই জামাত আসলে মসিহ্‌রই শরিল। যিবা বেক মিক্যাদির ত্যুন বেক কিছু ফুরন গরে য়েই মসিহ্‌র ফুন্যতা অইল্ এই জামাত।
49002001	অবাইধ্যতা আর গুনাহ্‌র হারনে তোঁয়ারা মরা আছিলা।
49002002	দুনিয়ার চিন্তাধারা মতন তোঁয়ারাঅ এক সমত য়েই অবাইধ্যতা আর গুনাহ্‌র মাঝে চলাফিরা গইত্যা। যে রুহ্‌ আসমানর হ্যমতাশালিঅক্যলর বাদশা য়েই দুষ্ট রুহ্‌ আল্লাহ্‌র অবাইধ্য মানুষঅক্যলর মাঝে হাম গরের, আর তোঁয়ারা য়েই রুহ্‌র ফিছদি ফিছদি সইল্‌তা।
49002003	আঁরা বেক্যিনে আঁরার গুনাহ্‌-সভাবর হামনা ফুরন গরিয়েনে য়েই মানুষঅক্যলর মাঝে এক সমত জিবন হাডাইতাম। গুনাহ্‌-সভাবর ত্যুন যে ইছ্যা আর চিন্তা জাগে আঁরা য়েই মতন হাম গইত্যাম। এই সভাবর লাই আঁরাঅ অইন্য বেক্যিনর মতন আল্লাহ্‌র গজবর অধিন আছিলাম।
49002004	কিন্তু আল্লাহ্ মমতাত ভরা; তেঁই আঁরারে বউত মহব্যত গরে।
49002005	ইয়ানর লাই অবাইধ্যতার হারনে যহন আঁরা মরা অবস্তাত্ আছিলাম তহন মসিহ্‌র লগে তেঁই আঁরারে জিন্দা গরিল্। আল্লাহ্‌র রহমতে তোঁয়ারা নাজাত ফাইয়্যো।
49002006	আঁরা মসিহ্‌ ইসার লগে যুক্ত অইয়্যি বুলি আল্লাহ্ আঁরারে মসিহ্‌র লগে জিন্দা গরিয়েনে মসিহ্‌র লগেই বেহেস্‌তত বোয়াইয়্যে।
49002007	তেঁই এই হাম গইজ্যে যেন্ তেঁই তেঁইর তুলানাহিন অশেষ রহমত সাম্‌নদি যুগ যুগ ধরিয়েনে দেহ্যাইত্ ফারে। তেঁই মসিহ্‌ ইসার মইধ্য দিয়েনে আঁরার উঅর দয়া গরিয়েনে যিয়ান গইজ্যে য়িয়ানতই তেঁইর এই রহমত জাহির অইয়্যে।
49002008	আল্লাহ্‌র রহমতে ইমানর মইধ্য দিয়েনে তোঁয়ারা নাজাত ফাইয়্যো। ইয়ান তোঁয়ারার নিজরার মইধ্য দিয়েনে নঅঅ অঅ, য়িয়ান আল্লাহ্‌রই দান।
49002009	ইয়ান হামর ফল ইসাবে দেয়া নঅঅ অঅ, যেন্ কেউ গর্ব গরিত্ নঅ ফারে।
49002010	আঁরা আল্লাহ্‌র আতর বানাইন্যা। আল্লাহ্ মসিহ্‌ ইসার লগে যুক্ত গরিয়েনে আঁরারে নয়া গরি সিষ্টি গইজ্যে যেন্ আঁরা সত্ হাম গরি। এই সত্ হাম তেঁই আগদিই ঠিগ গরি রাইক্যেল্, যেন্ আঁরা য়িয়ান গরিয়েনে জিবন হাডাই।
49002011	জন্মর মিক্যাদির ত্যুন তোঁয়ারা তঅ অ-ইহুদি। আত দিয়েনে শরিলর মাঝে যারারে সুন্যত গরা অইয়্যে, মানি যারা নিজরারে সুন্যত-গরাইন্যা মানুষ হই থাকে য়িতারা তোঁয়ারারে সুন্যত-নঅ-গরাইন্যা মানুষ হঅ।
49002012	মনত রাইক্যো, আগে তোঁয়ারা মসিহ্‌র হাছর ত্যুন আলিদা আছিলা; জাতি ইসাবে বনি-ইসরাইলঅক্যলর যে অধিকার তোঁয়ারা য়েই অধিকারর বাইরে আছিলা; আল্লাহ্ ইসরাইল জাতির লাই যে হয়েক্যান ওয়াদাযুক্ত বেবস্তা গইজ্যেল্‌ য়েগিনর লগে তোঁয়ারার হনঅ সম্যন্দ নঅ আছিল্; তোঁয়ারার হনঅ আশা নঅ আছিল্; আর এই দুনিয়াত তোঁয়ারা আল্লাহ্ ছাড়াই আছিলা।
49002013	তোঁয়ারা এক হালে দুঁরে আছিলা, কিন্তু মসিহ্‌ ইসার লগে যুক্ত অইয়্যো বুলিয়েনে তোঁয়ারারে এহন তেঁইর রক্ত দিয়েনে হাছে আনা অইয়্যে।
49002014	তেঁইই আঁরার শান্তি। ইহুদি আর অ-ইহুদি, এই দুইয়ানরে তেঁইই এক গইজ্যে। তেঁই তেঁইর কুরুশর উঅরদি মারি ফেলা শরিলর মইধ্য দিয়েনে বেক উকুম আর নিয়ম উদ্যা মুসার শরিয়তর শক্তিরে বাতিল গইজ্যে। এন্ গরিয়েনে যে শত্রুতার ভাব এই দুইঅর মাঝে দেবালর মতন অইয়েনে থিয়াই আছিল্ য়িয়ান তেঁই ভাঁগি ফেইল্যে। তেঁই ইয়ান গইজ্যেল্‌ যেন্ এই দুইয়ানরে দিয়েনে তেঁই নিজেই উগ্যুয়া নয়া মানুষ সিষ্টি গরিত্ ফারে, আর এন্ গরিয়েনেই যেন্ য়েই দুইঅর মাঝে শান্তি অঅ।
49002016	ইয়ানঅ তেঁইর উদ্যেশ্য আছিল্ দে, তেঁইর কুরুশিয় মরনর মইধ্য দিয়েনে য়েই দুইয়ানরে তেঁই এক শরিলে আল্লাহ্‌র লগে আবার মিলিত গরে, হারন এই দুইঅর মাঝে যে শত্রুতার ভাব আছিল্ য়িয়ান তেঁই তেঁইর কুরুশিয় মরন দিয়েনে তচনচ গইজ্যে।
49002017	তোঁয়ারা যারা দুরে আছিলা আর য়িতারা যারা হাছে আছিল্, বেক্যিনর হাছেই তেঁই আইয়েনে শান্তির সুহ্যবর তবলিগ গইজ্যেল্।
49002018	তেঁইরই মইধ্য দিয়েনে একই ফাক-রুহ্‌র মইধ্য দিয়েনে বাবার হাছে যাইবার অধিকার আঁরার বেক্যিনর আছে।
49002019	ইয়ানর লাই তোঁয়ারা আর অচিনাঅ নঅঅ, বিদেইশ্যাঅ নঅঅ; কিন্তু আল্লাহ্‌র বান্দাঅক্যলর লগে তোঁয়ারাঅ তেঁইর রাইজ্যর আর তেঁইর ফরিবারর মানুষ অইয়্যো।
49002020	সা‌আবি ও নবিঅক্যল অইল্ ভিত্যি, আর য়েই ভিত্যির মেইন ফাত্যোর মসিহ্‌ ইসা নিজে। য়েই ভিত্যির উঅরদিই তোঁয়ারারে গাঁতা অইয়্যে।
49002021	মসিহ্‌র লগে যুক্ত থাকিবার হারনে দালানর গোডা অংশ একলগে যুক্ত অইয়েনে ফভুর থাকিবার লাই এক্যান ফবিত্র ঘর গরি উঢের।
49002022	তোঁয়ারা তেঁইরই লগে যুক্ত অইয়্যো আর য়িয়ানর লাই তোঁয়ারারেঅ একলগে গাঁতিয়েনে তুলা অঅর, যেন্ ফাক-রুহ্‌র মইধ্য দিয়েনে তোঁয়ারা আল্লাহ্‌র থাকিবার জাগা অইত্ ফার।
49003001	ইয়ানর লাই আঁই ফোল আল্লাহ্‌র হাছে মুনাজাত গরির্। তোঁয়ারা যারা অ-ইহুদি তোঁয়ারার লাইই আঁই মসিহ্‌ ইসার বন্দি অইয়্যি।
49003002	তোঁয়ারা নিচ্যয়ই উইন্যো দে, আল্লাহ্ তেঁইর রহমতর বেবস্তা তোঁয়ারারে জানাইবার ভার আঁর উঅর দিয়্যে।
49003003	তেঁইর গোফন উদ্যেশ্য তেঁই ওহি দিয়েনে আঁরে জানাইয়্যে, আর এই বিষয় আঁই তোঁয়ারার হাছে অল্ফ হতাত লেকিলাম।
49003004	তোঁয়ারা য়িয়ান ফইল্যে বুঝিত্ ফারিবা দে, মসিহ্‌র বিষয়ে য়েই গোফন উদ্যেশ্য আঁর বুঝিবার হ্যমতা রইয়্যে।
49003005	য়েই গোফন উদ্যেশ্য ফাক-রুহ্‌র মইধ্য দিয়েনে এহন যেন্ গরিয়েনে তেঁইর ফবিত্র সাআবি আর নবিঅক্যলর হাছে ফকাশিত অইয়্যে, আগর বেক যুগর মানুষঅক্যলর হাছে য়েইল্যা গরিয়েনে ফকাশিত নঅঅ অঅ।
49003006	য়েই গোফন উদ্যেশ্য অইল্ এই — সুহ্যবরর মইধ্য দিয়েনে অ-ইহুদিক্যল মসিহ্‌ ইসার লগে যুক্ত অইয়েনে ইহুদিঅক্যলর লগে একই সুযোগর অধিকারি অইবো, একই শরিলর অংশ অইবো, আর একই ওয়াদা গরা রহমতর ভাগি অইবো।
49003007	আল্লাহ্ তেঁইর মআকুদরতি অনুযায়ি আঁরে যে রহমত গইজ্যে য়েই রহমতর দান ইসাবে তেঁই আঁরে সুহ্যবর তবলিগ গরিবার হাম দিয়্যে।
49003008	আল্লাহ্‌র বেক বান্দাঅক্যলর মাঝে আঁর ত্যুন নিচু আর কেউ নাই, তঅঅ মসিহ্‌র যে সম্ফদর হতা ফুরাফুরি গরিয়েনে বুঝিত্ ফারা নঅ যাআ, অ-ইহুদিঅক্যলর হাছে য়েই সম্ফদর সুহ্যবর জানাইবার হাম আল্লাহ্ রহমত গরিয়েনে আাঁরেই দিয়্যে।
49003009	ইয়ান বাদে তেঁইর গোফন উদ্যেশ্য দে কেন্ গরিয়েনে হামত লাগাআ অইবো য়িয়ান ফকাশ গরিবার ভারঅ তেঁই আঁর উঅর দিয়্যে। বেক কিছুর সিষ্টিহত্যা আল্লাহ্ এত হাল ধরিয়েনে তেঁইর য়েই উদ্যেশ্য গোফন রাইক্যেল্।
49003010	তেঁই য়িয়ান গইজ্যেল্‌ যেন্ মসিহ্‌র জামাতর মইধ্য দিয়েনে বেহেস্‌তর বেক শাসনহত্যা আর হ্যমতার অধিকারিঅক্যলর হাছে বিন্য বিন্য ভাবে ফকাশিত আল্লাহ্‌র গেয়ান এহন ফকাশ ফাআ।
49003011	ইয়ানই আছিল্ তেঁইর চিরহালর ইছ্যা, আর য়েই ইছ্যা তেঁই আঁরার হযরত ইসা মসিহ্‌র মইধ্য দিয়েনে ফুরন গইজ্যে।
49003012	মসিহ্‌র লগে যুক্ত অইয়েনে তেঁইর উঅর ইমানর মইধ্য দিয়েনে আঁরা আল্লাহ্‌র সাম্‌নদি সঅসর লগে আজির অইবার অধিকার ফাইয়্যি।
49003013	য়িয়ানর লাই আঁই অনুরোধ গরির্, তোঁয়ারার লাই আঁই দুক্য-হষ্ট ভোগ গরির্ বুলি তোঁয়ারা সঅস নঅ আরাইয়্যো, হারন য়েগিন তোঁয়ারার গোরবর লাইই অঅর।
49003014	বেহেস্তত আর দুনিয়ার বেক ফ্রানিঅক্যলর বিন্য বিন্য ফরিবারর বেক্যিনরে যিবার ফোয়াছা বুলি ডাকা অঅ য়েই বাবার সাম্‌নদি আঁই মুনাজাতর লাই আঁঢু গাঁরির্।
49003016	আঁই মুনাজাত গরি যেন্ আল্লাহ্‌র অশেষ মইমা অনুযায়ি তেঁই তোঁয়ারারে এন্ শক্তি দেএ যেন্ ফাক-রুহ্‌র মইধ্য দিয়েনে তোঁয়ারার দিল্ শক্তিশালি অঅ,
49003017	আর ইমানর মইধ্য দিয়েনে মসিহ্‌ তোঁয়ারার দিল্ ফুরাফুরি গরিয়েনে অধিকার গরে। আঁই আরো মুনাজাত গরি যেন্ মসিহ্‌র মহব্যতর মইধ্যে তোঁয়ারা গভিরভাবে ডুফি যাইয়েনে ইস্তির অঅ,
49003018	আর আল্লাহ্‌র বেক বান্দাঅক্যলর লগে তোঁয়ারাঅ বুঝিত্ ফার দে, মসিহ্‌র য়েই মহব্যতর হনঅ কুল-কিনারা নাই, হনঅ দিক-সিমানা নাই।
49003019	মসিহ্‌র য়েই মহব্যত বুদ্যি দিয়েনে জানা নঅ যাআ; তঅঅ আঁই মুনাজাত গরি যেন্ তোঁয়ারা য়েই মহব্যত বুঝিত্ ফার, যেন্ আল্লাহ্‌র বেক ফুন্যতাত্ তোঁয়ারা ফরিফুন্য অঅ।
49003020	আঁরার দিলত আল্লাহ্‌র যে শক্তি হাম গরে য়েই শক্তি অনুযায়ি তেঁই আঁরার চাওয়া আর চিন্তার ত্যুনঅ বউত বেশি গরিত্ ফারে।
49003021	মসিহ্‌ ইসার মইধ্য দিয়েনে আর জামাতর মইধ্য দিয়েনে মরতফোয়ার ফর মরতফোয়া ধরিয়েনে চিরদিন আল্লাহ্‌র গোরব অঅক। আমিন।
49004001	য়েই হারনে ফভুর লাই বন্দি অবস্তাত আঁই তোঁয়ারার হাছে এই অনুরোধ গরির্, আল্লাহ্ যিয়ানর লাই তোঁয়ারারে ডাইক্যে য়িয়ানর উফযুক্ত অইয়েনে চল।
49004002	তোঁয়ারার সভাব যেন্ ফুরাফুরি গরিয়েনে নম্র আর নরম অঅ। ধৈয্য ধর আর মহব্যতর মনোভাব লইয়েনে একজন অইন্যজনরে সইজ্য গর।
49004003	যে শান্তি আঁরারে একলগে যুক্ত গইজ্যে য়েই শান্তির মইধ্য দিয়েনে ফাক-রুহ্‌র দেয়া একতা রক্যা গইত্যো বিশেষভাবে চেষ্টা গর।
49004004	আল্লাহ্ তোঁয়ারারে ডাইক্যে বুলি তোঁয়ারার মইধ্যে হ্যালি এক্যানই আশা আছে, মাত্র এক্যানই শরিল আছে, একজনই ফাক-রুহ্ আছে,
49004005	একজনই ফভু আছে, একই ইমান আছে, একই তরিকাবন্দি আছে,
49004006	আর বেক্যিনর আল্লাহ্ ও বাবা হ্যালি একজনই আছে। তেঁইই বেক্যিনর উঅরদি; তেঁইই বেক্যিনর মইধ্যে আর বেক্যিনর দিলত্ আছে।
49004007	কিন্তু মসিহ্‌ যেন্ গরিয়েনে ঠিগ গরি রাইক্যে য়েই ফরিমান মতন আঁরা ফত্যিকেই বিশেষ রহমত ফাইয়্যি।
49004008	ফাক-কিতাবত ইয়ানর লাই লেহ্যা আছে, তেঁই যহন বেহেস্‌তত উঢিল্, তহন বন্দিঅক্যলরে চালাই লই গেল্, আর তেঁই মানুষঅক্যলরে বউত দানঅ দিল্।
49004009	“তেঁই উঢিল্,” এই হতার ত্যুন কি ইয়ানই বুঝা নঅ যাআ দে, মসিহ্‌ দুনিয়ার গভিরত লাইম্যেল্?
49004010	যিবা লাইম্যেল্ তেঁইই বেক কিছু ফুরন গরিবার লাই আবার আসমানর ত্যুনঅ বউত উঅরদি উইট্যে।
49004011	তেঁইই কিছু মানুষরে সাআবি, কিছু মানুষরে নবি, কিছু মানুষরে সুহ্যবর তবলিগহারি আর কিছু মানুষরে জামাতর ইমাম ও ওস্তাদ ইসাবে নিযুক্ত গইজ্যে।
49004012	তেঁই ইতারারে নিযুক্ত গইজ্যে যেন্ আল্লাহ্‌র বেক বান্দাঅক্যলে তেঁইরই সেবা-হাম গরিবার লাই রেডি অঅ আর এন্ গরিয়েনে মসিহ্‌র শরিল বারি উঢে।
49004013	ইয়ানর উদ্যেশ্য অইল্, আঁরা যেন্ বেক্যিনে ইব্‌নুল্লাহ্‌র উঅর ইমান আনিয়েনে আর তেঁইরে ভালা গরি জানিত্ ফারিয়েনে এক অই; আর মসিহ্‌ যেন্ বেক গুনে ভরা, আঁরাঅ যেন্ য়েইল্যা বেক গুনে ফুরন অইয়েনে ফরিফুন্য হই। তহন আঁরা আর গুরা ফোয়ার মতন নঅ থাইক্যোম।
49004014	মাইন্‌ষ্যে দুষ্ট বুদ্যি হ্যাডাইয়েনে অইন্যতারারে ভুল ফথদি লই যাইবার লাই যে ভুল শিক্যা দেএ, য়েই ভুল শিক্যার মাঝে আঁরা বাতাসত দুলি উঢা ঢেউঅর মতন ইক্যাদি উইক্যাদি দুইল্‌তো নঅ থাইক্যোম।
49004015	আঁরা বরং মহব্যতর মনোভাব লইয়েনে মসিহ্‌র বিষয়ে আঁসা হতা হইয়্যোম আর বেক কিছুত বারি উঢিয়েনে মসিহ্‌র মতন অইয়্যোম। তেঁইই তঅ শরিলর মাথা।
49004016	গোডা শরিলগান এন্ গরিয়েনে বাঁধা আছে দে, ফত্যিউয়া অংশ যার যার জাগার ত্যুন শরিলর লগে যুক্ত থাকে। ফত্যিউয়া অংশ যহন ঠিগভাবে হাম গরে তহন গোডা শরিলগানই মাথার ফরিচালানাত বারি উঢে আর মহব্যতর মইধ্য দিয়েনে নিজরে বারাই তুলে।
49004017	ইয়ানর লাই আঁই হইর, আর ফভুর অইয়েনে বিশেষ জোর দিয়েনেই হইর — অ-ইহুদিঅক্যলে যেন্ গরিয়েনে বাজো চিন্তার মাঝে য়িতারার জিবন হাডাআ তোঁয়ারা আর য়েন্ গরিয়েনে জিবন নঅ হাডাইয়্যো।
49004018	য়িতারার মন আঁধারত্ ফরি আছে। দিল্ হোটিন বুলি য়িতারা আল্লাহ্ সম্যন্দে কিছু নঅ জানে, আর য়িয়ানর লাই আল্লাহ্‌র দেয়া জিবনর ত্যুন য়িতারা বউত দুরে আছে।
49004019	য়িতারার বিবেক অসার অই গেইয়্যে, য়িয়ানর লাই তিফ্‌তিহিন আগ্রঅ লইয়েনে বেক ডইল্যা নাফাক্ হাম গরিবার লাই য়িতারা লাগামছারা হামনার আতত্ নিজরারে ছারি দিয়্যে।
49004020	কিন্তু তোঁয়ারা তঅ মসিহ্‌র বিষয়ে এই ডইল্যা শিক্যা নঅঅ ফঅ।
49004021	তোঁয়ারা তেঁইর বিষয় উন্যিলা, আর তেঁইর লগে যুক্ত অইয়েনে তেঁইর মাঝে যে আঁসা আছে য়েই মতন শিক্যা ফাইয়্যিলা।
49004022	তোঁয়ারা এই শিক্যা ফাইয়্যিলা দে, তোঁয়ারার ফুরানা জিবনর ফুরানা “আঁই”রে ফুরানা হঅরর মতনই বাদ দঅন ফরিবো, হারন ছলনার হামনা দিয়েনে য়েই ফুরানা “আঁই” নষ্ট অই যাআর।
49004023	য়িয়ানর বদলে আল্লাহ্‌‍রে তোঁয়ারার মনরে নয়া গরিয়েনে বারাই তুইলতো দঅ,
49004024	আর আল্লাহ্‌র দেয়া নয়া “‌আঁই”রে নয়া হঅরর মতনই ফিঁদ। আঁসার ধার্মিকতা আর ফবিত্রতা দিয়েনে এই নয়া “আঁই”রে আল্লাহ্‌র মতন গরি সিষ্টি গরা অইয়্যে।
49004025	ইয়ানর লাই তোঁয়ারা মিছা ছারি দঅ আর একজন অইন্য জনর হাছে আঁসা হতা হঅ, হারন আঁরা বেক্যিনে একজন অইন্যজনর লগে যুক্ত।
49004026	যুদি গোস্যা গর তইলে য়েই গোস্যার হারনে গুনাহ্‌ নঅ গইজ্যো; সুয্য ডুফিবার আগদিই তোঁয়ারার গোস্যা ছারি দিয়ো,
49004027	আর ইবিলিসরে হনঅ সুযোগ নঅ দিয়ো।
49004028	যিবা চুরি গরে য়িবা আর চুরি নঅ গরক, বরং নিজর আতে সত্‌ভাবে মিন্যোত গরক যেন্ অভাবি মানুষঅক্যলরে দিবার লাই য়িবার কিছু থাকে।
49004029	তোঁয়ারার মুকর ত্যুন হনঅ বাজো হতা বাইর নঅ অঅক, বরং দরহার মতন অইন্যজনরে বারাই তুলিবার লাই যিয়ান ভালা য়েইল্যা হতাই বাইর অঅক, যেন্ যারা য়িয়ান উনে য়িয়ানত য়িতারার উফহার অঅ।
49004030	তোঁয়ারা আল্লাহ্‌র ফাক-রুহ্‌রে দুক্য নঅ দিয়ো, যিবারে দিয়েনে আল্লাহ্ মুক্তি ফাইবার দিন ফইয্যন্ত তোঁয়ারারে সিলমোঅর গরি রাইক্যে।
49004031	বেক ডইল্যা বিরক্তি ফকাশ, মেজাজ দেহ্যন, গোস্যা, চিল্যাইয়েনে হোইজ্যাফসাদ, গালাগালি, আর বেক ডইল্যা ইংসা তোঁয়ারার হাছর ত্যুন দুর গর।
49004032	তোঁয়ারা একজন অইন্যজনর লগে দয়ালু অঅ, অইন্যজনর দুক্যত্ দুকি অঅ, আর আল্লাহ্ যেইল্যা মসিহ্‌র মইধ্য দিয়েনে তোঁয়ারারে মাফ গইজ্যে য়েইল্যা তোঁয়ারাঅ একজন অইন্যজনরে মাফ গর।
49005001	আল্লাহ্‌র মহব্যতর সন্তান ইসাবে তোঁয়ারা আল্লাহ্‌র মতন গরিয়েনে চল।
49005002	মসিহ্‌ যেইল্যা আঁরারে মহব্যত গইজ্যেল্‌ আর আঁরার লাই আল্লাহ্‌র উদ্যেশ্যে হ্যোশ্‌বুআলা হোরবানি ইসাবে নিজরে দিয়্যেল্, ঠিগ য়েইল্যা তোঁয়ারাঅ মহব্যতর ফথদি চল।
49005003	হনঅ ডইল্যা জেনা, নাফাকি আর লোভর হতা ফইয্যন্ত যেন্ তোঁয়ারার মইধ্যে উনা নঅ যাআ, হারন এই হতাগিন আল্লাহ্‌র বান্দাঅক্যলরে নঅ মানাআ।
49005004	হনঅ ডইল্যা শরমআলা আসার-বেরার আর বাজো ও নোংরা ঠঁঅশা-তামাশার হতাবাত্যা যেন্ তোঁয়ারার মাঝে নঅ অঅ, হারন এগিনঅ নঅ মানাআ। য়েগিনর ত্যুন বরং তোঁয়ারা আল্লাহ্‌‍রে শুকরিয়া জানঅ।
49005005	তোঁয়ারা নিচ্যয়ই জান, যারা জেনা গরে, যারা নাফাক্ আর যারা লুভি, মানি যারারে এক ডইল্যা ফতিমাফুজাহারি হোয়া যাআ মসিহ্‌র আর আল্লাহ্‌র রাইজ্যত য়িতারার হনঅ অধিকার নাই।
49005006	আঁসা নঅ এন্ হতাবাত্যা দিয়েনে যেন্ কেউ তোঁয়ারারে ভুল ফথদি লই নঅ যাআ, হারন যারা অবাইধ্য অইয়েনে য়েই হামগিন গরে আল্লাহ্‌র গজব য়িতারার উঅরদি লামি আইয়্যে।
49005007	এই ডইল্যা মানুষঅক্যলর লগে যোগ নঅ দিয়ো,
49005008	হারন তোঁয়ারা আগদি আঁধারত্ থাকিলেঅ এহন ফভুর লগে যুক্ত অইয়েনে নুরত আইস্যো। নুরত ভরা মানুষর যেন্ গরিয়েনে চলন উচিত তোঁয়ারা য়েন্ গরিয়েনে চল,
49005009	হারন যিয়ান ভালা, ধার্মিক আর আঁসা য়িয়ানই অইল্ নুরর ফল।
49005010	য়িয়ানত তোঁয়ারা যাচাই গরি দেকিত্ ফারিবা হঅন্‌ হঅন্‌ হামত ফভু খুশি অঅ।
49005011	আঁধারর নিষ্ফল হামর লগে তোঁয়ারার যোগ নঅ থক্; তোঁয়ারা বরং য়েগিনর দোষ দেহ্যাই দঅ,
49005012	হারন মানুষর গোফনত গরা এই বেক হামর হতা হঅনঅ শরমর বিষয়।
49005013	নুরর হারনে হনঅ হামর দোষ দেহ্যাই দিলে ফর য়িয়ান ফকাশিত অই ফরে,
49005014	হারন নুরই বেক কিছু ফকাশ গরে। ইয়ানর লাই ফাক-কিতাবত লেহ্যা আছে, “অঅ ঘুমন্ত মানুষ, অঅজাগ অঅ, মরনর ত্যুন জিন্দা অঅ; য়িয়ানত তোঁয়ার উঅরদি মসিহ্‌ নুর দিবো।”
49005015	তোঁয়ারা কেন্ গরিয়েনে সইল্‌তা লাইগ্যো য়েই বিষয়ে ভালা গরি ভাবি চঅ। বুদ্যিহিন মানুষঅক্যলর মতন নঅ চলিয়েনে গেয়ানিঅক্যলর মতন চল।
49005016	তোঁয়ারার আতত্ সত্ হাম গরিবার যে সুযোগ আছে য়িয়ান ফুরাফুরি গরিয়েনে হামত লাগঅ, হারন এই হাল হ্যারাফ।
49005017	য়িয়ানর লাই হইর, তোঁয়ারা বুদ্যিহিন নঅ অইয়্যো, বরং ফভুর ইছ্যা কি য়িয়ান বুঝি লঅ।
49005018	মাতাল নঅ অইয়্যো, য়িয়ানত উশৃংকল অই ফরিবা। য়িয়ানর ত্যুন বরং ফুরাফুরি গরিয়েনে ফাক-রুহ্‌র অধিনত থাক,
49005019	আর জবুর শরিফর হাউয়ালি, ফশংসা আর রুহানিক গজলর মইধ্য দিয়েনে তোঁয়ারা একজন অইন্যজনর লগে হতা হঅ; তোঁয়ারার দিলত্ ফভুর উদ্যেশ্যে হাউয়ালি গঅ।
49005020	অক্যল সমত অক্যল কিছুর লাই আঁরার হযরত ইসা মসিহ্‌র নামে বাবা আল্লাহ্‌রে শুকরিয়া জানঅ।
49005021	মসিহ্‌র ফতি ডরর হারনে তোঁয়ারা একজন অইন্যজনরে মানি লঅনর মনোভাব লই চল।
49005022	তোঁয়ারা যারা বউ, ফভুর লগে বাইধ্যতার চিন্য ইসাবে তোঁয়ারা নিজর নিজর জামাইর অধিনতা মানি লঅ,
49005023	হারন মসিহ্‌ যেইল্যা জামাতর, মানি তেঁইর শরিলর মাথা, জামাইঅ য়েইল্যা বউঅর মাথা। য়িয়ান বাদে মসিহ্‌ই এই শরিলর উদ্যারহত্যা।
49005024	আর জামাত যেইল্যা মসিহ্‌র অধিনত আছে য়েইল্যা বউঅর বেক বিষয়ে জামাইর অধিনত থাকন উচিত।
49005025	তোঁয়ারা যারা জামাই, মসিহ্‌ যেইল্যা জামাতরে মহব্যত গইজ্যেল্‌ আর য়িয়ানর লাই নিজরে দান গইজ্যেল্‌ ঠিগ য়েইল্যা তোঁয়ারাঅ ফত্যিকে বউঅরে মহব্যত গইজ্যো।
49005026	মসিহ্‌র উদ্যেশ্য অইল্ যেন্ তেঁই জামাতরে ফবিত্র গরিবার লাই তেঁইর কালামর মইধ্য দিয়েনে ফানিত্ ধুইয়েনে মইমাফুন্য অবস্তাত্ নিজর সাম্‌নদি আজির গরিত্ ফারে। য়েই সমত জামাতর মাঝে হনঅ হলংকর দাগ, কুত বা য়েই ডইল্যা হনঅ কিছু থাইক্‌তো নঅ, বরং য়িয়ান ফবিত্র আর নিকুত অইবো।
49005028	জামাই যেইল্যা নিজর শরিলরে মহব্যত গরে ঠিগ য়েইল্যা নিজর বউঅরেঅ য়িবার মহব্যত গরন উচিত। যিবা নিজর বউঅরে মহব্যত গরে য়িবা নিজরেই মহব্যত গরে।
49005029	কেউ তঅ হনঅ দিনঅ নিজর শরিলরে ঘিনা নঅ গরে, বরং য়িবা য়িবার শরিলর ভরন-ফোসন আর যত্ন গরে। ঠিগ য়েইল্যা মসিহ্‌অ তেঁইর জামাতর যত্ন গরে,
49005030	হারন আঁরা তেঁইর শরিলর অংশ।
49005031	ফাক-কিতাবত লেহ্যা আছে, “ইয়ানর লাইই মানুষ বাবা-মারে ছারিয়েনে য়িবার বউঅর লগে এক অই থাকিবো আর য়িতারা দুই জন এক শরিল অইবো।”
49005032	ইয়ান উগ্যুয়া ডঁর গোফন আঁসা — কিন্তু আসলে আঁই মসিহ্‌ আর তেঁইর জামাতর হতা হইর।
49005033	কিন্তু যঅক্ য়েই হতাগিন। তোঁয়ারা ফত্যিকে নিজর বউঅরে নিজর মত মহব্যত গইজ্যো, আর বউঅর উচিত যেন্ য়িবা নিজর জামাইরে সম্যান গরে।
49006001	ফোয়ামাইয়্যাঅক্যল, ফভু যেন্ গরি চাআ য়েন্ গরিয়েনেই তোঁয়ারা মা-বাবার বাইধ্য অই চল, হারন য়িয়ানই অঅন উচিত।
49006002	ফাক-কিতাবত ফইল্যা যে উকুমর লগে ওয়াদা রইয়্যে য়িয়ান এই — “তোঁয়ার বাবা-মারে সম্যান গর,
49006003	যেন্ তোঁয়ার উন্যতি অঅ আর তুঁই বউত দিন ফইয্যন্ত এই দুনিয়াত বাঁচি থাকিত্ ফার।”
49006004	তোঁয়ারা যারা বাবা, তোঁয়ারা তোঁয়ারার ফোয়ামাইয়্যাঅক্যলরে বিরক্ত গরি নঅ তুইল্যো, বরং ফভুর শাসন আর শিক্যাই য়িতারারে মানুষ গরি তুল।
49006005	তোঁয়ারা যারা গোলাম, তোঁয়ারা যেইল্যা মসিহ্‌র বাইধ্য য়েইল্যা ডর আর সম্যানর লগে দিল্‌র ত্যুন তোঁয়ারার এই দুনিয়ার মালিকঅক্যলর বাইধ্য অইয়্যো।
49006006	মানুষরে খুশি গরিবার মনোভাব লইয়েনে তোঁয়ারার মালিকঅক্যলর চোগর সামনদিই হ্যালি য়িতারার বাইধ্য নঅ অইয়্যো; য়িয়ানর ত্যুন বরং মসিহ্‌র গোলাম ইসাবে আল্লাহ্‌র ইছ্যা জানে-ফরানে ফালন গরিয়েনে তোঁয়ারা মালিকঅক্যলর বাইধ্য অইয়্যো।
49006007	তোঁয়ারা যেন্ মানুষর সেবা নঅ গইত্যা লাইগ্যো কিন্তু ফভুর সেবা গইত্যা লাইগ্যো য়েন্ গরিয়েনে খুশি মনে তোঁয়ারার মালিকঅক্যলর সেবা গইজ্যো, হারন তোঁয়ারা জান দে,
49006008	ফত্যিকেই য়িবার বেক ভালা হামর লাই ফভুর হাছর ত্যুন ফুরস্কার ফাইবো — য়িয়ান য়িবা গোলামই অঅক, আর সাধিনই অঅক।
49006009	তোঁয়ারা যারা মালিক, তোঁয়ারাঅ তোঁয়ারার গোলামঅক্যলর লগে ঠিগ য়েই ডইল্যা বেবার গর। য়িতারারে ডর লাগন ছারি দঅ, হারন তোঁয়ারা তঅ জান দে, য়িতারার আর তোঁয়ারার একই মালিক আর তেঁই বেহেস্‌তত আছে; তেঁইর চোগে বেক্যিনে সমান।
49006010	শেষদি হই, ফভুর লগে যুক্ত অইয়েনে তেঁইরই দেয়া মআ শক্তিত শক্তিমান অঅ।
49006011	যুদ্যর লাই আল্লাহ্‌র দেয়া বেক সাজ-ফোশাক ফিঁদি লঅ, যেন্ তোঁয়ারা ইবিলিসর বেক চালাকির বিরুদ্যে শক্ত অইয়েনে থিয়াইত্ ফার।
49006012	আঁরার এই যুদ্য তঅ হনঅ মানুষর বিরুদ্যে নঅঅ, বরং য়িয়ান আঁধার রাইজ্যর বেক শাসনহত্যা আর হ্যমতার অধিকারিঅক্যলর বিরুদ্যে, আঁধার দুনিয়ার শক্তিশালি রুহ্‌গিনর বিরুদ্যে, আর আকাশর বেক ভুতগিনর বিরুদ্যে।
49006013	য়িয়ানর লাই তোঁয়ারা যুদ্যর লাই আল্লাহ্‌র দেয়া বেক সাজ-ফোশাক ফিঁদি লঅ, যেন্ ইবিলিস যেদিন্যা আক্রমন গরিবো য়েই দিন তোঁয়ারা য়িবারে রুখি থিয়াইত্ ফার আর বেক কিছু শেষ গরিয়েনে ইস্তির অই থিয়াই থাকিত্ ফার।
49006014	ইয়ানর লাই আঁসা দিই হোঁঅর বাঁধিয়েনে, বুক রক্যার লাই সত্ জিবন দিই বুক ঝাফাই,
49006015	আর শান্তির সুহ্যবর তবলিগর লাই ঠেং রেডি রাকি থিয়াই থাক।
49006016	ইয়ান বাদে ইমানর ঢালঅ তুলি লঅ; য়েই ঢাল দিয়েনে তোঁয়ারা ইবিলিসর বেক জলন্ত তির নিফাই ফেলিত্ ফারিবা।
49006017	মাথা রক্যার লাই আল্লাহ্‌র দেয়া নাজাত মাথাত দিয়েনে ফাক-রুহ্‌র ছুরি, মানি আল্লাহ্‌র কালাম গ্রঅন গর।
49006018	ফাক-রুহ্‌রে দিই ফরিচালিত অইয়েনে জানে-ফরানে অক্যল সমত মুনাজাত গর। ইয়ানর লাই অঅজাগ থাকিয়েনে আল্লাহ্‌র বেক বান্দাঅক্যলর লাই অক্যল সমত মুনাজাত গইত্যো থাক।
49006019	আঁর লাইঅ মুনাজাত গর যেন্ আঁই যহন হতা হই তহন আল্লাহ্ আঁরে এন্ ভাষা যুগাই দেএ যেন্ আঁই সঅসর লগে তেঁইর দেয়া সুহ্যবরর গোফন আঁসা তবলিগ গরিত্ ফারি।
49006020	এই সুহ্যবর তবলিগর লাই আঁই সিয়োলদি বাঁধা ফরিয়েনেঅ মসিহ্‌র দুতর হাম গজ্যি। মুনাজাত গর যেন্ জেলহ্যানার মইধ্যর ত্যুন যেন্ গরিয়েনে য়েই সুহ্যবর আঁর তবলিগ গরন উচিত য়েন্ গরিয়েনে সঅসর লগে য়িয়ান গরিত্ ফারি।
49006021	আঁই কেন্ আছি আর আঁর দিন কেন্ গরিয়েনে হাডের য়িয়ান মহব্যতর ভাই আর ফভুর বিশ্যস্ত সেবাহারি তুখিকর হাছর ত্যুন জানিত্ ফারিবা।
49006022	আঁরার সম্যন্দে যেন্ তোঁয়ারা জানিত্ ফার আর তেঁই যেন্ তোঁয়ারারে উত্‌সাঅ দিত্ ফারে য়িয়ানর লাইই আঁই তেঁইরে তোঁয়ারার হাছে ফাটাইলাম।
49006023	বাবা আল্লাহ আর হযরত ইসা মসিহ্‌ ভাইঅক্যলরে শান্তি, বিশ্যাস আর মহব্যত দান গরক।
49006024	আঁরার হযরত ইসা মসিহ্‌র লাই যারার ইস্তির মহব্যত আছে য়িতারার বেক্যিনর উঅর আল্লাহ্‌র রহমত থক্।
50001001	তিমথিয় আর আঁই ফোল — আঁরা মসিহ্‌ ইসার গোলাম। মসিহ্‌ ইসার লগে যুক্ত আল্লাহ্‌র যে বান্দাঅক্যল ফিলিফি শঅরত আছে আঁরা য়িতারার হাছে আর য়িতারার ফরিচালকঅক্যল ও খেসমতহারিঅক্যলর হাছে লেকির।
50001002	আঁরার বাবা আল্লাহ আর হযরত ইসা মসিহ্‌ তোঁয়ারারে রহমত আর শান্তি দান গরক।
50001003	আঁই যেতবার তোঁয়ারার হতা মনত গরি য়েতবারই আঁর আল্লাহ্‌‍রে শুকরিয়া জানাই।
50001004	তোঁয়ারার লাই মুনাজাতর সমত আঁই অক্যল সমত আনন্দর লগে মুনাজাত গরি থাকি,
50001005	হারন ইসা মসিহ্‌র বিষয়ে সুহ্যবর তবলিগর হামত তোঁয়ারা ফইল্যা দিনর ত্যুন এই ফইয্যন্ত আঁরে সাইয্য গরি আইস্‌তা লাইগ্যো।
50001006	আঁর এই বিশ্যাস আছে, তোঁয়ারার দিলত্ যিবা ভালা হাম গইত্যো শুরু গইজ্যে তেঁই মসিহ্‌ ইসার আইবার দিন ফইয্যন্ত য়িয়ান চলাই নিয়েনে শেষ গরিবো।
50001007	তোঁয়ারার বেক্যিনর সম্যন্দে আঁর মনর ভাব এই ডইল্যা অঅনই উচিত, হারন তোঁয়ারা আঁর মহব্যতর মানুষ। আঁই জেলহ্যানাত থাকি বা সুহ্যবরর ফক্যে থিয়াইয়েনে য়িয়ানর সইত্যতা ফরমান গরি, য়িয়ানত তোঁয়ারা বেক্যিনে আঁর লগে আল্লাহ্‌র রহমতর ভাগি।
50001008	মসিহ্‌ ইসার মহব্যত দিলত্ রাকিয়েনে আঁই দে তোঁয়ারারে হত মহব্যত গরি য়িয়ানর সাক্যি আল্লাহ্‌।
50001009	আঁই মুনাজাত গরি তোঁয়ারার মহব্যত যেন্ গেয়ান আর বিচারবুদ্যির লগে মিলিত অইয়েনে বারিই চলে।
50001010	তইলে যিয়ান আঁসা আঁসাই বেক্যিনর ত্যুন ভালা য়িয়ান তোঁয়ারা বুঝিয়েনে বাছি লইত্ ফারিবা। ইয়ানত তোঁয়ারা ইসা মসিহ্‌র মইধ্য দিয়েনে সত্ জিবনর ফল দিই ফরিফুন্য অইয়েনে মসিহ্‌র আইবার দিন ফইয্যন্ত হ্যাঁটি আর নিকুত থাকিত্ ফারিবা, আর ইয়ানত আল্লাহ্‌র গোরব ও ফশংসা অইবো।
50001012	ভাইঅক্যল, আঁই চাই যেন্ তোঁয়ারা জানিত্ ফার দে, আঁর উঅর যেগিন ঘইট্যে য়েগিনর হারনে সুহ্যবর তবলিগর হাম আরো আগাই গেইয়্যে।
50001013	আর য়িয়ানত এডিয়ার রাজবাড়ির সৈন্যদল ও অইন্য বেক্যিনে জানিত্ ফাইজ্যে দে, মসিহ্‌র লাইই আঁই বন্দি অবস্তাত্ আছি।
50001014	ইয়ান বাদে আঁর এই বন্দি অবস্তাত্ থাকিবার হারনে বেশির ভাগ ভাইঅক্যল ফভুর উঅর আরো বেশি গরি ভরসা গইত্যো শিক্যে আর য়িয়ানর লাইই য়িতারা নঅ ডরাইয়েনে আল্লাহ্‌র কালাম তবলিগ গইত্যো আরো সঅসি অইয়্যে।
50001015	য়িতারার মইধ্যে কেউ কেউ অবইশ্য ইংসা আর দলাদলির মনভাব লইয়েনে মসিহ্‌র বিষয় তবলিগ গরে, আবার অইন্যগিনে ভালা উদ্যেশ্য লইয়েনেই য়িয়ান গরে।
50001016	এই মানুষঅক্যলর মনত মহব্যত আছে বুলিয়েনেই য়িতারা মসিহ্‌র বিষয় তবলিগ গরে, হারন ইতারা জানে দে, সুহ্যবরর ফক্যে থিয়াইয়েনে হতা হইবার লাইই আঁই নিযুক্ত।
50001017	কিন্তু য়েই ফইল্যা দলর মানুষঅক্যলে নিজরার স্বার্থর লাই মসিহ্‌র বিষয় তবলিগ গরি থাকে, হনঅ ভালা উদ্যেশ্য লইয়েনে য়িয়ান নঅ গরে। য়িতারা মনে গরে, ইয়ানত আঁর বন্দি অবস্তাত্ য়িতারা আঁরে হষ্ট দিত্ ফারিবো।
50001018	কিন্তু য়িয়ানত কি আইয়্যে যাআ? আসল হতা অইল্, ইয়ানত যেন্ গরিয়েনেই অঅক মসিহ্‌র বিষয় ফচার অঅর — য়িয়ান ছলনার উদ্যেশ্যেই অঅক আর সত্ উদ্যেশ্যেই অঅক; আর য়িয়ানতই আঁর আনন্দ। আঁর এই আনন্দ হনঅ দিনঅ শেষ অইতো নঅ,
50001019	হারন আঁই জানি, আঁর উঅর যেগিন ঘইট্যে য়েগিনর শেষ ফল অইবো আঁর মুক্তি; আর য়িয়ান তোঁয়ারার মুনাজাত দিয়েনে ও ইসা মসিহ্‌র রুহ্‌র সাইয্যেই অইবো।
50001020	আঁর ইস্তির বিশ্যাস আছে দে, আঁই হনঅ কিছুতই শরম নঅ ফাইয়োম বরং আঁর বউত সঅস থাকিবো, যেন্ আগদি যেইল্যা আঁর মইধ্য দিয়েনে মসিহ্‌র গোরব ফকাশ অইতো য়েইল্যা এহনঅ অইবো — য়িয়ান আঁই বাঁচি বা মরি;
50001021	হারন আঁর ফক্যে জিবন অইল্ মসিহ্‌ আর মরন অইল্ লাভ।
50001022	কিন্তু যুদি আঁই বাঁচিই থাকি তইলে য়িয়ান আঁরে এন্ এক্যান হামর সুযোগ দিবো যিয়ানত বউত ফল অঅ। হন্যান আঁই বাছি লইয়্যোম য়িয়ান নঅ জানি।
50001023	দুই মিক্যাদিই আঁরে টানের। আঁই মরি যাইয়েনে মসিহ্‌র লগে থাইক্‌তাম চাই, হারন য়িয়ান বউত ভালা।
50001024	তঅঅ তোঁয়ারার লাই আঁর বাঁচি থাকিবার দরহার আরো বেশী।
50001025	আঁই নিচ্যিত গরিয়েনে জানি আঁই বাঁচি থাইক্যোম আর তোঁয়ারার বেক্যিনর লগেই থাইক্যোম, যেন্ তোঁয়ারার ইমান বারি যাআ আর য়িয়ানত তোঁয়ারা আনন্দিত অঅ।
50001026	য়িয়ানর লাই তোঁয়ারার মইধ্যে আঁর আবার আইবার হারনে তোঁয়ারা মসিহ্‌ ইসার মইধ্য দিয়েনে আঁরে লইয়েনে আনন্দে বাআই ফরিবা।
50001027	বেক্যিনর ত্যুন ডঁর হতা অইল্, তোঁয়ারা এন্ গরিয়েনে তোঁয়ারার জিবন হাডঅ যিয়ান মসিহ্‌র বিষয়ে সুহ্যবরর উফযুক্ত। তইলে আঁই নিজে আইয়েনে তোঁয়ারারে দেকি বা দুঁরর ত্যুন তোঁয়ারার হতা উনি, আঁই জাইন্যোম দে, তোঁয়ারা জানে-ফরানে এক অইয়েনে ইস্তির ভাবে থিয়াই আছ আর যে ইমান সুহ্যবরর মইধ্য দিয়েনে আইয়্যে য়িয়ানর লাই একলগে মিন্যোত গইত্যা লাইগ্যো।
50001028	যারা তোঁয়ারার বিরুদ্যে আছে য়িতারার মিক্যাদির ত্যুন হনঅ কিছুত তোঁয়ারা নঅ ডরাইয়্যো। ‌ইয়ানতই ফরমান অইবো দে, য়িতারা তচনচ অইতো যাআর আর তোঁয়ারা নাজাত ফাইতা যাইতা লাইগ্যো; আর এই নাজাত আল্লাহ্‌র হাছর ত্যুনই আইয়্যে।
50001029	তোঁয়ারারে রহমত দান গরা অইয়্যে যেন্ তোঁয়ারা দে হ্যালি মসিহ্‌র উঅর ইমান আনিত্ ফার এন্ নঅ, তেঁইর লাই হষ্টভোগঅ গরিত্ ফার।
50001030	তোঁয়ারা আগদি আঁরে যেন্ গরি হষ্ট সিকার গইত্যো দেইক্যো আর এহনঅ য়েই সম্যন্দে যেগিন উইন্‌তা লাইগ্যো, তোঁয়ারাঅ য়েই একই ডইল্যা হষ্টর মাঝে ফেঁসাই ফইজ্যো।
50002001	তইলে মসিহ্‌র লগে যুক্ত অইবার হারনে যহন উত্‌সাঅ ফাআ যাআ, মসিহ্‌র মহব্যতর হারনে যহন সান্তনা ফাআ যাআ, ফাক-রুহ্ আর তোঁয়ারার মাঝে যহন যোগাযোগ-সম্যন্দ আছে, তোঁয়ারার দিলত্ যহন আদর আর দয়ামায়া আছে,
50002002	তহন তোঁয়ারা এন্ গরিয়েনে আঁর আনন্দ ফুরন গর — তোঁয়ারার বেক্যিনর মন এক অঅক, তোঁয়ারা একজন অইন্যজনরে মহব্যত গর আর জানে-ফরানে এক অঅ।
50002003	নিজর লাভর আশাত বা অহংকারর বশত্ কিছু নঅ গইজ্যো, বরং নরম ভাবে অইন্যজনরে নিজর ত্যুন ডঁর জাগা দঅ।
50002004	হ্যালি নিজরে লইয়েনে বেস্ত নঅ থাইক্যো, বরং একজন অইন্যজনর লাই চিন্তা গর।
50002005	মসিহ্‌ ইসার যে মনোভাব আছিল্ য়িয়ান যেন্ তোঁয়ারার দিলত্‌অ থাকে।
50002006	আসলে তেঁই আল্লাহ্ রইল্, কিন্তু আল্লাহ্‌র সমান থাকা তেঁই বেরাই ধরি রাকিবার মতন এন্ কিছু মনত নঅঅ গরে।
50002007	তেঁই বরং গোলাম অইয়েনে আর মানুষ ইসাবে জন্মগ্রঅন গরিয়েনে নিজরে সিমার ভিতরে রাকিল্।
50002008	ইয়ান বাদে চিয়ারাত মানুষ অইয়েনে মরন ফইয্যন্ত, এন্ কি, কুরুশর উঅরদি মরন ফইয্যন্ত বাইধ্য থাকিয়েনে তেঁই নিজরে নিচু গরিল্।
50002009	আল্লাহ্ ইয়ানর লাইই তেঁইরে বেক্যিনর ত্যুন উঁচুলত উঢাইল্ আর এন্ এক্যান নাম দিল্ যিয়ান বেক নামর ত্যুন ডঁর,
50002010	যেন্ বেহেস্‌তত, দুনিয়াত আর দুনিয়ার গভিরত যারা আছে য়িতারা ফত্যিকেই ইসার সাম্‌নদি আঁঢু গাঁরে,
50002011	আর বাবা আল্লাহ্‌র গোরবর লাই সিকার গরে দে, ইসা মসিহ্‌ই ফভু।
50002012	আঁর মহব্যতর ভাইঅক্যল, তোঁয়ারা তঅ অক্যল সমত বাইধ্য অইয়েনেই আছ। য়েইল্যা গরিয়েনে হ্যালি আঁই আজির থাকিবার সমত নঅঅ, কিন্তু বিশেষ গরি এহন আঁই আজির নঅ থাকিবার সমতঅ তোঁয়ারা ডরর লগে তোঁয়ারার হামর মইধ্য দিয়েনে দেহ্যঅ দে, তোঁয়ারা গুনাহ্‌র ত্যুন নাজাত ফাইয়্যো।
50002013	আল্লাহ্ তোঁয়ারার দিলত্ এন্ গরিয়েনে হাম গরের যিয়ানর হারনে তেঁই যে হামত খুশি অঅ য়েই ডইল্যা হাম গরিবার ইছ্যা আর হ্যমতা তোঁয়ারার অঅ।
50002014	তোঁয়ারা হনঅ আফত্যি আর বারাবারি নঅ গরিয়েনে বেক কিছু গর, যেন্ তোঁয়ারা নিদ্যোষ ও হ্যাঁটি অইত্ ফার আর এই হালর বিবেকহিন ও হ্যারাফ সভাবর মানুষঅক্যলর মাঝদি আল্লাহ্‌র নিকুত সন্তান অইত্ ফার। য়েই মানুষঅক্যলর সাম্‌নদি তোঁয়ারা তঅ জিবনদানহারি কালাম তুলি ধরিয়েনে এই দুনিয়াত তারার মতন উজ্যল অই আছ। তইলে মসিহ্‌ যেদিন্যা আইবো য়েই দিন আঁই এই লইয়েনে গর্ব গরিত্ ফাইজ্যোম দে, আঁর চেষ্টা আর মিন্যোত নিষ্ফল নঅঅ অঅ।
50002017	যে ইমানর হোরবানি দিয়েনে তোঁয়ারা আল্লাহ্‌র এবাদত গইত্যা লাইগ্যো য়িয়ানর উঅর যুদি আঁর রক্ত হোরবানি ইসাবে ঢালিয়েনে দেয়া অঅ তঅঅ আঁই সুখি আর তোঁয়ারার লগে আনন্দিত।
50002018	তোঁয়ারারঅ ঠিগ য়েন্ গরিয়েনে আঁর লগে সুখি আর আনন্দিত অঅন উচিত।
50002019	আঁই আশা গরি, হযরত ইসার ইছ্যা অইলে আঁই তিমথিয়রে বউত তরাতরি তোঁয়ারার হাছে ফাটাইয়্যোম, যেন্ তোঁয়ারার হ্যবর ফাইয়েনে আঁইঅ উত্‌সাঅ ফাই।
50002020	আঁর লগে এন্ আর কেউ নাই, যিবা তিমথিয়র মতন গরিয়েনে আঁসাই তোঁয়ারার লাই চিন্তা গরে।
50002021	অইন্য বেক্যিনে ইসা মসিহ্‌র বেফারে বেস্ত নঅ থাকিয়েনে নিজরার বেফারেই বেস্ত থাকে।
50002022	কিন্তু তোঁয়ারা জান দে, তিমথিয় তেঁইর যোইগ্যতা ফরমান গইজ্যে, হারন যেন্‌ গরিয়েনে ফোয়া বাবার লগে হাম গরে য়েন্ গরিয়েনেই তেঁই আঁর লগে ইসা মসিহ্‌র বিষয়ে সুহ্যবর তবলিগর হামত মিন্যোত গইজ্যে।
50002023	য়িয়ানর লাই আঁর অবস্তা কি অইবো য়িয়ান জানিবার লগে লগেই আঁই তেঁইরে ফাটাই দিয়োম বুলি আশা গরি।
50002024	তইলে আঁই ফভুর উঅর এই বিশ্যাস রাকি দে, বউত তরাতরি আঁইঅ আইত্ ফাইজ্যোম।
50002025	আঁই ইফাফ্রদিতরে তোঁয়ারার হাছে ফাটন্ দরহার মনে গইল্যাম। তেঁই আঁর ইমানদার ভাই। আঁরা একলগেই হাম গরি আর মসিহ্‌র লাই যুদ্য গরি। সেবাহারি ইসাবে আঁর দরহার মিটাইবার লাই তেঁইরেই তোঁয়ারা আঁর হাছে ফাটাইয়্যিলা
50002026	তেঁই তোঁয়ারার বেক্যিনরে দেইক্‌তো চাআ বুলিয়েনে আঁই তেঁইরে ফেরত ফাটাইর্। য়িয়ান বাদে তোঁয়ারা তেঁইর অসুকর হতা উইন্যো বুলি তেঁই বউত চিন্তিত।
50002027	আর আঁসাই তেঁইর এন্ বেরাম অইয়্যেল্ দে, তেঁই ফ্রায়ই মরি যাইবার মতন অইয়্যেল্, কিন্তু আল্লাহ্ তেঁইর উঅর দয়া গইজ্যে — হ্যালি দে তেঁইর উঅর দয়া গইজ্যে য়িয়ান নঅঅ, আঁর উঅরঅ দয়া গইজ্যে যেন্ আঁই দুক্যর উঅর দুক্য নঅ ফাই।
50002028	য়িয়ানর লাই বউত আগ্রঅর লগেই আঁই তেঁইরে ফাটাইর্ যেন্ তেঁইরে দেকিয়েনে তোঁয়ারা আনন্দিত অঅ আর আঁরঅ চিন্তা হমে।
50002029	ইয়ানর লাই ফভুর বান্দা ইসাবে ফরিফুন্য আনন্দর লগে তোঁয়ারা তেঁইরে গ্রঅন গইজ্যো, আর এই ডইল্যা মানুষঅক্যলরে তোঁয়ারা সম্যান গইজ্যো।
50002030	মসিহ্‌র হামর লাই তেঁই মরনর মুকামুকি অইয়্যেল্। তোঁয়ারা আজির নঅ থাকিবার হারনে আঁর লাই যেগিন গরিত্ নঅঅ ফার য়েগিন গরিবার লাই তেঁই তেঁইর ফরান দিতোঅ রাজি আছিল্।
50003001	শেষদি হইর, আঁর ভাইঅক্যল, তোঁয়ারা ফভুর লগে যুক্ত আছ বুলি আনন্দ গর। তোঁয়ারার হাছে আবার একই হতা লেইক্‌তো আঁর হনঅ হষ্ট নঅ অঅর, আর তোঁয়ারারে সতর্ক গরিবার লাই য়িয়ান গরন ভালা।
50003002	য়েই কুত্যাগিনর ত্যুন, মানি যারা হ্যারাফ হাম গরে আর শরিলর হাডা-ছিরা গরিবার উঅর জোর দেএ য়িতারার ত্যুন সাবধান!
50003003	আঁরাই সত্যিহারর সুন্যত-গরাইন্যা মানুষ, হারন আঁরা আল্লাহ্‌র রুহ্‌র সাইয্যে তেঁইর এবাদত গরি আর মসিহ্‌ ইসারে লইয়েনে গর্ব বোধ গরি ও বাইরর আসার-অনুষ্টানর উঅর ভরসা নঅ গরি।
50003004	আঁই অবইশ্য য়েগিন গরিত্ ফাইত্যাম। যুদি কেউ মনে গরে দে, আসার-অনুষ্টানর উঅর ভরসা গরিবার য়িবার হারন আছে তইলে য়িবা জানক দে, আঁর য়িবার ত্যুনঅ আরো বেশি হারন আছে।
50003005	আষ্ট দিনর দিন আঁরে সুন্যত গরা অইয়্যেল্; ইসরাইল জাতির মইধ্যে বিন্‌ইয়ামিনর বংশত আঁর জন্ম; আঁই একজন হ্যাঁটি ইবরানি; মুসার শরিয়ত ফালনর বেফারে আঁই একজন ফরিশি;
50003006	ধর্মর বেফারে আঁই এন্ গোঁড়া আছিলাম দে, মসিহ্‌র জামাতর উঅর আঁই জুলুম গইত্যাম; আর আল্লাহ্‌র গ্রঅনযোইগ্য অইবার আশাত মুসার শরিয়ত ফালনর বেফারে কেউ আঁর নিন্দা গরিত্ নঅ ফাইত্যো।
50003007	কিন্তু য়িয়ানত আঁর যে লাভগিন অইয়্যেল্ মসিহ্‌র লাই আঁই এহন য়েগিনরে হোতি বুলিয়েনেই মনে গরি।
50003008	আসলে যিবার লাই আঁই এই বেক হোতি সিকার গজ্যি আঁর য়েই হযরত ইসা মসিহ্‌‍রে জানিবার মইধ্যে যে তুলনাহিন রহমত রইয়্যে, য়িয়ানর ফাশদি আর বেক কিছুরেই আঁই হোতি বুলি মনে গরি। মসিহ্‌‍রে যেন্ আঁই লাভ গরিত্ ফারি আর আঁরে যেন্ মসিহ্‌র লগে যুক্ত দেহ্যা যাআ য়িয়ানর লাই আঁই য়েগিনরে হাসারা বুলি মনে গরি। শরিয়ত ফালন গরিবার হারনে দে আঁই ধার্মিক য়িয়ান নঅঅ, কিন্তু মসিহ্‌র উঅর ইমানর হারনে আল্লাহ্ আঁরে ধার্মিক বুলি গ্রঅন গইজ্যে। এই ধার্মিকতা আল্লাহ্‌র হাছর ত্যুন আইয়্যে আর য়িয়ান ইমানর উঅর ভরসা গরে।
50003010	আঁই মসিহ্‌‍রে জাইন্‌‌তাম চাই আর যে শক্তি দিয়েনে তেঁইরে মরনর ত্যুন জিন্দা গরা অইয়্যেল্ য়েই শক্তিরে জাইন্‌তাম চাই। আঁই তেঁইর দুক্য-হষ্টর ভাগি অইতাম চাই। মোট হতা, যে মনোভাব লইয়েনে তেঁই মইজ্যেল্ আঁইঅ য়েই ডইল্যা মনোভাব ফাইতাম চাই।
50003011	য়িয়ানর লাই যিয়ান অইবো অঅক আঁই নিচ্যয়ই মরনর ত্যুন জিন্দা অই উইট্যোম।
50003012	আঁই যিয়ানর লাই চেষ্টা গরির্ য়িয়ান এহনই দে ফাই গেইয়্যি বা ফুন্যতা লাভ গরি ফেল্যি এন্ নঅঅ। কিন্তু যিয়ানর লাই মসিহ্‌ ইসা আঁরে ধইজ্যেল্ য়িয়ানই ধরিবার লাই আঁই দুঁরির্।
50003013	ভাইঅক্যল, আঁই দে য়িয়ান ধরিত্ ফাজ্যি য়িয়ান মনে নঅ গরি। তঅ এক্যান হাম আঁই গরির্ — ফিছদির বেক কিছু ফঅরি যাইয়েনে সাম্‌নদির মিক্যাদি ঝুঁকিয়েনে বেক শক্তি দিয়েনে আঁই শেষ সিমার মিক্যাদি দুঁরির্। ইয়ানত যেন্ মসিহ্‌ ইসার মইধ্য দিয়েনে আল্লাহ্‌র বেহেস্‌ত মুকি ডাকর মইধ্যে যে ফুরস্কার রইয়্যে য়িয়ান আঁই ফাই।
50003015	ইয়ানর লাই আঁরা যারা ফুন্যতার মিক্যাদি বউত হোদ্যুর আগাই গেইয়্যি আঁরার য়েই একই ডইল্যা মনোভাব থাকন উচিত। আর যুদি হনঅ বিষয়ে তোঁয়ারার অইন্য ডইল্যা মনোভাব থাকে তইলে আল্লাহ্ তোঁয়ারারে য়িয়ানঅ দেহ্যাই দিবো।
50003016	যিয়ান অইবো অঅক, আঁরা ফুন্যতার মিক্যাদি যেদ্যুর আগাই গেইয়্যি য়েই মতনই আঁরার চলন উচিত।
50003017	ভাইঅক্যল, তোঁয়ারা বেক্যিনে আঁর মতন গরিয়েনে চল, আর যারা এন্ গরিয়েনে চলাফিরা গরে য়িতারারে চিনি রাক। কেন্ গরিয়েনে চলন ফরে য়িয়ান আঁরা তোঁয়ারারে দেহ্যাইয়্যি।
50003018	আঁই তোঁয়ারারে বারবারই হইয়্যি আর এহন চোগর ফানির লগে আবার হইর দে, এন্ বউতজন আছে যারা মসিহ্‌র কুরুশর শত্রুর মতন চলাফিরা গরের্।
50003019	য়িতারার ভাইগ্যত্ আছে তচনচ; ফেটই য়িতারার আল্লাহ্; যিয়ান শরমর বিষয় য়িয়ানই লইয়েনে য়িতারা গর্ব গরে; আর হ্যালি জাগতিক বেফারেই য়িতারার মন ফরি আছে।
50003020	কিন্তু আঁরার আসল থাকিবার জাগা তঅ বেহেস্ত; য়েডের ত্যুন আঁরার নাজাতদাতা হযরত ইসা মসিহ্‌র আইবার লাই আঁরা আগ্রঅর লগে অফেক্যা গরির্।
50003021	তেঁই আঁরার দুর্বলতাত ভরা শরিল বদলাইয়েনে তেঁইর মইমাভরা শরিলর মতন গরিবো। যে শক্তির মইধ্য দিয়েনে তেঁই বেক কিছু নিজর অধিনত আনে য়েই শক্তির মইধ্য দিয়েনেই তেঁই এই হাম গরিবো।
50004001	আঁর ভাইঅক্যল, আঁই তোঁয়ারারে মহব্যত গরি আর তোঁয়ারারে চাইতাম চাই। তোঁয়ারাই আঁর আনন্দ, আঁর জিতিবার মালা। তোঁয়ারা ফভুর লগে যুক্ত অইয়েনে ইস্তির থাক।
50004002	উবদিয়া আর সুন্তখি, আঁই তোঁয়ারারে বিশেষগরি এই অনুরোধ গরির্ — ফভুর লগে যুক্ত অইয়্যো বুলি তোঁয়ারার মন যেন্ এক অঅ।
50004003	আর আঁর আসল সঅহর্মি, আঁই তোঁয়ারেঅ অনুরোধ গরির্ — তুঁই এই মাইয়্যাফোয়াঅক্যলরে সাইয্য গর। য়িতারা মসিহ্‌র বিষয়ে সুহ্যবরর লাই আঁর লগে আর ক্লিমেন্ত ও আঁর অইন্যাইন্য সঅহর্মিঅক্যলর লগে হষ্ট সিকার গইজ্যেল্। ইতারার নাম জিবন-কিতাবত লেহ্যা আছে।
50004004	ফভুর লগে যুক্ত অইয়্যো বুলি তোঁয়ারা অক্যল সমত আনন্দিত থাক। আঁই আবার হইর, তোঁয়ারা আনন্দিত থাক।
50004005	তোঁয়ারার নরম সভাব যেন্ বেক্যিনে দেকিত্ ফাআ। ফভু বউত তরাতরি আইয়্যের।
50004006	হনঅ বিষয় লইয়েনে উতলা নঅ অইয়্যো, বরং তোঁয়ারার বেক চাইবার বিষয় শুকরিয়ার লগে মুনাজাতর মইধ্য দিয়েনে আল্লাহ্‌‍রে জানঅ।
50004007	য়িয়ানর হারনে, আল্লাহ্‌র দেয়া যে শান্তির হতা মানুষ চিন্তা গরিয়েনেঅ বুঝিত্ নঅ ফারে, মসিহ্‌ ইসার মইধ্য দিয়েনে য়েই শান্তি তোঁয়ারার দিল্ আর মনরে রক্যা গরিবো।
50004008	শেষদি হইর, ভাইঅক্যল, যিয়ান আঁসা, যিয়ান উফযুক্ত, যিয়ান সত্, যিয়ান হ্যাঁটি, যিয়ান সুন্দর, যিয়ান সম্যান ফাইবার যোইগ্য, মোট হতা যিয়ান ভালা আর ফশংসার যোইগ্য, য়েই মিক্যাদি তোঁয়ারা মন দঅ।
50004009	তোঁয়ারা আঁর হাছে যেগিন শিক্যো আর ভালা বুলি গ্রঅন গইজ্যো ও আঁর মাঝে যেগিন দেইক্যো আর আঁর মুকত যেগিন উইন্যো, য়েগিনই লইয়েনে নিজরারে বেস্ত রাক। য়িয়ানত শান্তিদাতা আল্লাহ্ তোঁয়ারার লগে লগে থাকিবো।
50004010	ফভু আঁরে বউত আনন্দ দান গইজ্যে, হারন বউত দিন ফরদি তোঁয়ারা আবার আঁর লাই চিন্তা গইত্যা লাইগ্যো। অবইশ্য আঁর লাই অক্যল সমতই তোঁয়ারার চিন্তা আছিল্, কিন্তু য়িয়ান তোঁয়ারা দেহ্যাইবার সুযোগ নঅঅ ফঅ।
50004011	আঁর হনঅ অভাবর লাই দে আঁই এই হতা হইর য়িয়ান নঅঅ, হারন যে হনঅ অবস্তাত্ আঁই খুশি থাইক্‌তো শিক্যি।
50004012	অভাবর মাঝে আর বউত থাকিবার মাঝে আঁই খুশি থাকিত্ জানি। ভরা ফেডত্ অঅক বা হালি ফেডত্ অঅক, বউত থাকিবার মইধ্যে অঅক বা অভাবর মইধ্যে অঅক — অক্যল অবস্তাত্ই কেন গরি খুশি থাকন যাআ আঁই য়িয়ান শিক্যি।
50004013	যিবা আঁরে শক্তি দান গরে তেঁইর মইধ্য দিয়েনেই আঁই বেক কিছু গরিত্ ফারি।
50004014	তঅঅ তোঁয়ারা আঁর হষ্টর ভাগি অইয়েনে ভালাই গইজ্যো।
50004015	ফিলিফিয় জামাতর মানুষঅক্যল, তোঁয়ারা তঅ নিজরাই জান দে, তোঁয়ারা ফইল্যাদি সুহ্যবর উনিবার ফরদি যহন আঁই মেসিডোনিয়া ছারি গেইয়্যিলাম গই, তহন তোঁয়ারা বাদে আর হনঅ জামাতই আঁর লগে দঅন-লঅনর বেফারে যোগ নঅঅ দেএ।
50004016	যহন আঁই থিষলনিকিত আছিলাম তহনঅ তোঁয়ারা হয়েক বার সাইয্য ফাটাইয়েনে আঁর অভাব ফুরন গজ্যিলা।
50004017	হনঅ উফহ্যার দে আঁই চাইর য়িয়ান নঅঅ, কিন্তু আঁই এন্ ফলর আশা গরির্ যিয়ান তোঁয়ারার নামে জমা অইতো থাকিবো।
50004018	আঁর বেক ফাওনাই আঁই ফাইয়্যি। আসলে আঁর যিয়ান দরহার য়িয়ানর ত্যুনঅ বেশি আঁর আছে। ইফাফ্রদিতর আতত্ তোঁয়ারার ফাটাইন্যা উফহ্যার ফাইয়েনে এহন আঁর বউত অইয়্যে। এই উফহ্যারগিন হ্যোশ্‌বুআলা আর গ্রঅনযোইগ্য হোরবানি, আর ইয়ানত আল্লাহ্ খুশি অঅ।
50004019	আঁর আল্লাহ্ তেঁইর গোরবময় অশেষ ধন অনুযায়ি মসিহ্‌ ইসার মইধ্য দিয়েনে তোঁয়ারার বেক অভাব ফুরন গরিবো।
50004020	যুগ যুগ ধরিয়েনে চিরহাল আঁরার বাবা আল্লাহ্‌র ফশংসা অঅক। আমিন।
50004021	মসিহ্‌ ইসার লগে যুক্ত আল্লাহ্‌র ফত্যি বান্দারে আঁর সালাম জানাইয়্যো। আঁর লগে যে ভাইঅক্যল আছে য়িতারা তোঁয়ারারে সালাম জানার।
50004022	আল্লাহ্‌র বেক বান্দাঅক্যলে যারা এডে আছে, বিশেষভাবে বাদশা সিজারর বাড়ির মানুষঅক্যলে তোঁয়ারারে সালাম জানার।
50004023	হযরত ইসা মসিহ্‌র রহমত তোঁয়ারার দিলত থক্।
51001001	আঁই ফোল আল্লাহ্‌র ইছ্যায় মসিহ্‌ ইসার একজন সাআবি অইয়্যি। কলসি শঅরত যারা আল্লাহ্‌র বান্দা আর মসিহ্‌র লগে যুক্ত ইমানদার ভাই, য়িতারার হাছে আঁই আর ভাই তিমথিয় এই সিঢি লেকির। আঁরার বাবা আল্লাহ্ তোঁয়ারারে রহমত আর শান্তি দান গরক।
51001003	মসিহ্‌ ইসার উঅর তোঁয়ারার ইমান আর আল্লাহ্‌র বেক বান্দাঅক্যলর লাই তোঁয়ারার মহব্যতর হতা আঁরা উন্যি, আর য়িয়ানর লাই যেতবার আঁরা তোঁয়ারার লাই মুনাজাত গরি য়েতবারই আঁরার হযরত ইসা মসিহ্‌র বাবা আল্লাহ্‌‍রে আঁরা শুকরিয়া জানাই থাকি।
51001005	বেহেস্‌তত তোঁয়ারার লাই যেগিন জমা গরা আছে য়েগিন ফাইবার আশার ত্যুনই তোঁয়ারার মইধ্যে এই ইমান আর মহব্যত জইম্যে। যে সুহ্যবর, মানি সইত্যর কালাম তোঁয়ারার হাছে ফোঁইছ্যে য়েগিনর মাঝেই তোঁয়ারা এই আশার হতা উইন্যো।
51001006	এই সুহ্যবর সারা দুনিয়াত ছরাই ফরিয়েনে ফল জন্মার আর দিন দিন আগাই যাআর। যেদিন্যা তোঁয়ারা এই সুহ্যবর উইন্যো আর আল্লাহ্‌র রহমতর হতা আঁসা গরিয়েনে জাইন্যো য়েই দিনর ত্যুন য়েগিন তোঁয়ারার মাঝেঅ ঠিগ য়েন্ গরিয়েনে হাম গরের্।
51001007	য়েই সুহ্যবরর হতা তোঁয়ারা আঁরার ফ্রিয় সহ-গোলাম ইফাফ্রার হাছে উইন্যো। তেঁই তোঁয়ারার ফক্যর ত্যুন মসিহ্‌র একজন বিশ্যস্ত সেবাহারি।
51001008	ফাক-রুহ্ তোঁয়ারারে যে মহব্যতর মনভাব দান গইজ্যে য়িয়ানর সম্যন্দে ইফাফ্রা আঁরারে জানাইয়্যে।
51001009	ইয়ানর লাই তোঁয়ারার সম্যন্দে উনিবার ফরর ত্যুনই আঁরা অক্যল সমত তোঁয়ারার লাই মুনাজাত গরির্। রুহানি গেয়ান আর বুদ্যি দিয়েনে যেন্ তোঁয়ারা আল্লাহ্‌র ইছ্যা ফুরাফুরি গরিয়েনে বুঝিত্ ফার আঁরা য়িয়ানই আল্লাহ্‌র হাছে চাইয়্যির্।
51001010	ইয়ানত যেন্ তোঁয়ারা সত্ হাম গরিয়েনে ফলবান অঅ আর আল্লাহ্‌‍রে আরো ভালা গরিয়েনে জানিত্ ফার; আর এন্ গরিয়েনে যেন্ বেক কিছুত্ ফভুরে খুশি গরিবার লাই তেঁইর যোইগ্য অইয়েনে চলিত্ ফার।
51001011	ইয়ান সম্ভব, হারন আল্লাহ্ তেঁইর মআকুদরতি অনুযায়ি বেক শক্তি দিয়েনে তোঁয়ারারে শক্তিমান গরের্ যেন্ তোঁয়ারা অক্যল সমত আনন্দর লগে ধৈয্য ধরিয়েনে বেক সইজ্য গর আর বাবা আল্লাহ্‌‍রে শুকরিয়া জানঅ। নুরর রাইজ্যত আল্লাহ্‌র বান্দাঅক্যলে যে অধিকার লাভ গরিবো য়িয়ানর ভাগি অইবার লাই তেঁই তোঁয়ারারে উফযুক্ত গরি তুইল্যে‌,
51001013	হারন তেঁই আঁধারর রাইজ্যর ত্যুন আঁরারে উদ্যার গরিয়েনে তেঁইর ফ্রিয় ফোয়ার রাইজ্যত আইন্যে।
51001014	এই ফোয়ার লগে যুক্ত অইয়েনে আঁরা মুক্ত অইয়্যি, মানি আঁরা গুনাহ্‌র মাফ ফাইয়্যি।
51001015	এই ফোয়াই অইল্ অদিরিশ্য আল্লাহ্‌র উবহু ফকাশ। বেক সিষ্টির আগদি তেঁইই আছিল্ আর বেক সিষ্টির উঅর তেঁইই মেইন,
51001016	হারন আসমান আর জবিনত, যেগিন দেহ্যা যাআ আর যেগিন দেহ্যা নঅ যাআ, বেক কিছু তেঁইরে দিয়েনে সিষ্টি অইয়্যে। আসমানত্ যারার আতত্ রাজত্য, হোত্যিত্য, শাসন আর হ্যমতা রইয়্যে য়িতারার বেক্যিনরে তেঁইরে দিয়েনে তেঁইরই লাই সিষ্টি গরা অইয়্যে।
51001017	তেঁইই বেক কিছুর আগদি আছিল্ আর তেঁইরই মইধ্য দিয়েনে বেক কিছু টিগি আছে।
51001018	ইয়ান বাদে তেঁইই তেঁইর শরিলর, মানি জামাতর মাথা। তেঁইই ফইল্যা আর তেঁইই মরনর ত্যুন ফইল্যা জিন্দা অইয়্যেল্, যেন্ বেক কিছুত তেঁইই মেইন অইত্ ফারে।
51001019	আল্লাহ্ চাইয়্যেল্ যেন্ তেঁইর বেক ফুন্যতা মসিহ্‌র মইধ্যেই থাকে।
51001020	য়িয়ান বাদে দুনিয়াত অঅক বা বেহেস্‌তত অঅক, মসিহ্‌র মইধ্য দিয়েনে তেঁইর নিজর লগে বেক কিছুর মিলনঅ তেঁই চাইয়্যেল্। মসিহ্‌ কুরুশর উঅর তেঁইর রক্ত দান গরিয়েনে শান্তি আইন্যেল্ বুলিয়েনে এই মিলন অইত্ ফাইয্যে।
51001021	এক সমত তোঁয়ারা আল্লাহ্‌র হাছর ত্যুন দুঁরে আছিলা আর তেঁইর বিরুদ্যে তোঁয়ারার মনত শত্রুতার ভাব আছিল্। তোঁয়ারার হ্যারাফ হামর মইধ্যে য়িয়ান ফকাশ ফাইয়্যে।
51001022	কিন্তু মসিহ্‌র মরনর মইধ্য দিয়েনে তেঁইর শরিলর মইধ্য দিয়েনে আল্লাহ্ নিজর লগে এহন তোঁয়ারারে মিলিত গইজ্যে, যেন্ তেঁই তোঁয়ারারে ফবিত্র, নিকুত আর নিদ্যোষ অবস্তাত্ নিজর সাম্‌নদি আজির গরিত্ ফারে।
51001023	অবইশ্য ইয়ানর লাই মসিহ্‌র বিষয়ে সুহ্যবরর ত্যুন যে নিচ্যিত আশা তোঁয়ারা ফাইয়্যো য়িয়ানর ত্যুন দুঁরে সরি নঅ যাইয়েনে তোঁয়ারার ত্যুন ইমানে ইস্তির থাকন ফরিবো। য়েই সুহ্যবর গোডা দুনিয়াত তবলিগ গরা অইয়্যে আর তোঁয়ারা য়িয়ান উইন্যো। আঁই ফোল এই সুহ্যবরর তবলিগহারি অইয়্যি।
51001024	তোঁয়ারার লাই আঁই যে হষ্ট ভোগ গরির্ য়িয়ানত আঁই আনন্দই ফাইর্। মসিহ্‌র শরিলর, মানি জামাতর লাই তেঁইর যে দুক্যভোগ এহনঅ বাকি আছে য়িয়ান আঁই আঁর শরিলতই ফুরন গরির্।
51001025	আল্লাহ্ তেঁইর কালাম তোঁয়ারার হাছে ফুরাফুরি গরিয়েনে তবলিগ গরিবার ভার আঁর উঅর দিয়্যে বুলিয়েনেই আঁই জামাতর একজন সেবাহারি অইয়্যি।
51001026	আল্লাহ্‌র কালামর মইধ্যে যে গোফন সইত্য আগর মানুষঅক্যলর হাছে যুগ যুগ ধরিয়েনে লুকাইন্যা আছিল্, এহন তেঁইর বান্দাঅক্যলর হাছে য়েগিন ফকাশিত অইয়্যে।
51001027	আল্লাহ্ চাইল্, অ-ইহুদিঅক্যলর মাঝেঅ তেঁইর এই গোফন সইত্যর মআ গোরব দে কি, য়িয়ান যেন্ তেঁইর বেক বান্দাঅক্যলে জানিত্ ফারে। য়েই সইত্য এই — মসিহ্‌ তোঁয়ারার দিলত্ আছে বুলিয়েনে তোঁয়ারা মইমা ফাইবার আশ্যাস ফাইয়্যো।
51001028	আর য়েই মসিহ্‌র বিষয় আঁরা তবলিগ গরি, মানি আল্লাহ্‌র দেয়া অসিম গেয়ানর লগে আঁরা ফত্যি মানুষরে সতর্ক গরি আর শিক্যা দিই, যেন্ ফত্যিকরেই আঁরা মসিহ্‌র মইধ্য দিয়েনে ফুরন গরি তুলিত্ ফারি।
51001029	এই উদ্যেশ্যেই আল্লাহ্‌র যে মআকুদরতি আঁর মইধ্যে হাম গরের্ য়েই কুদরতি অনুযায়ি আঁই জানেফরানে মিন্যোত গরির্।
51002001	আঁই তোঁয়ারারে জানাইতাম চাই দে, তোঁয়ারার লাই আর লায়দিকেয়া শঅরর জামাতর মানুষঅক্যলর লাই, আর যারা আঁরে নঅঅ দেকে য়িতারার বেক্যিনর লাই আঁই জানেফরানে মিন্যোত গরির।
51002002	আঁই চাই যেন্ য়িতারা দিলত্ উত্‌সাঅ ফাআ ও মহব্যতে এক অঅ, আর মসিহ্‌র বিষয় বুঝিবার হারনে যে নিচ্যয়তা ফাআ যাআ য়েই ফুরা নিচ্যয়তা বউত ফরিমানে লাভ গরে। য়িয়ানর হারনে আল্লাহ্‌র গোফন সইত্যরে, মানি মসিহ্‌‍রে য়িতারা জানিত্ ফারিবো।
51002003	মসিহ্‌র মইধ্যে বেক গেয়ান আর বুদ্যি লুকাইন্যা আছে।
51002004	আঁই তোঁয়ারারে এই হতা হইর যেন্ কেউ মন ভুলা‌ইন্যা যুক্তিতর্ক দিয়েনে তোঁয়ারারে ভুল ফথদি লই যাইত্ নঅ ফারে।
51002005	আঁই শরিলে তোঁয়ারার মইধ্যে আজির নঅ থাকিলেঅ রুহে আজির আছি আর তোঁয়ারার ভালা সাইলচলন ও মসিহ্‌র উঅর তোঁয়ারার ইস্তির ইমান দেকিয়েনে আনন্দ ফাইর।
51002006	তোঁয়ারা যেন্ গরিয়েনে মসিহ্‌ ইসারে ফভু ইসাবে গ্রঅন গইজ্যো ঠিগ য়েন্ গরিয়েনে তেঁইর লগে যুক্ত অইয়েনে তোঁয়ারার জিবন হাডঅ।
51002007	মসিহ্‌র মইধ্যে গভিরভাবে ডুফি যাইয়েনে তেঁইরই মইধ্যে তোঁয়ারা বারি উইট্যো থাক। তোঁয়ারা শিক্যা ফাইয়েনে যিয়ানত ইমান আইন্যো য়িয়ানত ইস্তির থাক আর আল্লাহ্‌‍রে অক্যল সমত শুকরিয়া জানাইতো থাক।
51002008	তোঁয়ারা সাবধান অঅ, যেন্ কেউ মানুষর ফাঁফা ছলনাভরা দশ্যনর শিক্যা দিয়েনে তোঁয়ারারে বন্দি ইসাবে টানি লইত্ নঅ ফারে। মসিহ্‌র লগে য়েই শিক্যার হনঅ সম্যন্দ নাই; মানুষর বানাইন্যা চলতি নিয়ম আর দুনিয়ার নানান রিতিনিতির উঅরদিই য়িয়ান ভরসা গরে।
51002009	আল্লাহ্‌র বেক ফুন্যতা মসিহ্‌র মইধ্যে শরিল লইয়েনে থাকের্, আর মসিহ্‌র লগে যুক্ত অইয়েনে তোঁয়ারাঅ য়েই ফুন্যতা ফাইয়্যো।
51002010	তেঁই আসমানর বেক শাসনহত্যা আর হ্যমতার অধিকারিঅক্যলর উঅরদি।
51002011	ইয়ান বাদে তোঁয়ারা মসিহ্‌র লগে যুক্ত অইয়্যো বুলি তোঁয়ারারে সুন্যতঅ গরা অইয়্যে। এই সুন্যত হনঅ মানুষর আতে গরা নঅঅ অঅ, মসিহ্‌ নিজেই য়িয়ান গইজ্যে; মানি শরিলর উঅর গুনাহ্‌-সভাবর যে শক্তি আছিল্ য়েই শক্তির ত্যুন তেঁই তোঁয়ারারে মুক্ত গইজ্যে।
51002012	তরিকাবন্দির মইধ্য দিয়েনে মসিহ্‌র লগে তোঁয়ারারে দাফন গরা অইয়্যে; হালি য়িয়ানই নঅঅ, যিবা মরনর ত্যুন মসিহ্‌‍রে জিন্দা গরিয়েনে তুইল্যে‌ য়েই আল্লাহ্‌র কুদরতির উঅর ইমানর মইধ্য দিয়েনে তোঁয়ারারে মসিহ্‌র লগে জিন্দা গরি তোলাঅ অইয়্যে।
51002013	তোঁয়ারা তঅ গুনাহ্‌র হারনে আর সুন্যত নঅ গরাইবার হারনে মরা আছিলা, কিন্তু আল্লাহ্ তোঁয়ারারে মসিহ্‌র লগে জিন্দা গইজ্যে। তেঁই আঁরার বেক গুনাহ্‌গিন মাফ গইজ্যে,
51002014	আর আঁরার বিরুদ্যে যে দলিল আছিল্ য়েগিনর বেক দাবি-দাওয়া উদ্যা য়েগিন বাতিল গরি দিয়্যে। য়েই দলিল তেঁই কুরুশত ফেরাক্ দিয়েনে গাঁতি নাহোস গরি ফেইল্যে।
51002015	তেঁই আসমানর বেক হ্যারাফ শাসনহত্যা আর হ্যমতার অধিকারিঅক্যলর হ্যমতা নষ্ট গইজ্যে। আর এন্ গরিয়েনে তেঁই মসিহ্‌র কুরুশর মইধ্য দিয়েনে য়িতারার উঅর জয়লাভ গইজ্যে ও বেক্যিনর সাম্‌নদি য়িতারারে অসম্যানিত গইজ্যে।
51002016	য়িয়ানর লাই হ্যানা-দানা বা হনঅ ইদ বা অঁঅইশ্যা বা জিরাইবার দিন লইয়েনে তোঁয়ারারে দোষ দিবার অধিকার কেউঅর নাই।
51002017	এগিন তঅ আছিল্ ভবিষ্যতত্ যেগিন অইবো য়েগিনর ছায়া, কিন্তু যেগিন আসল য়েগিন মসিহ্‌র মইধ্যেই আছে।
51002018	নিজরার শরিলরে হষ্ট দঅন আর ফেরেস্‌তাঅক্যলর এবাদত গরন যারা দরহারি বুলি মনে গরে য়িতারা যেন্ তোঁয়ারার ফুরস্কার ফাইবার ফথদি বাধা সিষ্টি নঅ গরে। এই ডইল্যা মানুষ যেগিন দেইক্যে বুলি ভান গরে য়েই বিষয়ে বউত ডঁর ডঁর হতা হইয়েনে আর বিনা হারনেই অহংকারে ফুলি উঢে, হারন য়িতারার মন গুনাহ্‌-সভাবর অধিন।
51002019	য়িতারা শক্ত গরিয়েনে মাথারে, মানি ইসা মসিহ্‌‍রে ধরি নঅ রাকে, অথচ য়েই মাথার ফরিচালানাতই গোডা শরিলগান আঁড্যি-গোস্তর বাঁধনত যুক্ত অইয়েনে আর ইস্তির থাকিয়েনে আল্লাহ্‌র ইছ্যামতন বারি উঢে।
51002020	মসিহ্‌র লগে মরিয়েনে তোঁয়ারা যহন দুনিয়ার নানান রিতিনিতির হাছর ত্যুন দুঁরে সরি আইস্যো তহন দুনিয়ার মানুষঅক্যলর মতনই তোঁয়ারা কিল্যাই আবার দুনিয়ার নিয়মর অধিন অইতা লাইগ্যো?
51002021	যে জিনিস বেবার গইত্যে গইত্যে নষ্ট অই যাআ য়ে‌ই জিনিসগিনর বিষয়ে এই ডইল্যা নিয়ম আছে — নঅ ধইজ্যো, নঅ হ্যাইয়্যো, আত নঅ দিয়ো। এই নিয়মগিন তঅ হ্যালি মানুষর দেয়া উকুম আর শিক্যা।
51002023	এই নিয়মগিন দেইক্‌তে মনে অঅ বউত গেয়ানে ভরা, হারন কেন্ গরিয়েনে এবাদত গরা যাআ, কেন্ গরিয়েনে নিজরে নিচু গরা যাআ, কেন্ গরিয়েনে নিজর শরিলরে হষ্ট দেয়া যাআ, য়েগিন এই নিয়মগিন মানুষঅক্যলরে জানাআ, কিন্তু গুনাহ্‌-সভাবরে বশ গরিবার বেফারে এগিনর হনঅ মুইল্যই নাই।
51003001	তইলে তোঁয়ারা যহন মসিহ্‌র লগে মরার ত্যুন জিন্দা অইয়্যো তহন মসিহ্‌ বেহেস্‌তত যেডে আল্লাহ্‌র ডাইন মিক্যাদি বোই আছে য়েই বেহেস্‌তি বিষয়গিনর লাই আগ্রয়ি অঅ।
51003002	জাগতিক বিষয়ে মনযোগ নঅ দিয়েনে বরং বেহেস্‌তি বিষয়ে মনযোগ দঅ।
51003003	তোঁয়ারা তঅ মরি গেইয়্যো আর তোঁয়ারার জিবন মসিহ্‌র লগে আল্লাহ্‌র মইধ্যে লুকাইন্যা আছে।
51003004	যিবা তোঁয়ারার জিবন য়েই মসিহ্‌ যহন ফকাশিত অইবো তহন তোঁয়ারাঅ তেঁইর লগে তেঁইর মইমার ভাগি অইয়েনে ফকাশিত অইবা।
51003005	য়িয়ানর লাই তোঁয়ারার গুনাহ্‌-সভাবর মইধ্যে যেগিন আছে য়েগিন তচনচ গরি ফেল। য়েগিনত আছে বেক ডইল্যা জেনা, নাফাকি, কুবাসনা, হ্যারাফ ইছ্যা আর লোভ যেগিনরে এক ডইল্যা ফতিমাফুজা হোয়া যাআ।
51003006	যারা আল্লাহ্‌র অবাইধ্য য়িতারার উঅর এগিনর হারনেই আল্লাহ্‌র গজব লামি আইয়্যের।
51003007	তোঁয়ারাঅ আগদি য়েই ডইল্যা গরিয়েনেই সইলতা,
51003008	কিন্তু এহন গোস্যা, মেজাজ দেহ্যানো, ইংসা, গালাগালি আর হ্যারাফ হতাবাত্যা তোঁয়ারার হাছর ত্যুন দুর গর।
51003009	একজন অইন্যজনর হাছে মিছা হতা নঅ হইয়্যো, হারন তোঁয়ারার ফুরানা “আঁই”রে য়িয়ানর হাম উদ্যা হঅরর মতন ছারি ফেলিয়েনে তোঁয়ারা তঅ নয়া “আঁই”রে ফিন্দো। এই নয়া “আঁই” আরো নয়া অইতে অইতে য়িবার সিষ্টিহত্যার মতন অঅর, যেন্ য়েই সিষ্টিহত্যারে তোঁয়ারা ফুরাফুরি গরিয়েনে জানিত্ ফার।
51003011	এই অবস্তাত অ-ইহুদি বা ইহুদির মইধ্যে, সুন্যত-গরাইন্যা বা সুন্যত-নঅ-গরাইন্যা মানুষর মইধ্যে, অশিক্যিত, নিচুজাতি, গোলাম বা সাধিন মানুষর মইধ্যে হনঅ তাফাত নাই; য়েডে মসিহ্‌ই মেইন আর তেঁই ফত্যিকর মইধ্যেই আছে।
51003012	ইয়ানর লাই আল্লাহ্ যারারে বাছি লইয়েনে নিজর লাই আলিদা গরি রাইক্যে তেঁইর য়েই মহব্যতর বান্দা ইসাবে তোঁয়ারা আন্তরিক মায়া-মমতা, দয়া, নম্রতা, নরম সভাব আর ধৈয্য দিয়েনে নিজরারে সাজঅ।
51003013	একজন অইন্যজনরে সইজ্য গর আর যুদি কেউঅর বিরুদ্যে তোঁয়ারার হনঅ দোষ দিবার হারন থাকে তইলে য়িবারে মাফ গর। ফভু যেন্ তোঁয়ারারে মাফ গইজ্যে য়েইল্যা তোঁয়ারারঅ একজন অন্যজনরে মাফ গরন উচিত।
51003014	আর এগিন বেক্যিনর উঅরদি মহব্যত দিয়েনে নিজরারে সাজঅ। মহব্যতই য়েই বেক গুনগিনরে একলগে বাঁধিয়েনে ফুন্যতা দান গরে।
51003015	মসিহ্‌ যে শান্তি দেএ য়েই শান্তি তোঁয়ারার দিলত্ থাকিয়েনে তোঁয়ারারে ফরিচালানা গরক। শান্তিত থাকিবার লাইই তঅ তোঁয়ারার বেক্যিনরে একশরিল ইসাবে ডাকা অইয়্যে। তোঁয়ারা কিতগ্য থাক।
51003016	মসিহ্‌র কালামরে তোঁয়ারার দিলত্ ফরিফুন্যভাবে থাইক্‌তো দঅ। আল্লাহ্‌র দেয়া গেয়ানে একজন অইন্যজনরে শিক্যা আর ফরামশ্য দঅ আর দিলত কিতগ্যতার লগে আল্লাহ্‌র উদ্যেশ্যে জবুর শরিফর হাউয়ালি ও রুহানি আর ফশংসার গজল গঅ।
51003017	তোঁয়ারা যেগিন হঅ বা যেগিন গরিবা গর য়েগিন হযরত ইসার নামে গইজ্যো আর তেঁইর মইধ্য দিয়েনেই বাবা আল্লাহ্‌‍রে শুকরিয়া জানাইয়্যো।
51003018	তোঁয়ারা যারা বউ, তোঁয়ারা ফত্যিকে জামাইর অধিনতা মানি লঅ, হারন ফভুর বান্দা ইসাবে ইয়ানই উফযুক্ত।
51003019	তোঁয়ারা যারা জামাই, তোঁয়ারা ফত্যিকে বউঅরে মহব্যত গইজ্যো আর য়িবার লগে হরা বেবার নঅ গইজ্যো।
51003020	ফোয়ামাইয়্যাঅক্যল, তোঁয়ারা বেক বিষয়ে মা-বাবার বাইধ্য থাইক্যো, হারন ইয়ানত ফভু খুশি অঅ।
51003021	তোঁয়ারা যারা বাবা, তোঁয়ারার ফোয়ামাইয়্যাঅক্যলর মন তিতা গরি নঅ তুইল্যো, যেন্ য়িতারা উত্‌সাঅহিন অই নঅ ফরে।
51003022	তোঁয়ারা যারা গোলাম, তোঁয়ারা বেক বিষয়ে তোঁয়ারার এই দুনিয়ার মালিকঅক্যলর বাইধ্য থাইক্যো। যহন য়িতারা তোঁয়ারারে খিয়াল গরে হ্যালি তহনই দে য়িতারারে খুশি রাকিবার লাই য়িতারার বাইধ্য থাকিবা য়িয়ান নঅঅ, বরং হ্যাঁটি দিলে ফভুর উঅর ডর রাকিয়েনে য়িতারার বাইধ্য থাইক্যো।
51003023	তোঁয়ারা যা-ই গরিবা গর, য়িয়ান মানুষর লাই নঅঅ বরং ফভুর লাই গইত্যা লাইগ্যো বুলিয়েনে মন-ফ্রান দিয়েনে গইজ্যো,
51003024	হারন তোঁয়ারা তঅ জান, ফভু তেঁইর বান্দাঅক্যলর লাই যিয়ান রাইক্যে য়িয়ান তোঁয়ারা ফুরস্কার ইসাবে তেঁইরই হাছর ত্যুন ফাইবা। তোঁয়ারা যিবার সেবা গইত্যা লাইগ্যো তেঁই হযরত মসিহ্‌।
51003025	যিবা অন্যায় গরে য়িবা য়িবার ফল ফাইবো। ফভুর চোগে বেক্যিনে সমান।
51004001	মালিকঅক্যল, বেহেস্‌তত তোঁয়ারারঅ একজন মালিক আছে জানিয়েনে তোঁয়ারা তোঁয়ারার গোলামঅক্যলর লগে সত্ আর নিয়াই বেবার গইজ্যো।
51004002	তোঁয়ারা কিতগ্য আর সতর্ক অইয়েনে মুনাজাতত নিজরারে বেস্ত রাইক্যো;
51004003	আর য়েই লগে আঁরার লাইঅ মুনাজাত গইজ্যো যেন্ মসিহ্‌ সম্যন্দে গোফন আঁসার হতা তবলিগ গরিবার লাই আল্লাহ্ আঁরারে সুযোগ গরি দেএ। য়েই গোফন আঁসার লাইই তঅ আঁরে বন্দি গরা অইয়্যে।
51004004	যে ডইল্যা এস্‌ফষ্ট ভাবে আঁর ত্যুন এই বিষয় বুঝাই হঅন উচিত, মুনাজাত গইজ্যো আঁই যেন্ য়েন্ গরিয়েনে হইত্ ফারি।
51004005	যারা আল্লাহ্‌র বান্দা নঅঅ য়িতারার লগে বুদ্যি বেবার গরিয়েনে সইল্যো আর মসিহ্‌র বিষয়ে সাক্যি দিবার ফত্যিউয়া সুযোগ হামত লাগাইয়্যো।
51004006	তোঁয়ারার হতাবাত্যা অক্যল সমত মধুর আর নুন দেয়া হ্যানার মতন গ্রঅনযোইগ্য অঅক, যেন্ হারে কেন্ গরি জোয়াব দিবা য়িয়ান তোঁয়ারা বুঝিত্ ফার।
51004007	আঁরার ফ্রিয় ভাই আর বিশ্যস্ত সেবাহারি ও ফভুর হামত আঁরার সঅ-গোলাম তুখিক আঁর বেক হ্যবর তোঁয়ারারে দিবো।
51004008	তোঁয়ারা যেন্ আঁরার সম্যন্দে জানিত্ ফার আর তেঁই যেন্ তোঁয়ারারে উত্‌সাঅ দিত্ ফারে য়িয়ানর লাই আঁই তেঁইরে তোঁয়ারার হাছে ফাটাইলাম।
51004009	তুখিকর লগে আঁই আঁরার বিশ্যস্ত আর ফ্রিয় ভাই ওনিষিমরেঅ ফাটাইলাম। তেঁই তোঁয়ারারই একজন। য়িতারা এডিয়ার বেক কিছুই তোঁয়ারারে জানাইবো।
51004010	আঁর লগে বন্দি ভাই আরিষ্টার্খ আর বান্যাবাসর আত্যিয় মার্কঅ তোঁয়ারারে সালাম জানার। মার্কর বিষয় তোঁয়ারা তঅ আগদিই উকুম ফাইয়্যো দে, তেঁই যুদি তোঁয়ারার হাছে আইয়্যে তইলে তেঁইরে আদরর লগে গ্রঅন গইজ্যো।
51004011	যিবারে যুষ্ট হইয়েনে ডাকা অঅ য়েই ইউসাঅ তোঁয়ারারে সালাম জানার। ইহুদিঅক্যলর মইধ্যর ত্যুন হ্যালি এই তিনজনই আল্লাহ্‌র রাইজ্যর লাই আঁর লগে হাম গরে। য়িতারা আঁরে বউত উত্‌সাঅ দিয়্যে।
51004012	ইফাফ্রাঅ তোঁয়ারারে সালাম জানার। তেঁই তোঁয়ারার নিজরার মানুষঅক্যলর মাঝে একজন আর তেঁই মসিহ্‌ ইসার গোলাম। তেঁই অক্যল সমত তোঁয়ারার লাই মুনাজাতর যুদ্য চলার যেন্ তোঁয়ারা ফুন্যতা লাভ গরিয়েনে আর বেক কিছুত আল্লাহ্‌র ইছ্যা নিচ্যিত গরি জানিয়েনে শক্ত অই থিয়াইত্ ফার।
51004013	ইফাফ্রার সম্যন্দে আঁই এই হইত্ ফারি দে, তোঁয়ারার লাই আর যারা লায়দিকেয়া ও হিয়রাফলি শঅরত আছে য়িতারার লাই তেঁই বউত মিন্যোত গরে।
51004014	ফ্রিয় ডাক্তোর লুক আর দিমা তোঁয়ারারে সালাম জানার।
51004015	লায়দিকেয়ার ইমানদার ভাইঅক্যলরে আর নুম্ফা ও তেঁইর বাড়িত যে মানুষঅক্যলে জামাত ইসাবে জমা অঅ, য়িতারারেঅ সালাম জানাইয়্যো।
51004016	তোঁয়ারার মইধ্যে এই সিঢি ফরা শেষ অঅনর ফর লায়দিকেয়ার জামাতরেঅ এই সিঢি ফইত্যো দিয়ো, আর লায়দিকেয়া জামাতরে যে সিঢি ফাটাআ অইবো য়িয়ানঅ তোঁয়ারা ফইজ্যো।
51004017	আর্খিফ্যরে এই হতা হঅ, “ফভুর সেবার লাই তোঁয়ারে যে হাম দেয়া অইয়্যে য়িয়ান শেষ গরিবার মিক্যাদি বিশেষভাবে মনযোগ দঅ।”
51004018	আঁই ফোল নিজর আতে এই সালামর হতা লেকির। মনত রাইক্যো, আঁই বন্দি আছি। আল্লাহ্ তোঁয়ারারে রহমত দান গরক।
52001001	বাবা আল্লাহ আর হযরত ইসা মসিহ্‌র লগে যুক্ত থিষলনিকিয় জামাতর হাছে সিলবান, তিমথিয় আর আঁই ফোল এই সিঢি লেকির। আঁরার বাবা আল্লাহ আর হযরত ইসা মসিহ্‌ তোঁয়ারারে রহমত ও শান্তি দান গরক।
52001002	আঁরা অক্যল সমত মুনাজাতত তোঁয়ারার বেক্যিনর হতা মনত গরিয়েনে আল্লাহ্‌‍রে শুকরিয়া জানাই থাকি।
52001003	ইমানর হারনে তোঁয়ারা যে হাম গইত্যা লাইগ্যো, মহব্যতর হারনে যে মিন্যোত গইত্যা লাইগ্যো আর আঁরার হযরত ইসা মসিহ্‌র উঅর আশার হারনে যে ধৈয্য ধইত্যা লাইগ্যো, য়েই হতা আঁরা অক্যল সমতই আঁরার বাবা আর আল্লাহ্‌র সাম্‌নদি মুনাজাতত মনত গরি থাকি।
52001004	আল্লাহ্‌র ফ্রিয় আঁর ভাইঅক্যল, আঁরা জানি তেঁইই তোঁয়ারারে বাছি লইয়্যে,
52001005	হারন আঁরার ফচার গরা সুহ্যবর হ্যালিমাত্র হতার মইধ্য দিয়েনে তোঁয়ারার হাছে নঅঅ আইয়্যে, কিন্তু য়িয়ান শক্তি, ফাক-রুহ্ আর ফুরা নিচ্যয়তার মইধ্য দিয়েনে আইস্যেল্। তোঁয়ারার লগে থাকিবার সমত তোঁয়ারার ভালার লাই আঁরা কেন্ গরিয়েনে চলাফিরা গজ্যি য়িয়ান তোঁয়ারা জান।
52001006	বউত অইত্যাচারর মাঝেঅ ফাক-রুহ্‌র দেয়া আনন্দর লগে য়েই সুহ্যবর গ্রঅন গরিয়েনে তোঁয়ারা আঁরার আর ফভুর মতন গরিয়েনে সইল্‌তা লাইগ্যো।
52001007	ইয়ানত মেসিডোনিয়া আর আখায়া ফদেশর বেক ইমানদারঅক্যলর হাছে তোঁয়ারা উগ্যুয়া আদশ্য অইয়্যো।
52001008	হ্যালিমাত্র মেসিডোনিয়া আর আখায়া ফদেশতই দে তোঁয়ারার হাছর ত্যুন মাবুদর কালাম ছরাই ফইজ্যে এন্ নঅঅ, কিন্তু আল্লাহ্‌র উঅর তোঁয়ারার ইমানর হতাঅ বেক জাগাতই যাইয়েনে ফোঁইছ্যে। এই বেফারে আঁরার কিছুই হইবার দরহার নাই,
52001009	হারন তোঁয়ারা কেন্ গরিয়েনে আঁরারে গ্রঅন গজ্যিলা মানুষঅক্যলে য়িয়ান আঁরারে জানার। য়িতারা আরো জানার দে, তোঁয়ারা কেন্ গরিয়েনে দেব-দেবিগিনর হাছর ত্যুন ফিরিয়েনে জিন্দা আর আঁসা আল্লাহ্‌র হাছে আইস্যো যেন্ তেঁইর এবাদত গরিত্ ফার,
52001010	আর বেহেস্‌তর ত্যুন তেঁইর ফোয়ার আইবার লাই অফেক্যা গরিত্ ফার। য়েই ফোয়াই অইল্ ইসা, যিবারে তেঁই মরনর ত্যুন জিন্দা গরি তুইল্যেল্। আল্লাহ্‌র যে গজব লামি আইয়্যের য়েই গজবর ত্যুন এই ইসাই আঁরারে রক্যা গরিবো।
52002001	ভাইঅক্যল, তোঁয়ারা নিজরাই জান দে, তোঁয়ারার হাছে আঁরার যঅন নিষ্ফল নঅঅ অঅ।
52002002	তোঁয়ারা এই হতাঅ জান দে, ইয়ার আগদি ফিলিফি শঅরত আঁরা জুলুম ভোগ গজ্যিলাম আর অসম্যানিতঅ অইয়্যিলাম। কিন্তু এই বেক বাধা-বিফত্যি থাকিলেঅ আঁরার আল্লাহ্‌র হাছর ত্যুন সঅস ফাইয়েনে তেঁইর সুহ্যবরর হতা আঁরা খোলাখুলিভাবেই তোঁয়ারার হাছে হইয়্যিলাম।
52002003	আঁরার উফদেশ ভুল শিক্যার ত্যুন নঅঅ, অসত্ উদ্যেশ্যর ত্যুনঅ নঅঅ, বা আঁরা ছলনা গরিয়েনেঅ হনঅ হতা নঅ হইর;
52002004	বরং যোইগ্য মনে গরিয়েনে সুহ্যবর জানাইবার ভার আল্লাহ্ আঁরার উঅর দিয়্যে বুলিয়েনেই আঁরা য়েই ইসাবে হতা হইর। মানুষরে খুশি গরিবার লাই আঁরা এই হতা নঅ হইর, কিন্তু যিবা আঁরার দিল্ যাচাই গরিয়েনে চাআ য়েই আল্লাহ্‌‍রে খুশি গরিবার লাইই হইর।
52002005	তোঁয়ারা জান আঁরা হনঅ দিনঅ তোষামোদ গরিয়েনে হতা নঅঅ হইয়্যি, আর লোভরে ঝাফাই রাকিয়েনেঅ দে ছলনা গরিয়েনে হনঅ হতা আঁরা নঅঅ হইয়্যি, আল্লাহ্ য়িয়ানর সাক্যি।
52002006	মানুষর হাছর ত্যুন, মানি তোঁয়ারার বা অইন্য কেউঅর হাছর ত্যুন আঁরা ফশংসা ফাইবার চেষ্টা নঅঅ গরি। মসিহ্‌র সাআবি ইসাবে আঁরার অধিকার অবইশ্য আঁরা তোঁয়ারার উঅর হ্যাডাইত্ ফাইত্যাম,
52002007	কিন্তু য়িয়ানর বদলে মা যেইল্যা তেঁইর নিজর ফোয়াছাঅক্যলরে আদর-যত্ন গরে, তোঁয়ারার মইধ্যে থাকিবার সমত আঁরাঅ তোঁয়ারার লগে য়েই ডইল্যাই নরম বেবার গজ্যিলাম।
52002008	তোঁয়ারার উঅর গভির মায়া-মমতা থাকনে তোঁয়ারারে হ্যালি আল্লাহ্‌র সুহ্যবর দঅন নঅঅ, তোঁয়ারার লাই নিজরার ফরান দিতোঅ আঁরা রাজি আছিলাম, হারন আঁরার হাছে তোঁয়ারা খুবই ফ্রিয়।
52002009	ভাইঅক্যল, আঁরার মিন্যোত আর হষ্টর হতা নিচ্যয়ই তোঁয়ারার মনত আছে। তোঁয়ারার হাছে আল্লাহ্‌র সুহ্যবর তবলিগ গরিবার সমত আঁরা দিন-রাইত মিন্যোত গজ্যি, যেন্ আঁরা তোঁয়ারার কেউঅর উঅরদি বোজা অই নঅ ফরি।
52002010	তোঁয়ারা যারা ইমান আইন্যো, তোঁয়ারার লগে আঁরার বেবার দে ফবিত্র, সত্ আর নিকুত আছিল্, য়িয়ানর সাক্যি তোঁয়ারাঅ আছ আর আল্লাহ্‌অ আছে।
52002011	তোঁয়ারা জান, বাবা যেন্ নিজর ফোয়াছাঅক্যলরে উত্‌সাঅ, সান্তনা আর হরা গরিয়েনে উকুম দেএ, আঁরাঅ তোঁয়ারার ফত্যিকরে য়িয়ানই দিতাম, যেন্ আল্লাহ্‌র বান্দা ইসাবে তোঁয়ারা উফযুক্ত গরিয়েনে চল। আল্লাহ্ তেঁইর নিজর রাইজ্যর আর তেঁইর মইমার ভাগি অইবার লাইই তোঁয়ারারে ডাকের্।
52002013	আঁরা অক্যল সমত আল্লাহ্‌‍রে শুকরিয়া জানাইর্, হারন আল্লাহ্‌র কালাম আঁরার হাছর ত্যুন উনিয়েনে যহন তোঁয়ারা ইমান আন্যিলা তহন তোঁয়ারা য়িয়ান মানুষর বুলি নঅঅ, কিন্তু আল্লাহ্‌র কালাম বুলিয়েনেই গ্রঅন গজ্যিলা। আর আঁসাই য়িয়ান আল্লাহ্‌রই কালাম। তোঁয়ারা যারা ইমান আইন্যো, তোঁয়ারার দিলত য়েই কালামই হাম গরের্।
52002014	ভাইঅক্যল, এহুদিয়া ফদেশত মসিহ্‌ ইসার লগে যুক্ত আল্লাহ্‌র যে জামাতগিন আছে, তোঁয়ারার অবস্তা য়িতারার মতনই। ইহুদিঅক্যলর আতত্ য়িতারা যে দুক্য-হষ্ট ভোগ গইজ্যে, তোঁয়ারাঅ নিজর দেশর মানুষঅক্যলর আতত্ য়েই একই ডইল্যা দুক্য-হষ্ট ভোগ গইজ্যো।
52002015	য়েই ইহুদিঅক্যলেই হযরত ইসারে আর নবিঅক্যলরে মারি ফেইল্যেল্, আর আঁরার উঅরঅ য়িতারা জুলুম গইজ্যে। য়িতারা আল্লাহ্‌‍রে অসন্তুষ্ট গরে, আর বেক মানুষর উঅর য়িতারার শত্রু ভাব আছে।
52002016	য়িতারা আঁরারে বাধা দেএ যেন্ অ-ইহুদিঅক্যলর নাজাতর লাই য়িতারার হাছে আঁরা হনঅ হতা হইত্ নঅ ফারি। এন্ গরিয়েনেই য়েই ইহুদিঅক্যল অক্যল সমত গুনাহ্‌র উঅর গুনাহ্‌ বোঝাই গরের্, আর আল্লাহ্‌র গজব ফুরাফুরি গরিয়েনে য়িতারার উঅর আই ফইজ্যে।
52002017	ভাইঅক্যল, মনর মিক্যাদির ত্যুন নঅ অইলেঅ শরিলর মিক্যাদির ত্যুন আঁরা অল্ফ সময়র লাই তোঁয়ারার হাছর ত্যুন দুঁরে আছি। য়িয়ানর লাই আঁরা বউত আগ্রঅর লগে চেষ্টা গজ্যিলাম যেন্ আবার তোঁয়ারার লগে আঁরার দেহ্যা অঅ।
52002018	য়িয়ানর লাই আঁরা, বিশেষ গরি আঁই ফোল বউত বারই তোঁয়ারার হাছে আইস্‌তো চাইয়্যিলাম, কিন্তু ইবিলিস আঁরারে বাধা দিয়্যেল্।
52002019	আঁরার হযরত ইসা যহন আইবো তহন তেঁইর সাম্‌নদি তোঁয়ারাই কি আঁরার আশা, আনন্দ আর গোরবর জিতিবার মালা নঅ অইবা না?
52002020	আঁসা, তোঁয়ারাই আঁরার গোরব, তোঁয়ারাই আঁরার আনন্দ।
52003001	আঁরা যহন আর সইজ্য গরিত্ নঅ ফাইল্যাম তহন এথেন্স শঅরত একলা থাকনই ইস্তির গরিয়েনে আঁরার ভাই তিমথিয়রে ফাটায়্যিলাম। য়িবা মসিহ্‌র বিষষে সুহ্যবর জানাইবার হামত আল্লাহ্‌র সঅহর্মি। আঁরা য়িবারে ফাটায়্যিলাম যেন্ য়িবা তোঁয়ারারে ইমানে ইস্তির রাকিত্ আর উত্‌সাঅ দিত্ ফারে,
52003003	যেন্ এই বেক দুক্য-হষ্টর মাঝে তোঁয়ারা কেউ ফিছাই নঅ যঅ। তোঁয়ারা নিজরাই জান দে, দুক্য-হষ্ট আঁরার লাই ঠিগ গরাই আছে।
52003004	দুক্য-হষ্ট দে আঁরার উঅর আইবোই য়েই হতা তোঁয়ারার লগে থাকিবার সমত আঁরা বারবারই হইয়্যিলাম, আর তোঁয়ারা জান দে, ঠিগ য়িয়ানই ঘইট্যে।
52003005	য়িয়ানর লাই আঁই যহন আর সইজ্য গরিত্ নঅ ফাইল্যাম তহন ইমানর মিক্যাদির ত্যুন তোঁয়ারা কি অবস্তাত্ আছ য়িয়ান জানিবার লাইই তিমথিয়রে ফাটায়্যিলাম। আঁর ডর অইতো আছিল্, অঅত ইবিলিস তোঁয়ারারে লোভ দেহাইয়্যে আর আঁরার মিন্যোতগিন বেক্যিন নিষ্ফল অই গেইয়্যে।
52003006	এহন তিমথিয় তোঁয়ারার হাছর ত্যুন আঁরার হাছে ফিরি আইয়েনে তোঁয়ারার মহব্যত আর ইমান সম্যন্দে ভালা হ্যবরই দিয়্যে। য়িবা হইয়্যে, মহব্যতর মনোভাব লইয়েনে তোঁয়ারা অক্যল সমত আঁরারে মনত গরি থাক, আর আঁরা যেইল্যা তোঁয়ারারে চাইতাম চাইর য়েইল্যা তোঁয়ারাঅ আঁরারে দেইক্‌তো চাইতা লাইগ্যো।
52003007	ইয়ানর লাই ভাইঅক্যল, তিমথিয়র মুকত তোঁয়ারার ইমানর হতা উনিয়েনে আঁরার বেক যন্ত্রনা আর হষ্টর মাঝেঅ আঁরা সান্তনা ফাইয়্যি।
52003008	ফভুর উঅর তোঁয়ারার ইমান ইস্তির থাকিলেই আঁরার জিবন ধইন্য।
52003009	তোঁয়ারার হারনে আল্লাহ্‌র সাম্‌নদি আঁরার যে আনন্দ, য়িয়ানর বদলে কেন্ গরিয়েনে দে তেঁইরে তোঁয়ারার লাই শুকরিয়া জানাইয়্যোম য়িয়ান আঁরা নঅ জানি।
52003010	আঁরা দিন-রাইত আল্লাহ্‌র হাছে দিলর ত্যুন অনুরোধ জানাইর যেন্ আঁরা তোঁয়ারারে দেকিত্ ফাই আর তোঁয়ারার ইমানর মইধ্যে যে অভাব আছে য়িয়ান ফুরন গরিত্ ফারি।
52003011	আঁরার বাবা আর আল্লাহ্ নিজে ও আঁরার হযরত ইসা যেন্ তোঁয়ারার হাছে যাইবার ফথ ঠিগ গরি দেএ।
52003012	ফভু গরক, আঁরা যেইল্যা তোঁয়ারারে মহব্যত গরি ঠিগ য়েইল্যা গরি তোঁয়ারারঅ একজনর লগে অইন্যজনর, এন্ কি, বেক্যিনর লগে মহব্যত যেন্ বারি উঢিয়েনে বাআই ফরে।
52003013	তইলে তেঁই তোঁয়ারার দিল্ ইস্তির গরিবো, যেন্ আঁরার হযরত ইসা যহন তেঁইর নিজর বেক বান্দাঅক্যলরে লগে লইয়েনে আইবো তহন আঁরার বাবা আর আল্লাহ্‌র সাম্‌নদি তোঁয়ারা নিকুত আর ফবিত্র অঅ।
52004001	আরো হই ভাইঅক্যল, আল্লাহ্‌‍রে খুশি গরিবার লাই কেন্ গরিয়েনে চলন উচিত য়েই শিক্যা তঅ তোঁয়ারা আঁরার হাছে ফাইয়্যো, আর আঁসাই তোঁয়ারা য়েন্ গরিয়েনেই সইল্‌তা লাইগ্যো। তঅঅ হযরত ইসার অইয়েনে আঁরা তোঁয়ারারে অনুরোধ গরির্ আর উফদেশ দিইর্ যেন্ তোঁয়ারা আরো বেশি গরিয়েনে য়েইডইল্যা চল।
52004002	হযরত ইসার হাছর ত্যুন অধিকার ফাইয়েনে আঁরা তোঁয়ারারে কি কি উকুম দিয়্যি য়েগিন তোঁয়ারার জানা আছে।
52004003	আল্লাহ্‌র ইছ্যা এই — তোঁয়ারা ফবিত্র অঅ, মানি বেক ডইল্যা জেনার ত্যুন দুঁরে থাক,
52004004	আর যারা আল্লাহ্‌‍রে নঅ জানে য়েই অ-ইহুদিঅক্যলর মতন শরিলর হামনার বশত্ নঅ চলিয়েনে তোঁয়ারা ফত্যিকে নিজর শরিলরে ফবিত্রভাবে সম্যানর লগে দমনত রাইক্‌তো শিক।
52004006	এই বেফারে অন্যায় গরিয়েনে কেউ যেন্ হনঅ ভাইঅরে নঅ ঠগা। আঁরা আগদিই তোঁয়ারারে হইয়্যি আর সাবধান গরি দিয়্যি দে, এই বেক অন্যায়র লাই ফভুই শাস্তি দিবো,
52004007	হারন আল্লাহ্ অফবিত্র গরিয়েনে চলিবার লাই আঁরারে নঅঅ ডাকে, ফবিত্র গরিয়েনে চলিবার লাইই ডাইক্যে।
52004008	য়িয়ানর লাই এই শিক্যা যিবা অগ্রাইয্য গরে য়িবা মানুষরে অগ্রাইয্য নঅ গরে, বরং যিবা তেঁইর ফাক-রুহ্‌রে তোঁয়ারারে দান গইজ্যে য়েই আল্লাহ্‌‍রেই অগ্রাইয্য গরে।
52004009	ভাইঅর লগে ভাইঅর মহব্যত সম্যন্দে তোঁয়ারার হাছে কিছু লেকিবার দরহার নাই, হারন আল্লাহ্ তোঁয়ারারে একজন অইন্যজনরে মহব্যত গইত্যো শিকাইয়্যে।
52004010	আর আঁসাই তোঁয়ারা মেসিডোনিয়া ফদেশর বেক ভাইঅক্যলরে মহব্যত গর। কিন্তু ভাইঅক্যল, তোঁয়ারার হাছে আঁরার বিশেষ অনুরোধ অইল্ তোঁয়ারার এই মহব্যত যেন্ আরো বারি যাআ।
52004011	আঁরা তোঁয়ারারে যে উকুম দিয়্যি য়েই মতন শান্ত জিবন হাডাইতো, নিজর হামত বেস্ত থাইক্‌তো আর নিজর আতে মিন্যোত গইত্যো বিশেষভাবে আগ্রয়ি অঅ,
52004012	যেন্ বাইরর মানুষঅক্যলর চোগে তোঁয়ারার চলাফিরা উফযুক্ত অঅ আর অইন্যর উঅর ভরসা গরন নঅ ফরে।
52004013	ভাইঅক্যল, আঁরা নঅ চাই যারা মারা গেইয়্যে য়িতারার কি অইবো য়েই সম্যন্দে তোঁয়ারার অজানা থাকে, যেন্ যারার মনত হনঅ আশা নাই য়িতারার মতন গরিয়েনে তোঁয়ারা দুক্যে ভাঁগি নঅ ফর।
52004014	আঁরা যহন বিশ্যাস গরি ইসা মইজ্যেল্ আর আবার জিন্দা অই উইট্যে তহন আঁরা ইয়ানঅ বিশ্যাস গরি, যারা ইসার লগে যুক্ত অইয়েনে মারা গেইয়্যে আল্লাহ্ য়িতারারেঅ ইসার লগে লই যাইবো।
52004015	ফভুর শিক্যামতনই আঁরা তোঁয়ারারে হইর, আঁরা যারা জিন্দা আছি আর ফভুর ফিরি আইয়্যোন ফইয্যন্ত জিন্দা থাইক্যোম, আঁরা হনঅ মতেই য়েই মরাঅক্যলর আগদি নঅ যাইয়োম।
52004016	জোর গলার উকুমর লগে আর মেইন ফেরেস্‌তার ডাক আর আল্লাহ্‌র শিংগার ডাকর লগে ফভু নিজেই বেহেস্‌তর ত্যুন লামি আইবো। মসিহ্‌র লগে যুক্ত অইয়েনে যারা মারা গেইয়্যে তহন য়িতারাই ফইল্যাদি জিন্দা অই উঢিবো।
52004017	তারফরদি আঁরা যারা জিন্দা আর বাকি থাইক্যোম, আঁরারেঅ আকাশত ফভুর লগে মিলিত অইবার লাই য়িতারার লগে মেউলার মাঝে তুলি লোয়া অইবো। আর এন্ গরিয়েনে আঁরা চিরহাল ফভুর লগে থাইক্যোম।
52004018	য়িয়ানর লাই তোঁয়ারা এই হতাগিন হইয়েনে একজন অইন্যজনরে সান্তনা দঅ।
52005001	ভাইঅক্যল, হঅন্‌ সমত আর হঅন্ ডইল্যা সমত য়েগিন ঘটিবো য়েই সম্যন্দে তোঁয়ারার হাছে কিছু লেকিবার দরহার নাই।
52005002	তোঁয়ারা নিজরাই ভালা গরিয়েনে জান দে, রাতিয়া যেন্ গরিয়েনে চোর আইয়্যে ফভুর য়েই দিনগানঅ য়েন্ গরিয়েনেই আইবো।
52005003	যহন মাইন্‌ষ্যে হইবো, “শান্তি অইয়্যে, ডরর কিছু নাই,” তহন গর্ভিতা মাইয়্যাফোয়ার আতিক্যা ফোয়া অইবার হঁঅরি উঢিবার মতন গরিয়েনে য়েই মানুষঅক্যলর সর্বনাশ অইবো। য়িতারা হনঅ কিছুতই রক্যা ফাইতো নঅ।
52005004	কিন্তু ভাইঅক্যল, তোঁয়ারা তঅ আঁধারত্ নঅ থাইক্‌তা লাইগ্যো দে, য়েই দিনগান চোরর মতন তোঁয়ারার উঅর আই ফরিবো।
52005005	তোঁয়ারা তঅ বেক্যিনে নুরর আর দিনর মানুষ। আঁরা রাইতোর বা আঁধারর মানুষ নঅঅ।
52005006	য়িয়ানর লাই অইন্যতারার মতন যেন্ আঁরা ঘুম নঅ যাই, বরং অঅজাগ থাকি আর নিজরারে দমনত রাকি।
52005007	যারা ঘুম যাআ য়িতারা রাতিয়াই ঘুম যাআ, আর যারা মাতাল অঅ য়িতারা রাতিয়াই মাতাল অঅ।
52005008	আঁরা কিন্তু দিনর মানুষ; হাজেই বুক রক্যার লাই ইমান আর মহব্যত দিয়েনে বুক ঝাফাইয়েনে আর মাথা রক্যার লাই নাজাতর নিচ্যয়তা মাথাত দিয়েনে আইয়্যো, আঁরা নিজরারে দমনত রাকি।
52005009	শাস্তি ফাইবার লাই নঅঅ বরং আঁরার হযরত ইসা মসিহ্‌র মইধ্য দিয়েনে নাজাত ফাইবার লাইই আল্লাহ্ আঁরারে ঠিগ গরি রাইক্যে।
52005010	মসিহ্‌ আঁরার লাই মইজ্যেল্, যেন্ আঁরা বাঁচি বা মরি, আঁরা যেন্ তেঁইরই লগে জিন্দা থাকিত্ ফারি।
52005011	ইয়ানর লাই তোঁয়ারা এহন যেইল্যা গইত্যা লাইগ্যো য়েইল্যা গরিয়েনে একজন অইন্যজনরে উত্‌সাঅ দান গইত্যো আর একজন অইন্যজনরে গরি তুইল্‌তো থাক।
52005012	ভাইঅক্যল, আঁরা তোঁয়ারারে অনুরোধ গরির, যারা তোঁয়ারার মইধ্যে মিন্যোত গরে, ফভুর অইয়েনে তোঁয়ারারে ফরিচালানা গরে আর তোঁয়ারারে উফদেশ দিই থাকে, য়িতারারে সম্যান গইজ্যো।
52005013	য়িতারা যেগিন গরের্ য়েগিনর লাই মহব্যতর মনোভাব লইয়েনে য়িতারারে তোঁয়ারা বিশেষভাবে সম্যান গইজ্যো। তোঁয়ারা নিজরার মইধ্যে শান্তিত থাইক্যো।
52005014	ভাইঅক্যল, আঁরা তোঁয়ারারে এই উফদেশ দিইর — যারা অলস য়িতারারে সাবধান গইজ্যো; যারার সঅস নাই য়িতারারে সঅস দিয়ো; যারা দুর্বল য়িতারারে সাইয্য গইজ্যো আর বেক্যিনরে ধৈয্যর লগে সইজ্য গইজ্যো।
52005015	চাইয়্যো, অন্যায়র বদলে কেউ যেন্ অন্যায় নঅ গরে। তোঁয়ারা অক্যল সমত একজন অইন্যজনর, এন্ কি, অইন্য বেক্যিনর উফহার গরিবার চেষ্টা গইজ্যো।
52005016	অক্যল সমত খুশিত থাইক্যো, অক্যল সমত মুনাজাত গইজ্যো, আর অক্যল অবস্তার মইধ্যে আল্লাহ্‌‍রে শুকরিয়া জানাইয়্যো; হারন মসিহ্‌ ইসার মইধ্য দিয়েনে তোঁয়ারার লাই য়িয়ানই আল্লাহ্‌র ইছ্যা।
52005019	ফাক-রুহ্‌রে নিফাই নঅ ফেইল্যো।
52005020	যারা নবি ইসাবে আল্লাহ্‌র কালাম হঅ য়িতারার হতা তুচ্য নঅ গইজ্যো, বরং বেক কিছু যাচাই গরিয়েনে চাইয়্যো।
52005021	যিয়ান ভালা য়িয়ান ধরি রাইক্যো,
52005022	আর বেক ডইল্যা হ্যারাফির ত্যুন দুঁরে থাইক্যো।
52005023	শান্তিদাতা আল্লাহ্ নিজেই তোঁয়ারারে ফুরাফুরি গরিয়েনে ফবিত্র গরক, আর আঁরার হযরত ইসা মসিহ্‌ আইবার সমত তোঁয়ারার গোডা শরিল-রুহ্‌-মন নিদ্যোষ রাকক্।
52005024	মনত রাইক্যো, যিবা তোঁয়ারারে ডাইক্যে তেঁই নির্ভরযোইগ্য; তেঁই নিচ্যয়ই য়িয়ান গরিবো।
52005025	ভাইঅক্যল, আঁরার লাই মুনাজাত গইজ্যো।
52005026	মহব্যতর মনোভাব লইয়েনে বেক্যিনরে সালাম জানাইয়্যো।
52005027	আঁই ফভুর নামে তোঁয়ারারে এই উকুম দিইর দে, এই সিঢি যেন্ বেক ভাইঅক্যলর হাছে ফরিয়েনে উনা অঅ।
52005028	আঁরার হযরত ইসা মসিহ্‌র রহমত তোঁয়ারার উঅরদি থক্।
53001001	বাবা আল্লাহ আর হযরত ইসা মসিহ্‌র লগে যুক্ত থিষলনিকিয় জামাতর হাছে সিলবান, তিমথিয় আর আঁই ফোল এই সিঢি লেকির।
53001002	বাবা আল্লাহ আর হযরত ইসা মসিহ্‌ তোঁয়ারারে রহমত আর শান্তি দান গরক্।
53001003	ভাইঅক্যল, তোঁয়ারার লাই অক্যল সমতই আল্লাহ্‌‍রে আঁরার শুকরিয়া জানান উচিত। তোঁয়ারার বিশ্যাস বউত বারের আর তোঁয়ারার একজনর লাই অইন্যজনর মহব্যত বাআই ফরের বুলিয়েনেই আঁরার ফক্যে য়েই শুকরিয়া জানান্ উফযুক্ত।
53001004	আর ইয়ানর লাইই আল্লাহ্‌র জামাতগিনর সাম্‌নদি তোঁয়ারারে লইয়েনে আঁরা গর্ববোধ গরির্, হারন যে জুলুম আর দুক্য-হষ্টগিন তোঁয়ারা সইজ্য গইত্যা লাইগ্যো য়েগিনর মাঝেঅ তোঁয়ারার ধৈয্য আর ইমান টিগি আছে।
53001005	এগিন বেক্যিনই আল্লাহ্‌র নিয়াইবিচারর ফরমান। আর ইয়ানর উদ্যেশ্য অইল্, তোঁয়ারারে যেন্ আল্লাহ্‌র রাইজ্যর উফযুক্ত বুলিয়েনে ধরা অঅ। ইয়ানর লাইই তঅ তোঁয়ারা এত হষ্টভোগ গইত্যা লাইগ্যো।
53001006	আল্লাহ্‌র নিয়াইবিচার এই — যারা তোঁয়ারারে হষ্ট দেএ তেঁই য়িতারারে হষ্ট দিবো;
53001007	আর তোঁয়ারা যারা হষ্ট ফাইতা লাইগ্যো তেঁই আঁরার লগে তোঁয়ারারেঅ হষ্টর ত্যুন রেহাই দিবো। যহন হযরত ইসা তেঁইর শক্তিশালি ফেরেস্‌তাঅক্যলরে লইয়েনে জলন্ত আগুনর মাঝে বেহেস্‌তর ত্যুন ফকাশিত অইবো তহনই এগিন অইবো। যারা আল্লাহ্‌‍রে নঅ জানে আর যারা হযরত ইসার বিষয়ে সুহ্যবরর হতা মানি নঅ চলে য়িতারারে তেঁই তহন শাস্তি দিবো।
53001009	ফভু যহন আইবো তহন য়িতারারে এন্ শাস্তি দেয়া অইবো যিয়ানর হারনে য়িতারা তেঁইর উফস্থিতি আর মআ কুদরতির বাইরদি ফরিয়েনে চিরদিন ধরি তচনচ অইতো থাকিবো। য়েই দিন তেঁইর নিজর মানুষঅক্যলর মইধ্য দিয়েনে তেঁইর মইমা ফকাশিত অইবো আর যারা ইমান আইন্যে য়িতারার বেক্যিনর মইধ্য দিয়েনে তেঁইর গোরব অইবো। তোঁয়ারাঅ য়েই ইমানদারঅক্যলর মাঝে আছ, হারন তোঁয়ারা আঁরার সাক্যি উনিয়েনে ইমান আইন্যো।
53001011	য়িয়ানর লাই আঁরা অক্যল সমত তোঁয়ারার লাই মুনাজাত গরি থাকি যেন্ আঁরার আল্লাহ্ তোঁয়ারারে তেঁইর ডাকর যোইগ্য বুলি মনে গরে, আর যেন্ তেঁইর শক্তির মাইধ্যমে তোঁয়ারার ভালা হাম গরিবার বেক ইছ্যা তেঁই ফুরন গরে ‌ও ইমানর হারনে তোঁয়ারা যে হাম গইত্যা লাইগ্যো তেঁই যেন্ য়েগিনত ফুন্যতা দান গরে।
53001012	তইলে আঁরার আল্লাহ্ আর হযরত ইসা মসিহ্‌র রহমতর হারনে আঁরার হযরত ইসার গোরব তোঁয়ারার মইধ্য দিয়েনে ফকাশিত অইবো, আর তোঁয়ারাঅ তেঁইর মইধ্য দিয়েনে গোরব ফাইবা।
53002001	ভাইঅক্যল, আঁরার হযরত ইসা মসিহ্‌ আইবো আর আঁরারে একলগে মিলিত গরিয়েনে তেঁইর নিজর হাছে লই যাইবো। এই বিষয়ে আঁরা তোঁয়ারারে এই অনুরোধ গরির্ —
53002002	“ফভুর দিন আই ফইজ্যে,” এই অত্যত নবি ইসাবে হোয়া কেউঅর হতা বা অইন্য কেউঅর হতা বা আঁরার লেহ্যা মনত গরিয়েনে হনঅ সিঢির হারনে তোঁয়ারা সঅজে চন্চল নঅ অইয়্যো বা নঅ ডরাইয়্যো।
53002003	কেউ যেন্ হনঅ ভাবেই তোঁয়ারারে ভুল ফথদি লই নঅ যাআ, হারন য়েই দিন আইবার আগদি আল্লাহ্‌র বিরুদ্যে বিরাট বিদ্রোও অইবো, আর য়েই অবাইধ্যতার মরতফোয়া, যিবা জাহান্নামি, য়িবা ফকাশিত অইবো।
53002004	“মাবুদ” বুলিয়েনে যেগিন আছে য়েগিন বেক্যিনর বিরুদ্যে আর এবাদত গরিবার মতন বেক কিছুর বিরুদ্যে থিয়াইয়েনে য়িবা নিজরে ডঁর গরি দেহ্যাইবো; এন্ কি, য়িবা আল্লাহ্‌র এবাদত-হ্যানাত বোইয়েনে নিজরে আল্লাহ্ বুলি দাবি গরিবো।
53002005	আঁই যহন তোঁয়ারার হাছে আছিলাম তহন এই হতাগিন দে তোঁয়ারারে হইতাম, য়েগিন কি তোঁয়ারার মনত নঅ ফরে না?
53002006	য়েই অবাইধ্যতার মরতফোয়া যেন্ ঠিগ সময়র আগদি ফকাশিত অইত্ নঅ ফারে য়িয়ানর লাই যিয়ান এহন য়িবারে বাধা দিই রাকের্ য়িয়ান তঅ তোঁয়ারা জান। তোঁয়ারা ইয়ানঅ জানিত্ ফাইজ্যো দে, অবাইধ্যতার মরতফোয়ার গোফন হামহরজ এহনঅ চলের,
53002007	কিন্তু যিবা য়িবারে বাধা দিই রাকের্ তেঁই সরি নঅ যঅন ফইয্যন্ত বাধা দিতোই থাকিবো। তারফরদি য়েই অবাইধ্যতার মরতফোয়া ফকাশিত অইবো।
53002008	হযরত ইসা তেঁইর মুকর নিয়াসত য়িবারে তচনচ গরিবো আর তেঁইর মইমাফুন্য উফস্থিতি দিয়েনে য়িবার শক্তি শেষ গরি দিবো।
53002009	য়েই অবাইধ্যতার মরতফোয়া যহন আইবো তহন য়িবার লগে থাকিবো ইবিলিসর শক্তি। য়েই শক্তি ফকাশ ফাইবো অক্যল ডইল্যা মিছা চিন্য আর কেরামতি ও শক্তির হামর মাঝে,
53002010	আর তচনচর ফথদি আগাই যইন্যা মানুষঅক্যলরে ঠগাইবার বেক ডইল্যা দুষ্ট ছলনার মাঝে। এই মানুষঅক্যলে তচনচ অইবো, হারন নাজাত ফাইবার লাই য়িতারা আঁসারে ভালা নঅঅ বাসে আর য়িয়ান গ্রঅনঅ নঅঅ গরে।
53002011	ইয়ানর লাই আল্লাহ্ য়িতারার হাছে এন্ এক শক্তি ফাটাইবো যিয়ান য়িতারারে ভুল ফথদি লই যাইবো, যেন্ য়িতারা মিছাত্ বিশ্যাস গরে।
53002012	য়িয়ানর লাই যারা আঁসার উঅর ইমান নঅ আনিয়েনে অন্যায় হামত আনন্দ ফাইয়্যে য়িতারার বেক্যিনরে আঁশরর দিন দুষি বুলিয়েনে ধরা অইবো।
53002013	ফভুর ফ্রিয় আঁর ভাইঅক্যল, তোঁয়ারার লাই অক্যল সমতই আল্লাহ্‌‍রে আঁরার শুকরিয়া জানন্ উচিত, হারন নাজাত ফাইবার লাই আল্লাহ্ ফইল্যার ত্যুনই তোঁয়ারারে বাছি রাইক্যে। ফাক রুহ্‌র মইধ্য দিয়েনে তোঁয়ারারে ফবিত্র গরিবার মইধ্য দিয়েনে আর সুহ্যবরর আঁসার উঅর তোঁয়ারার ইমানর মইধ্য দিয়েনে তোঁয়ারা নাজাত ফাইয়্যো।
53002014	আঁরা যে সুহ্যবর তবলিগ গরির্ য়িয়ানর মইধ্য দিয়েনেই য়েই নাজাত ফাইবার লাই তেঁই তোঁয়ারারে ডাইক্যে, যেন্ তোঁয়ারা আঁরার হযরত ইসা মসিহ্‌র মইমার ভাগি অঅ।
53002015	য়িয়ানর লাই ভাইঅক্যল, ইস্তির থাক, আর সিঢির মইধ্য দিয়েনে বা হতার মইধ্য দিয়েনে যে শিক্যা আঁরা তোঁয়ারারে দিয়্যি য়েগিন ধরি রাক।
53002016	আঁরার হযরত ইসা মসিহ্‌ নিজে ও আঁরার বাবা আল্লাহ্ তোঁয়ারার দিলত্ উত্‌সাঅ দান গরক আর বেক ভালা হামত ও হতাত তোঁয়ারারে ইস্তির রাকক্। তেঁইই আঁরারে মহব্যত গইজ্যে আর রহমত গরিয়েনে অশেষ উত্‌সাঅ ও আনন্দফুন্য আশ্যাস দান গইজ্যে।
53003001	শেষদি হই ভাইঅক্যল, আঁরার লাই মুনাজাত গইজ্যো যেন্ ফভুর কালাম তোঁয়ারার মাঝে যে‌ইল্যা তরাতরি ছরাই ফইজ্যেল্ য়েন্ গরিয়েনেই য়িয়ান ছরাই ফইত্যো আর গোরব ফাইতো থাকে।
53003002	আরো মুনাজাত গইজ্যো যেন্ আঁরা বিবেকহিন আর দুষ্ট মানুষঅক্যলর আতর ত্যুন রক্যা ফাই, হারন বেক মানুষরই যে ইমান আছে য়িয়ান নঅঅ।
53003003	কিন্তু ফভু বিশ্যাসযোইগ্য; তেঁইই তোঁয়ারারে ইস্তির রাকিবো আর ইবিলিসর আতর ত্যুন তোঁয়ারারে রক্যা গরিবো।
53003004	ফভুর লগে যুক্ত বুলিয়েনে তোঁয়ারার সম্যন্দে আঁরার এই বিশ্যাস আছে দে, আঁরা তোঁয়ারারে যে সমস্ত উকুম দিয়্যি য়েই মতনই তোঁয়ারা হাম গইত্যা লাইগ্যো আর গইত্যাঅ থাকিবা।
53003005	ফভু যেন্ তোঁয়ারার দিল্ আল্লাহ্‌র মহব্যতর ফথদি আর মসিহ্‌র ধৈয্যর ফথদি চলাই লই যাআ।
53003006	ভাইঅক্যল, আঁরার হযরত ইসা মসিহ্‌র নামে আঁরা তোঁয়ারারে এই উকুম দিইর্ — যুদি হনঅ ভাই আল্‌সেমি গরিয়েনে চলে আর আঁরার হাছর ত্যুন তোঁয়ারা যে শিক্যা ফাইয়্যো য়েগিন ফালন নঅ গরে, তইলে তোঁয়ারা য়িবার লগে মিলামিশা নঅ গইজ্যো।
53003007	কেন্ গরিয়েনে আঁরার মতন অই চলন উচিত য়িয়ান তোঁয়ারা নিজরাই জান। তোঁয়ারার মইধ্যে থাকিবার সমত আঁরা আল্‌সেমি গরিয়েনে নঅঅ চলি,
53003008	বা দাম নঅ দিয়েনে কেউঅর হ্যানা নঅঅ হ্যাইয়্যি। আঁরা দিন-রাইত মিন্যোত আর হষ্ট গজ্যি যেন্ আঁরা তোঁয়ারার কেউঅর বোজা অই নঅ ফরি।
53003009	তোঁয়ারার হাছর ত্যুন সাইয্য লইবার অধিকার দে আঁরার নাই য়িয়ান নঅঅ, কিন্তু তোঁয়ারা যেন্ আঁরার মতন অইয়েনে চল য়িয়ানর লাইই আঁরা এন্ গরি হাম গরিয়েনে তোঁয়ারারে দেহ্যায়্যিলাম।
53003010	তোঁয়ারার হাছে থাকিবার সমতই আঁরা তোঁয়ারারে উকুম দিয়েনে হইয়্যিলাম দে, কেউ যুদি হাম গইত্যো নঅ চাআ তইলে য়িবা যেন্ নঅ হ্যাআ।
53003011	আঁরা উনিত্ ফাইর্, তোঁয়ারার মইধ্যে কেউ কেউ আল্‌সেমি গরিয়েনে চলের আর এক্যবারেই হামহরজ নঅ গরের্, বরং অইন্যর বেফার লইয়েনে বেস্ত থাকের্।
53003012	আঁরার হযরত ইসা মসিহ্‌র অইয়েনে আঁরা এই ডইল্যা মানুষঅক্যলরে উকুম আর উফদেশ দিইর্, য়িতারা যেন্ শান্তভাবে হামহরজ গরিয়েনে নিজরার হ্যানা নিজরা জোগার গরে।
53003013	ভাইঅক্যল, ভালা হামত অঅরান নঅ অইয়্যো।
53003014	এই সিঢির মইধ্যে লেহ্যা আঁরার হতা যুদি কেউ নঅ মানে তইলে য়েই মানুষরে চিনি রাক। য়িবার লগে মিলামিশা নঅ গইজ্যো যেন্ য়িবা শরম ফাআ।
53003015	কিন্তু য়িবারে শত্রু বুলিঅ মনে নঅ গইজ্যো, বরং ভাই ইসাবে য়িবারে সাবধান গর।
53003016	শান্তিদাতা ফভু নিজে অক্যল সমত বেক ডইল্যা তোঁয়ারারে শান্তি দান গরক। ফভু তোঁয়ারার বেক্যিনর লগে থক্।
53003017	এই সালামর হতা আঁই ফোল নিজর আতে লেকির। ইয়ানই আঁর ফত্যি সিঢির চিন্য; আঁই এন্ গরিয়েনেই লেকি থাকি।
53003018	আঁরার হযরত ইসা মসিহ্‌র রহমত তোঁয়ারার বেক্যিনর উঅরদি থক্।
54001001	আঁরার নাজাতদাতা আল্লাহ্ আর মসিহ্‌ ইসার উকুমে আঁই ফোল ইসা মসিহ্‌র একজন সাআবি অইয়্যি। মসিহ্‌ ইসার উঅরদিই আঁরার বেক আশা।
54001002	ইমানদার ইসাবে আঁর সত্যিহারর সন্তান তিমথিয়র হাছে আঁই এই সিঢি লেকির। আঁরার বাবা আল্লাহ আর আঁরার হযরত ইসা মসিহ্‌ তোঁয়ারে রহমত, মমতা ও শান্তি দান গরক।
54001003	মেসিডোনিয়াত যাইবার সমত আঁই তোঁয়ারে যেগিন হইয়্যি এহনঅ য়েগিনই হইর — তুঁই ইফিষ শঅরতই থাক, যেন্ হতাক্যিন মানুষরে নিদ্যেশ দিত্ ফার যেন্ য়িতারা আর ভুল শিক্যা নঅ দেএ।
54001004	য়িতারারে এই নিদ্যেশঅ দিয়ো যেন্ য়িতারা গল্ফ-হতাত আর ডঁর ডঁর বংশ-তালিকার মিক্যাদি মনোযোগ নঅ দেএ। এগিন আল্লাহ্‌র হাম বাদ দিয়েনে নানান ডইল্যা বারাবারির সিষ্টি গরে কিন্তু আল্লাহ্ কেন্ গরিয়েনে তেঁইর হাম ফরিচালানা গরে য়িয়ান ইমানর মইধ্য দিয়েনে জানা যাআ।
54001005	এই নিদ্যেশর উদ্যেশ্য অইল্ মহব্যত জাগাই তুলা। এই মহব্যত হ্যাঁটি দিল্, ফরিষ্কার বিবেক আর সত্যিহারর ইমানর মইধ্যর ত্যুন আইয়্যে।
54001006	কিছু মানুষ এগিনর ত্যুন সরি যাইয়েনে বাজো হতাবাত্যার মিক্যাদি ঝুঁকি ফইজ্যে।
54001007	য়িতারা যুদিঅ নিজরার হতা নিজেরাই নঅ বুজে আর যে বিষয়ে জোর দিয়েনে হঅর য়েই বিষয় সম্যন্দেঅ নঅ জানে তঅঅ য়িতারা মুসার শরিয়তর ওস্তাদ অইতো চাআ।
54001008	আঁরা জানি শরিয়ত ভালা, অবইশ্য য়িয়ান যুদি ঠিগভাবে হামত লাগন অঅ।
54001009	আঁরা ইয়ানঅ জানি, হনঅ সত্ মানুষর লাই এই শরিয়ত দেয়া নঅঅ অঅ; য়িয়ান দেয়া অইয়্যেল্ য়িতারারই লা‌ই যারা আইন অমাইন্য গরে আর অবাইধ্য অঅ, যারা ডরহিন আর গুনাহ্‌গার, যারা অফবিত্র আর অধার্মিক, যারা মা-বাবারে মারি ফেলে, যারা খুন গরে,
54001010	যারা জেনা গরে, যারা সমহামি, যারা গোলাম-ব্যবসা গরে, যারা মিছা হতা হঅ আর মিছা সাক্যি দেএ, আর যারা আঁসা শিক্যার বিরুদ্যে অইন্য হনঅ হাম গরে।
54001011	গোরবময় আল্লাহ্‌র ডঁর সুহ্যবর ইসাবে যে শিক্যা, য়েই শিক্যাই অইল্ আঁসা শিক্যা। এই সুহ্যবর তবলিগর ভার তেঁই আঁর উঅরদি দিয়্যে।
54001012	মসিহ্‌ ইসা, যিবা আঁরার ফভু, তেঁই আঁরে শক্তি দান গইজ্যে, তেঁইরে আঁই শুকরিয়া জানাই, হারন তেঁই আঁরে বিশ্যস্ত মনে গরিয়েনে তেঁইর এবাদত-হামত নিযুক্ত গইজ্যে।
54001013	যুদিঅ আঁই আগদি মসিহ্‌র নিন্দা গইত্যাম আর জুলুমবাজ ও বদ্‌মেজাজি আছিলাম তঅঅ আাঁরেই তেঁই এই হামত নিযুক্ত গইজ্যে। আঁরে তেঁই দয়া গইজ্যে, হারন আঁই ইমান নঅঅ আনি বুলি আঁই নঅ জানিয়েনেই য়েগিন গইত্যাম।
54001014	আঁরার ফভু আঁরে অশেষ দয়া গইজ্যে আর মসিহ্‌ ইসার লগে যুক্ত অইবার হারনে যে বিশ্যাস আর মহব্যত আইয়্যে য়িয়ান দান গইজ্যে।
54001015	এই হতা বিশ্যাসযোইগ্য আর ফুরাফুরি গরিয়েনে গ্রঅনরঅ যোইগ্য দে, গুনাহ্‌গারঅক্যলরে নাজাত গরিবার লাইই মসিহ্‌ ইসা দুনিয়াত আইস্যেল্। য়েই গুনাহ্‌গারঅক্যলর মইধ্যে আঁইই মেইন।
54001016	আর য়িয়ানর লাইই আল্লাহ্ আঁরে মমতা গইজ্যে, যেন্ মেইন গুনাহ্‌গার যে আঁই, আঁর মইধ্য দিয়েনেই মসিহ্‌ ইসা তেঁইর অসিম ধৈয্য দেহ্যাইত্ ফারে। তেঁইর উঅর ইমানর হারনে যারা আখেরি জিবন ফাইবো য়িতারা যেন্ আঁরে দেকিয়েনে শিখিত্ ফারে য়িয়ানর লাইই তেঁই আঁর লগে এই ডইল্যা গইজ্যে।
54001017	যিবা অক্যল যুগর বাদশা, যিবার হনঅ হ্যয় নাই ও যিবারে দেহ্যা নঅ যাআ, চিরহাল য়েই একমাত্র আল্লাহ্‌র সম্যান আর গোরব অঅক। আমিন।
54001018	আদরর সন্তান তিমথিয়, তোঁয়ার সম্যন্দে অইন্যতারা নবি ইসাবে যে হতা হইয়্যেল্ য়েই হতা মতন আঁই তোঁয়ারে এই নিদ্যেশ দিইর্। য়েই হতা মনত রাকিয়েনে তুঁই মসিহ্‌র ফক্যে জানেফরানে যুদ্য গরি যঅ,
54001019	আর য়েই লগে ইমান ও ফরিষ্কার বিবেক রক্যা গর। কিছু মানুষ বিবেকর হতা নঅ উনিয়েনে য়িতারার ইমানত ভাংগন ধরাইয়্যে।
54001020	য়েই মানুষঅক্যলর মাঝে আছে হুমিনায় আর আলেক্‌জান্ডার। য়িয়ানর লাই আঁই ইবিলিসর আতত্ য়িতারারে ছারি দিয়্যি, যেন্ য়িতারা এই শিক্যা ফাআ দে, কুফরি গইত্যে নাই।
54002001	ফইল্যাদিই আঁই হইর, বেক্যিনর লাই আল্লাহ্‌র হাছে যেন্ মিনতি, মুনাজাত, অনুরোধ আর শুকরিয়া জানানো অঅ।
54002002	এন্ গরিয়েনে বাদশাঅক্যলর লাই আর যারার আতত্ হ্যমতা আছে য়িতারার বেক্যিনর লাই মুনাজাত গরন ফরিবো, যেন্ আল্লাহ্‌র ফতি ডর দেহ্যাইয়েনে ও সত্ গরি চলিয়েনে আঁরা ইস্তির ও শান্তিফুন্য জিবন হাডাইত্ ফারি।
54002003	আঁরার নাজাতদাতা আল্লাহ্‌র চোগে য়িয়ান ভালা আর য়িয়ানতই তেঁই খুশি অঅ।
54002004	তেঁই চাআ যেন্ বেক্যিনে নাজাত ফাআ আর মসিহ্‌র বিষয়ে আঁসারে গভিরভাবে বুঝিত্ ফারে।
54002005	আল্লাহ্ হ্যালি একজনই আছে আর আল্লাহ্ ও মানুষর মাঝে মইধ্যস্তঅ হ্যালি একজন আছে। য়েই মইধ্যস্ত অইল্ মানুষ মসিহ্‌ ইসা।
54002006	তেঁই বেক মানুষর মুক্তির মুইল্য ইসাবে নিজর জিবন দিয়্যেল্। আল্লাহ্‌র ঠিগ গরা সমত য়েই বিষয়ে সাক্যি দেয়া অইয়্যে,
54002007	আর এই সাক্যি দিবার লাই আল্লাহ্ আঁরে তবলিগহারি, সাআবি ও অ-ইহুদিঅক্যলর হাছে ইমান আর আঁসার ওস্তাদ ইসাবে নিযুক্ত গইজ্যে। আঁই আঁসা হতা হইর, মিছা নঅ হইর।
54002008	আঁই চাই যেন্ অক্যল জাগাত মরতফোয়াঅক্যলে গোস্যা বা হোইজ্যার মনোভাব নঅ রাকিয়েনে হ্যাঁটি দিলে দুই আত তুলিয়েনে মুনাজাত গরে।
54002009	আঁই ইয়ানঅ চাই যেন্ মাইয়াফোয়াঅক্যলে ভদ্রভাবে আর ভালা বিচারবুদ্যি বেবার গরিয়েনে উফযুক্ত হঅর-সোঅর ফিঁদে। য়িতারা যেন্ নানান ডইল্যা চুলর বিনি বাঁধিয়েনে, সোনা ও মুক্তার গয়না ফিঁদিয়েনে আর দামি দামি হঅর-সোঅর দিয়েনে নিজরারে নঅ সাজাআ।
54002010	য়েগিনর বদলে যেন্ য়িতারা ভালা ভালা হাম দিয়েনে নিজরারে সাজাআ। যে মাইয়াফোয়াঅক্যলে নিজরারে আল্লাহ্‌ভক্ত হই থাকে য়েই মাইয়্যাফোয়াঅক্যলর ফক্যে য়িয়ানই অইবো উফযুক্ত হাম।
54002011	হতা নঅ হইয়েনে আর ফুরাফুরি গরিয়েনে বাইধ্য থাকিয়েনে মাইয়াফোয়াঅক্যলে শিক্যা লাভ গরক।
54002012	শিক্যা দিবার আর মরতফোয়ার উঅর হত্যা অইবার অনুমতি আঁই হনঅ মাইয়াফোয়ারে নঅ দিই। য়িবার বরং চুব গরি থাকনই উচিত,
54002013	হারন ফইল্যাদি আদমরে আর ফরদি হাওয়ারে সিষ্টি গরা অইয়্যেল্।
54002014	য়িয়ান বাদে আদম ছলনাত নঅঅ ফঅঅরে, কিন্তু মাইয়্যাফোয়া ফুরাফুরি গরিয়েনে ফঅইয্যেল্ আর আল্লাহ্‌র উকুম অমাইন্য গইজ্যেল্।
54002015	তঅ তেঁই ফোয়াছা জন্ম দিবার মইধ্য দিয়েনে নাজাত ফাইবো; অবইশ্য মাইয়্যাফোয়াঅক্যলর ত্যুন ভালা বিচারবুদ্যি বেবার গরিয়েনে ইমান, মহব্যত আর ফবিত্রতাত চলন ফরিবো।
54003001	এই হতা বিশ্যাসযোইগ্য দে, যুদি কেউ জামাতর ফরিচালক অইতো চাআ তইলে য়িবা উগ্যুয়া ভালা হাম গরিবার ইছ্যাই গরে।
54003002	ফরিচালকর ত্যুন য়িয়ানর লাই এন্ অঅন ফরিবো যেন্ কেউ তেঁইরে দোষ দিত্ নঅ ফারে। তেঁইর মাত্র একজন বউ থাকিবো। তেঁই নিজরে দমনত রাকিবো আর তেঁইর ভালা বিচারবুদ্যি থাকিবো। তেঁই ভদ্র অইবো আর মেঅমানদারি গইত্যো ভালাবাসিবো। অইন্যতারারে শিক্যাদান গরিবার হ্যমতা তেঁইর থাকিবো।
54003003	তেঁই যেন্ মাতাল আর বদমেজাজি নঅ অঅ, বরং তেঁইর সভাব যেন্ নরম অঅ আর তেঁই যেন্ ফসাইদ্যা বা টিঁয়ার লুভি নঅ অঅ।
54003004	তেঁই যেন্ উফযুক্তভাবে তেঁইর নিজর বাড়ির বেক কিছু ফরিচালানা গরে আর তেঁইর ফোয়ামাইয়্যাগিন যেন্ বাইধ্য ও ভদ্র অঅ।
54003005	যিবা তেঁইর নিজর বাড়ির বেফার ফরিচালানা গরিত্ নঅ জানে তেঁই কেন্ গরিয়েনে আল্লাহ্‌র জামাতর দেহ্যাশুনা গরিবো?
54003006	জামাতর ফরিচালক যেন্ নয়া ইমানদার নঅ অঅ, হারন নয়া ইমানদার অইলে তেঁই অঅত অহংকারত ফুলি উঢিবো আর ইবিলিসরে দেয়া শাস্তির যোইগ্য অইবো।
54003007	বাইরর মানুষঅক্যলর হাছে তেঁইর সুনাম থাকন দরহার, যেন্ তেঁই দুন্যামর ভাগি নঅ অঅ আর ইবিলিসর ফাঁদত নঅ ফরে।
54003008	য়েইল্যা গরিয়েনে খেসমতহারিঅক্যলঅ যেন্ সম্যান ফাইবার যোইগ্য আর এক হতার মানুষ অঅ। য়িতারা যেন্ মাতাল নঅ অঅ, আর অন্যায় লাভর মিক্যাদি যেন্ য়িতারার ঝোঁক নঅ থাকে।
54003009	য়িতারা যেন্ ফরিষ্কার বিবেকে ইসায়ি ইমানর গোফন আঁসা ধরি রাকে।
54003010	য়িতারারে আগদি যাচাই গরি সঅন ফরিবো, তারফর যুদি য়িতারা নিদ্যোষ বুলি ফরমানিত অঅ তইলে খেসমতহারি অইত্ ফারিবো।
54003011	ঠিগ য়েই ডইল্যা য়িতারার বউঅক্যলঅ যেন্ সম্যানর যোইগ্য অঅ। য়িতারা যেন্ অইন্যর দুন্যাম গরিয়েনে নঅ বেরাআ আর নিজরারে দমনত রাকে। বেক বিষয়ে যেন্ য়িতারারে বিশ্যাস গরন যাআ।
54003012	খেসমতহারিরঅ হ্যালি একজন বউ থাকিবো। তেঁই যেন্ ভালা গরিয়েনে তেঁইর ফোয়ামাইয়্যাঅক্যলরে আর সংসার ফরিচালানা গরে।
54003013	যে খেসমতহারি ভালা গরিয়েনে হাম গরে তেঁই সম্যান লাভ গরে আর মসিহ্‌ ইসার উঅর ইমানর হারনে তেঁইর দিল্ সঅসে ফুরন অঅ।
54003014	আঁই আশা গরির্ বউত তরাতরিই তোঁয়ার হাছে যাইত্ ফাইজ্যোম। কিন্তু যুদি হনঅ হারনে আঁর যাইতো দেরি অঅ য়িয়ানর লাই আঁই তোঁয়ার হাছে এগিন লেকির, যেন্ তুঁই জানিত্ ফার আল্লাহ্‌র ফরিবারর মানুষঅক্যলর সাইল‌‌চলন হঅন্ ডইল্যা অঅন উচিত। এই ফরিবার অইল্ জিন্দা আল্লাহ্‌র জামাত, যিয়ান ভিত্যি আর খুইট্যার মতন আল্লাহ্‌র আঁসারে ধরি রাকে।
54003016	ইসায়ি ইমানর গোফন আঁসা দে ডঁর য়িয়ান অসিকার গরা নঅ যাআ। য়েই আঁসা এই — তেঁই মানুষ ইসাবে ফকাশিত অইল্; তেঁই দে নিদ্যোষ ফাক-রুহ্ য়িয়ান ফরমান গরিল্; ফেরেস্‌তাঅক্যলে তেঁইরে দেইক্যেল্; বেক জাতির হাছে তেঁইর বিষয় তবলিগ গরা অইয়্যেল্; দুনিয়াত তেঁইর উঅর মানুষঅক্যলে ইমান আইন্যেল্; বেহেস্‌তত তেঁইরে মইমার লগে তুলি লোয়া অইয়্যেল্।
54004001	ফাক-রুহ্ ফরিষ্কার গরিয়েনে হইয়্যে, ভবিষ্যতত্ কিছু মানুষ ইসায়ি ইমানর ত্যুন দুরে সরি যাইবো আর ছলনাহারি রুহ্‌ ও ভুতগিনর শিক্যার মিক্যাদি ঝুঁকি ফরিবো।
54004002	বিবেক অসার অই গেইয়্যে এন্ হতাক্যিন মিছাহ্যোর মানুষঅক্যলর ভন্ডামির লাই এই ডইল্যা অইবো।
54004003	ইতারা মানুষরে বিয়া নঅ গরিবার উকুম দেএ আর হনঅ হনঅ হ্যানা হ্যাইতো মানা গরে। কিন্তু ইমানদারঅক্যল, যারা আল্লাহ্‌র আঁসারে জাইন্যে, য়িতারা যেন্ আল্লাহ্‌‍রে শুকরিয়া জানাইয়েনে হ্যাআ য়িয়ানর লাইই তঅ আল্লাহ্ এই বেক হ্যানা সিষ্টি গইজ্যে।
54004004	আল্লাহ্‌র সৃষ্ট ফত্যিউয়া জিনিস ভালা, য়িয়ানর লাই হনঅ জিনিস হারাম মনে গরিয়েনে বাদ দঅন উচিত নঅঅ; কিন্তু য়িয়ান যেন্ আল্লাহ্‌‍রে শুকরিয়া জানাইয়েনে গ্রঅন গরা অঅ,
54004005	হারন আল্লাহ্‌র কালাম আর মুনাজাতর মইধ্য দিয়েনে য়িয়ান ফাক-সাফ অঅ।
54004006	যুদি তুঁই এই বিষয়গিন ভাইঅক্যলরে বুঝাই দঅ তইলে ইসায়ি ইমানর যে আঁসা আর নির্ভুল শিক্যা তুঁই মানি সইল্‌তা লাইগ্যো, য়েগিনত ফাক্যা অইয়েনে মসিহ্‌ ইসার একজন উফযুক্ত সেবাহারি অইবা।
54004007	আল্লাহ্‌র ফতি ডরহিন গল্ফ-হতার ত্যুন দুঁরে থাক; য়েগিন তঅ বুরিঅক্যলর বানাইন্যা গল্ফর মতন। য়েগিনর ত্যুন বরং আল্লাহ্‌-ডরর অইভ্যাস গর।
54004008	শারিলিক বেয়ামত কিছু লাভ অঅ আঁসা, কিন্তু আল্লাহ্‌-ডরে বেক মিক্যাদির ত্যুন লাভ অঅ; য়িয়ানত এই জিবন আর ফরজিবনর লাই আশ্যাস রইয়্যে।
54004009	এই হতা বিশ্যাসযোইগ্য আর ফুরাফুরি গরিয়েনে গ্রঅনরঅ যোইগ্য।
54004010	ইয়ানর লাইই আঁরা জানেফরানে মিন্যোত গরির্ আর আগ্রঅর লগে হাম গরির্, হারন জিন্দা আল্লাহ্‌র উঅরদি আঁরা আশা রাক্যি। তেঁইই বেক মানুষর নাজাতদাতা, বিশেষ গরিয়েনে য়িতারার যারা তেঁইর উঅর ইমান আনে।
54004011	তুঁই এই বেক বিষয়ে উকুম আর শিক্যা দঅ।
54004012	তুঁই জোয়ান বুলি কেউ যেন্ তোঁয়ারে তুচ্য নঅ গরে। হতাত, সাইলসলনত, মহব্যতত, বিশ্যাসত আর ফবিত্রতাত তুঁই ইমানদারঅক্যলর হাছে আদশ্য অঅ।
54004013	আঁই নঅ আইয়্যোন ফইয্যন্ত তুঁই ইমানদারঅক্যলরে ফাক-কিতাব তেলাওয়াত গরন, তবলিগ গরন আর শিক্যা দিবার হামত নিজরে বেস্ত রাক।
54004014	জামাতর নেতাঅক্যলে যহন তোঁয়ার উঅরদি য়িতারার আত রাইক্যেল্ তহন নবি ইসাবে হতা হইবার মইধ্য দিয়েনে যে বিশেষ দান তোঁয়ারে দেয়া অইয়্যেল্ য়েই দান তুঁই অবএলা নঅ গইজ্যো।
54004015	এই বেক বিষয়ে মনোযোগি অঅ; নিজরে ফুরাফুরি গরিয়েনে য়েগিনর মইধ্যে ডুফাই রাক, যেন্ বেক্যিনে দেকিত্ ফাআ দে, তুঁই আগাই যাইতা লাইগ্যো।
54004016	তোঁয়ার নিজর বিষয়ে আর তোঁয়ার শিক্যার বিষয়ে সতর্ক থাক। এগিন গইত্যো থাক, হারন য়েগিনত তুঁই নিজরে রক্যা গরিত্ ফারিবা আর যারা তোঁয়ার হতা উনিবো য়িতারারেঅ রক্যা গরিত্ ফারিবা।
54005001	যারা বুরা, য়িতারার দোষ দেহ্যাইতো যাইয়েনে হরা ভাষা বেবার নঅ গইজ্যো; বাবার মতন মনে গরিয়েনে য়িতারারে সংশোধন গইজ্যো। জোয়ান ফোয়াঅক্যলরে ভাইঅর মতন মনে গরিয়েনে য়িতারারে সংশোধন গইজ্যো।
54005002	বুরা মাইয়্যাফোয়াঅক্যলরে মাআর মতন মনে গরিয়েনে সংশোধন গইজ্যো আর জোয়ান মাইয়্যাফোয়াঅক্যলরে বোইনর মতন মনে গরিয়েনে ফবিত্রভাব বজায় রাকি সংশোধন গইজ্যো।
54005003	যে রারিঅক্যলর কেউ নাই য়িতারারে যত্নর লগে দেহ্যাশুনা গইজ্যো।
54005004	কিন্তু হনঅ রারির যুদি ফোয়ামাইয়্যা বা নাতি-নাতিন থাকে তইলে য়েই ফোয়ামাইয়্যা বা নাতি-নাতিনঅক্যলেই যেন্ ফইল্যাদি নিজর নিজর ফরিবারর লাই হত্যইব্য গরিয়েনে আল্লাহ্‌-ডর দেহ্যাইতো শিকে। এন্ গরিয়েনে য়িতারা য়িতারার বাফ-দাদাঅক্যলর আদরর রিন ফরিশোধ গরিত্ ফারিবো, আর ইয়ানতই আল্লাহ্ খুশি অঅ।
54005005	যে রারির কেউ নাই য়িবা আল্লাহ্‌র উঅরদিই য়িবার আশা রাকিয়েনে দিন-রাইত আল্লাহ্‌র হাছে মুনাজাত আর অনুরোধ গইত্যো থাকে।
54005006	কিন্তু যে রারি যেইল্যা গরি খুশি জিবন হাডাআ য়িবা জিন্দা অবস্তাতঅ মরার মতন।
54005007	এই বেক বিষয়ে নিদ্যেশ দঅ যেন্ কেউ য়িতারারে দোষ দিত্ নঅ ফারে।
54005008	যিবা নিজর আত্যিয়অক্যলর, বিশেষ গরি নিজর ফরিবারর দেহ্যাশুনা নঅ গরে য়িবা য়িয়ানর হারনে য়িবার ইমানরে অসিকার গইজ্যে; য়িবা অ-ইমানদারঅক্যলর ত্যুনঅ হ্যারাফ।
54005009	রারিঅক্যলর নামর তালিকাত হনঅ রারির নাম যোগ গরিবার আগদি চঅন ফরিবো দে, য়িবার বয়স ষাইট বছরর হম নঅঅ আর য়িবা জামাইর লগে বিশ্যস্ত আছিল্।
54005010	ইয়ান বাদে ভালা হামর লাই য়িবার সুনাম থাকন ফরিবো। এই ভালা হামগিনর মাঝে রইয়্যে — ফোয়ামাইয়্যা মানুষ গরন, মেঅমানদারি গরন, আল্লাহ্‌র বান্দাঅক্যলর ঠেং ধোঅন, যারা হষ্টত ফইজ্যে য়িতারারে সাইয্য গরন, আর অইন্যাইন্য সত্ হামত যোগ দঅন।
54005011	জোয়ান রারিঅক্যলর নাম রারির তালিকাত নঅ লেইক্যো, হারন যহন য়িতারার শরিলর হামনা-বাসনা চন্চল অই উঢে আর মসিহ্‌র লাই য়িতারার ডর হোমি আইয়্যে তহন য়িতারা বিয়া গইত্যো চাআ।
54005012	ইয়ানত য়িতারা য়িতারার আগর ওয়াদা ভাংগে বুলিয়েনে নিজরার উঅর শাস্তি ডাকি আনে।
54005013	ইয়ান বাদে য়িতারা বাড়ি বাড়ি ঘুরিয়েনে অলস অইতো শিকে। য়িতারা দে হ্যালি অলস অঅ য়িয়ান নঅঅ, কিন্তু বাজো হতা হইতো আর ফরর বিষয় লইয়েনে আলোচানা গইত্যো শিকে আর যেগিন য়িতারার হঅন উচিত নঅঅ য়েই হতাগিন হঅ।
54005014	য়িয়ানর লাই আঁই এই উফদেশ দিই দে, জোয়ান রারিঅক্যলে বিয়া গরক, ফোয়াছার মা অঅক, নিজর নিজর সংসারর দেহ্যাশুনা গরক আর নিন্দা গরিবার লাই শত্রুঅক্যলরে হনঅ সুযোগ নঅ দঅক।
54005015	ইয়ার মইধ্যেই তঅ হয়েকজন রারি ফেরত যাইয়েনে ইবিলিসর ফথদি চলের।
54005016	ইসায়ি ইমানদার হনঅ মাইয়্যাফোয়ার ঘরত হয়েকজন রারি থাকিলে য়েই মাইয়্যাফোয়াই য়িতারার দেহ্যাশুনা গরক। এই বেক রারির ভার জামাতর উঅর চাবন্ উচিত নঅঅ, যেন্ যে রারির কেউ নাই জামাত য়িতারার দেহ্যাশুনা গরিত্ ফারে।
54005017	জামাতর যে বেক মেইন নেতাঅক্যল ভালা গরিয়েনে জামাতর ফরিচালানা গরে, বিশেষ গরিয়েনে যারা আল্লাহ্‌র কালাম তবলিগ আর শিক্যা দান গরিবার লাই মিন্যোত গরে, য়িতারার ফাওনা দুইগুন অঅন উচিত।
54005018	ফাক-কিতাবত আছে, “শইস্য মাড়াই গরিবার সমত বলদর মুকত জাল্‌তি নঅ বাঁইন্দো।” আরো লেহ্যা আছে, “যিবা হাম গরে য়িবা বেতন ফাইবার যোইগ্য।”
54005019	দুই বা তিনজন সাক্যির হতা বাদে জামাতর হনঅ মেইন নেতার বিরুদ্যে হনঅ দোষর হতাত হান নঅ দিয়ো।
54005020	যে বেক মেইন নেতাঅক্যল গুনাহ্‌ গইত্যেই থাকে জামাতর বেক মানুষঅক্যলর সাম্‌নদি য়িতারার দোষ দেহ্যাই দিয়ো যেন্ অইন্যাইন্য নেতাঅক্যলঅ ডরাআ।
54005021	আল্লাহ্ ও মসিহ্‌ ইসা আর বাছাই গরা ফেরেস্‌তাঅক্যলর সাম্‌নদি আঁই তোঁয়ারে এই উকুম দিইর — কেউঅর ফক্য নঅ লইয়েনে এগিন গইজ্যো আর একচোগা অইয়েনে হনঅ হাম নঅ গইজ্যো।
54005022	তরাতরি গরি কেউঅর উঅর আত রাকিয়েনে কেউঅরে হনঅ ফদত নিযুক্ত নঅ গইজ্যো। অইন্যতারা যহন গুনাহ্‌ গরে তহন য়িতারার লগে যোগ নঅ দিয়ো। নিজরে হ্যাঁটি রাইক্যো।
54005023	তোঁয়ার ফ্রায়ই বেরাম অঅ বুলিয়েনে অঅজমর লাই এক্যানা এক্যানা গরিয়েনে আংগুরর-রস হ্যাইয়্যো; হ্যালি ফানি নঅ হ্যাইয়্যো।
54005024	হনঅ হনঅ মানুষর গুনাহ্‌ এত ফরিস্কারভাবে দেহ্যা যাআ দে, য়িয়ানর বিচার আগদিই অই যাআ। আবার হনঅ হনঅ মানুষর গুনাহ্‌ ফরদি দেহ্যা যাআ।
54005025	য়েইল্যা গরিয়েনে সত্ হাম ফরিস্কারভাবে দেহ্যা যাআ, আর যেগিন ফরিস্কার নঅঅ য়েগিনঅ লুকাইন্যা নঅ থাকে।
54006001	যে সমস্ত গোলামঅক্যলর ত্যুন হোটিন মিন্যোত গরন ফরে য়িতারা বেক্যিনে য়িতারার মালিকঅক্যলরে বেক সম্যান ফাইবার যোইগ্য বুলি মনে গরক, যেন্ কেউ আল্লাহ্‌র নামর আর আঁরার শিক্যার নিন্দা গরিত্ নঅ ফারে।
54006002	যে গোলাম ইসায়ি ইমানদার মালিকর অধিন য়িবা যেন্ ইমানদার ভাই বুলিয়েনেই য়েই মালিকরে তুচ্য নঅ গরে বরং আরো ভালা গরিয়েনে তেঁইর সেবা গরে, হারন য়িবার সেবাত যিবা উফহার ফাআর তেঁই তঅ ইমানদার আর য়িবার ফ্রিয়। এই বিষয়গিন শিক্যা দঅ আর উফদেশ দঅ।
54006003	কেউ যুদি অইন্য ডইল্যা শিক্যা দেএ আর আঁসা উফদেশ, মানি আঁরার হযরত ইসা মসিহ্‌র শিক্যা আর আল্লাহ্‌-ডরর শিক্যা মানি নঅ লঅ তইলে য়িবা অহংকারি।
54006004	য়িবা কিছুই নঅ বুজে; হোইজ্যা আর বারাবারি গরন যেন্ য়িবার এক্যান বেরাম অইয়েনে থিয়াআ। এগিনর ফল হইল — ইংসা, হোইজ্যা, নিন্দা, হ্যারাফ সন্দঅ,
54006005	আর নিচুমনা মানুষঅক্যলর মাঝে অনবরত গোলমাল। এই মানুষঅক্যলর মাঝে আল্লাহ্‌র আঁসা নাই; য়িতারা ইসায়ি ইমানরে উগ্যুয়া জাগতিক লাভর উফাই বুলি মনে গরে।
54006006	কিন্তু আসলে খুশি মনে ইসায়ি ইমান অনুযায়ি চলিলে মআ লাভ অঅ।
54006007	দুনিয়াত আঁরা তঅ কিছুই লগে লই নঅঅ আইয়্যি আর দুনিয়ার ত্যুন কিছুই লগে লই যাইত্ ফাইত্যাম নঅ।
54006008	তঅ হ্যানা আর হঅর থাকিলেই আঁরা খুশি থাইক্যোম।
54006009	কিন্তু যারা ফুইসাআলা অইতো চাআ য়িতারা নানান ফরিক্যাত আর ফাঁদত ফরে, আর এন্ হতাক্যিন বাজো ও অনিষ্টহর ইছ্যা য়িতারার মনত জাগে যেগিন মানুষরে তচনচ আর সর্বনাশর তলাত ডুফাই দেএ।
54006010	বেক ডইল্যা হ্যারাফির গোঁরাত রইয়্যে টিঁয়া-ফুইসার লাই ভালাবাসা। বউতজনে টিঁয়া-ফুইসার লোভে ইসায়ি ইমানর ত্যুন সরি যাইয়েনে নিজরার উঅর বউত দুক্য ডাকি আইন্যে।
54006011	কিন্তু তুঁই তঅ আল্লাহ্‌র বান্দা; এগিনর ত্যুন তুঁই ধাই যঅ। সত্ জিবন, আল্লাহ্‌-ডর, বিশ্যাস, মহব্যত, ধৈয্য আর নরম সভাবর লাই আগ্রয়ি অঅ।
54006012	মসিহ্‌র উঅর ইমানর লাই তেঁইর ফক্যে জানেফরানে যুদ্য চলাই যঅ। যে আখেরি জিবনর লাই আল্লাহ্ তোঁয়ারে ডাইক্যেল্ য়েই আখেরি জিবন ধরি রাক। তুঁই বউত মানুষর সামনদিই তোঁয়ার ইমানর সাক্যি দিয়্যিলা।
54006013	আল্লাহ্, যিবা বেক কিছুরে জিবন দান গরে আর মসিহ্‌ ইসা, যিবা ফন্তিয় ফিলাতর সাম্‌নদি আঁসার বিষয়ে সাক্যি দিয়্যেল্, য়েই আল্লাহ্ আর মসিহ্‌ ইসার সাম্‌নদি আঁই তোঁয়ারে এই উকুম দিইর —
54006014	আঁরার হযরত ইসা মসিহ্‌ ফকাশিত নঅ অঅন ফইয্যন্ত নিকুত গরিয়েনে আঁর উকুম ফালন গরি যঅ, যেন্ কেউ তোঁয়ার নিন্দা গরিত্ নঅ ফারে।
54006015	য়েই গোরবময় আল্লাহ্, যিবা একমাত্র শাসনহত্যা, যিবা বাদশাঅক্যলর বাদশা আর ফভুঅক্যলর ফভু, তেঁইই তেঁইর উফযুক্ত সমত মসিহ্‌রে জাহির গরিবো।
54006016	একমাত্র আল্লাহ্ মরনর অধিন নঅঅ। তেঁই এন্ নুরত থাকে যেডে হনঅ মানুষ যাইত্ নঅ ফারে। হনঅ মানুষ হনঅ দিন তেঁইরে নঅঅ দেকেঅ, দেকিতঅ নঅ ফাআ। সম্যান আর হ্যমতা চিরহাল তেঁইরই। আমিন।
54006017	যারা এই দুনিয়াত ফুইসাআলা য়িতারারে এই নিদ্যেশ দঅ যেন্ য়িতারা অহংকার নঅ গরিয়েনে আর অএস্তায়ি ধনর উঅর ভরসা নঅ গরিয়েনে আল্লাহ্‌র উঅর ভরসা গরে। তেঁইই ভোগ গরিবার লাই বেক জিনিস খোলা আতে আঁরারে দান গরে।
54006018	ফুইসাআলাঅক্যলরে নিদ্যেশ দঅ যেন্ য়িতারা অইন্যর উফহার গরে, সত্ হামত বেস্ত থাকে, খোলা আতে দান গরে আর য়িতারার ধন-সম্‌বত্যির ভাগ অইন্যতারারেঅ দেএ।
54006019	ইয়ানত য়িতারা নিজরার লাই এন্ ধন জমা গরিবো যেগিন ভবিষ্যতত্ য়িতারার ফক্যে উগ্যুয়া শক্ত ভিত্যির মতন অইবো, যেন্ সত্যিহারর যে জিবন য়িয়ান য়িতারা শক্ত গরিয়েনে ধরি রাকিত্ ফারে।
54006020	অঅ তিমথিয়, যিয়ান রক্যা গরিবার লাই তোঁয়ারে দেয়া অইয়্যে য়িয়ান ভালা গরি রক্যা গর। মিছা গেয়ানর ডরহিন বাজো হতা আর স্ববিরোধি শিক্যার ত্যুন দুঁরে থাক।
54006021	হনঅ হনঅ মানুষ এই ডইল্যা গেয়ানর দাবি গরিয়েনে ইসায়ি ইমানর ত্যুন দুঁরে সরি গেইয়্যে। আল্লাহ্ তোঁয়ারারে রহমত দান গরক।
55001001	মসিহ্‌ ইসার মইধ্য দিয়েনে আখেরি জিবনর ওয়াদা মতন আল্লাহ্‌র ইছ্যায় আঁই ফোল মসিহ্‌ ইসার একজন সাআবি অইয়্যি।
55001002	এই সিঢি আঁই আঁর ফ্রিয় সন্তান তিমথিয়র হাছে লেকির। বাবা আল্লাহ আর আঁরার হযরত ইসা মসিহ্‌ তোঁয়ারে রহমত, মমতা আর শান্তি দান গরক।
55001003	আঁর ফুর্বফুরুষঅক্যলে যেইল্যা আল্লাহ্‌র এবাদত গইত্যো য়েইল্যা আঁইঅ ফরিষ্কার বিবেকে আল্লাহ্‌র এবাদত গরি থাকি; আর তোঁয়ার লাই দিন-রাইত অনবরত মুনাজাত গরিবার সমত আঁই তেঁইরে শুকরিয়া জানাই থাকি।
55001004	তুঁই দে হাঁইন্‌তা আছিলা য়েই হতা মনত গরিয়েনে তোঁয়ারে বঅর চাইতো ইছ্যা অঅর, যেন্ আঁর মন আনন্দে ভরি উঢে।
55001005	তোঁয়ার দিলত দে সত্যিহারর ইমান আছে য়েই হতাঅ আঁর মনত আছে। এই ইমান আগদি তোঁয়ার নানি লোয়ির আর তোঁয়ার মা উনিকির দিলত আছিল্, আর আঁই নিচ্যয়ই জানি, এই ইমান তোঁয়ার দিলত্অ আছে।
55001006	ইয়ানর লাই আঁই তোঁয়ারে আবার এই হতা হইতাম চাই — তোঁয়ার উঅর আঁর আত রাকিবার মইধ্য দিয়েনে আল্লাহ্ তোঁয়ারে যে বিশেষ দান দিয়্যে য়িয়ান আবার জাগাই তুইল্যো।
55001007	আল্লাহ্ আঁরারে ডরর মনোভাব নঅঅ দেএ; তেঁই আঁরারে এন্ মনোভাব দিয়্যে যিয়ানর মইধ্যে শক্তি, মহব্যত আর নিজরে দমনত রাকিবার হ্যমতা রইয়্যে।
55001008	য়িয়ানর লাই আঁরার ফভুর বিষয়ে সাক্যি দিতো নঅ শর্‌মাইয়্যো, আর তেঁইর লাই বন্দি দে আঁই, আঁরে লইয়েনেঅ নঅ শর্‌মাইয়্যো । য়িয়ানর বদলে আল্লাহ্ তোঁয়ারে যে শক্তি দিয়্যে য়েই শক্তি অনুযায়ি তেঁইর সুহ্যবর তবলিগর লাই আঁর লগে হষ্টভোগ গর।
55001009	আল্লাহ্ আঁরারে নাজাত গইজ্যে আর ফবিত্রভাবে জিবন হাডাইবার লাই ডাইক্যে। আঁরার হনঅ হামর লাই তেঁই য়িয়ান নঅঅ গরে, বরং তেঁইর উদ্যেশ্য আর রহমতর লাইই গইজ্যে। দুনিয়া সিষ্টি অইবার আগদি মসিহ্‌ ইসার মইধ্য দিয়েনে তেঁই তেঁইর রহমত আঁরারে দান গইজ্যেল্,
55001010	কিন্তু এহন আঁরার নাজাতদাতা মসিহ্‌ ইসার এই দুনিয়াত আইবার মইধ্য দিয়েনে তেঁই য়েই রহমত ফকাশ গইজ্যে। মসিহ্‌ মরনরে তচনচ গইজ্যে আর সুহ্যবরর মইধ্য দিয়েনে তচনচহিন জিবনর হতা ফকাশ গইজ্যে।
55001011	আর এই সুহ্যবর জানাইবার লাইই আঁরে তবলিগহারি, সাআবি আর ওস্তাদ ইসাবে নিযুক্ত গরা অইয়্যে।
55001012	ইয়ানর লাইই আঁই এই বেক হষ্ট ভোগ গরির্; তঅঅ আঁই নঅঅ শরমাই, হারন আঁই জানি আঁই হার উঅর ভরসা গজ্যি। আঁই নিচ্যিত গরিয়েনে জানি দে, আঁই তেঁইর হাছে যেগিন রাক্যি মসিহ্‌র আইবার দিনর লাই য়েগিন রক্যা গরিবার হ্যমতা তেঁইর আছে।
55001013	তুঁই আঁর হাছর ত্যুন যেগিন উইন্যো য়েই আঁসা শিক্যা তোঁয়ার আদশ্য ইসাবে ধরি রাক; আর মসিহ্‌ ইসার লগে যুক্ত অইবার হারনে আঁরার দিলত যে মহব্যত আর বিশ্যাস জাইগ্যে য়েগিনঅ ধরি রাক।
55001014	আল্লাহ্ তোঁয়ারে যিয়ান রক্যা গরিবার লাই দিয়্যে য়িয়ান ফাক-রুহ্‌রে দিয়েনে রক্যা গর, যিবা আঁরার দিলত থাকে।
55001015	তুঁই জান এশিয়া ফদেশর বেক্যিনে আঁর হাছর ত্যুন সরি ফইজ্যে। য়িতারার মইধ্যে আছে ফুগিল্য আর হর্মগিনি।
55001016	অনিষিফরর ফরিবারর উঅর ফভু মমতা গরক; তেঁই বউত বার আঁরে সবল গরি তুইল্যে‌, আর আঁই হয়েদি অইয়্যি বুলি তেঁই শরম নঅঅ ফাআ।
55001017	তেঁই যহন রোমত আছিল্ তহন আঁর বউত তালাইশ গরিয়েনে আঁরে ফাইয়্যেল্।
55001018	ইফিষত কেন্ গরিয়েনে তেঁই আঁর সেবা গইজ্যে য়িয়ান তোঁয়ার ভালা গরিয়েনে জানা আছে। ফভু গরক, যেন্ মসিহ্‌র আইবার দিনত তেঁই ফভুর হাছর ত্যুন দয়া লাভ গরে।
55002001	সন্তান আঁর, মসিহ্‌ ইসার রহমতে তুঁই শক্তিশালি অঅ।
55002002	বউত সাক্যির সাম্‌নদি আঁর মুকত্ যে শিক্যাগিনর হতা তুঁই উইনো য়েই শিক্যা ধরি রাকিবার লাই তুঁই য়েগিন এন্ হতাক্যিন বিশ্যস্ত মানুষঅক্যলরে দঅ যারার অইন্যতারারে শিক্যা দিবার যোইগ্যতা আছে।
55002003	মসিহ্‌ ইসার একজন উফযুক্ত সৈন্যর মতন তুঁই আঁরার লগে হষ্ট সইজ্য গর।
55002004	যুদ্য গইত্যো যাইয়েনে কেউ সংসারর মাঝে নিজরে নঅ জড়াআ, যেন্ সৈন্য ইসাবে যিবা য়িবারে ভত্যি গইজ্যে তেঁইরে য়িবা খুশি গরিত্ ফারে।
55002005	য়েইল্যা গরি ফতিযোগিতার খেলাত যোগ দিয়েনে কেউ যুদি নিয়ম মতন খেলা নঅ হ্যাআ তইলে য়িবা জিতিবার মালা নঅ ফাআ।
55002006	যে চাষি মিন্যোত গরে য়িবারই ফইল্যাদি ফসলর ভাগ ফঅন উচিত।
55002007	আঁই যিয়ান হইর য়িয়ান তুঁই চিন্তা গরি চাইয়্যো, হারন ফভুই তোঁয়ারে বেক বিষয় বুঝিবার হ্যমতা দান গরিবো।
55002008	ইসা মসিহ্‌ সম্যন্দে এই হতা মনত রাইক্যো দে, তেঁইরে মরনর ত্যুন জিন্দা গরি তোলা অইয়্যেল্ আর তেঁই দাউদর বংশর মানুষ আছিল্। যে সুহ্যবর আঁই তবলিগ গরি য়িয়ানর মইধ্যে এই হতা আছে,
55002009	আর এই সুহ্যবর তবলিগর লাইই আঁই হষ্ট ভোগ গরির; এন্ কি, অফরাধির মতন আঁরে বাঁধাঅ অইয়্যে। কিন্তু আল্লাহ্‌র কালামরে তঅ বাঁধা নঅঅ অঅ।
55002010	য়িয়ানর লাই আল্লাহ্ যারারে বাছি লইয়্যে য়িতারার লাই আঁই বেক কিছু সইজ্য গরির্, যেন্ য়িতারাঅ মসিহ্‌ ইসার মইধ্য দিয়েনে নাজাত ফাআ আর চিরহালর মইমা লাভ গরে।
55002011	এই হতা বিশ্যাসযোইগ্য দে, মসিহ্‌র লগে যুদি আঁরা মরি থাকি, তইলে তেঁইরই লগে আঁরা জিন্দাঅ থাইক্যোম।
55002012	আঁরা যুদি ধৈয্য ধরিয়েনে সইজ্য গরি, তইলে তেঁইর লগে রাজত্যঅ গইজ্যোম। যুদি তেঁইরে আঁরা অসিকার গরি, তইলে তেঁইঅ আঁরারে অসিকার গরিবো।
55002013	আঁরা অবিশ্যস্ত অইলেঅ তেঁই বিশ্যস্ত থাকে, হারন তেঁই নিজরে অসিকার গরিত্ নঅ ফারে।
55002014	এই হতাগিন মানুষঅক্যলরে মনত গরাই দিতো থাক। আল্লাহ্‌র সাম্‌নদি য়িতারারে সাবধান গরি দঅ যেন্ য়িতারা বাজো হতা লইয়েনে হোইজ্যা ফসাদ নঅ গরে। এগিনর হনঅ দামই নাই, বরং যারা য়েগিন উনে য়েগিনে য়িতারার সর্বনাশ গরে।
55002015	যিবার উঅর আল্লাহ্ খুশি, মানি যিবার শরম ফাইবার হনঅ হারন নাই য়েই ডইল্যা হামর মানুষ ইসাবে আর যিবা নির্ভুল গরিয়েনে আঁসার কালাম শিক্যা দেএ য়েই ডইল্যা মানুষ ইসাবে নিজরে আল্লাহ্‌র সাম্‌নদি আজির গরিবার লাই বিশেষভাবে আগ্রয়ি অঅ।
55002016	আল্লাহ্‌র লগে ডরহিন আর বাজো হতাবাত্যার ত্যুন দুরে থাক, হারন এই ডইল্যা হতাবাত্যার লাই মানুষঅক্যলর মনত আল্লাহ্‌র লাই ডরর ভাব হোমি যাইতো থাকিবো।
55002017	যারা এই ডইল্যা হতাবাত্যা হঅ য়িতারার শিক্যা ফুঁচা ঘাআর মতন গরিয়েনে ছরাই ফরিবো। এই ডইল্যা মানুষঅক্যলর মাঝে আছে হুমিনায় আর ফিলিত।
55002018	ইতারা আল্লাহ্‌র আঁসার ত্যুন দুরে সরি গেইয়্যে। ইতারা হঅ, ইমানদারঅক্যলর মরনর ত্যুন জিন্দা অইয়েনে উঢা আগদিই অই গেইয়্যে। ইতারা কেউ কেউঅর ইমানরে নষ্ট গরি ফেইল্যে।
55002019	তঅঅ আল্লাহ্‌র গাঁতা শক্ত ভিত্যি থিয়াইই আছে, আর য়িয়ানর উঅর সিলমোঅরর মতন গরি এই হতাগিন লেহ্যা আছে, “ফভু জানে, হারা তেঁইর,” আর “যে কেউ মসিহ্‌‍রে ফভু বুলিয়েনে ডাকে য়িবা বেক গুনাহ্‌র ত্যুন দুরে যঅক্।”
55002020	ডঁর বাড়িত হ্যালি দে সোনা-রুফার ফাত্র থাকে য়িয়ান নঅঅ, কিন্তু গাছর আর মেডির ফাত্রঅ থাকে। য়েগিনর মইধ্যে হতাক্যিন ফাত্র সম্যানর হামত আর হতাক্যিন ফাত্র নিচু হামত বেবার গরা অঅ।
55002021	যারা এই নিচু হামর ফাত্রর মতন, য়িতারার ত্যুন সরি আইয়েনে যুদি কেউ নিজরে ফাক-সাফ গরে তইলে য়িবা এন্ ফাত্রর মতন অইবো যিয়ান সম্যানর হামত বেবার গরা অঅ। ফবিত্র উদ্যেশ্যে য়িবারে আলিদা গরি রাকা অইবো, য়িবা ফভুর হামত লাগিবো আর বেক ডইল্যা ভালা হাম গরিবার লাই য়িবা রেডি থাকিবো।
55002022	জোয়ানহালর হ্যারাফ হামনা-বাসনার ত্যুন তুঁই ধাই যঅ আর যারা হ্যাঁটি দিলে ফভুরে ডাকে য়িতারার লগে সত্ জিবন, বিশ্যাস, মহব্যত আর শান্তির লাই আগ্রয়ি অঅ।
55002023	বাজো, মুরুক্য বাবারিত্ যোগ নঅ দিয়ো, হারন তুঁই তঅ জান য়েগিন শেষ ফইয্যন্ত হোইজ্যা-ফসাদর সিষ্টি গরে
55002024	যিবা ফভুর গোলাম, য়িবার হোইজ্যা গরন উচিত নঅঅ, বরং য়িবার ত্যুন বেক্যিনর লগে দয়ালু অঅন ফরিবো। য়িবার অইন্যতারারে শিক্যাদানর হ্যমতা আর সইজ্যগুন থাকন ফরিবো।
55002025	যারা য়িবার বিরুদ্যে থিয়াআ য়িতারারে য়িবার ত্যুন নরম ভাবে শিক্যা দঅন ফরিবো। য়েই শিক্যা যেন্ য়িবা এই আশায় দেএ দে, আল্লাহ্ য়িতারারে তঅবা গরিবার সুযোগ দিবো যেন্ আল্লাহ্‌র আঁসারে য়িতারা গভির ভাবে বুঝিত্ ফারে।
55002026	য়িয়ানর হারনে য়িতারা ইবিলিসর ফাঁদর ত্যুন ধাই আইবো, হারন ইবিলিস তার ইছ্যা ফালন গরিবার লাই য়িতারারে ধইজ্যেল্।
55003001	এই হতা মনত রাইক্যো দে, শেষ হালে বঅর ডঁর সময় আজির অইবো।
55003002	মানুষ হ্যালি নিজরেই ভালাবাসিবো, টিঁয়ার লুভি অইবো, গর্ব গরিবো, বেক্যিনরে তুচ্য গরিবো, বেক্যিনর দুন্যাম গরিবো, আর মা-বাবার অবাইধ্য অইবো। য়িতারা অকিতগ্য আর ডরহিন অইবো,
55003003	য়িতারার মাঝে আদর-ভালাবাসা থাইক্‌তো নঅ, আর য়িতারা হোইজ্যা গরিয়েনে আফোস গইত্যো নঅ। য়িতারা ফরর নিন্দা গরিবো, নিজরে দমন গরিত্ ফাইত্যো নঅ, নিঠুর অইবো, আর যিয়ান ভালা য়িয়ান ঘিনা গরিবো।
55003004	য়িতারা বেইমান, অন্যায়হারি আর অহংকারে ভরি যাইবো। আল্লাহ্‌‍রে ভালা নঅ বাসিয়েনে য়িতারা দুনিয়ার সুখরে ভালাবাসিবো।
55003005	বাইরর চিয়ারা দেকিলে মনে অইবো যেন্ আল্লাহ্‌‍রে য়িতারা হত না ডরাআ, কিন্তু আসলে আল্লাহ্‌-ডরর শক্তিরেই য়িতারা অসিকার গরে। এই ডইল্যা মানুষঅক্যলর হাছর ত্যুন দুরে থাইক্যো।
55003006	এই ডইল্যা মানুষঅক্যলর মাঝে কেউ কেউ ঘরে ঘরে ঢুকিয়েনে দুর্বল-মনা মাইয়্যাফোয়াঅক্যলরে বিফথত লই যাআ। এই মাইয়্যাফোয়াঅক্যলর উঅর গুনাহ্‌ বোঝাই গরা আছে; য়িতারা নানান হামনা-বাসনা দিয়েনে ফরিচালিত।
55003007	য়িতারা অক্যল সমত শিক্যার হতা উনের, কিন্তু হনঅ দিনঅ আল্লাহ্‌র আঁসারে গভিরভাবে বুঝিত্ নঅ ফারের্।
55003008	যেন্ গরিয়েনে যান্নি আর যাম্ব্রি মুসা নবির বিরুদ্যে থিয়াইয়্যেল্ ঠিগ য়েন্ গরিয়েনে এই মানুষঅক্যলঅ য়েই আঁসার বিরুদ্যে থিয়াআ। ইতারার মন জঘইন্য আর ইসায়ি ইমানর হনঅ ফরমান য়িতারার মাঝে ফাআ নঅঅ যাআ
55003009	কিন্তু য়িতারা আর আগাই যাইত্ ফাইত্যো নঅ, হারন যান্নি আর যাম্ব্রির মুরুক্যতা যেইল্যা বেক্যিনর হাছে এস্‌ফষ্ট অই উইট্যেল্ ঠিগ য়েইল্যা য়িতারার মুরুকতাঅ বেক্যিনর হাছে এস্‌ফষ্ট অই উঢিবো।
55003010	তুঁই আঁর শিক্যা, সাইলচলন, উদ্যেশ্য, বিশ্যাস, সইজ্যগুন, মহব্যত আর ধৈয্য ভালা গরিয়েনে খিয়াল গইজ্যো।
55003011	ইয়ান বাদে আন্তিয়খিয়াত, কোনিয়াত আর লুস্ত্রাত আঁই যেতাক্যিন জুলুম আর হষ্টভোগ গজ্যি য়েই বেক অইত্যাচারর হতাঅ তুঁই জান, কিন্তু ফভু য়েগিনর ত্যুন আঁরে রক্যা গইজ্যেল্।
55003012	আসলে যারা মসিহ্‌ ইসার লগে যুক্ত অইয়েনে আল্লাহ্‌র লগে ডরভরা জিবন হাডাইতো চাআ য়িতারা অইত্যাচারিত অইবোই।
55003013	কিন্তু দুষ্ট মানুষঅক্যলে আর ভন্ডঅক্যলে দিন দিন আরো হ্যারাফ অইবো। য়িতারা অইন্যতারারে ভুল ফথদি লই যাইবো আর নিজেরাঅ ভুল ফথদি চালিত অইবো।
55003014	কিন্তু তুঁই যেগিন শিক্যো আর নিচ্যিত গরিয়েনে বিশ্যাস গইজ্যো য়েগিনত ইস্তির থাক, হারন হারার হাছর ত্যুন তুঁই য়েগিন শিক্যো য়েগিন তঅ তুঁই জান।
55003015	ছোডহালর ত্যুন তুঁই ফাক-কিতাবর ত্যুন শিক্যালাভ গইজ্যো। আর এই ফাক-কিতাবই তোঁয়ারে মসিহ্‌ ইসার উঅর ইমানর মইধ্য দিয়েনে নাজাত ফাইবার গেয়ান দিত ফারে।
55003016	ফাক-কিতাবর ফত্যিউয়া হতা আল্লাহ্‌র হাছর ত্যুন আইস্যে আর য়েগিন শিক্যা, চেতনা দান, সংশোধন ও সত্ জিবনে বারি উঢিবার লাই দরহারি,
55003017	যেন্ আল্লাহ্‌র বান্দা ফুরাফুরি গরিয়েনে উফযুক্ত অই ভালা হাম গরিবার লাই রেডি অইত্ ফারে।
55004001	মসিহ্‌র ফিরি আইয়্যোন আর তেঁইর রাইজ্যর বিষয় মনত রাকি আল্লাহ্‌র সাম্‌নদি আর যিবা জিন্দা আর মরাঅক্যলর বিচার গরিবো য়েই মসিহ্‌ ইসার সাম্‌নদি আঁই তোঁয়ারে এই উকুম দিইর —
55004002	আল্লাহ্‌র কালাম তবলিগ গর; সময়ত অঅক বা অসময়ত অঅক, অক্যল সময়তই তবলিগর লাই রেডি থাক; বউত ধৈয্যর লগে শিক্যা দিয়েনে মানুষঅক্যলর দোষ দেহ্যাই দঅ, য়িতারারে সাবধান গর আর উফদেশ দঅ।
55004003	এন্ সময় আইবো যহন আঁসা শিক্যা মানুষর সইজ্য অইতো নঅ, বরং নিজরার ইছ্যা ফুরন গরিবার লাই য়িতারা এন্ বউত ওস্তাদ জোগার গরিবো যারা য়িতারারে খুশি গরিবার মতন শিক্যা দিবো।
55004004	য়িতারা আল্লাহ্‌র আঁসার বিষয় নঅ উনিয়েনে আজব-কাইনি উ‌ইন্‌তো চাইবো।
55004005	কিন্তু তুঁই বেক কিছুত নিজরে দমনত রাক, হষ্ট সইজ্য গর আর মসিহ্‌র বিষয়ে সুহ্যবর তবলিগ গইত্যো থাক, আর আল্লাহ্ তোঁয়ারে যে হাম গইত্যো দিয়্যে য়েগিন সম্ফুন্য গর।
55004006	আঁরে এহন হোরবানি ইসাবে ঢালি দেয়া অঅর; আঁর মরনর সময় আজির অইয়্যে।
55004007	মসিহ্‌র ফক্যে আঁই জানেফরানে যুদ্য গজ্যি, আঁর লাই ঠিগ গরা ফথর শেষ ফইয্যন্ত দুঁজ্যি আর ইসায়ি ইমানরে ধরি রাক্যি।
55004008	য়িয়ানর লাই আঁর লাই সত্ জিবনর ফুরস্কার তোলা রইয়্যে। রোজ আঁশরত নিয়াইবিচারক ফভু আঁরে য়েই ফুরস্কার ইসাবে জিতিবার মালা দান গরিবো। তঅ তেঁই দে হ্যালি আাঁরেই দান গরিবো য়িয়ান নঅঅ, যারা তেঁইর ফিরি আইবার লাই আগ্রঅর লগে অফেক্যা গইজ্যে য়িতারার বেক্যিনরে দান গরিবো।
55004009	তুঁই বউত চেষ্টা গর যেন্ আঁর হাছে তরাতরি আইত্ ফার,
55004010	হারন দিমা এহনর দুনিয়ারে ভালাবাসিয়েনে আঁরে ছারি থিষলনিকিত গেইয়্যে গই। ইয়ান বাদে ক্রিষ্কেন্ত গালাতিয়াত আর তিত দালমাতিয়াত গেইয়্যে;
55004011	হ্যালি লুক আঁর হাছে আছে। তুঁই মার্করে লগে গরি লই আইয়্যো, হারন আঁর হামত য়িবারে বঅর দরহার।
55004012	আঁই তুখিকরে ইফিষত ফাটাইয়্যি।
55004013	ত্রোয়াত কার্ফর হাছে আঁই যে গাআর হঅরগান ফেলি আস্যি, আইবার সমত তুঁই য়িয়ান লই আইস্যো। য়িয়ান বাদে বডি রাকা কিতাবগিন, বিশেষ গরি যেগিন চামরার উঅর লেহ্যা, য়েগিন লগে গরি লই আইস্যো।
55004014	যে আলেক্‌জান্ডার তামার হাম গরে য়িবা আঁর বউত হোতি গইজ্যে। য়িবা যিয়ান গইজ্যে য়িয়ানর ফতিশোধ ফভুই লইবো।
55004015	তুঁইঅ য়িবার বিষয়ে সাবধান থাইক্যো, হারন য়িবা আঁরার তবলিগর বিরুদ্যে হোঁঅর বাঁধিয়েনে লাইগ্যেল্।
55004016	ফইল্যাবার যহন আঁর বিচার অইয়্যেল্ তহন কেউ আঁরে সাইয্য নঅঅ গরে, বরং বেক্যিনে আঁরে ছারি গেইয়্যেল্‌ গই; তঅ ইয়ান যেন্ য়িতারার বিরুদ্যে ধরা নঅ অঅ।
55004017	কিন্তু ফভু আঁর লগে আছিল্ আর আঁরে শক্তি দান গইজ্যেল্। য়িয়ানর হারনে আঁই ফুরাফুরি গরিয়েনে সুহ্যবর তবলিগ গরিত্ ফাজ্যিলাম আর অ-ইহুদিঅক্যল বেক্যিনে য়েগিন উইন্যেল্। আল্লাহ্ আঁরে সিংহর মুকর ত্যুন রক্যা গইজ্যেল্।
55004018	ফভু আঁরে বেক হ্যারাফ হামর ত্যুন রক্যা গরিবো আর সইসালামতে তেঁইর বেহেস্‌তি রাইজ্যত লই যাইবো। যুগে যুগে চিরদিন তেঁইর ফশংসা অঅক। আমিন।
55004019	ফিষ্কিল্লা আর আকিলা ও অনিষিফরর ফরিবাররে আঁর সালাম জানাইয়্যো।
55004020	ইরাস্ত করিন্থত রই গেইয়্যে আর ত্রফিমরে আঁই বেরাইম্যা অবস্তাত্ মিলেটাসত রাকি আস্যি।
55004021	তুঁই বউত চেষ্টা গর যেন্ শিত ফরিবার আগদি এডে আইত্ ফার। উবুল, ফুদেন্ত, লিন, ক্লাডিয়া আর বেক ভাইঅক্যল তোঁয়ারে সালাম জানার।
55004022	ফভু তোঁয়ার লগে লগে থক্। আল্লাহ্ তোঁয়ারারে রহমত দান গরক।
56001001	আঁই ফোল আল্লাহ্‌র গোলাম আর ইসা মসিহ্‌র একজন সাআবি অইয়্যি, যেন্ আঁই আল্লাহ্‌র বাছাই গরা বান্দাঅক্যলরে ইমানর ফথদি লই আইত্ ফারি, আর আল্লাহ্‌-ডরর লগে যে আঁসার যোগ আছে য়েই আঁসারে জানিবার লাই য়িতারারে সাইয্য গরিত্ ফারি।
56001002	আখেরি জিবন ফাইবার আশা লইয়েনে আঁই মসিহ্‌র সেবা গরি যাইর্। দুনিয়া সিষ্টি অইবার আগদিই আল্লাহ্, যিবা মিছা নঅ হঅ, তেঁই এই জিবন দিবার ওয়াদা গইজ্যেল্।
56001003	আঁরার নাজাতদাতা আল্লাহ্‌র উকুম মতন আঁই যিয়ান তবলিগ গরি য়িয়ানর মইধ্য দিয়েনে আল্লাহ্ তেঁইর কালাম ঠিগ সমতই নাজিল গইজ্যে।
56001004	মসিহ্‌র উঅর ইমানে যিবা আঁর লগে এক অই গেইয়্যে, আঁর য়েই সত্যিহারর ফোয়া তিতর হাছে আঁই এই সিঢি লেকির। বাবা আল্লাহ আর আঁরার নাজাতদাতা মসিহ্‌ ইসা তোঁয়ারে রহমত আর শান্তি দান গরক।
56001005	ক্রিট দিফত যে হাম এহনঅ অসম্ফুন্য অবস্তাত্ থাকি গেইয়্যে য়িয়ান ঠিগ গরিবার লাইই আঁই তোঁয়ারে ক্রিট দিফত রাকি আস্যি। আঁই তোঁয়ারে যে উকুম দিয়্যিলাম য়েই মতন ফত্যি শঅরর জামাতত মেইন নেতাঅক্যলরে হামত বআল গইজ্যো।
56001006	জামাতর মেইন নেতার ত্যুন এন্ অঅন ফরিবো যেন্ কেউ য়িবারে দোষ দিত্ নঅ ফারে। য়িবার হ্যালি একজনই বউ থাকিবো। য়িবার ফোয়ামাইয়্যাগিন যেন্ ইসায়ি ইমানদার অঅ, যেন্ য়িতারা নিজর খুশিমত নঅ চলে আর অবাইধ্য নঅ অঅ।
56001007	আল্লাহ্‌র হাছর ত্যুন দায়িত্যভার ফঅইন্যা মানুষ ইসাবে য়েই ফরিচালকর ত্যুন এন্ অঅন ফরিবো যেন্ কেউ য়িবার নিন্দা গরিত্ নঅ ফারে। য়িবা যেন্ একগুঁইয়্যা, রাগি, মাতাল বা বদমেজাজি নঅ অঅ। অন্যায় লাভর মিক্যাদি যেন্ য়িবার ঝোঁক নঅ থাকে;
56001008	য়েগিনর বদলে মেঅমানদারি আর দয়ার হাম গইত্যো য়িবা যেন্ ভালাবাসে। য়িবার ভালা বিচারবুদ্যি থাকিবো, য়িবা সত্ ও আল্লাহ্‌র বাইধ্য অইবো আর নিজরে দমনত রাকিবো।
56001009	আল্লাহ্‌র বিশ্যাসযোইগ্য কালাম, যিয়ান আঁই শিক্যা দিয়্যি, য়িবার ত্যুন য়িয়ান শক্ত গরিয়েনে ধরি রাকন ফরিবো, যেন্ আঁসা শিক্যার বিষয় য়িবা তবলিগ গরিত ফারে আর যারা বিরুদ্যে থিয়াআ য়িতারার ভুল দেহ্যাই দিত্ ফারে।
56001010	এন্ বউত মানুষ আছে যারা অবাইধ্য, যারা বাজো হতা হঅ আর যারা ছলনা গরি বেরাআ। যারা সুন্যত গরাইবার উঅর জোর দেএ, বিশেষ গরি আঁই য়িতারার হতাই হইর।
56001011	এই মানুষঅক্যলর মুক বন্ধ গরি দঅন দরহার, হারন অন্যায় লাভর লাই য়িতারা এন্ শিক্যা দেএ যিয়ান য়িতারার দঅন উচিত নঅঅ; আর এন্ গরিয়েনে য়িতারা হতাক্যিন ফরিবাররে তচনচ গরি ফেইল্যে।
56001012	য়িতারার নিজরারই একজন নবি এই হতা হইয়্যে, “ক্রিট দিফর মানুষঅক্যলে বরাবরই মিছাহ্যোর, বইন্য ফশুর মতন আর অলস ও ফেট্যুয়া।”
56001013	হতাগান আঁসা। ইয়ানর লাই বউত হরাহরি গরিয়েনে য়িতারার দোষ দেহ্যাই দঅ যেন্ য়িতারা ইসায়ি ইমানরে ঠিগভাবে ধরি রাকে,
56001014	আর ইহুদিঅক্যলর গল্ফ-হতাত ও যারা আল্লাহ্‌র আঁসার হাছর ত্যুন ফিরি গেইয়্যে য়িতারার উকুমত হান নঅ দেএ।
56001015	যারার দিল্ ফাক-ফবিত্র য়িতারার হাছে বেক কিছুই ফবিত্র, কিন্তু যারার দিল্ হাসারা আর যারা অ-ইমানদার য়িতারার হাছে কিছুই ফবিত্র নঅঅ; এন্ কি, য়িতারার মন আর বিবেক ফইয্যন্ত হাসারা।
56001016	মুকে য়িতারা হঅ য়িতারা আল্লাহ্‌‍রে জানে, কিন্তু য়িতারার হাম দিয়েনে য়িতারা তেঁইরে অসিকার গরে। য়িতারা ঘিনার যোইগ্য আর অবাইধ্য; য়িতারা হনঅ ভালা হামরই উফযুক্ত নঅঅ।
56002001	তুঁই এন্ গরিয়েনে শিক্যা দিবা যেন্ তোঁয়ার হতার লগে আঁসা শিক্যার মিল থাকে।
56002002	যারা বুরা, য়িতারারে হইবা যেন্ য়িতারা অক্যল বেফারে নিজরারে দমনত রাকে; য়িতারা যেন্ সম্যান ফাইবার যোইগ্য অঅ; য়িতারার যেন্ ভালা বিচারবুদ্যি, হ্যাঁটি ইমান, মহব্যত আর ধৈয্যগুন থাকে।
56002003	য়েইল্যা গরিয়েনে বয়স্ক মাইয়্যাফোয়াঅক্যলরে হইবা, য়িতারার সাইলচলনত যেন্ আল্লাহ্‌র লাই ডর থাকে আর য়িতারা যেন্ ভালা শিক্যা দেএ। ফরর নিন্দা গরন বা মাতাল অঅন য়িতারার উচিত নঅঅ।
56002004	তইলে য়িতারা জোয়ান মাইয়্যাঅক্যলরে শিকাইত্ ফারিবো যেন্ য়িতারা জামাই আর ফোয়ামাইয়্যাঅক্যলরে ভালাবাসে,
56002005	নিজরারে দমনত রাকে, সতি থাকে, সংসারর মিক্যাদি খিয়াল গরে, দয়ালু অঅ আর জামাইর অধিনত থাকে, যেন্ কেউ আল্লাহ্‌র কালামর অসম্যান গরিত্ নঅ ফারে।
56002006	য়েইল্যা গরিয়েনে জোয়ান ফোয়াঅক্যলরে উফদেশ দঅ যেন্ য়িতারা নিজরারে দমনত রাকে।
56002007	বেক কিছুতই তুঁই য়িতারার হাছে ভালা হামর উগ্যুয়া আদশ্য অঅ। তোঁয়ার শিক্যার মইধ্যে যেন্ সত্ উদ্যেশ্য থাকে, য়িয়ানত যেন্ আল্‌হা মনোভাব নঅ থাকে।
56002008	কেউ যেন্ তোঁয়ার দোষ ধরিত্ নঅ ফারে য়েই ডইল্যা আঁসা শিক্যা দঅ, যেন্ তোঁয়ারার বিফক্যর মানুষঅক্যলে শরম ফাআ, হারন আঁরার বিষয়ে হ্যারাফ হইবার তঅ য়িতারার কিছুই থাইক্‌তো নঅ।
56002009	যারা গোলাম, য়িতারারে হইবা যেন্ অক্যল বেফারে য়িতারা মালিকঅক্যলর অধিনত থাকে, য়িতারারে খুশি গইত্যো চেষ্টা গরে, হতার উঅর হতা নঅ হঅ,
56002010	আর মালিকঅক্যলর জিনিস চুরি নঅ গরে, বরং য়িতারা দে, সম্ফুন্য বিশ্যাসযোইগ্য য়িয়ান ফরমান গরে, যেন্ য়িতারা আঁরার নাজাতদাতা আল্লাহ্‌র সম্যন্দে যে শিক্যা আছে য়িয়ান বেক মিক্যাদির ত্যুন সুন্দর গরি তুলিত্ ফারে।
56002011	আল্লাহ্‌র যে রহমত দিয়েনে নাজাত ফাআ যাআ য়িয়ান মানুষরঅক্যলর হাছেই ফকাশিত অইয়্যে।
56002012	এই রহমতই আঁরারে শিক্যা দেএর যেন্ আঁরা আল্লাহ্‌র ফতি ডরহিনতা আর দুনিয়ার হামনা-বাসনারে অগ্রাইয্য গরিয়েনে এই দুনিয়াতই নিজরারে দমনত রাকিয়েনে আল্লাহ্‌-ডরর লগে সত্ জিবন হাডাই,
56002013	আর আঁরার আল্লাহ্‌তা’লা ও নাজাতদাতা ইসা মসিহ্‌র মইমাফুন্য ফকাশর আনন্দ-ভরা আশা ফুরন অইবার লাইই আগ্রঅর লগে অফেক্যা গরি।
56002014	ইসা মসিহ্‌ আঁরার লাই নিজর জিবন দিয়্যেল্, যেন্ বেক গুনাহ্‌র ত্যুন আঁরারে মুক্ত গরিত্ ফারে আর য়িয়ানত এন্ একদল মানুষরে ফাক-সাফ গরিত্ ফারে যারা হ্যালি তেঁইরই অইবো আর যারা অইন্যতারার উফহার গইত্যো আগ্রয়ি অইবো।
56002015	য়িয়ানর লাই ফুরা অধিকার লইয়েনে তুঁই এই বিষয়গিন শিক্যা দঅ, উফদেশ দঅ আর দোষ দেহ্যাই দঅ। কেউ যেন্ তোঁয়ারে তুচ্য নঅ গরে।
56003001	আল্লাহ্‌র বান্দাঅক্যলরে মনত গরাই দঅ যেন্ য়িতারা শাসনহত্যা আর যারার আতত্ হ্যমতা আছে য়িতারার অধিনত থাকে, বাইধ্য অঅ আর মানুষঅক্যলর বেক ডইল্যা উফহার গরিবার লাই রেডি থাকে।
56003002	য়িতারা যেন্ কেউঅর নিন্দা নঅ গরে বা হোইজ্যা ফসাদ নঅ গরে, বরং য়িতারা যেন্ শান্ত সভাবর অঅ আর বেক্যিনর লগে বউত নরম বেবার গরে।
56003003	আঁরাঅ আগদি বুদ্যিহিন আর অবাইধ্য আছিলাম, ভুল ফথদি চইলতাম, আর সুখভোগ ও নানান ডইল্যা হামনা-বাসনার গোলাম আছিলাম। আঁরা অইন্যতারারে ইংসা গইত্যাম আর অনিষ্ট গরিবার চিন্তাত জিবন হাডাইতাম। নিজরা ঘিনার যোইগ্য অইলেঅ আঁরা একজন অইন্যজনরে ঘিনা গইত্যাম।
56003004	কিন্তু যহন আঁরার নাজাতদাতা আল্লাহ্‌র রহমত আর মহব্যত ফকাশিত অইল্
56003005	তহন তেঁই আঁরারে নাজাত দিল্। হনঅ সত্ হামর লাই তেঁই আঁরারে নাজাত নঅঅ দেএ, তেঁইর মমতার লাইই য়িয়ান দিল্। ফাক-রুহ্ দিয়েনে নয়া জন্ম দান গরি আর নয়া গরি সিষ্টি গরিয়েনে তেঁই আঁরার দিল্ ধুইয়েনে ফরিষ্কার গরিল্, আর এন্ গরিয়েনেই তেঁই আঁরারে নাজাত দিল্।
56003006	আঁরার নাজাতদাতা ইসা মসিহ্‌র মইধ্য দিয়েনে তেঁই খোলা আতে ফাক-রুহ্‌রে আঁরারে দিল্,
56003007	যেন্ আঁরা আখেরি জিবনর আশ্যাস ফাইয়েনে আল্লাহ্‌র বেক কিছুর অধিকারি হই। ইয়ান সম্ভব অইয়্যে, হারন আল্লাহ্‌র রহমতর মইধ্য দিয়েনে আঁরারে ধার্মিক বুলি গ্রঅন গরা অইয়্যে।
56003008	এই হতা বিশ্যাসযোইগ্য। আঁই চাই, তুঁই এই বেক বিষয়র উঅর জোর দঅ, যেন্ আল্লাহ্‌র উঅর যারা ইমান আইন্যে য়িতারা অইন্যতারার উফহার গরিবার হামত নিজরারে বেস্ত রাকিবার মিক্যাদি মন দেএ। মানুষর ফক্যে এগিন ভালা আর উফহারি।
56003009	মুরুক্যর মতন বারাবারি, বংশ-তালিকা, হোইজ্যা-ফসাদ আর শরিয়ত লইয়েনে হতা হাডাহাডির ত্যুন তুঁই দুরে থাক, হারন এগিন গরিয়েনে হনঅ লাভ নাই; এগিন বেক্যিনই অত্যহিন।
56003010	যে মানুষ ভুল শিক্যা দিয়েনে দলাদলির সিষ্টি গরে য়িবারে ফইল্যাদি একবার, ফরদি আর একবার সাবধান গইজ্যো। ইয়ানত হাম নঅ অইলে য়িবার লগে মিলামিশা এক্যবারেই বন্ধ গরি দঅ।
56003011	তুঁই তঅ জান দে, এই ডইল্যা মানুষর মনর চিন্তা হ্যারাফ। য়িবা গুনাহ্‌গার; য়িবা নিজরে নিজেই দুষি বুলি ফরমান গরে।
56003012	আঁই আর্তিমা বা তুখিকরে তোঁয়ার হাছে ফাটাইলেই তুঁই নিকফলিত আঁর হাছে আইবার লাই বিশেষভাবে চেষ্টা গইজ্যো, হারন আঁই নিকফলিততই শিতহাল হাডাইয়্যোম বুলি ঠিগ গজ্যি।
56003013	উকিল সিনা আর আফল্যোর যাত্রাফথর লাই যেদ্যুর সম্ভব সাইয্য গইজ্যো, যেন্ য়িতারার হনঅ কিছুর অভাব নঅ অঅ।
56003014	অইন্যতারার উফহার গরিবার হামত নিজরারে বেস্ত রাইক্‌তে আঁরার মানুষঅক্যলর ত্যুন শিকন ফরিবো, যেন্ য়িতারা অইন্যতারার অভাব মিটাইত্ ফারে। এই ডইল্যা গইল্যে য়িতারার জিবন ফলবান অই উঢিবো।
56003015	আঁর লগে যারা আছে য়িতারা বেক্যিনে তোঁয়ারে সালাম জানার। মসিহ্‌র উঅর ইমানর লাই যারা আঁরারে মহব্যত গরে য়িতারারে সালাম জানাইয়্যো। তোঁয়ারার বেক্যিনর উঅর আল্লাহ্‌র রহমত থক্।
57001001	আঁই ফোল মসিহ্‌ ইসার বন্দি অইয়্যি। আঁই আর আঁরার ইমানদার ভাই তিমথিয় আঁরার ফ্রিয় বন্ধু ও সঅহর্মি ফিলিমনর হাছে,
57001002	আঁরার বোইন আফ্যিয়ার হাছে, আঁরার সঅযোদ্যা আর্খিফ্যর হাছে আর তোঁয়ার বাড়িত্ যারা জামাত ইসাবে মিলিত অঅ য়িতারার হাছে এই সিঢি লেকির।
57001003	আঁরার বাবা আল্লাহ আর হযরত ইসা মসিহ্‌ তোঁয়ারারে রহমত ও শান্তি দান গরক্।
57001004	আঁই অক্যল সমত মুনাজাতত তোঁয়ার হতা মনত গরিয়েনে তোঁয়ার লাই আল্লাহ্‌‍রে শুকরিয়া জানাই থাকি,
57001005	হারন হযরত ইসার উঅর তোঁয়ার ইমান আর আল্লাহ্‌র বেক বান্দাঅক্যলর লাই তোঁয়ার মহব্যতর হতা আঁই উনিত্ ফাইর্।
57001006	আঁই এই মুনাজাত গরি দে, তোঁয়ার ইমানর হারনে তোঁয়ার দান গরিবার মইধ্য দিয়েনে যেন্ মসিহ্‌ গোরব ফাআ। ইয়ান বাদে মসিহ্‌র লগে যুক্ত অইয়েনে আঁরা যে সমস্ত রহমত ফাইয়্যি য়েগিন ফুরাফুরি গরি বুঝিত্ ফারিয়েনে তোঁয়ার দান গরিবার হাম যেন্ আরো বারি যাআ।
57001007	ভাই, তোঁয়ার মহব্যত দেকিয়েনে আঁই বঅর আনন্দ আর উত্‌সাঅ ফাইয়্যি, হারন তুঁই আল্লাহ্‌র বান্দাঅক্যলর দিলত‌্ নয়া উত্‌সাঅ জাগাই তুইল্যো।
57001008	ইয়ানর লাই যুদিঅ আঁই মসিহ্‌র মইধ্য দিয়েনে তোঁয়ারে তোঁয়ার হত্যইব্য সম্যন্দে বউত সঅসর লগে উকুম দিত ফাইত্যাম,
57001009	তঅঅ মহব্যতর লাই য়িয়ানর বদলে আঁই তোঁয়ারে অনুরোধ গরির্। একজন বুরা ইসাবে আর বত্যমানে মসিহ্‌ ইসার লাই বন্দি ইসাবে আঁই ফোল তোঁয়ার হাছে আঁর সন্তান ওনিষিমর লাই অনুরোধ গরির্। জেলহ্যানাত আঁর বন্দি অবস্তাত্ য়িবা ইমানদার ইসাবে আঁর সন্তান অইয়্যে।
57001011	এক সময় আছিল্ যহন তোঁয়ার হাছে য়িবার হনঅ মুইল্য নঅ আছিল্, কিন্তু এহন য়িবা তোঁয়ার আর আঁর দুইজনর হাছেই মুইল্যবান।
57001012	যিয়ান অইবো অঅক, আঁই য়িবারে তোঁয়ার হাছে ফেরত ফাটাইর্; য়িবা আঁর ফরানর মতনই ফ্রিয়।
57001013	আঁই য়িবারে আঁর নিজর হাছেই রাইক্‌তাম চাইয়্যিলাম, যেন্ সুহ্যবর তবলিগ গরিবার হারনে আঁর এই বন্দি অবস্তাত্ য়িবা তোঁয়ার অইয়েনে আঁর সেবা গরিত্‌ ফারে।
57001014	কিন্তু তোঁয়ার অনুমতি বাদে আঁই কিছুই গইত্যাম নঅঅ চাই, যেন্ জোর গরিয়েনে তোঁয়ার দয়া আদায় গরন নঅ ফরে, বরং তুঁই যেন্ নিজর ত্যুনই দয়া গর।
57001015	তুঁই যেন্ চিরহালর লাই য়িবারে ফিরি ফাইত্ ফার, অঅত য়িয়ানর লাইই য়িবা অল্ফ হালর লাই তোঁয়ার হাছর ত্যুন আলিদা অই গেইয়্যেল্।
57001016	কিন্তু তুঁই য়িবারে আর গোলাম ইসাবে ফাইতা নঅ বরং গোলামর ত্যুনঅ বেশি, মানি ফ্রিয় ভাই ইসাবে ফাইবা। য়িবা আঁর হাছে বঅর বেশি ফ্রিয়, কিন্তু মানুষ আর ইমানদার ভাই ইসাবে তোঁয়ার হাছে আরো ফ্রিয়।
57001017	য়িয়ানর লাই যুদি তুঁই আঁরে একই ইমানে ইমানদার বুলিয়েনে মনে গর তইলে আঁরে যেন্ গরিয়েনে গ্রঅন গইত্যা ওনিষিমরেঅ ঠিগ য়েন্ গরিয়েনে গ্রঅন গর।
57001018	যুদি য়িবা তোঁয়ার হনঅ হোতি গরি থাকে বা তোঁয়ার হাছে হনঅ বিষয়ে রিনি থাকে তইলে য়িয়ান আঁর রিন বুলিয়েনেই ধইজ্যো।
57001019	আঁই ফোল নিজর আতেই লেকির দে, আঁই য়েই রিন ফরিশোধ গরি দিয়োম। অবইশ্য এই হতা আঁর হইবার দরহার নাই দে, মসিহ্‌র উঅর ইমানর বেফারে তুঁই নিজেই আঁর হাছে রিনি আছ।
57001020	ভাই, আঁরা ফভুর অইয়্যি বুলি আঁই চাই দে, তুঁই আঁর এক্যান উফহার গর। ইমানদার ভাই ইসাবে তুঁই আঁর দিলত্ নয়া উত্‌সাঅ জাগাই তুইল্যো।
57001021	তুঁই আঁর হতা মানি লইবা জানিয়েনেই আঁই তোঁয়ার হাছে এই সিঢি লেকির। অবইশ্য আঁই জানি, আঁই যেগিন হইর তুঁই য়েগিনর ত্যুনঅ বেশি গরিবা।
57001022	আর এক্যান হতা হইর — মেঅমানহ্যানা আঁর লাই রেডি রাইক্যো, হারন আঁই আশা রাকি দে, তোঁয়ারার মুনাজাতর হারনে আঁরে তোঁয়ারার হাছে ফিরাই দেয়া অইবো।
57001023	ইফাফ্রা তোঁয়ারে সালাম জানার; য়িবা মসিহ্‌ ইসার লাই আঁর লগে বন্দি আছে।
57001024	ইয়ান বাদে মার্ক, অরিষ্টার্খ, দিমা আর লুক — আঁর এই সঅহর্মিঅক্যলঅ তোঁয়ারে সালাম জানার।
57001025	আঁরার হযরত ইসা মসিহ্‌র রহমত তোঁয়ারার দিলত্ থক্।
58001001	বউত দিন আগদি নবিঅক্যলর মইধ্য দিয়েনে আল্লাহ্ আঁরার ফুর্বফুরুষঅক্যলর হাছে নানান ডইল্যা গরিয়েনে বউত বার এক্যানা এক্যানা গরি হতা হইয়্যেল্।
58001002	কিন্তু এই দিনগিনর শেষদি তেঁই তেঁইর ফোয়ার মইধ্য দিয়েনে আঁরার হাছে হতা হইয়্যে। আল্লাহ্ তেঁইর ফোয়ারে বেক কিছুর অধিকারি অইবার লাই নিযুক্ত গরিল্। ফোয়ার মইধ্য দিয়েনেই তেঁই বেক কিছু সিষ্টি গরিল্।
58001003	আল্লাহ্‌র বেক গুন য়েই ফোয়ার মইধ্যেই রইয়্যে; ফোয়াই আল্লাহ্‌র ফুরা সবি। ফোয়া তেঁইর শক্তিশালি কালাম দিই বেক কিছু ধরি রাকিয়েনে ফরিচালানা গরে। মানুষর গুনাহ্‌ দুর গরিবার ফরদি ফোয়া বেহেস্‌তত আল্লাহ্‌তা’লার ডাইন ফাশদি বইল্।
58001004	তেঁইর বাবার হাছর ত্যুন তেঁই যে নাম ফাইয়্যে য়িয়ান যেইল্যা ফেরেস্‌তাঅক্যলর নামর ত্যুন ডঁর, য়েইল্যা তেঁই নিজেঅ ফেরেস্‌তাঅক্যলর ত্যুন বউত ডঁর অইয়্যে।
58001005	আল্লাহ্ হনঅ দিনঅ কি হনঅ ফেরেস্‌তারে এই হতা হইয়্যে না, “তুঁই আঁর ফোয়া, আজিয়াই আঁই তোঁয়ার বাবা অইলাম”? আবার তেঁই কি হইয়্যে না, “আঁই অইয়্যোম য়িবার বাবা আর য়িবা অইবো আঁর ফোয়া”?
58001006	না, তেঁই য়িয়ান নঅঅ হঅ। আল্লাহ্ তেঁইর মেইন সন্তানরে এই দুনিয়াত ফাটাইবার সমত হঅর, “আল্লাহ্‌র বেক ফেরেস্‌তাঅক্যলে তেঁইরে সইদা গরক।”
58001007	ফেরেস্‌তাঅক্যলর বিষয়ে আল্লাহ্ হঅর, “তেঁই বাতাসরে তেঁইর ফেরেস্‌তা গইজ্যে; জলন্ত আগুনরে গইজ্যে তেঁইর গোলাম।”
58001008	কিন্তু ফোয়ার বিষয়ে আল্লাহ্ হঅর, “অঅ আল্লাহ্, তোঁয়ার সিংহাসন চিরএস্তায়ি; তোঁয়ার শাসন নিয়াইর শাসন।
58001009	তুঁই নিয়াই ভালাবাস আর অন্যায়রে ঘিনা গর; য়িয়ানর লাই আল্লাহ্, তোঁয়ার আল্লাহ্, তোঁয়ার উঁয়াইজ্যাঅক্যলর ত্যুন বউত বেশি আনন্দ তেলর মতন গরিয়েনে তোঁয়ার উঅর ঢালি দিয়্যে।”
58001010	আল্লাহ্ আরো হইয়্যে, “ফভু, তুঁই বউত হাল আগদিই দুনিয়ার ভিত্যি গাঁত্যিলা; আসমানঅ তোঁয়ার আত্ দিয়েনে বানাইন্যা।
58001011	য়েগিন তচনচ অই যাইবো, কিন্তু তুঁই চিরহাল থাকিবা। হঅরর মতনই য়েগিন ফুরানা অই যাইবো।
58001012	য়েগিনরে তুঁই হঅরর মতনই ফেঁসাই রাকিবা, আর হঅরর মতন য়েগিনরে বদল গরা অইবো। কিন্তু তুঁই একই ডইল্যা থাকিবা, আর তোঁয়ার জিবনহাল হনঅ দিনঅ শেষ অইতো নঅ।”
58001013	আল্লাহ্ হনঅ সমত কি হনঅ ফেরেস্‌তারে এই হতা হইয়্যে না, “যেতক্যন না আঁই তোঁয়ার শত্রুঅক্যলরে তোঁয়ার ঠেংগর তলাত্ রাকি, য়েতক্যন তুঁই আঁর ডাইন মিক্যাদি বইয়্যো”?
58001014	ফেরেস্‌তাঅক্যলে বেক্যিনেই সেবাহারি রুহ্‌ নঅ না? যারা নাজাত ফাইবো য়িতারার সেবা গরিবার লাইই তঅ য়িতারারে ফাটাআ অঅ।
58002001	ইয়ানর লাই আঁরা যেগিন উন্যি য়েগিন ফালন গরিবার মিক্যাদি আঁরার ত্যুন আরো মনোযোগ দঅন উচিত, যেন্ য়েগিনর ত্যুন আঁরা দুরে সরি নঅ যাই।
58002002	ফেরেস্‌তাঅক্যলরে দিয়েনে যে কালাম হোয়া অইয়্যেল্ য়িয়ানর তঅ হনঅ নরচর নঅঅ অঅ; য়িয়ান বাদে যে কেউ আল্লাহ্‌র উকুম অমাইন্য গইজ্যে আর তেঁইর হতা উইন্‌তো নঅঅ চাআ য়িবা য়িবার উচিত শাস্তি ফাইয়্যে।
58002003	তইলে নাজাতর লাই আল্লাহ্ এই দে ডঁর বেবস্তা গইজ্যে য়িয়ান যুদি আঁরা অবএলা গরি তইলে কেন্ গরিয়েনে আঁরা রেহাই ফাইয়্যোম? নাজাত ফাইবার হতা ফইল্যাদি হযরত ইসাই হইয়্যেল্ আর যারা য়িয়ান উইন্যেল্ য়িতারা আঁরার হাছে য়েই নাজাতর সইত্যতা ফরমান গরিয়েনে দেহ্যাইয়্যে।
58002004	য়েই লগে আল্লাহ্‌অ বউত চিন্য ও কেরামতি আর শক্তির হামর মইধ্য দিয়েনে ও নিজর ইছ্যা মতন ফাক-রুহ্‌র দেয়া দানর মইধ্য দিয়েনে য়েই বিষয়ে সাক্যি দিয়্যে।
58002005	ভবিষ্যতর যে দুনিয়ার হতা আঁরা হইর, আল্লাহ্ য়িয়ান ফেরেস্‌তাঅক্যলর অধিনত নঅঅ রাকে।
58002006	ফাক-কিতাবর মইধ্যে এক জাগাত হনঅ একজন এই হতা হইয়েনে সাক্যি দিয়্যে: মানুষ এন্ কি দে, তুঁই য়িবার বিষয় চিন্তা গর? মানুষর ফোয়াছাই বা কি দে, তুঁই য়িবার মিক্যাদি মনোযোগ দঅ?
58002007	তুঁই মানুষরে ফেরেস্‌তাঅক্যলর ত্যুন সামাইন্য নিচু গইজ্যো। রাজতাজ ইসাবে তুঁই য়িবারে দান গইজ্যো গোরব আর সম্যান,
58002008	আর য়িবার ঠেংগর তলাত রাইক্যো বেক কিছু। যহন আল্লাহ্ বেক কিছুই মানুষর অধিন গরিল্ তহন তেঁই হনঅ কিছুই য়িয়ানর ত্যুন বাদ নঅ দিল্। অবইশ্য বেক কিছুই দে আঁরা এহন মানুষর অধিনত দেকিত্ ফাইর্ য়িয়ান নঅঅ,
58002009	কিন্তু ইসারে তঅ আঁরা দেকিত্ ফাইর্। তেঁইরে ফেরেস্‌তাঅক্যলর ত্যুন সামাইন্য নিচু গরা অইয়্যেল্, যেন্ আল্লাহ্‌র রহমতে ফত্যিউয়া মানুষর অইয়েনে তেঁই নিজেই মরিত্ ফারে। তেঁই হষ্টভোগ গরিয়েনে মইজ্যেল্ বুলিয়েনে জিতিবার মালা ইসাবে গোরব আর সম্যান তেঁইরে দান গরা অইয়্যে।
58002010	বেক কিছু আল্লাহ্‌র লাইই আর বেক কিছু তেঁইরই মইধ্য দিয়েনে অইয়্যে। য়িয়ানর লাই বউত সন্তানরে তেঁইর মইমার ভাগি গরিবার উদ্যেশ্যে নাজাতর ভিত্যি ইসারে হষ্টভোগর মইধ্য দিয়েনে ফুরন গরি তোলা আল্লাহ্‌র ফক্যে ঠিগ হামই অইয়্যে।
58002011	যিবা মানুষঅক্যলরে ফবিত্র গরে য়েই ইসা নিজে আর যারারে তেঁই ফবিত্র গরে য়েই মানুষঅক্যলে বেক্যিনেই আল্লাহ্‌র ফরিবারর মানুষ। ইয়ানর লাই ইসা য়েই মানুষঅক্যলরে ভাই বুলি ডা‌ইক্‌তে শরম নঅ ফাআ।
58002012	ফাক-কিতাবত তেঁই আল্লাহ্‌‍রে হঅর, “ভাইঅক্যলর হাছে আঁই তোঁয়ার বিষয় ফচার গইজ্যোম আর সমাজর মইধ্যে তোঁয়ার গুনগান গাইয়্যোম।”
58002013	ইসা আবার হঅর, “আঁই আল্লাহ্‌র উঅর ভরসা গইজ্যোম।” আর এক জাগাত তেঁই হঅর, “এই চঅ, আঁই আর য়েই ফোয়াছাঅক্যল যারারে আল্লাহ্ আঁরে দিয়্যে।”
58002014	য়েই ফোয়াছাঅক্যল অইল্ রক্ত-মাংসর মানুষ। য়িয়ানর লাই ইসা নিজেঅ রক্ত-মাংসর মানুষ অইল্, যেন্ মরনর হ্যমতা যিবার আতত্ আছে য়েই ইবিলিসরে তেঁই নিজর মরনর মইধ্য দিয়েনে শক্তিহিন গরে,
58002015	আর মরনর ডরে যারা সারা জিবন গোলামর মতন হাডাইয়্যে য়িতারারে মুক্ত গরে।
58002016	ইসা ফেরেস্‌তাঅক্যলরে সাইয্য নঅ গরে, বরং ইব্রাহিমর বংশধরঅক্যলরেই তেঁই সাইয্য গরে।
58002017	য়িয়ানর লাই ইসারে বেক মিক্যাদির ত্যুন তেঁইর ভাইঅক্যলর মতন অঅন ফরিল, যেন্ তেঁই একজন দয়ালু আর বিশ্যস্ত মআ-ইমাম ইসাবে আল্লাহ্‌র এবাদত-হাম গরিত্ ফারে। ইয়ানর উদ্যেশ্য অইল্, তেঁই যেন্ নিজর মরনর মইধ্য দিই মানুষর গুনাহ্‌ দুর গরিয়েনে আল্লাহ্‌‍রে খুশি গরে।
58002018	তেঁই নিজেই ফরিক্যা সইজ্য গরিয়েনে হষ্টভোগ গইজ্যেল্‌ বুলি যারা ফরিক্যার সাম্‌নদি থিয়াআ য়িতারারে তেঁই সাইয্য গরিত্ ফারে।
58003001	য়িয়ানর লাই ফবিত্র ভাইঅক্যল, তোঁয়ারা যারা বেহেস্‌তর অধিকারি অইবার লাই তেঁইর ডাকত জোয়াব দিয়্যো, তোঁয়ারা ইসার বিষয়ে মনোযোগি অঅ। যিবার উঅর আঁরা ইমান আন্যি তেঁইই আল্লাহ্‌র য়েই ফাটাইন্যা বান্দা আর য়েই মআ-ইমাম।
58003002	আল্লাহ্‌র ফরিবারর মানুষঅক্যলর দেহ্যাশুনার হামত্ মুসা যেইল্যা বিশ্যস্ত আছিল্ য়েইল্যা ইসারে যিবা নিযুক্ত গইজ্যেল্‌ য়েই আল্লাহ্‌র হাছে তেঁইঅ বিশ্যস্ত আছিল্।
58003003	যে মানুষ ঘর বানাআ য়িবা যেন্ য়েই ঘরর ত্যুন বেশি সম্যান লাভ গরে, য়েই মতন আল্লাহ্ ইসারে মুসার ত্যুনঅ আরো বেশি গোরব ফাইবার অধিকারি বুলি মনে গরিল্।
58003004	ফত্যিউয়া ঘর কেউ নঅ কেউ বানাই থাকে, কিন্তু আল্লাহ্‌ই বেক কিছু বানাইয়্যে।
58003005	আঁসাই মুসা আল্লাহ্‌র ফরিবারত সেবাহারি ইসাবে বিশ্যস্ত আছিল্, যেন্ ভবিষ্যতত্ যেগিন হোয়া অইবো য়েগিনর সম্যন্দে তেঁই সাক্যি দিত্ ফারে।
58003006	কিন্তু মসিহ্‌ য়েই ফরিবারর ভার ফঅইন্যা ফোয়া ইসাবে বিশ্যস্ত আছিল্। আঁরার নিচ্যিত আশার হারনে মনত যে সঅস আর আনন্দ আইয়্যে, য়িয়ানত যুদি আঁরা শেষ ফইয্যন্ত ইস্তির থাকি তইলে দেহ্যা যাইবো দে, আঁরাই আল্লাহ্‌র ফরিবারর মানুষ।
58003007	য়িয়ানর লাই ফাক-রুহ্ হইয়্যেল্, “আহ্, আজিয়া যুদি তোঁয়ারা তেঁইর হতাত হান দঅ!
58003008	তেঁই হঅর, তোঁয়ারার ফুর্বফুরুষঅক্যলর মতন তোঁয়ারার দিল্ তোঁয়ারা হোটিন নঅ গইজ্যো। য়িতারা মরুভুমির মইধ্যে বিদ্রোয়ি অইয়েনে আঁর ফরিক্যা গইজ্যেল্।
58003009	তোঁয়ারার ফুর্বফুরুষঅক্যলে য়েডে আঁরে যাচাই গইজ্যেল্, আর চল্যিশ বছর ধরিয়েনে য়েই সময়র মানুষঅক্যলে আঁর হাম দেইক্যেল্।
58003010	আঁই য়িতারার উঅর বউত বিরক্ত অই হইয়্যিলাম, ‘এই মানুষঅক্যলর দিল্ বিফথত ঘুরি বেড়ার; য়িতারা আঁর ফথ নঅ জানিল্।’
58003011	য়িয়ানর লাই আঁই গোস্যাত্ সোঅন হ্যাইয়েনে হইয়্যিলাম, ‘আঁর দেয়া জিরাইবার জাগাত য়িতারা যাইত্ ফাইত্যো নঅ।’ ”
58003012	ভাইঅক্যল, হ্যবদ্যার! তোঁয়ারার মাঝে কেউঅর মন যেন্ হ্যারাফ আর অ-ইমানদার নঅ অঅ। এই ডইল্যা মন জিন্দা আল্লাহ্‌র হাছর ত্যুন দুরে সরি যাআ।
58003013	ইয়ানর ত্যুন যেতদিন ফাক-কিতাবর “আজিয়া” হতাগান হোয়া যাআ, য়িয়ানর ফত্যি দিনই তোঁয়ারা একজন অইন্যজনরে উত্‌সাঅ দঅ, যেন্ তোঁয়ারার কেউঅর মন গুনাহ্‌র ছলনাত্ ফরিয়েনে হোটিন নঅ অঅ;
58003014	হারন ফইল্যাদি যে নিচ্যয়তা আঁরার আছিল্, যুদি আঁরা য়িয়ানত শেষ ফইয্যন্ত ইস্তির থাকি তইলে দেহ্যা যাইবো দে, আঁরা মসিহ্‌র লগে অংশিদারি অইয়্যি।
58003015	এক্যানা আগদি হোয়া অইয়্যে, আহ্, আজিয়া যুদি তোঁয়ারা তেঁইর হতাত হান দঅ! তেঁই হইয়্যে, “তোঁয়ারার ফুর্বফুরুষঅক্যলর মতন তোঁয়ারার দিল্ তোঁয়ারা হোটিন নঅ গইজ্যো।”
58003016	হারা আল্লাহ্‌র হতা উনিয়েনেঅ তেঁইরে বিরক্ত গইজ্যেল্? য়িতারা কি য়েই সমস্ত মানুষ নঅঅ যারারে মুসা মিসর দেশর ত্যুন বাইর গরি আইন্যেল্?
58003017	আর চল্যিশ বছর ধরিয়েনে আল্লাহ্ হারার উঅর বিরক্ত আছিল্? য়িতারা কি য়েই মানুষঅক্যল নঅঅ যারা গুনাহ্‌ গইজ্যেল্ আর যারার লাশ মরুভুমিত ফরি আছিল্?
58003018	আর হারার হাছেই বা আল্লাহ্ সোঅন হ্যাইয়েনে হইয়্যেল্ দে, য়িতারা তেঁইর দেয়া জিরাইবার জাগাত‌্ যাইত্ ফাইত্যো নঅ? য়িতারা কি য়েই মানুষঅক্যল নঅঅ যারা তেঁইর হতাত ইমান নঅ আনিয়েনে অমাইন্য গইজ্যেল্?
58003019	ইয়ানত দেহ্যা যাআ দে, য়িতারার ইমান নঅ আনিবার লাইই য়িতারা আল্লাহ্‌র দেয়া জিরাইবার জাগাত‌ যাইত্ নঅঅ ফারে।
58004001	আল্লাহ্‌র দেয়া জিরাইবার জাগাত্ যাইবার যে ওয়াদা আছিল্ য়েই ওয়াদা আঁরার লাইঅ হ্যাডে। য়িয়ানর লাই আঁরার ত্যুন সাবধান অঅন ফরিবো, যেন্ কেউঅরে য়েই ওয়াদা গরা রহমতর অযোইগ্য বুলি দেহ্যা নঅ যাআ।
58004002	বনি-ইসরাইলঅক্যলর হাছে যেইল্যা সুহ্যবর তবলিগ গরা অইয়্যেল্ য়েইল্যা আঁরার হাছেঅ গরা অইয়্যে। কিন্তু য়েই সুহ্যবরত বনি-ইসরাইলঅক্যলর হনঅই লাভ নঅঅ অঅ, হারন য়িতারা য়েগিন উনিয়েনে ইমান নঅঅ আনে।
58004003	কিন্তু আঁরা ইমান আন্যি আর আল্লাহ্‌র য়েই ওয়াদা গরা জিরাইবার জাগাত আস্যি। এই জিরানি সম্যন্দে তেঁই হইয়্যেল্, “য়িয়ানর লাই আঁই গোস্যাত্ সোঅন হ্যাইয়েনে হইয়্যিলাম, ‘আঁর দেয়া জিরাইবার জাগাত য়িতারা যাইত্ ফাইত্যো নঅ।’” কিন্তু ইয়ানত হনঅ ভুল নাই দে, দুনিয়া সিষ্টির ফরদি আল্লাহ্‌র হাম শেষ অইয়েনে জিরানি শুরু অইয়্যেল্।
58004004	ফাক-কিতাবর এক জাগাত‌্ সাত লম্বর দিন সম্যন্দে হোয়া অইয়্যে, “আল্লাহ্ সাত লম্বর দিনত্ হনঅ সিষ্টির হাম নঅঅ গরে”
58004005	তেঁই আবার হইয়্যে, “আঁর দেয়া জিরাইবার জাগাত্ য়িতারা যাইত্ ফাইত্যো নঅ”
58004006	এহন এই হতা ঠিগ দে, কিছু মানুষ তেঁইর দেয়া জিরাইবার জাগাত যাইত্ ফারিবো; কিন্তু যে ইসরাইলিয়অক্যলর হাছে আগদি সুহ্যবর তবলিগ গরা অইয়্যেল্ য়িতারার অবাইধ্যতার লাইই য়িতারা আল্লাহ্‌র দেয়া জিরাইবার জাগাত যাইত্ নঅঅ ফারে।
58004007	ইয়ানর লাই আল্লাহ্ যেইল্যা আগদি বনি-ইসরাইলঅক্যলর হাছে হইয়্যেল্ ঠিগ য়েইল্যা বউত দিন ফরদি নবি দাউদর মইধ্য দিয়েনে আবার হইয়্যে, আহ্, আজিয়া যুদি তোঁয়ারা তেঁইর হতাত হান দঅ! তেঁই হইয়্যে, “তোঁয়ারার দিল্ তোঁয়ারা হোটিন নঅ গইজ্যো।” এই হতা হইয়েনে তেঁইর দেয়া জিরাইবার জাগাত যাইবার লাই আল্লাহ্ আর এক্যান সময় ঠিগ গইজ্যেল্‌ আর তেঁই য়িয়ানর নাম দিয়্যেল্ “আইজ”।
58004008	যুদি নবি ইউসা বনি-ইসরাইলঅক্যলরে য়েই জিরাইবার জাগাত লই যাইতো তইলে আল্লাহ্ ফরদি আর উগ্যুয়া সময়র হতা নঅ হইতো।
58004009	তইলে দেহ্যা যাআ, আল্লাহ্‌র বান্দাঅক্যলর লাই জিরাইবার সুযোগ আছে,
58004010	হারন আল্লাহ্ যেইল্যা তেঁইর সিষ্টির হাম শেষ গরিয়েনে জিরানি লইয়্যেল্ ঠিগ য়েইল্যা যিবা আল্লাহ্‌র দেয়া জিরানির জাগাত যাআ, য়িবাঅ য়িবার হামর ত্যুন জিরানি ফাআ।
58004011	ইয়ানর লাই আইয়্যো, আঁরা য়েই জিরানি ফাইবার লাই বিশেষভাবে আগ্রয়ি অই। কেউ যেন্ য়েই অবাইধ্য ইসরাইলিয়অক্যলর মতন আল্লাহ্‌‍রে অমাইন্য গরিয়েনে তেঁইর দেয়া জিরানির ত্যুন বাদ নঅ ফরে।
58004012	আল্লাহ্‌র কালাম জিন্দা আর হাইয্যকর ও দুই মিক্যাদিই ধার আছে এন্ ছুরির ত্যুনঅ ধারাইন্যা। এই কালাম মানুষর দিল-রুহ্‌ আর আঁড্যি-মজ্যার গভিরে হাডি ফেলে আর মানুষর দিলর বেক ইছ্যা ও চিন্তা ফরিক্যা গরিয়েনে চাআ।
58004013	সিষ্টির কিছুই আল্লাহ্‌র হাছে লুকাইন্যা নাই। যিবার হাছে আঁরার ইসাব দঅন ফরিবো তেঁইর চোগর সাম্‌নদি বেক কিছুই খোলা আর ফকাশিত।
58004014	ইয়ানর লাই আইয়্যো, আঁরা খোলাখুলিভাবে ইসা ইব্‌নুল্লাহ্‌র উঅর আঁরার ইমানরে সিকার গরি যাই, হারন তেঁইই আঁরার মআন মআ-ইমাম যিবা বেহেস্‌তত যাইয়েনে এহন আল্লাহ্‌র সাম্‌নদি আছে।
58004015	আঁরার মআ-ইমাম এন্ কেউ নঅঅ যিবা আঁরার দুর্বলতার লাই আঁরার লগে দুক্ নঅ ফাআ, হারন আঁরার মতন গরিয়েনে তেঁইঅ বেক মিক্যাদির ত্যুনই গুনাহ্‌র ফরিক্যার সাম্‌নদি থিয়াইয়্যেল্‌ অথচ গুনাহ্‌ নঅঅ গরে।
58004016	য়িয়ানর লাই আইয়্যো, আঁরা সঅস গরিয়েনে আল্লাহ্‌র রহমতর সিংহাসনর সাম্‌নদি আগাই যাই, যেন্ দরহারর সমত য়েডের ত্যুন আঁরা তেঁইর মমতা আর রহমত ফাইত্ ফারি।
58005001	মানুষঅক্যলর ফক্য অইয়েনে আল্লাহ্‌র এবাদত-হাম গরিবার লাই ফত্যি মআ-ইমামরে মানুষর মইধ্যর ত্যুন বাছি লইয়েনে নিযুক্ত গরা অঅ, যেন্ তেঁই মানুষর গুনাহ্‌র লাই ফশু হোরবানি দেএ আর অইন্যাইন্য জিনিসঅ হোরবানি দেএ।
58005002	যারা নঅ জানিয়েনে গুনাহ্‌ গরে আর ভুল ফথত যাআ য়িতারার লগে তেঁই নরম বেবার গরিত্ ফারে, হারন তেঁইর মাঝেঅ দুর্বলতা আছে।
58005003	তেঁই যেইল্যা অইন্য মানুষঅক্যলর গুনাহ্‌র লাই ফশু হোরবানি দেএ য়েইল্যা নিজে দুর্বল বুলি নিজর গুনাহ্‌র লাইঅ তেঁইর ত্যুন য়েই হোরবানি দঅন ফরে।
58005004	মআ-ইমাম অইবার সম্যান কেউ নিজে লইত্ নঅ ফারে, কিন্তু আল্লাহ্ যিবারে ডাকে য়িবাই য়েই সম্যান ফাআ, যেইল্যা মআ-ইমাম অইবার লাই আল্লাহ্ হারুনরে ডাইক্যেল্।
58005005	হতাগান মসিহ্‌র বেলাতঅ হ্যাডে। মসিহ্‌ নিজর ইছ্যায় মআ-ইমাম অইবার লাই নিজরে ডঁর গরি নঅঅ তুলে; আল্লাহ্‌ই এই হইয়েনে তেঁইরে য়েই সম্যান দান গইজ্যেল্‌, তুঁই আঁর ফোয়া, আজিয়াই আঁই তোঁয়ার বাবা অইলাম।
58005006	য়েইল্যা গরিয়েনে আল্লাহ্ আর এক জাগাত হইয়্যেল্, তুঁই চিরহালর লাই মাল্‌কিসিদ্যিকর মতন ইমাম।
58005007	যিবা তেঁইরে মরনর আতর ত্যুন রক্যা গরিত্ ফাইত্যো য়েই আল্লাহ্‌র হাছে ইসা এই দুনিয়াত থাকিবার সমত জোরে চিল্যাই হাঁদিয়েনে অনুরোধ গইজ্যেল্‌ আর হ্যরাত্ চাইয়্যেল্। তেঁইর ডরর লগে বাইধ্যতা আছিল্ বুলি আল্লাহ্ তেঁইর মুনাজাত উইন্যেল্।
58005008	কিন্তু ইব্‌নুল্লাহ্‌ অইয়্যেনেঅ তেঁই দুক্যভোগর মইধ্য দিয়েনে বাইধ্যতা শিক্যেল্।
58005009	এন্ গরিয়েনে যহন তেঁই ফুন্যতা ফাইল্ তহন তেঁইর বাইধ্য বেক্যিনর লাই তেঁই অনন্ত নাজাতর ফথ অইল্।
58005010	আল্লাহ্ তেঁইরে মাল্‌কিসিদ্যিকর মতন মআ-ইমাম বুলি ঘোষনা গরিল্।
58005011	এই বিষয়ে বউত হতা আঁরার হইবার আছে কিন্তু য়িয়ান বুঝাইয়েনে হঅন হোটিন, হারন রুহানি আঁসা তোঁয়ারা সঅজে বুঝিত্ নঅ ফার।
58005012	এত দিনে তোঁয়ারার ত্যুন ওস্তাদ অইয়েনে উঢন উচিত আছিল্, কিন্তু য়িয়ানর বদলে আল্লাহ্‌র কালামর গোঁরার হতাগিনই আবার তোঁয়ারারে শিক্যা দিবার লাই ওস্তাদর দরহার অই ফইজ্যে। শক্ত হ্যানার বদলে গুরা ফোয়ামাইয়্যাঅক্যলর মতন আবার তোঁয়ারার দুদ হ্যঅন দরহার অই ফইজ্যে।
58005013	যিবা দুদ হ্যাইয়েনে বাঁচে য়িবা তঅ এহনঅ ছোড বাইচ্যা, আর সত্ জিবন সম্যন্দে যে শিক্যা আছে য়িয়ানত য়িবা কেঁসা।
58005014	যারার বয়স অইয়্যে হ্যালি য়িতারাই শক্ত হ্যানা হ্যাইত্ ফারে, মানি আল্লাহ্‌র কালামর হোটিন শিক্যাগিন বুঝিত্ ফারে। বউত অইব্যাসর হারনে য়িতারা ভালা-হ্যারাফ বিচার গইত্যো শিক্যে।
58006001	ইয়ানর লাই মসিহ্‌র বিষয়ে ফইল্যাদি যে শিক্যা ফাইয়্যি, আইয়্যো, য়িয়ান ছারাইয়েনে আঁরা ফরিফুন্যতার মিক্যাদি আগাই যাই। নিষ্ফল হামহরজর ত্যুন মন ফিরন্, আল্লাহ্‌র উঅর ইমান,
58006002	বিন্য বিন্য তরিকাবন্দির বিষয়ে শিক্যা, আত-রাকন, মরাঅক্যলর জিন্দা অইয়েনে উঢা আর চিরহালর আজাব — এই গোঁড়ার হতাগিন লইয়েনে আঁরা যেন্ আবার নয়া গরি ভিত্যি নঅ গাঁতি।
58006003	অবইশ্য আঁরা ফরিফুন্য অই উইট্যোম ইন্‌শা-আল্লাহ্‌;
58006004	হারন যারা একবার ফঅর দেইক্যে, বেহেস্‌তি দানর মজা আর ফাক-রুহ্‌র ছোঁয়া ফাইয়্যে,
58006005	আল্লাহ্‌র সুন্দর কালামর মজা ফাইয়্যে ও যে যুগ আইয়্যের য়িয়ানর শক্তির বিষয়ে জাইন্যে,
58006006	আর তার ফরদি মসিহ্‌র হাছর ত্যুন ফিরি গেইয়্যে, য়িতারারে আবার নয়া গরিয়েনে তঅবা গরিবার ফথদি লই আইয়্যোন সম্ভব নঅঅ। ইয়ান সম্ভব নঅঅ, হারন য়িতারা নিজরাই ইব্‌নুল্লাহ্‌‍রে আবার কুরুশর উঅরদি মারি ফেলার আর বেক্যিনর সাম্‌নদি তেঁইরে অসম্যান গরের্।
58006007	যে মেডি বার বার ঝরর ফানি চুষি লইয়েনে চাষিঅক্যলর দরহারি শাক-সব্‌জি জন্মাআ য়েই মেডি আল্লাহ্‌র রহমত ফাআ।
58006008	কিন্তু যে মেডি কেঁডাঝোফ আর য়িয়ালকেঁডা জন্মাআ য়েই মেডি অকেজো অই যাআ আর য়িয়ানত বদ্‌দোয়া ফরিবার ডর থাকে। শেষদি মাইন্‌ষ্যে য়েগিন ফোরাই ফেলে।
58006009	ফ্রিয় বন্ধুঅক্যল, যুদিঅ আঁরা এই হতাগিন হইর তঅঅ আঁরা বিশ্যাস গরি দে, তোঁয়ারার অবস্তা য়েই ডইল্যা নঅঅ; নাজাতর ফল তোঁয়ারার জিবনত দেহ্যা যাআর।
58006010	আল্লাহ্ নিয়াইবিচারক; য়িয়ানর লাই তোঁয়ারার হাম ও তেঁইর বান্দাঅক্যলরে সেবা-যত্ন গরিয়েনে তোঁয়ারা তেঁইরে যে মহব্যত দেহ্যাইয়্যো আর দেহ্যাইতা লাইগ্যো, য়েগিন তেঁই ফঅরি যাইতো নঅঅ।
58006011	আঁরা চাই, তোঁয়ারা ফত্যিকে যেন্ শেষ ফইয্যন্ত একই ডইল্যা আগ্রঅ দেহ্যঅ। য়িয়ানত তোঁয়ারা ফুরাফুরি গরিয়েনে নিচ্যিত অইবা দে, তোঁয়ারার আশা ফুরন অইবো।
58006012	আঁরা নঅ চাই তোঁয়ারা অলস অঅ; আঁরা চাই, যারা ইমান আর অটল ধৈয্য দিয়েনে আল্লাহ্‌র ওয়াদা গরা রহমতর অধিকারি অঅ তোঁয়ারা য়িতারার মতন অঅ।
58006013	আল্লাহ্ যহন ইব্রাহিমর হাছে ওয়াদা গইজ্যেল্‌ তহন তেঁই নিজর নামেই সোঅন হ্যাইয়্যেল, হারন তেঁইর ত্যুন ডঁর এন্ আর কেউ নাই যিবার নামে তেঁই সোঅন হ্যাইত্ ফারে।
58006014	তেঁই এই হইয়্যেনে ওয়াদা গইজ্যেল্‌, “আঁই নিচ্যয়ই তোঁয়ারে রহমত গইজ্যোম আর তোঁয়ার বংশ বারাইয়্যোম।”
58006015	ইয়ানর লাই ইব্রাহিম যহন অটলভাবে ধৈয্য ধরিল্ তহন আল্লাহ্ যিয়ান দিবার লাই ওয়াদা গইজ্যেল্‌ য়িয়ান তেঁই ফাইল্।
58006016	নিজর ত্যুন যিবা ডঁর তেঁইর নামেই মানুষ সোঅন হ্যাআ। য়িয়ানত য়েই সোঅন এই নিচ্যয়তা দান গরে দে, যিয়ান হোয়া অইয়্যে য়িয়ান আঁসা, আর ইয়ানত বেক গোলমালগিন থামি যাআ।
58006017	আল্লাহ্ যিয়ান দিবার ওয়াদা গইজ্যেল্‌, যারা য়িয়ান ফাইবো য়িতারারে তেঁই এই সোঅনর মইধ্য দিয়েনে বঅর এস্‌ফষ্ট গরি দেহ্যাইতো চাইয়্যেল্ দে, তেঁই যিয়ান ঠিগ গইজ্যে য়িয়ানর আর বদল নঅ অঅ। ইয়ানর লাই তেঁই সোঅন দিয়েনে ফরমান গরিল্ দে, তেঁই যিয়ান ঠিগ গইজ্যে য়িয়ান অইবোই অইবো।
58006018	আল্লাহ্‌র ওয়াদা আর সোঅন হনঅ দিনঅ নঅ বদলাআ। আল্লাহ্, যিবার ফক্যে মিছা হঅন সম্ভব নঅঅ, তেঁইই এই ওয়াদা গরিয়েনে সোঅন হ্যাইয়্যে, যেন্ আঁরার সাম্‌নদি যে আশা আছে য়িয়ান শক্ত গরিয়েনে ধরিবার লাই দুঁইত্যো যাইয়েনে আঁরা বউত উত্‌সাঅ ফাই।
58006019	এই আশা আঁরার জিবনত্ নোংগরর মতন নিচ্যিত ও ইস্তির, আর য়িয়ান মআফবিত্র জাগার ফদ্যার ফিছদি, মানি আল্লাহ্‌র সাম্‌নদি যাইয়েনে ফোঁছে।
58006020	ইসাই আঁরার অইয়েনে আঁরার আগদি য়েই জাগাত গেইয়্যে। তেঁই চিরহালর লাই মাল্‌কিসিদ্যিকর মতন মআ-ইমাম অইয়্যে।
58007001	এই মাল্‌কিসিদ্যিক শালেমর বাদশা আর আল্লাহ্‌তা’লার ইমাম আছিল্। ইব্রাহিম যহন বাদশাঅক্যলরে আআরাই দিয়েনে ফিরি আইস্‌তো আছিল তহন তেঁইর লগে এই মাল্‌কিসিদ্যিকর দেহ্যা অইয়্যেল্। মাল্‌কিসিদ্যিক ইব্রাহিমরে দোয়া গইজ্যেল্‌,
58007002	আর ইব্রাহিম বেক জিনিসর দশ ভাগর এক ভাগ তেঁইরে দিয়্যেল্। মাল্‌কিসিদ্যিক শব্দগানর মানি অইল্ নিয়াইর বাদশা। মাল্‌কিসিদ্যিক আবার শালেমরঅ বাদশা আছিল্, আর য়িয়ানর মানি অইল্ শান্তির বাদশা।
58007003	মাল্‌কিসিদ্যিকর মা-বাবা বা হনঅ বংশ-তালিকা নঅ আছিল্। ইব্‌নুল্লাহ্‌র মতন তেঁইর জিবনর শুরুঅ নঅ আছিল্, শেষঅ নঅ আছিল্; তেঁই চিরহালর ইমাম।
58007004	চঅ, মাল্‌কিসিদ্যিক হত ডঁর! আঁরার ডঁর ফুর্বফুরুষ ইব্রাহিমঅ তেঁইরে বেক কিছুর দশ ভাগর এক ভাগ দিয়্যেল্।
58007005	লেবির বংশর মইধ্যে যারা ইমাম নঅঅ, বনি-ইসরাইলঅক্যলর হাছর ত্যুন, মানি য়িতারার ভাইঅক্যলর হাছর ত্যুন আইন মতন দশ ভাগর এক ভাগ য়িতারার আদায় গরন ফরে। এই ভাইঅক্যল ইব্রাহিমর বংশধর অইলেঅ য়িয়ান গরন ফরে।
58007006	কিন্তু এই মাল্‌কিসিদ্যিক লেবির বংশধর নঅ অইয়্যেনেঅ ইব্রাহিমর হাছর ত্যুন দশ ভাগর এক ভাগ আদায় গইজ্যেল্‌ আর যিবার হাছে আল্লাহ্ ওয়াদা গইজ্যেল্‌ য়েই ইব্রাহিমরে দোয়াঅ গইজ্যেল্।
58007007	ইয়ানত হনঅ সন্দঅ নাই দে, দোয়া যিবা ফাআ য়িবার ত্যুনঅ যিবা দোয়া গরে য়িবাই মআন।
58007008	একমিক্যাদি দেহ্যা যাআর, মরনর অধিন লেবিয়অক্যলেই দশ ভাগর এক ভাগ আদায় গরে; কিন্তু অইন্য মিক্যাদি দেহ্যা যাআর, যিবা জিন্দা আছে বুলি সাক্যি দেয়া অইয়্যে তেঁই, মানি মাল্‌কিসিদ্যিকই দশ ভাগর এক ভাগ আদায় গইজ্যে।
58007009	ইয়ানত এন্অ হোয়া যাআ দে, লেবির বংশর যিবা দশ ভাগর এক ভাগ আদায় গরে তেঁইঅ ইব্রাহিমর মইধ্য দিয়েনে মাল্‌কিসিদ্যিকরে দশ ভাগর এক ভাগ দিয়্যেল্;
58007010	হারন ইব্রাহিমর লগে যহন মাল্‌কিসিদ্যিকর দেহ্যা অইয়্যেল্ তহন এই লেবি তেঁইর ফুর্বফুরুষ ইব্রাহিমর শরিলর মইধ্যে আছিল্।
58007011	যারা ইমামর হাম গইত্যো য়েই লেবির বংশধরঅক্যলর হামর উঅর ভিত্যি গরিয়েনে আল্লাহ্ ইসরাইলিয়অক্যলরে তেঁইর শরিয়ত্ দিয়্যেল্। লেবির বংশর ইমামঅক্যলর হামর মইধ্য দিয়েনে যুদি ফুন্যতা লাভ গরা যাইতো, তইলে ফইল্যা লেবিয় ইমাম হারুনর বদলে মাল্‌কিসিদ্যিকর মতন অইন্য আর একজন ইমামর আইবার কি দরহার আছিল্?
58007012	যহন ইমামর ফদ বদল অঅ তহন শরিয়তঅ বদলাইবার দরহার অঅ।
58007013	যিবার বিষয়ে আঁই এই হতাগিন হইর য়েই ইসা লেবির বংশর ত্যুন নঅঅ আইয়্যে বরং অইন্য এক বংশর ত্যুন আইস্যেল্। য়েই বংশর কেউ হনঅ দিনঅ ইমাম ইসাবে হোরবানগাহ্‌র উঅর ফশু হোরবানি নঅঅ দেএ।
58007014	ইয়ান এস্‌ফষ্ট দে, আঁরার ফভু এহুদার বংশর ত্যুন আইস্যেল্। এই বংশর ত্যুন হনঅ মানুষ দে ইমাম অইবো য়েই হতা নবি মুসা হনঅ দিনঅ নঅঅ হঅ।
58007015	তইলে যহন মাল্‌কিসিদ্যিকর মতন আর একজন ইমাম আজির অইয়্যে তহন আঁরা যিয়ান হইর য়িয়ান আরো ফরিষ্কার গরিয়েনে বুঝা যাআর।
58007016	তেঁইর এই ইমাম অইবার বেফার বংশ সম্যন্দে হনঅ নিয়মর উঅর ভরসা নঅ গরে, য়িয়ান তেঁইর তচনচহিন জিবনর শক্তির উঅর ভরসা গরে।
58007017	ফাক-কিতাব এই সাক্যি দেএ, তুঁই চিরহালর লাই মাল্‌কিসিদ্যিকর মতন ইমাম।
58007018	মুসার শরিয়ত হনঅ কিছুরেই ফুন্যতা দান গরিত্ নঅঅ ফারে, য়িয়ানর লাই আগে ইমামর হামর যে নিয়ম আছিল্ য়িয়ান দুর্বল আর অকেজো বুলিয়েনে বাতিল গরা অইয়্যে। এহন য়িয়ানর জাগাত য়িয়ানর ত্যুন ডঁর উগ্যুয়া আশ্যাস দেয়া অইয়্যে। য়েই আশ্যাসর মইধ্য দিয়েনে আঁরা আল্লাহ্‌র হাছে আজির অইত্ ফারি।
58007020	ইসার ইমাম-ফদ আল্লাহ্ সোঅন হ্যাইয়েনে ঠিগ গইজ্যেল্। লেবির বংশধরঅক্যলে ইমাম অইবার সমত আল্লাহ্ হনঅ সোঅন নঅঅ হ্যাআ,
58007021	কিন্তু তেঁই ইসারে মআ-ইমাম গরিবার সমত সোঅন হ্যাইয়্যেল্। ফাক-কিতাবত এই বিষয়ে লেহ্যা আছে, মাবুদ সোঅন হ্যাইয়্যে, “তুঁই চিরহালর লাই ইমাম।” এই বিষয়ে তেঁই তেঁইর মন বদ্‌লাইতো নঅ।
58007022	ইয়ানর ত্যুন আঁরা বুঝিত্ ফারির্ দে, ইসা আরো ডঁর উগ্যুয়া বেবস্তার জাবিন অইয়্যে।
58007023	লেবিয়অক্যলর মইধ্যে বউতজনেই ইমাম অইয়্যেল্, হারন মরনর মইধ্য দিই বাধা ফাইয়েনে য়িতারা কেউ চিরহাল ইমামর হাম চালাই যাইত্ নঅঅ ফারে।
58007024	কিন্তু ইসা চিরহাল জিন্দা আছে বুলি তেঁইর ইমাম-ফদ হনঅ দিনঅ বদলাইতো নঅ।
58007025	ইয়ানর লাই যারা তেঁইর মইধ্য দিয়েনে আল্লাহ্‌র হাছে আইয়্যে য়িতারারে তেঁই ফুরাফুরি গরিয়েনে নাজাত দিত্ ফারে, হারন য়িতারার ফক্যে অনুরোধ গরিবার লাই তেঁই অক্যল সমত জিন্দা আছে।
58007026	এই ডইল্যা একজন ফবিত্র, দোষশুইন্য আর হ্যাঁটি মআ-ইমামরই আঁরার দরহার আছিল্। তেঁই গুনাহ্‌গার মানুষর ত্যুনঅ আলিদা আর আল্লাহ্ তেঁইরে আসমানর ত্যুনঅ উঅরে তুইল্যে।
58007027	অইন্যাইন্য মআ-ইমামঅক্যলে যেইল্যা ফইল্যাদি নিজর আর ফরদি অইন্যতারার গুনাহ্‌র লাই ফশু হোরবানি দিতো, য়েন্ গরিয়েনে এই ইমামর য়েগিন গরিবার দরহার নঅ আছিল্, হারন তেঁই চিরহালর মতন একবারই নিজর জিবন হোরবানি দিয়েনে য়েই হাম শেষ গইজ্যে।
58007028	শরিয়ত দুর্বল-মনা মানুষঅক্যলরেই মআ-ইমামর ফদত নিযুক্ত গরে; কিন্তু শরিয়তর ফরদি যে সোঅন হ্যাআ অইয়্যেল্ য়েই সোঅন চিরহালর লাই ফুন্যতা ফঅইন্যা ইব্‌নুল্লাহ্‌‍রে মআ-ইমামর ফদত নিযুক্ত গইজ্যে।
58008001	আঁরা যিয়ান হইর য়িয়ানর আসল হতা অইল্ এই দে, আঁরার এন্ একজন মআ-ইমাম আছে যিবা বেহেস্‌তত আল্লাহ্‌তা’লার সিংহাসনর ডাইন মিক্যাদি বোইস্যে।
58008002	তেঁই মআফবিত্র জাগাত, মানি আসল এবাদত-তাম্বুত আল্লাহ্‌র এবাদত-হাম গরের। য়েই এবাদত-তাম্বু মাইন্‌ষ্যে নঅঅ হ্যাডাআ, য়িয়ান মাবুদই হ্যাডাইয়্যে।
58008003	ফত্যি মআ-ইমাম ফশু হোরবানি আর অইন্যাইন্য জিনিস হোরবানি দিবার লাই নিযুক্ত অঅ, য়িয়ানর লাই এই মআ-ইমামরঅ হনঅ কিছু হোরবানি দিবার দরহার।
58008004	কিন্তু তেঁই যুদি এহন এই দুনিয়াত থাইক্‌তো তইলে ইমাম অইত্ নঅ ফাইত্যো, হারন এডে শরিয়ত ইসাবে হোরবানি দিবার লাই ইমাম তঅ আছেই।
58008005	ইমাম ইসাবে য়িতারার এই হাম বেহেস্‌তর হামর হ্যালি এক্যান নমুনা আর ছায়া। য়িয়ানর লাই মুসা যহন য়েই এবাদত-তাম্বুগান বানাইতো যাইতো আছিল্ তহন আল্লাহ্ এই হইয়েনে মুসারে সতর্ক গইজ্যেল্‌, “তুর ফাআরর উঅরদি তোঁয়ারে যে নমুনা দেহ্যানো অইল্ ঠিগ য়েই মতনই যেন্ বেক কিছু বানাআ অঅ য়িয়ান চাইয়্যো।”
58008006	কিন্তু এহন আঁরা দেকির্, ইসা যে ইমামর হাম ফাইয়্যে য়িয়ান য়েই ইমামঅক্যলর হামর ত্যুনঅ বউত উঅরদি, যে‌ন্ গরিয়েনে যে বেবস্তার মইধ্যস্ত তেঁই অইয়্যে য়েই বেবস্তা আগর বেবস্তার ত্যুনঅ বউত উঅরদি; হারন এই বেবস্তা আরো ভালা ভালা ওয়াদার উঅর ভরসা গরের‌্।
58008007	ফইল্যা বেবস্তাগান যুদি নিকুত অইতো তইলে তঅ দিতিয় বেবস্তার হনঅ দরহার নঅ অইতো।
58008008	কিন্তু আল্লাহ্ তেঁইর বান্দাঅক্যলর দোষ দেহ্যাইবার লাই ফাক-কিতাবত হইয়্যে: মাবুদ হঅ, “সময় আইয়্যের যহন আঁই ইসরাইল আর এহুদার মানুষঅক্যলর লাই এক্যান নয়া বেবস্তা এস্তাফন গইজ্যোম।
58008009	মিসর দেশর ত্যুন য়িতারার ফুর্বফুরুষঅক্যলরে আঁই আত ধরিয়েনে বাইর গরি আনিবার সমত য়িতারার লাই যে বেবস্তা এস্তাফন গজ্যিলাম এই নয়া বেবস্তা য়েই বেবস্তার মতন অইতো নঅ। য়িতারা আঁর য়েই বেবস্তা মতন নঅঅ চলে বুলি আঁই য়িতারার মিক্যাদি মনযোগ নঅঅ দিই।” মাবুদ এই হতা হঅ।
58008010	মাবুদ আরো হঅ, “ফরদি আঁই বনি-ইসরাইলঅক্যলর লাই যে বেবস্তা এস্তাফন গইজ্যোম য়িয়ান অইল্, আঁর শরিয়ত্ আঁই য়িতারার মনর মইধ্যে রাইক্যোম আর য়িতারার দিলতঅ য়িয়ান লেকি রাইক্যোম। আঁই য়িতারার আল্লাহ্ অইয়্যোম আর য়িতারা আঁরই বান্দা অইবো।
58008011	নিজর ফতিবাশিরে আর নিজর ভাইঅরে কেউ এই হইয়েনে আর হনঅ সমতঅ শিক্যা দিতো নঅ, ‘মাবুদরে চিন্‌তো শিক,’ হারন বেক্যিনে আঁরে চিনিবো।
58008012	য়িয়ানর লাই আঁই য়িতারার অন্যায় মাফ গইজ্যোম, য়িতারার গুনাহ্‌ আর হনঅ দিনঅ মনত রাইক্‌তাম নঅ।”
58008013	আল্লাহ্ এই বেবস্তারে নয়া ঘোষনা গরিয়েনে আগর বেবস্তারে ফুরানা বুলি অচল গরি দিল্। যিয়ান ফুরানা আর বউত দিনর বুলি নষ্ট অই যাআর য়িয়ান তরাতরিই অদিরিশ্য অই যাইবো।
58009001	আল্লাহ্‌র এবাদতর লাই ফইল্যা বেবস্তাগানত হতাক্যিন নিয়ম দেয়া অইয়্যেল্ আর এই দুনিয়াত এবাদতর লাই বিশেষ এক্যান জাগার হতাঅ য়িয়ানত আছিল্।
58009002	আর য়েই অনুযায়ি এক্যান তাম্বু বানাআ অইয়্যেল্। য়েই তাম্বুর ফইল্যা অংশত থাইক্‌তো বাত্যিদানি, টেবিল আর ফবিত্র-রুটি। এই ফইল্যা অংশগানর নাম আছিল্ ফবিত্র জাগা।
58009003	দিতিয় ফদ্যার ফিছদি তাম্বুগানর আর এক্যান অংশ আছিল্; য়িয়ানর নাম আছিল্ মআফবিত্র জাগা।
58009004	এই অংশত ধুফ জলাইবার লাই সোনার ধুফগাহ্‌ আর শাহাদাত-সিন্দুক আছিল্। য়িয়ানর চাইরোমিক্যা সোনা দিয়েনে মোরাইন্যা আছিল্। য়িয়ানর মইধ্যে আছিল্ সোনার ফাত্রত রাকা মান্যা, হারুনর যে লাঢিত্ ফুল ফুইট্যেল্ য়েই লাঢিগান, আর বেবস্তা-লেহ্যা দুইয়ান ফাত্যোরর ফল্যা।
58009005	য়েই সিন্দুকর উঅরদি আল্লাহ্‌র মইমাত্ ভরা দুইয়ান সোনার কারুবি আছিল্। য়িতারার ফাক্‌গিন য়েই সিন্দুকর ঢাকনার উঅরদি মেলি দেয়া আছিল্। এই ঢাকনার উঅর গুনাহ্‌ ঝাফাই দেয়া অইতো। অবইশ্য এগিন বেক্যিনর খুঁটিনাটির হতা হঅন এহন সম্ভব নঅঅ।
58009006	এন্ গরিয়েনে বেক কিছু বানাইবার ফর ইমামঅক্যলে ফ্রায়ই তাম্বুর ফইল্যা অংশগানত্‌ ঢুকিয়েনে আল্লাহ্‌র এবাদত-হাম গইত্যো;
58009007	কিন্তু দুই লম্বর অংশগানত্‌, মানি মআফবিত্র জাগাত হ্যালিমাত্র মআ-ইমামই ঢুইক্‌তো। বছরত হ্যালি একবারই তেঁই হোরবানি গরা ফশুর রক্ত লইয়েনে য়েডে ঢুইক্‌তো। তেঁইর নিজর গুনাহ্‌র লাই আর মানুষঅক্যলে নঅ জানিয়েনে যে গুনাহ্‌গিন গইজ্যে য়েগিনর লাই তেঁই এই রক্ত হোরবানি দিতো।
58009008	ইয়ানত ফাক-রুহ্ দেহ্যাই দিতো দে, যেতদিন এই এবাদত-তাম্বুগান থাকিবো য়েতদিন য়েই মআফবিত্র জাগাত ঢুকিবার ফথ খোলা থাইক্‌তো নঅ।
58009009	বত্যমান হালর লাই ইয়ান এক্যান চিন্য যিয়ান আঁরারে হই দেএর দে, হোরবানি দেয়া ফশু আর অইন্যাইন্য জিনিস এবাদতহারির বিবেকরে ফরিষ্কার গরিত্ নঅ ফারে।
58009010	য়েগিন হ্যালি শরিলর বেফার, মানি হ্যানা-দানা আর শরিয়ত্ মতন ফাক-সাফ অইবার বেফার মাত্র। হ্যালি বেক কিছু সংশোধনর সময় ফইয্যন্ত য়েগিন হামত লাইগ্যেল্।
58009011	কিন্তু মসিহ্‌ আইস্যেল্ ভবিষ্যতর বেক উন্যতির বিষয়র মআ-ইমাম অইয়েনে। আরো মহত আর আরো ভালা এবাদত-তাম্বুত আল্লাহ্‌র এবাদত-হাম গরিবার লাই তেঁই আইস্যেল্। এই তাম্বু মানুষর আতে বানাইন্যা নঅঅ, মানি য়িয়ান দুনিয়ার হনঅ জিনিস নঅঅ।
58009012	সঅল আর গরুর বাইচ্যার রক্ত লইয়েনে মসিহ্‌ য়েই মআফবিত্র জাগাত নঅঅ ঢুকে। তেঁই নিজর রক্ত লইয়েনে একবারই য়েডে ঢুইক্যেল্‌। এন্ গরিয়েনে তেঁই চিরহালর লাই গুনাহ্‌র ত্যুন মুক্তির উফাই গরিল্।
58009013	যারা নাফাক্ অইতো য়িতারার উঅর সঅল আর বিরিষ গরুর রক্ত বা গরুর বাইচ্যা-ফোড়াইন্যা ছাই ছিঁডা অইতো; য়িয়ানত য়িতারার বাইরর শরিলগানই হ্যালি ফাক-সাফ অইয়েনে ফরিষ্কার অইতো।
58009014	কিন্তু যিবা অনন্ত ফাক-রুহ্‌র মইধ্য দিয়েনে আল্লাহ্‌র হাছে নিজরে নিকুত হোরবানি ইসাবে দান গরিল্ য়েই ইসার রক্ত আঁরার বিবেকরে নিষ্ফল হামহরজর ত্যুন আরো হত না বেশি গরিয়েনে ফাক-সাফ গরিবো, যেন্ আঁরা জিন্দা আল্লাহ্‌র এবাদত গরিত্ ফারি!
58009015	আল্লাহ্ যারারে ডাকিয়েনে চিরহালর অধিকার দিবার ওয়াদা গইজ্যেল্‌ য়িতারা যেন্ য়িয়ান ফাআ য়িয়ানর লাইই মসিহ্‌ এক্যান নয়া বেবস্তার মইধ্যস্ত অইয়্যে। এই অধিকার ফঅন মানুষর ফক্যে সম্ভব অইয়্যে, হারন ফইল্যা বেবস্তা বআল থাকিবার সমত মানুষ যে গুনাহ্‌গিন গইজ্যেল্ য়েই গুনাহ্‌গিনর আতর ত্যুন মানুষরে মুক্ত গরিবার মুইল্য ইসাবে মসিহ্‌ ফরান দিয়্যেল্।
58009016	উইল হামত লাগন ফইল্যে উইল যিবা গইজ্যে য়িবার মরার ফরমানর দরহার,
58009017	হারন মানুষ মইল্যে ফরদিই উইল হামত লাগন যাআ। যিবা উইল গইজ্যে য়িবা বাঁচি থাকিলে য়েই উইল হামত লাগন নঅ যাআ।
58009018	ঠিগ য়েন্ গরিয়েনে ফইল্যা বেবস্তাগানঅ রক্ত বাদে হামত লাগা নঅঅ অঅ।
58009019	বেক মানুষঅক্যলর হাছে শরিয়তর ফত্যিউয়া উকুম ঘোষনা গরিবার ফর মুসা গরুর বাইচ্যা ও সঅলর রক্ত লইয়্যেল্ আর য়েগিনর লগে ফানি মিশাইয়েনে লাল রংগে রাংগাইন্যা ভেরার কেঁশ ও এসোব গাছর ঢেইল দিয়েনে য়েগিন শরিয়তর কিতাবর উঅরদি আর মানুষঅক্যলর উঅরদি ছিঁডাই দিল্।
58009020	য়েগিন গরিবার সমত তেঁই হইয়্যেল্, “ইয়ান য়েই বেবস্তার রক্ত, যে বেবস্তা অনুযায়ি হাম গইত্যো আল্লাহ্ তোঁয়ারারে উকুম দিয়্যে।”
58009021	এবাদত-তাম্বু আর এবাদতর হামত বেবার গরিবার বেক জিনিসর উঅরদিঅ মুসা য়েই একই ডইল্যা রক্ত ছিঁডাই দিয়্যেল্।
58009022	মুসার শরিয়ত মতন ফ্রায় ফত্যি জিনিসই রক্ত দিয়েনে ফাক-সাফ গরা অঅ আর রক্তফাত নঅ অইলে গুনাহ্‌র মাফ নঅ অঅ।
58009023	যেগিন বেহেস্‌তি জিনিসর নহলমাত্র য়েগিন ফশু হোরবানি দিয়েনে ফাক-সাফ গরিবার দরহার আছিল্ কিন্তু যেগিন আসলেই বেহেস্‌তি জিনিস য়েগিন ফাক-সাফ গরিবার লাই আরো মআন হোরবানির দরহার।
58009024	আসল ফবিত্র জাগার নহল ইসাবে মানুষর আতে বানাইন্যা হনঅ ফবিত্র জাগাত মসিহ্‌ নঅঅ ঢুকে, বরং য়িয়ানর বদলে তেঁই বেহেস্‌তত ঢুইক্যে যেন্ তেঁই আঁরার অইয়েনে আল্লাহ্‌র সাম্‌নদি এহন আজির অইত্ ফারে।
58009025	মআ-ইমাম ফশুর রক্ত লইয়েনে যেন্ ফত্যি বছর মআফবিত্র জাগাত ঢুকে, মসিহ্‌ নিজরে বারবার হোরবানি দিবার লাই য়েইডইল্যা বেহেস্‌তত নঅঅ ঢুকে।
58009026	য়িয়ানই যুদি গরন ফইত্যো তইলে দুনিয়া সিষ্টির সময়র ত্যুন শুরু গরিয়েনে তেঁইর ত্যুন বউত বারই হষ্টভোগ গরিয়েনে মরন ফইত্যো; কিন্তু এহন বেক যুগর শেষদি তেঁই একবারই ফকাশিত অইয়্যেল্ যেন্ নিজরে হোরবানি দিয়েনে তেঁই গুনাহ্‌ দুর গরিত্ ফারে।
58009027	আল্লাহ্ ঠিগ গরি রাইক্যে দে, ফত্যি মানুষ একবার মরিবো আর য়িয়ানর ফরদি য়িবার বিচার অইবো।
58009028	ঠিগ য়েন্ গরিয়েনে বউত মানুষর গুনাহ্‌র বোজা বইবার লাই মসিহ্‌‍রেঅ একবারই হোরবানি দেয়া অইয়্যে। তেঁই দিতিয় বার আইবো, কিন্তু তহন গুনাহ্‌র লাই মইত্যো আইস্‌তো নঅ, বরং যারা তেঁইর লাই আগ্রঅর লগে অফেক্যা গরি আছে য়িতারারে ফুরাফুরি গরিয়েনে নাজাত দিবার লাই আইবো।
58010001	শরিয়তর মইধ্যে যেগিন আছে য়েগিন ভবিষ্যতর বেক উন্যতির বিষয়র ছায়ামাত্র; য়িয়ানত সত্যিহারর বিরাট বিষয়গিন নাই। য়িয়ানর লাই যারা আল্লাহ্‌র এবাদত গইত্যো আইয়্যে শরিয়ত হনঅ দিনঅ বছরর ফর বছর এই একই ডইল্যা গরিয়েনে ফশু হোরবানি দিয়েনে য়িতারারে ফুন্যতা দান গরিত্‌ নঅ ফারে।
58010002	শরিয়ত যুদি য়িতারারে ফুন্যতা দান গরিত্‌ই ফাইত্যো তইলে তঅ ফশু হোরবানি বন্ধ অই যাইতো, হারন এবাদতহারিঅক্যলে যুদি একবারেই ফাক-সাফ অইত্ ফাইত্যো তইলে গুনাহ্‌র লাই আর নিজরারে দুষি মনে নঅ গইত্যো।
58010003	কিন্তু এই ফশু-হোরবানিগিন ফত্যি বছরই নিজরার গুনাহ্‌র হতা য়িতারারে মনত গরাই দেএ,
58010004	হারন বিরিষ গরু আর সঅলর রক্ত হনঅ সমতই গুনাহ্‌ দুর গরিত্ নঅ ফারে।
58010005	য়িয়ানর লাই মসিহ্‌ এই দুনিয়াত আইবার সমত আল্লাহ্‌‍রে হইয়্যেল্, “ফশু আর অইন্যাইন্য হোরবানি তুঁই নঅ চঅ, কিন্তু আঁর লাই উগ্যুয়া শরিল তুঁই বানাইয়্যো।
58010006	ফোড়ানো হোরবানিত আর গুনাহ্‌র হোরবানিত তুঁই খুশি নঅঅ অঅ।
58010007	ফরদি আঁই হইয়্যিলাম, ‘এই দে, আঁই আস্যি; কিতাবত আঁর আইবার বিষয় লেহ্যা আছে। অঅ আল্লাহ্, তোঁয়ার ইছ্যা ফালন গইত্যো আঁই আস্যি।’ ”
58010008	উঅরর হতাগিনর মইধ্যে ফইল্যাদি মসিহ্‌ হইয়্যে, “ফশু আর অইন্যাইন্য হোরবানি, ফোড়ানো-হোরবানি আর গুনাহ্‌র হোরবানি তুঁই নঅঅ চঅ আর য়িয়ানত খুশিঅ নঅঅ অঅ।” যুদিঅ এই হোরবানিগিন শরিয়তর উকুম মতনই দেয়া অইতো তঅঅ তেঁই এই হতা হইয়্যেল্।
58010009	তারফর মসিহ্‌ হইয়্যে, “চঅ, আঁই তোঁয়ার ইছ্যা ফালন গইত্যাম আস্যি।” দিতিয় বেবস্তাগান বআল গরিবার লাই তেঁই আগর বেবস্তাগান বাতিল গরি দিল্।
58010010	আল্লাহ্‌র য়েই ইছ্যামতনই ইসা মসিহ্‌র শরিল একবারই হোরবানি দিবার হারনে আল্লাহ্‌র উদ্যেশ্যে আঁরারে ফাক-ফবিত্র গরা অইয়্যে।
58010011	ফত্যি ইমাম ফত্যি দিন থিয়াইয়েনে আল্লাহ্‌র এবাদত-হাম গরে আর বারবার একই ডইল্যা হোরবানি দেএ, কিন্তু এই ডইল্যা হোরবানি হনঅ দিনঅ গুনাহ্‌ দুর গরিত্ নঅ ফারে।
58010012	ইসা কিন্তু গুনাহ্‌র লাই চিরহালর মতন উগ্যুয়া মাত্র হোরবানি দিয়েনে আল্লাহ্‌র ডাইন মিক্যাদি বোইল্।
58010013	আর তহনর ত্যুন যেতদিন না তেঁইর শত্রুঅক্যলরে তেঁইর ঠেংগর তলাত রাকা অঅ য়েতদিন ফইয্যন্ত তেঁই অফেক্যা গরের,
58010014	হারন যারারে ফাক-ফবিত্র গরা অইয়্যে য়েই উগ্যুয়া হোরবানি দিয়েনে তেঁই চিরহালর লাই য়িতারারে ফুন্যতা দান গইজ্যে।
58010015	ফাক-রুহ্‌অ এই বিষয়ে আঁরার হাছে সাক্যি দেএর। ফইল্যাদি তেঁই হইয়্যে,
58010016	মাবুদ হঅ, “ফরদি আঁই য়িতারার লাই যে বেবস্তা এস্তাফন গইজ্যোম য়িয়ান অইল্, আঁর শরিয়ত আঁই য়িতারার দিলত্‌ রাইক্যোম আর য়িতারার মনর মইধ্যে য়িয়ান লেকি রাইক্যোম।”
58010017	ইয়ার ফরদি ফাক-রুহ্ হইয়্যে, “আঁই য়িতারার গুনাহ্‌ ও অন্যায় আর হনঅ দিনঅ মনত রাইক্‌তাম নঅ।”
58010018	য়িয়ানর লাই আল্লাহ্ যহন গুনাহ্‌ আর অন্যায় মাফ গরে তহন গুনাহ্‌র লাই হোরবানি বুলি আর কিছু নাই।
58010019	ভাইঅক্যল, ইসা মসিহ্‌র রক্তর গুনে য়েই মআফবিত্র জাগাত ঢুকিবার সঅস আঁরার আছে।
58010020	মসিহ্‌ আঁরার লাই এক্যান নয়া আর জিন্দা ফথ খুলি দিয়্যে, যেন্ আঁরা ফদ্যার মইধ্য দিয়েনে, মানি তেঁইর শরিলর মইধ্য দিয়েনে আল্লাহ্‌র সাম্‌নদি আজির অইত্ ফারি।
58010021	ইয়ান বাদে আঁরার একজন ডঁর ইমামঅ আছে, যিবার উঅরদি আল্লাহ্‌র ফরিবারর মানুষঅক্যলর ভার দেয়া অইয়্যে।
58010022	য়িয়ানর লাই ইমানর মইধ্য দিয়েনে যে নিচ্যয়তা আইয়্যে, আইয়্যো, আঁরা য়েই ফরিফুন্য নিচ্যয়তাত হ্যাঁটি দিলে আল্লাহ্‌র সাম্‌নদি যাই; হারন দুষি বিবেকর আতর ত্যুন আঁরার দিলরে রক্ত ছিঁডাইয়েনে ফাক-সাফ গরা অইয়্যে আর ফরিষ্কার ফানি দিয়েনে আঁরার শরিলরে ধোয়া অইয়্যে।
58010023	ইমানদার ইসাবে আঁরার যে আশা আছে, আইয়্যো, আঁরা ইস্তির অইয়েনে য়িয়ানর হতা সিকার গইত্যো থাকি, হারন যিবা ওয়াদা গইজ্যে তেঁই বিশ্যাসযোইগ্য।
58010024	আইয়্যো, আঁরা একজন অইন্য জনর সম্যন্দে চিন্তা গরি যেন্ আঁরা মহব্যত গইত্যো আর ভালা হাম গইত্যো একজন অইন্যজনরে উত্‌সাঅ দিত্‌ ফারি।
58010025	হনঅ হনঅ মানুষর যেন্ অইব্যাস আছে য়িতারার মতন আঁরা যেন্ মিটিংগত একলগে মিলিত অঅন বাদ নঅ দিই, বরং মসিহ্‌র আইবার দিন যেতই হাছে আইবো য়েতই যেন্ আঁরা একজন অইন্যজনরে আরো উত্‌সাঅ দিতো থাকি।
58010026	আল্লাহ্‌র আঁসারে জানিবার ফরদি যুদি আঁরা ইছ্যা গরিয়েনে গুনাহ্‌ গইত্যো থাকি তইলে গুনাহ্‌র লাই আঁরার আর হনঅ হোরবানি নাই;
58010027	আছে হ্যালি বিচারর লাই বিরাট ডরে অফেক্যা গরি থাকা আর আল্লাহ্‌র শত্রুঅক্যলরে ছাই গরি ফেলিবার মতন জলন্ত গজব।
58010028	কেউ মুসার শরিয়ত অসিকার গইল্যে হনঅ মমতা নঅ ফাইয়েনেই দুই বা তিনজন সাক্যির সাইক্যর হারনে য়িবার ত্যুন মরন ফরে।
58010029	তইলে ইব্‌নুল্লাহ্‌‍রে যিবা ঘিনা গইজ্যে, যে রক্তে য়িবা ফাক-সাফ অইয়্যে আল্লাহ্‌র য়েই বেবস্তার রক্তরে যিবা অফবিত্র মনে গইজ্যে আর যিবা রহমত গরে য়েই ফাক-রুহ্‌রে যিবা অফমান গইজ্যে, ভাবি চঅ, য়িবা আরো হত বেশি শাস্তির যোইগ্য!
58010030	আঁরা তেঁইরে জানি যিবা হইয়্যে, “অন্যায়র শাস্তি দিবার অধিকার হ্যালি আঁরই আছে; যিবার যিয়ান ফাওনা আঁই য়িবারে য়িয়ানই দিয়োম।” তেঁই আর এক জাগাত হইয়্যে, “মাবুদই তেঁইর বান্দাঅক্যলর লগে নিয়াইবিচার গরিবো।”
58010031	জিন্দা আল্লাহ্‌র আতত্ ফরন কি ভয়ংকর বেফার!
58010032	আগর দিনগিনর হতা মনত গরি চঅ। তহন নুর ফাইয়েনে দুক্যভোগর বিরাট হষ্টর মাঝেঅ তোঁয়ারা ইস্তির আছিলা।
58010033	হনঅ হনঅ সমত বেক্যিনর সাম্‌নদি অফমান আর অইত্যাচার সইজ্য গরিয়েনে তোঁয়ারা ঠঁঅশার ফাত্র অইয়েনে দুক্যভোগ গজ্যিলা; যারার উঅর য়েই ডইল্যা বেবার গরা অইয়্যেল্ য়িতারার লগে দুক্যভোগ গজ্যিলা;
58010034	আর যারা জেলহ্যানাত গেইয়্যেল্ য়িতারার দুক্যত্ দুকি অইয়্যিলা। তোঁয়ারার জিনিসফাতি লুট অই যঅন তোঁয়ারা আনন্দর লগেই মানি নিয়্যিলা, হারন তোঁয়ারা জাইন্‌তা দে, আরো ভালা আর এস্তায়ি ধন তোঁয়ারার লাই রইয়্যে।
58010035	য়িয়ানর লাই তোঁয়ারা সঅস নঅ আরাইয়্যো, হারন ইয়ানর ফুরস্কার বঅর ডঁর।
58010036	তোঁয়ারার ত্যুন ইস্তির থাকন দরহার, যেন্ আল্লাহ্‌র ইছ্যামতন হাম গরিবার ফরদি আল্লাহ্ যেগিন দিবার ওয়াদা গইজ্যে য়েগিন তোঁয়ারা ফঅ;
58010037	হারন আল্লাহ্‌র হতামতন, “যিবার আইবার হতা আছে তেঁই বঅর অল্ফ দিনর মইধ্যেই আইবো, দেরি গইত্যো নঅ।
58010038	আর যে মানুষরে আঁই ধার্মিক বুলি গ্রঅন গজ্যি য়িবা ইমানর হারনে জিবন ফাইবো; কিন্তু কেউ যুদি ফিরি যাআ তইলে য়িবার উঅর আঁই খুশি অইতাম নঅ।”
58010039	যারা ফিরি যাইয়েনে তচনচ অঅ আঁরা তঅ য়েই দলর নঅঅ; যারা ইমান আনিয়েনে নাজাত ফাআ আঁরা য়েই দলরই।
58011001	আঁরা যেগিন ফাইয়্যোম বুলি আশা গরি আছি য়েগিন দে আঁরা ফাইয়্যোমই এই নিচ্যয়তাই অইল্ ইমান। আর য়েই ইমানর হারনে আঁরা নিচ্যিত গরিয়েনে বুঝিত্ ফারি দে, আঁরা যেগিন দেকিত্ নঅ ফাইর্ য়েগিন আসলে আছে।
58011002	ইমানর লাইই আঁরার ফুর্বফুরুষঅক্যলে আল্লাহ্‌র ফশংসা ফাইয়্যেল্।
58011003	ইমানর মাইধ্যমেই আঁরা বুঝিত্ ফারি দে, আল্লাহ্‌র মুকর হতাত এই দুনিয়া সিষ্টি অইয়্যেল্। য়িয়ানত বুঝা যাআ, যিয়ান আঁরা দেকিত্ ফাই য়িয়ান হনঅ দেহ্যা জিনিসর ত্যুন সিষ্টি নঅঅ অঅ।
58011004	ইমানর লাই হাবিলর ত্যুনঅ আআবিলর হোরবানি আল্লাহ্‌র চোগে আরো ভালা আছিল্। তেঁইর ইমানর লাইই আল্লাহ্ তেঁইর হোরবানি হবুল গরিয়েনে তেঁইর বিষয়ে এই সাক্যি দিয়্যেল্ দে, তেঁই ধার্মিক। যুদিঅ আআবিল মারা গেইয়্যে তঅঅ তেঁইর ইমানর মইধ্য দিয়েনেই তেঁই এহনঅ হতা হঅর।
58011005	ইমানর লাইই ইদ্রিস মারা নঅঅ যাআ; তেঁইরে বেহেস্‌তত তুলি লোয়া অইয়্যেল্। আল্লাহ্ তেঁইরে লই গেইয়্যেল্ বুলি তেঁইরে তালাইশ গরিয়েনে ফাআ নঅঅ যাআ। ইদ্রিসরে লই যাইবার আগদি আল্লাহ্ এই সাক্যি দিয়্যেল্ দে, ইদ্রিস তেঁইরে খুশি গইজ্যে।
58011006	ইমান বাদে আল্লাহ্‌‍রে খুশি গরন অসম্ভব, হারন আল্লাহ্‌র হাছে যিবা যাআ, য়িবার ত্যুন ইমান আনন ফরিবো দে, আল্লাহ্ আছে আর যারা তেঁইর ইছ্যামতন চলে য়িতারা তেঁইর আতর ত্যুন য়িতারার ফাওনা ফাআ।
58011007	যিয়ান তহনঅ দেহ্যা নঅঅ যাআ য়েই বিষয়ে আল্লাহ্ নুহ্‌‍রে সাবধান গইজ্যেল্। নুহ্‌ আল্লাহ্‌ভক্ত আছিল্ বুলি আল্লাহ্‌র হতাত ইমান আনিয়েনে উগ্যুয়া জাঁআস বানাইয়্যেল, যেন্ তেঁইর ফরিবার রক্যা ফাআ। নুহ্‌ তেঁইর ইমানর মইধ্য দিয়েনেই দুনিয়ারে দুষি বুলি ফরমান গইজ্যেল্‌ আর আল্লাহ্‌র হাছে ধার্মিক বুলি গ্রঅনযোইগ্য অইবার অধিকার ফাইয়্যেল্, যিয়ান হ্যালি ইমানর হারনেই ফাআ যাআ।
58011008	আল্লাহ্ যহন ইব্রাহিমরে ডাইক্যেল্ তহন ইমানর লাইই তেঁই আল্লাহ্‌র হতার বাইধ্য অইয়্যেল্ আর সম্‌বত্যি ইসাবে যে জাগাগান তেঁইর ফাইবার হতা আছিল্ য়েই জাগাত তেঁই গেইয়্যেল্। যুদিঅ তহন বুঝিত্ নঅঅ ফারে তেঁই হডে যাআর তঅঅ তেঁই রঅনা অইয়্যেল্।
58011009	আল্লাহ্ যে দেশ ইব্রাহিমরে দিবার ওয়াদা গইজ্যেল্‌ য়িবা ইমানর লাইই বিদেইশ্যা ইসাবে য়েডে থাইক্‌তো আছিল্। য়িবার লগে যারা য়েই একই ওয়াদার রহমতর ভাগি আছিল্ য়েই ইসহাক আর ইয়াকুবর মতন গরিয়েনে য়িবাঅ তাম্বুত তাম্বুত থাইক্‌তো;
58011010	হারন যে শঅর চিরএস্তায়ি য়িবা য়েই শঅরর অফেক্যাত আছিল্। য়েই শঅরর নক্সা বানন্ আর গাঁথি তুলিবার হাম আল্লাহ্‌ই গইজ্যে।
58011011	যুদিঅ সারার ফোয়াছা অইবার বয়স ফার অই গেইয়্যেল্ তঅঅ ইমানর লাইই য়িবা ইব্রাহিমর সন্তান ফেডত ধরিবার শক্তি ফাইয়্যেল্, হারন সারা ইমান আইন্যেল্, যিবা ওয়াদা গইজ্যে তেঁই বিশ্যাসযোইগ্য।
58011012	ইয়ানর লাই বয়সর হারনে অকেজো শরিল লইয়েনেঅ ইব্রাহিম আসমানর তারার মতন আর সাগর ফারর বালুহনার মতন অসংইক্য ফোয়াছার বাবা অইয়্যেল্।
58011013	এই সমস্ত মানুষ ইমানর মইধ্যে জিবন হাডাইয়েনে ইন্তেহাল গইজ্যে। আল্লাহ্ য়িতারারে যেগিন দিবার ওয়াদা গইজ্যেল্‌ য়েগিন য়িতারা নঅঅ ফাআ, কিন্তু দুরর ত্যুন য়েগিন দেইক্যেল্ আর খুশিঅ অইয়্যেল্। এই দুনিয়াত দে য়িতারা বিদেইশ্যা আর ফরদেশত বসবাসহারি য়িয়ান য়িতারা সিকারঅ গইজ্যেল্।
58011014	যারা য়িয়ান সিকার গরে য়িতারা ফরিষ্কার ভাবে বুঝাআ দে, য়িতারা নিজরার লাই উগ্যুয়া দেশর তালাইশ গরের্।
58011015	যে দেশর ত্যুন য়িতারা বাইর অই আইস্যেল্ যুদি য়েই দেশর হতা য়িতারা চিন্তা গইত্যো তইলে তঅ য়েই দেশত ফিরি যাইবার বেক সুযোগই য়িতারা ফাইতো।
58011016	কিন্তু য়িতারা আরো ভালা এক্যান দেশর, মানি বেহেস্‌তর তালাইশ গইত্যো আছিল্। য়িয়ানর লাইই আল্লাহ্ নিজরে য়িতারার আল্লাহ্ হইতো শরম বোধ নঅ গরে, হারন তেঁই য়িতারারই লাই এক্যান শঅর বানাইয়্যেল্।
58011017	ইব্রাহিমরে ফরিক্যা গরিবার সমত য়িবা আল্লাহ্‌র উঅর ইমানর লাইই ইসহাকরে হোরবানি দিয়্যেল্। যিবার হাছে আল্লাহ্ ওয়াদা গইজ্যেল্ য়িবাই য়িবার অদিতিয় ফোয়ারে হোরবানি দিতো যাইতো আছিল্।
58011018	ইবা য়েই ফোয়া যিবার বিষয়ে আল্লাহ্ হইয়্যেল্, “ইসহাকর বংশরেই তোঁয়ার বংশ বুলি ধরা অইবো।”
58011019	ইব্রাহিম ইসহাকরে হোরবানি দিতো রাজি অইল্, হারন ইব্রাহিমর ইমান আছিল্ দে, আল্লাহ্ মরারে জিন্দা গরিত্ ফারে। আর হইতে কি, ইব্রাহিম তঅ মরনর দুয়ারর ত্যুনই ইসহাকরে ফেরত ফাইয়্যেল্।
58011020	ইমান আনিয়েনেই ইসহাক ভবিষ্যতর লাই ইয়াকুব আর ইস্‌‍রে দোয়া গইজ্যেল্।
58011021	ইমান আনিয়েনেই ইয়াকুব ইন্তেহাল গরিবার সমত ইউসুফর দুই ফোয়ারে দোয়া গইজ্যেল্ আর লাঢির উঅর ভর দিয়েনে আল্লাহ্‌র এবাদত গইজ্যেল্।
58011022	ইমান আনিয়েনেই ইউসুফ ইন্তেহাল গরিবার সমত মিসর দেশর ত্যুন বনি-ইসরাইলঅক্যলরে যাইবা গইর হতা হইয়্যেল্ আর তেঁইর মরা শরিল কি গরন ফরিবো য়েগিনঅ হইয়্যেল্।
58011023	মুসার জন্মর ফর তেঁইর মা-বাবা ইমান আনিয়েনেই তিন মাস তেঁইরে লুকাই রাইক্যেল্, হারন য়িতারা দেইক্যেল্ ফোয়াউয়া সুন্দর আর য়িতারা বাদশার উকুমরে নঅ ডরাইল্।
58011024	ইমানর লাইই মুসা ডঁর অইবার ফর নঅ চাইল, কেউ য়িবারে ফেরাউনর মাইয়্যার ফোয়া হইয়েনে ডাকে।
58011025	মুসা গুনাহ্‌র অএস্তায়ি আনন্দ বাদ দিয়েনে আল্লাহ্‌র বান্দাঅক্যলর লগে অইত্যাচার ভোগ গরনই বাছি লইল্।
58011026	তেঁই মিসরর ধন-সম্‌বত্যির ত্যুন মসিহ্‌র লাই অফমানিত অইবার মুইল্য বউত বেশি মনে গরিল্, হারন য়িবার চোগ আছিল্ ফুরস্কারর মিক্যাদি।
58011027	আল্লাহ্‌র উঅর মুসার ইমানর লাইই মুসা বাদশার গোস্যারে নঅ ডরাইয়েনে মিসর দেশ ছাইজ্যেল্, হারন যিবারে দেহ্যা নঅ যাআ তেঁইরে যেন্ দেকি‌ত্ ফাআর য়েন্ গরিয়েনে য়িবা ধৈয্য ধরি আছিল্।
58011028	মুসা ইমান আনিয়েনেই উদ্যার-ইদ আর রক্ত ছিঁডাইবার নিয়ম ফালন গইজ্যেল্‌, যেন্ যে তচ্‌নচহারি ফেরেস্‌তা ফইল্যা সন্তানঅক্যলরে মারি ফেলিবো তেঁই বনি-ইসরাইলঅক্যলরে নঅ ধরে।
58011029	ইমান আনিয়েনেই বনি-ইসরাইলঅক্যলে উয়ানা মেডির উঅর দিই আঁঢিয়েনে যাইবার মতন গরি লোহিত সাগর ফার অইয়্যেল্ কিন্তু মিসরিয়অক্যলে য়িয়ান গইত্যো যাইয়েনে ডুফি মরিল্।
58011030	ইমান আনিয়েনেই বনি-ইসরাইলঅক্যলে সাত দিন ধরি জেরিকো শঅরর দেবালর চাইরোমিক্যাদি ঘুরনর ফর য়িয়ান ফরি গেল্।
58011031	ইমানর লাইই রাহব বেইশ্যা জেরিকো শঅরত থাকইন্যা অবাইধ্য মানুষঅক্যলর লগে তচনচ নঅঅ অঅ, হারন তেঁই য়েই গোয়েন্দাঅক্যলরে বন্ধুর মতন গ্রঅন গইজ্যেল্।
58011032	ইয়ানর বেশি আঁই আর কি হইয়্যোম? গিদিয়োন, বারক, শামাউন, যিফ্তহ, দাউদ, শামুয়েল আর নবিঅক্যলর হতা হইবার সময় আঁর নাই।
58011033	ইমানর মইধ্য দিয়েনেই য়িতারা রাইজ্য জয় গইজ্যেল্‌, নিয়াইবিচার গইজ্যেল্‌, আল্লাহ্‌র ওয়াদার ফুন্যতা লাভ গইজ্যেল্‌, সিংহগিনর মুক বন্ধ গইজ্যেল্,
58011034	আগুনর বিরাট তেজ হমাই দিয়্যেল্, ছুরির আঘাতর ত্যুন রক্যা ফাইয়্যেল্, দুর্বল অইয়্যেনেঅ শক্তিশালি অইয়্যেল্, যুদ্যত্ শক্তি দেহ্যাইয়্যেল্ আর বিদেইশ্যা সৈন্যদলঅক্যলরে দুঁরাই দিয়্যেল্।
58011035	মাইয়াফোয়াঅক্যলে য়িতারার মরা মানুষঅক্যলরে আবার জিন্দা অবস্তাত্ ফেরত ফাইয়্যেল্। অইন্যতারা নিজরার ইছ্যায় জেলহ্যানার ত্যুন হ্যালাস নঅ লইয়েনে নিয্যাতন ভোগ গইজ্যেল্, যেন্ য়িতারা মরনর ত্যুন জিন্দা অইয়েনে আরো ভালা জিবনর অধিকারি অঅ।
58011036	আবার অইন্যতারা ঠঅঁশা-বিদ্রুফ আর তুমুল মাইরধোইর, এন্ কি, আতহরা ও জেল হ্যাডন ফইয্যন্ত সইজ্য গইজ্যেল্।
58011037	মাইন্‌ষ্যে য়িতারারে ফাত্যোর মাইজ্যেল্, হরাত দিয়েনে দুই টুরা গরি হাইট্যেল্ আর ছুরি দিয়েনে খুন গইজ্যেল্। য়িতারা অইত্যাচার আর হ্যারাফ বেবার ফাইয়্যেল্, আর অভাবত্ ফরিয়েনে ভেরা ও সঅলর চামরা ফিঁদিয়েনে ঘুরি বেড়াইতো।
58011038	য়িতারা মরুভুমিত মরুভুমিত, ফাআরে ফাআরে, ফাআরর গাঁআরাত আর গাঁতায় গাঁতায় ধাই বেড়াইতো। এই মানুষঅক্যলরে জাগা দিবার যোইগ্যতা দুনিয়ার নঅ আছিল্।
58011039	ইমানর লাইই য়িতারা বেক্যিনে ফশংসা ফাইয়্যেল্, কিন্তু আল্লাহ্ যিয়ান দিবার ওয়াদা গইজ্যেল্‌ য়িয়ান য়িতারা নঅঅ ফাআ;
58011040	হারন আল্লাহ্ আঁরার লাই আরো ভালা কিছু ঠিগ গরি রাইক্যেল্। তেঁই ঠিগ গইজ্যেল্ দে, আঁরারে বাদ দিয়েনে য়িতারারে ফুন্যতা দান গরা অইতো নঅ।
58012001	তইলে দেহ্যা যাআর, আল্লাহ্‌র লগে বিশ্যস্ততার সাক্যি ইসাবে বউত মানুষ আঁরার চাইরোমিক্যাদি ভিড় গরি আছে। ইয়ানর লাই আইয়্যো, আঁরা ফত্যিউয়া বাধা আর যে গুনাহ্‌ সঅজে আঁরারে বেরাই ধরে য়িয়ান দুরে‌ ঠেলি দিয়েনে সাম্‌নদির ফতিযোগিতার দুঁরত ধৈয্যর লগে দুঁরি।
58012002	আর আইয়্যো, আঁরার চোগ ইসার উঅর ইস্তির রাকি যিবা ইমানর ভিত্যি আর ফুন্যতা। তেঁইর সাম্‌নদি যে আনন্দ রাকা অইয়্যেল্ য়িয়ানর লাই‌ই তেঁই অসম্যানর মিক্যাদি নঅ চাইয়েনে কুরুশিয় মরন সইজ্য গরিল্ আর এহন আল্লাহ্‌র সিংহাসনর ডাইন মিক্যাদি বোই আছে।
58012003	যিবা গুনাহ্‌গারঅক্যলর এত ডঁর শত্রুতা সইজ্য গরিল্ তোঁয়ারা তেঁইর বিষয়ে চিন্তা গর, যেন্ তোঁয়ারার মন দুর্বল আর নিরাশ অই নঅ ফরে।
58012004	গুনাহ্‌র বিরুদ্যে যুদ্য গইত্যে গইত্যে তোঁয়ারার তঅ এহনঅ রক্তফাত অইবার মতন অবস্তা নঅঅ অঅ।
58012005	আল্লাহ্ তেঁইর সন্তান ইসাবে তোঁয়ারারে উত্‌সাঅ দিয়েনে যে হতা হইয়্যে য়িয়ান তোঁয়ারা ফঅরি গেইয়্যো। তেঁই হইয়্যে, ফোয়া আঁর, মাবুদর শাসনরে তুচ্য নঅ গইজ্যো, আর তেঁই যহন অন্যায় ধরাই দেএ তহন নিরাশ নঅ অইয়্যো;
58012006	হারন মাবুদ যিবারে মহব্যত গরে য়িবারেই শাসন গরে, আর সন্তান ইসাবে যারারে গ্রঅন গরে, য়িতারার ফত্যিকরে তেঁই শাস্তি দেএ।
58012007	তোঁয়ারা এই হষ্টগিন শাসন ইসাবে ভোগ গইত্যা লাইগ্যো। আল্লাহ্ তোঁয়ারার লগে বাবার মতনই বেবার গরের। এন্ ফোয়া কি কেউ আছে যিবারে য়িবার বাবা শাসন নঅ গরে?
58012008	ফত্যি ফোয়ারেই শাসন গরা অঅ। তোঁয়ারা যুদি শাসন নঅ ফাই থাক তইলে তঅ তোঁয়ারা জারগুয়া ফোয়া, আসল সন্তান নঅঅ।
58012009	ইয়ান বাদে আঁরা দেক্যি, আঁরার জাগতিক বাবাঅক্যলে আঁরারে শাসন গইত্যো আর আঁরা য়িতারারে সম্যান গইত্যাম। তইলে যিবা বেক রুহ্‌‍অক্যলর বাবা তেঁইর অধিন থাকন কি আঁরার আরো উচিত নঅঅ না, যেন্ আঁরা জিবন ফাই?
58012010	আঁরার জাগতিক বাবাঅক্যলে যিয়ান ভালা মনে গইত্যো য়েই অনুযায়ি আঁরারে শাসন গইজ্যে, আর য়িয়ান অল্ফ দিনর লাই; কিন্তু আঁরার ভালার লাইই আল্লাহ্ আঁরারে শাসন গরে যেন্ আঁরা তেঁইর ফবিত্রতা লাভ গরি।
58012011	শাসনরে আঁরা আনন্দর বেফার বুলি মনে নঅ গরি, বরং দুক্যর বেফার বুলিয়েনেই মনে গরি; কিন্তু আল্লাহ্‌র শাসন মানি লইবার ফল অইল্ শান্তিফুন্য সত্ জিবন।
58012012	য়িয়ানর লাই তোঁয়ারার অবশ আত আর দুর্বল আঁঢু সবল গর।
58012013	তোঁয়ারার চলার ফথ সুজা গর, যেন্ আঁতুর মানুষর অবস্তা আরো হ্যারাফ নঅ অঅ, বরং য়িবা ভালা অই উঢে।
58012014	বেক মানুষর লগে শান্তিত থাইক্‌তে আর ফবিত্র অইতে আগ্রয়ি অঅ। ফবিত্র নঅ অইলে কেউ ফভুরে দেকিত্ ফাইতো নঅ।
58012015	চাইয়্যো, কেউ যেন্ আল্লাহ্‌র রহমতর ত্যুন বাদ নঅ ফরে। চাইয়্যো, বিষাক্ত তিতা গাছর য়িঁওরর মতন জালাই উঢি কেউ যেন্ হষ্টর সিষ্টি গরিয়েনে বউতজনরে নাফাক্ নঅ গরে।
58012016	চাইয়্যো, কেউ যেন্ ইসর মতন নিতিহিন বা আল্লাহ্‌র ফতি ডরহিন নঅ অঅ। ইয়াকুবর ডঁর ভাই ইস্‌ এক বেলার হ্যানার লাই ডঁর ফোয়ার অধিকার বেচি দিয়্যেল্।
58012017	তোঁয়ারা জান, ফরদি যুদিঅ য়িবা হাঁদি হাঁদি দোয়া ভিক্যা গইজ্যেল্ তঅঅ য়িবারে অগ্রাইয্য গরা অইয়্যেল্, হারন মন ফিরাইবার সুযোগ তহন আর য়িবার নঅ আছিল্।
58012018	যে জলন্ত ফাআর ধরা যাআ য়েই ডইল্যা হনঅ ফাআরর হাছে তোঁয়ারা নঅঅ আইয়্যো। তোঁয়ারা বিরাট আঁধার আর তুয়ান বা হনঅ শিংগার আবাজ আর হতার আবাজর হাছেঅ নঅঅ আইয়্যো। যারা য়েই হতা উইন্যেল্ য়িতারা মিনতি গরিয়েনে হইয়্যেল্ যেন্ য়িতারার হাছে আর কিছু হোয়া নঅ অঅ,
58012020	হারন য়িতারা এই নিদ্যেশ সইজ্য গরিত্ নঅঅ ফারে — “হনঅ ফশুঅ যুদি য়েই ফাআর ধরে তইলে য়িবারে ফাত্যোর মারা অইবো।”
58012021	যিয়ান দেহ্যা গেইয়্যেল্ য়িয়ান এন্ ভয়ংকর আছিল্ দে, মুসা হইয়্যেল্, “আঁই ডরে হাঁফির।”
58012022	তোঁয়ারা তঅ সিয়োন ফাআর আর জিন্দা আল্লাহ্‌র শঅরর হাছে আইস্যো। য়েই শঅর অইল্ বেহেস্‌তর জেরুজালেম। তোঁয়ারা আজার আজার ফেরেস্‌তাঅক্যলর আনন্দ উত্‌‍সবর হাছে আইস্যো;
58012023	ফইল্যা সন্তানর অধিকার ফঅইন্যা মানুষ ইসাবে যাঁরার নাম বেহেস্‌তত লেহ্যা আছে য়িতারারে লইয়েনে বানাইন্যা জামাতর হাছে আইস্যো; যিবা বেক মানুষঅক্যলর বিচারক য়েই আল্লাহ্‌র হাছে আইস্যো; যে মানুষঅক্যলে ফুন্যতা লাভ গইজ্যে য়েই সমস্ত ধার্মিক মানুষঅক্যলর রুহ্‌র হাছে আইস্যো;
58012024	যিবা উগ্যুয়া নয়া বেবস্তার মইধ্যস্ত য়েই ইসার হাছে আইস্যো; আর আআবিলর রক্তর ত্যুনঅ যে রক্ত আরো মহত হতা হঅ, তোঁয়ারা য়েই ছিঁডাইন্যা রক্তর হাছে আইস্যো।
58012025	হ্যবদ্যার! যিবা হতা হঅর তেঁইর হতা অগ্রাইয্য নঅ গইজ্যো। মুসা আল্লাহ্‌র সাবধানবানি দুনিয়াত জানাইবার ফর মানুষঅক্যলে য়িবার হতা অগ্রাইয্য গইজ্যেল্ বুলি যহন রেহাই নঅঅ ফাআ, তহন যিবা বেহেস্তর ত্যুন আঁরারে সাবধান গরের তেঁইর হতা অগ্রাইয্য গইল্যে আঁরা দে কিছুতই রেহাই নঅ ফাইয়্যোম য়িয়ানত হনঅ সন্দঅ নাই।
58012026	য়েই সমত আল্লাহ্‌র মুকর হতাই দুনিয়ারে লারা দিয়্যেল্, কিন্তু এহন তেঁই এই ওয়াদা গইজ্যে, “আঁই দে হ্যালি আর একবার দুনিয়ারে লারাইয়্যোম য়িয়ান নঅঅ, কিন্তু আসমানরেঅ লারাইয়্যোম।”
58012027	“আর একবার,” এই শব্দ দুইয়ানর ত্যুন বুঝা যাআর, যে জিনিসগিন লারন যাআ, মানি যেগিন সিষ্টি গরা অইয়্যে য়েগিন বাদ দেয়া অইবো, যেন্ যে জিনিসগিন লারা নঅ যাআ য়েগিন ইস্তির থাকে।
58012028	য়িয়ানর লাই যে রাইজ্যরে লারা নঅ যাআ আঁরা যহন য়েই রাইজ্য ফাইতাম যাইর্ তহন আইয়্যো, আঁরা আল্লাহ্‌র হাছে কিতগ্য হই। তইলে আল্লাহ্ যেন্ গরিয়েনে খুশি অঅ য়েন্ গরিয়েনে আঁরা সম্যান আর ডরর লগে তেঁইর এবাদত গরিত্ ফাইজ্যোম।
58012029	আঁরার আল্লাহ্ তচ্‌নচহারি আগুনর মতন।
58013001	তোঁয়ারা একজন অইন্যজনরে ভাইঅর মতন মহব্যত গইজ্যো।
58013002	মেঅমানদারি গইত্যে নঅ ফঅইজ্যো; কেউ কেউ নঅ জানিয়েনেই এন্ গরিয়েনে ফেরেস্‌তাঅক্যলরে মেঅমানদারি গইজ্যে।
58013003	যারা জেলহ্যানাত আছে য়িতারার লগে যেন্ তোঁয়ারাঅ হয়েদি অইয়্যো, আর যারা অইত্যাচারিত অঅর য়িতারার লগে যেন্ তোঁয়ারাঅ অইত্যাচারিত অইতা লাইগ্যো, এন্ গরিয়েনে য়িতারার হতা মনত গইজ্যো।
58013004	ফত্যিকে যেন্ বিয়ার বেফারগানরে সম্যানর চোগে চাআ। জামাই-বউঅর মইধ্যে বিয়ার সম্যন্দ ফবিত্র রাকন উচিত, হারন যে হনঅ ডইল্যা জেনা অইবো অঅক, যারা য়েই দোষে দুষি আল্লাহ্ য়িতারারে শাস্তি দিবো।
58013005	টিঁয়া-ফুইসার লোভর ত্যুন নিজরারে দুরে রাইক্যো। তোঁয়ারার যেগিন আছে য়েগিনতই খুশি থাইক্যো। আল্লাহ্ হইয়্যে, “আঁই হনঅ সমত তোঁয়ারে ছারিয়েনে যাইতাম নঅ বা হনঅ সমত তোঁয়ারে তিয়াগ গইত্যাম নঅ।”
58013006	ইয়ানর লাই আঁরা সঅস গরিয়েনে হইত্ ফারি, মাবুদ আঁর সাইয্যহারি, আঁই নঅ ডরাইয়্যোম; মানুষ আঁর কি গরিত্ ফারে?
58013007	যারা তোঁয়ারার হাছে আল্লাহ্‌র কালাম হইতো তোঁয়ারার য়েই নেতাঅক্যলর হতা মনত রা‌ইক্যো। য়িতারার জিবনর শেষ ফলর হতা ভালা গরিয়েনে চিন্তা গইজ্যো আর য়িতারার মতন গরিয়েনে তোঁয়ারাঅ ইমান রাইক্যো।
58013008	ইসা মসিহ্‌ হালিয়া যেইল্যা আছিল্, আজিয়াঅ য়েইল্যা আছে আর চিরহাল য়েইল্যা থাকিবো।
58013009	নানান ডইল্যা নয়া নয়া শিক্যা যেন্ তোঁয়ারারে ভুল ফথদি লই নঅ যাআ। আঁরার মন হোরবানির হ্যানার উঅর নঅ থাকিয়েনে যেন্ আল্লাহ্‌র রহমতর উঅর ইস্তির অইয়েনে বোইয়্যে। যারা য়েই হ্যানার উঅর ভরসা গরি সইল্‌তো, য়েই হ্যানার ত্যুন য়িতারার হনঅ লাভ নঅঅ অঅ।
58013010	আঁরার উগ্যুয়া হোরবানগাহ্‌ আছে আর যারা বনি-ইসরাইলঅক্যলর য়েই এবাদত্-তাম্বুত হাম গরে, আঁরার য়েই হোরবানগাহ্‌র উঅরদি হোরবানি দেয়া হনঅ কিছু হ্যাইবার অধিকার য়িতারার নাই।
58013011	গুনাহ্‌র লাই হোরবানি দেয়া ফশুর রক্ত লইয়েনে ইসরাইলিয় মআ-ইমাম মআফবিত্র জাগাত যাআ, কিন্তু য়েই ফশুগিনর শরিল বনি-ইসরাইলঅক্যলর থাকিবার এলাহার বাইরদি লইয়েনে ফোড়ানো অঅ।
58013012	য়েন্ গরিয়েনে ইসাঅ জেরুজালেম শঅরর বাইরদি হষ্টভোগ গরিয়েনে মইজ্যেল্, যেন্ তেঁইর নিজর রক্ত দিয়েনে মানুষরে গুনাহ্‌র ত্যুন ফাক-সাফ গরিত্ ফারে।
58013013	য়িয়ানর লাই আইয়্যো, তেঁইর অসম্যান নিজরা গ্রঅন গরিয়েনে আঁরা শঅরর বাইরে তেঁইর হাছে যাই,
58013014	হারন এডে আঁরার হনঅ এস্তায়ি শঅর নাই; কিন্তু যে শঅর আইবো য়িয়ানর লাই আঁরা অফেক্যা গরি আছি।
58013015	ইয়ানর লাই মসিহ্‌র মইধ্য দিয়েনে আইয়্যো, আঁরা আল্লাহ্‌র হাছে ফশংসা-হোরবানি গইত্যোই থাকি, মানি আল্লাহ্‌র বান্দা বুলি যারা নিজরারে সিকার গরে য়িতারা য়িতারার মুক দিয়েনে আল্লাহ্‌র ফশংসা গরক।
58013016	সত্ হাম গইত্যে আর অইন্যতারার অভাবর সমত সাইয্য গইত্যে নঅ ফঅইজ্যো, হারন আল্লাহ্ এই ডইল্যা হোরবানিত খুশি অঅ।
58013017	তোঁয়ারার নেতাঅক্যলর হতা মানি সইল্যো আর য়িতারার বাইধ্য অইয়্যো, হারন যারা আল্লাহ্‌র হাছে ইসাব দিবো য়েই ডইল্যা মানুষ ইসাবেই তঅ য়িতারা তোঁয়ারার দেহ্যাশুনা গরে। য়িতারার বাইধ্য অইয়্যো যেন্ য়িতারা য়িতারার হাম আনন্দর লগে গরিত্ ফারে, দুক্যর লগে নঅঅ। যুদি দুক্যর লগেই য়েগিন গরন ফরে তইলে য়িয়ানত তোঁয়ারার হনঅ লাভ অইতো নঅ।
58013018	আঁরার লাই মুনাজাত গইজ্যো। বেক বিষয়ে আঁরা সত্ ভাবে সইল্‌তাম চাই বুলি আঁরা জানি দে, আঁরার বিবেক ফরিষ্কার।
58013019	কিন্তু আঁই তোঁয়ারারে বিশেষভাবে মুনাজাত গইত্যো অনুরোধ গরি, যেন্ আঁই আরো তরাতরি তোঁয়ারার লগে অঅত্যর অইত্ ফারি।
58013020	যে রক্তদি শান্তিদাতা আল্লাহ্‌র চিরএস্তায়ি বেবস্তা বআল অইয়্যে য়িয়ানর মইধ্য দিয়েনে আল্লাহ্ আঁরার হযরত ইসা মসিহ্‌‍রে, মানি ভেরাগিনর য়েই ডঁর ফভুরে মরনর ত্যুন জিন্দা গরি তুইল্যে।
58013021	যেগিন ভালা য়েগিন দিয়েনে তেঁই তেঁইর ইছ্যামতন চলিবার লাই তোঁয়ারারে ফুরাফুরি গরিয়েনে রেডি গরি তুলক। তেঁইর চোগে যেগিন ভালা ইসা মসিহ্‌র মইধ্য দিয়েনে আঁরার দিলর মইধ্যে তেঁই য়েগিনই গরক। চিরহাল আল্লাহ্‌র গোরব অঅক। আমিন।
58013022	ভাইঅক্যল, তোঁয়ারার হাছে আঁর বিশেষ অনুরোধ এই দে, আঁর এই শিক্যার হতা তোঁয়ারা মানি লঅ। আঁই তঅ তোঁয়ারার হাছে বেশি হতা নঅ লেকিলাম।
58013023	আঁই তোঁয়ারারে জানাইতাম চাই দে, আঁরার ভাই তিমথিয় হ্যালাস ফাইয়্যে। য়িবা যুদি তরাতরি আইয়্যে তইলে য়িবারে লগে লইয়েনে তোঁয়ারারে চাইতাম আইস্যোম।
58013024	তোঁয়ারার বেক নেতাঅক্যলরে আর আল্লাহ্‌র বান্দাঅক্যলরে আঁরার সালাম জানাইয়্যো। ইতালি দেশর আল্লাহ্‌র বান্দাঅক্যলে তোঁয়ারারে সালাম জানার।
58013025	তোঁয়ারার বেক্যিনর উঅরদি আল্লাহ্‌র রহমত থক্।
59001001	আঁই আল্লাহ্ আর হযরত ইসা মসিহ্‌র গোলাম ইয়াকুব দুনিয়ার বেক জাগাত্ ছরাই ফরা ইহুদি জাতির বারোউয়া গুষ্টির মানুষঅক্যলরে সালাম জানাইর্।
59001002	আঁর ভাইঅক্যল, তোঁয়ারা যহন নানান ডইল্যা ফরিক্যার মইধ্যে ফর তহন য়িয়ান বঅর আনন্দর বিষয় বুলিয়েনেই মনে গইজ্যো,
59001003	হারন তোঁয়ারা জান তোঁয়ারার ইমানর ফরিক্যা তোঁয়ারার ধৈয্যগুন বারাই দেএ।
59001004	য়েই ধৈয্যগুনরে তোঁয়ারার জিবনত ফুরাফুরি গরিয়েনে হাম গইত্যো দঅ, যেন্ তোঁয়ারা ফাক্যা আর নিকুত অই উঢিত ফার, মানি তোঁয়ারার সভাবর মইধ্যে যেন্ হনঅ ডইল্যা অভাব নঅ থাকে।
59001005	তোঁয়ারার মইধ্যে যুদি কেউঅর গেয়ানর অভাব থাকে তইলে য়িবা যেন্ আল্লাহ্‌র হাছে চাআ, আর আল্লাহ্ য়িবারে য়েগিন দিবো, হারন তেঁই বিরক্ত নঅ অইয়েনে ফত্যিকরে বউত ফরিমানে দান গরে।
59001006	তঅ হনঅ সন্দঅ নঅ গরিয়েনেই য়িবার ত্যুন বিশ্যাস গরিয়েনেই চঅন ফরিবো, হারন যিবা সন্দঅ গরে য়িবা বাতাসত দুলি উঢা সমুদ্রর ঢেউঅর মতন; বাতাসই য়িবারে ঠেলিয়েনে লই যাআ।
59001007	এই ডইল্যা মানুষ দে ফভুর হাছর ত্যুন কিছু ফাইবো য়িয়ান যেন্ য়িবা আশা নঅ গরে।
59001008	য়িবা দুইমনা মানুষ আর য়িবার বেক হামতই য়িবা অস্তির।
59001009	যে ইমানদার ভাই গরিব, আল্লাহ্ য়িবারে উচুল গইজ্যে বুলিয়েনে য়িবা নিজরে মোবারক মনে গরক।
59001010	আর যিবা ফুইসাআলা, আল্লাহ্ য়িবারে নম্র গইজ্যে বুলি য়িবাঅ নিজরে মোবারক মনে গরক, হারন য়িবা খেরর ফুলর মতনই ঝরিয়েনে ফরি যাইবো।
59001011	সুয্য যহন জলন্ত তাফ লইয়েনে উঢে তহন য়েই খের উয়াই যাআ, ফুল ঝরি যাআ আর য়েগিনর সুন্দইয্য নষ্ট অই যাআ। ফুইসাআলা মানুষঅ ঠিগ য়েইল্যা গরিয়েনে য়িবার জিবনর বেস্ততার মইধ্যেই শেষ অই যাইবো।
59001012	মোবারক য়িবা, যিবা ফরিক্যার সমত ধৈয্য ধরে, হারন যোইগ্য ফর্‌মান অইলে ফর জিতিবার মালা ইসাবে য়িবা জিবন ফাইবো। আল্লাহ্‌‍রে যারা মহব্যত গরে য়িতারারে তেঁই এই জিবন দিবার ওয়াদা গইজ্যে।
59001013	দিলত্ গুনাহ্‌র টান অনুভব গইল্যে কেউ যেন্ নঅ হঅ, “আল্লাহ্ আঁরে গুনাহ্‌র মিক্যাদি টানের।” হনঅ হ্যারাফিই আল্লাহ্‌‍রে গুনাহ্‌র মিক্যাদি টানিত্ নঅ ফারে, আর আল্লাহ্‌অ কেউঅরে গুনাহ্‌র মিক্যাদি নঅ টানে।
59001014	মানুষর দিলর হামনাই মানুষরে গুনাহ্‌র মিক্যাদি টানি লই যাআ আর ফাঁদত ফেলাআ।
59001015	তারফর হামনা ফরিফুন্য অইলে ফর গুনাহ্‌র জন্ম অঅ, আর গুনাহ্‌ ফরিফুন্য অইলে ফর মরনর জন্ম অঅ।
59001016	আঁর ফ্রিয় ভাইঅক্যল, ভুল নঅ গইজ্যো।
59001017	জিবনর ফত্যিউয়া সুন্দর আর নিকুত দান বেহেস্তর ত্যুন লামি আইয়্যে, আর য়েগিন আইয়্যে আল্লাহ্‌র হাছর ত্যুন, যিবা অক্যল নুরর বাবা। চন্চল ছায়ার মতন গরিয়েনে তেঁই বদলাই নঅ যাআ।
59001018	তেঁইর নিজর ইছ্যাত আঁসার কালামর মইধ্য দিয়েনে তেঁই আঁরারে তেঁইর সন্তান গইজ্যে, যেন্ তেঁইর সিষ্টি গরা জিনিসর মইধ্যে আঁরা এক ডইল্যা ফইল্যা ফলর মতন অই।
59001019	আঁর ফ্রিয় ভাইঅক্যল, আঁর এই হতাগান খিয়াল গর — তোঁয়ারা ফত্যিকে উনিবার লাই আগ্রয়ি অঅ, কিন্তু তরাতরি গরিয়েনে হতা হইতো নঅ যাইয়্যো বা গোস্যা নঅ গইজ্যো;
59001020	হারন আল্লাহ্ আঁরার হাছর ত্যুন যে সত জিবন আশা গরে য়িয়ান গোস্যার মইধ্য দিয়েনে নঅ আইয়্যে।
59001021	ইয়ানর লাই বেক ডইল্যা অফবিত্রতা আর যে হ্যারাফিগিন এহনঅ তোঁয়ারার জিবনত রইয়্যে য়েগিন দুর গর। আল্লাহ্‌র কালামর বিজ যেগিন তোঁয়ারার দিলর মইধ্যে রুকা অইয়্যে য়েগিন নরম ভাবে গ্রঅন গর। তোঁয়ারারে নাজাত গরিবার হ্যমতা এই কালামরই আছে।
59001022	হ্যালি আল্লাহ্‌র কালাম উনিলেই সইল্‌তো নঅ, য়েই মতন হামঅ গরন ফরিবো। যুদি তোঁয়ারা হ্যালি আল্লাহ্‌র কালাম উন কিন্তু য়েই মতন হাম নঅ গর তইলে তোঁয়ারা নিজরারে ঠগাইতা লাইগ্যো।
59001023	যিবা হ্যালি য়েই কালাম উনে কিন্তু য়েই মতন হাম নঅ গরে য়িবা এন্ মানুষর মতন, যিবা আয়নাত্ নিজর চিয়ারা দেকিয়েনে যাআ গই আর তহনই য়িয়ান ফঅরি যাআ।
59001025	কিন্তু যে ফরিফুন্য আইন মানুষরে সাধিনতা দান গরে য়িয়ানর মিক্যাদি যিবা ভালা গরিয়েনে চাআ আর মনযোগ দেএ, য়িবা য়েই আইনর হতা উনিয়েনেই ফঅরি নঅ যাআ বরং য়েই মতন হামঅ গরে। য়িয়ানর লাই য়িবা য়িবার বেক হামত রহমত ফাআ।
59001026	কেউ যুদি নিজরে ধার্মিক মনে গরে অথচ নিজর জিল্‌ফারে নঅ সামলাআ য়িবা নিজরে ঠগাআ। য়িবার ধর্মহর্ম মিছা।
59001027	রারি আর এতিমঅক্যলর দুক্য-হষ্টর সমত য়িতারার দেহ্যাশুনা গরন আর দুনিয়ার বেক নোংরামির ত্যুন নিজরে ফরিষ্কার রাকনই অইল্ বাবা আল্লাহ্‌র চোগে হ্যাঁটি আর আঁসা ধর্ম।
59002001	আঁর ভাইঅক্যল, তোঁয়ারা যহন আঁরার মইমাভরা হযরত ইসা মসিহ্‌র উঅর ইমান আইন্যো, তহন ফত্যিকরে সমান চোগে চঅ।
59002002	মনে গর, একজন মানুষ সুন্দর হঅর-সোঅর ফিঁদিয়েনে আর আতত্ সোনার অঁঅঁডি দিয়েনে তোঁয়ারার মজলিস-হ্যানাত আইল্; আবার একজন গরিব মানুষঅ আইল্ হাসারা হঅর-সোঅর ফিঁদিয়েনে।
59002003	তোঁয়ারা যুদি য়েই সুন্দর হঅর ফিঁদা মানুষ্যুয়ারে বেশি সম্যান দেহ্যাইয়েনে হঅ, “অনে এই ভালা জাগাগানত্ ব‌ইয়্যোন,” আর য়েই গরিব মানুষ্যুয়ারে হঅ, “তুঁই য়িন্দি থিঅ” বা “ইন্দি আঁর ঠেংগর হাছে বইয়্যো,”
59002004	তইলে তোঁয়ারা নিজরার মইধ্যে কি ডঁর-ছোড ভাবর সিষ্টি নঅ গইত্যা লাইগ্যো না আর হ্যারাফ উদ্যেশ্য লই বিচার নঅ গইত্যা লাইগ্যো না?
59002005	আঁর ফ্রিয় ভাইঅক্যল, উন। এই দুনিয়ার চোগে যারা গরিব, ইমানে ফুইসাআলা অইবার লাই আল্লাহ্ কি য়িতারারে বাছি নঅঅ লঅ না? যারা আল্লাহ্‌‍রে মহব্যত গরে য়িতারারে তেঁই যে রাইজ্য দিবার ওয়াদা গইজ্যে য়েই রাইজ্যর অধিহারি অইবার লাই এই গরিব মানুষঅক্যলরে কি তেঁই বাছি নঅঅ লঅ না?
59002006	অথচ য়েই গরিব মানুষঅক্যলরেই তোঁয়ারা অফমান গইজ্যো। কিন্তু ফুইসাআলা মানুষঅক্যলেই কি তোঁয়ারারে হষ্ট নঅ দেএ না আর আদালতত টানি লই নঅ যাআ না?
59002007	যিবার নাম অনুযায়ি তোঁয়ারারে ডাকা অঅ ফুইসাআলাঅক্যলে কি য়েই সম্যানিত নামর বিরুদ্যে কুফরি নঅ গরে না?
59002008	ফাক-কিতাবত লেহ্যা আছে, “তোঁয়ার ফতিবাশিরে নিজর মতন মহব্যত গরিবা।” তোঁয়ারা যুদি আঁসাই মসিহ্‌র রাইজ্যর এই আইন মানিয়েনে চল তইলে ভালাই গইত্যা লাইগ্যো।
59002009	কিন্তু তোঁয়ারা যুদি বেক্যিনরে সমান চোগে নঅ চঅ তইলে তোঁয়ারা গুনাহ্‌ গ‌ইত্যা লাইগ্যো। এই আইনই তহন তোঁয়ারারে আইন-অমাইন্যহারি বুলি দুষি গরে।
59002010	যিবা বেক শরিয়ত ফালন গরিয়েনেঅ হ্যালি এক্যান বিষয়ে গুনাহ্‌ গরে য়িবা বেক শরিয়ত্ অমাইন্য গইজ্যে হঅন ফরিবো।
59002011	যিবা হইয়্যে, “জেনা নঅ গইজ্যো,” তেঁইই আবার হইয়্যে, “খুন নঅ গইজ্যো।” তইলে যুদি তোঁয়ারা জেনা নঅ গরিয়েনে খুন গর তইলে কি তোঁয়ারা আইন-অমাইন্যহারি নঅ অইলা না?
59002012	যে আইন মানুষরে সাধিনতা দেএ য়েই আইন দিয়েনে যারার বিচার গরা অইবো, য়িতারার মতনই হতা হঅ আর চলাফিরা গর;
59002013	হারন যিবা দয়া নঅঅ গরে, বিচারর সমত য়িবাঅ দয়া ফাইতো নঅ। বিচারর উঅর দয়া জিতে।
59002014	আঁর ভাইঅক্যল, যুদি কেউ হঅ য়িবার ইমান আছে কিন্তু হামত য়িয়ান নঅ দেহ্যা তইলে য়িয়ানত কি লাভ? য়েই ইমান কি য়িবারে নাজাত গরিত্ ফারে না?
59002015	ধরি লঅ, তোঁয়ারার হনঅ ভাই বা বোইনর ঘরত হ্যানাঅ নাই, ফিঁদিবার হঅরঅ নাই।
59002016	এই অবস্তাত্ যুদি তোঁয়ারার কেউ য়িবারে হঅ, “তোঁয়ার ভালা অঅক, হ্যাই-দাই ভালা থাক,” অথচ য়িবার অভাব মিটাইবার হনঅ বেবস্তাই নঅ গরে তইলে য়িয়ানত য়িবার কি উফহার অইবো?
59002017	ঠিগ য়েইডইল্যা, যে ইমানর লগে হাম যুক্ত নাই য়েই ইমান মরা।
59002018	কেউ অঅত হইত্ ফারে, “তোঁয়ার ইমান আছে আর আঁর আছে সত্ হাম।” বঅর ভালা হতা। হাম বাদে তোঁয়ার ইমান আঁরে দেহ্যঅ আর আঁই হামর মইধ্য দিয়েনে আঁর ইমান তোঁয়ারে দেহ্যাইয়্যোম।
59002019	তুঁই বিশ্যাস গর দে আল্লাহ্ এক, য়িয়ান নঅঅ না? বঅর ভালা! কিন্তু ভুতগিনেঅ তঅ য়িয়ান বিশ্যাস গরে আর ডরে হাঁফে।
59002020	আয় হায় মুরুক্য! হাম বাদে ইমান দে নিষ্ফল য়িয়ানর ফরমান কি তুঁই চঅ না?
59002021	আঁরার ফুর্বফুরুষ ইব্রাহিম যহন তেঁইর ফোয়া ইসহাকরে হোরবানগাহ্‌র উঅর হোরবানি দিয়্যেল্ তহন কি য়েই হামর লাই তেঁইরে ধার্মিক বুলি গ্রঅন গরা নঅঅ অঅ না?
59002022	তুঁই তঅ দেকিত্ই ফাইতা লাইগ্যো দে, তেঁইর ইমান আর হাম য়েই সমত একলগে হাম গইত্যো আছিল্ আর তেঁইর হামই তেঁইর ইমানরে ফুন্যতা দান গইজ্যেল্।
59002023	এন্ গরিয়েনে ফাক-কিতাবর এই হতা ফুরন অইয়্যেল্, “ইব্রাহিম আল্লাহ্‌র হতার উঅর ইমান আনিল্ আর য়িয়ানর লাই আল্লাহ্ তেঁইরে ধার্মিক বুলি গ্রঅন গরিল্।” য়িয়ানর লাই তেঁইরে আল্লাহ্‌র বন্ধু বুলি ডাকা অইয়্যেল্।
59002024	তইলে তোঁয়ারা দেইক্‌তা লাইগ্যো, হ্যালি মাত্র ইমানর লাইই দে আল্লাহ্ মানুষরে ধার্মিক বুলি গ্রঅন গরে য়িয়ান নঅঅ, কিন্তু ইমান আর হাম এই দুইঅর লাইই আল্লাহ্ মানুষরে ধার্মিক বুলি গ্রঅন গরে।
59002025	আর বেইশ্যা রাহবরে কেন্‌ গরিয়েনে ধার্মিক বুলি গ্রঅন গরা অইয়্যেল্? য়িবা ইহুদি গোয়েন্দাঅক্যলরে লুকাই রাকিয়েনে ফরদি অইন্য ফথদি য়িতারারে ফাটাই দিয়্যেল্, আর এই হামর লাই য়িবারে ধার্মিক বুলি গ্রঅন গরা অইয়্যেল্।
59002026	ফরান ছারা শরিল যেন্ মরা ঠিগ য়েইল্যা হাম ছারা ইমানঅ মরা।
59003001	আঁর ভাইঅক্যল, তোঁয়ারার মাঝে বেক্যিনেই ওস্তাদ অইতো নঅ যাইয়্যো, হারন তোঁয়ারা তঅ জান, আঁরা ওস্তাদ বুলি অইন্যতারার ত্যুন আঁরারে আরো হোটিন ভাবে বিচার গরা অইবো।
59003002	আঁরা বেক্যিনে নানান ডইল্যা অন্যায় গরি থাকি। যুদি কেউ হতা দিয়েনে অন্যায় নঅ গরে তইলে য়িবা নিদ্যোষ; য়িবার গোডা শরিলরে য়িবা সামলাইত্‌ ফারে।
59003003	ঘোড়ারে বশত্ রাকিবার লাই আঁরা য়িবার মুকত্ লাগাম দিই, আর তহন য়িবারে যেডে ইছ্যা য়েডে চালাই নিত্ ফারি।
59003004	আবার চঅ, জাঁআস যুদিঅ বউত ডঁর আর জোর বাতাস য়িয়ানরে ঠেলি লই যাআ তঅঅ হ্যালি ছোড এক্যান হাল দিয়েনে সারাং য়িয়ানরে যিক্যাদি খুশি য়েই মিক্যাদি লই যাইত্ ফারে।
59003005	জিল্‌ফাঅ য়েইল্যা; শরিলর এক্যান ছোড অংশ অইলেঅ য়িয়ান বউত ডঁর ডঁর হতা হঅ। আবার অল্ফ এক্যানা আগুন কেন্ গরিয়েনে এক্যান বিরাট জংগলরে জালাই ফেলিত্ ফারে!
59003006	য়েইল্যা জিল্‌ফাঅ ঠিগ আগুনর মতন। আঁরার শরিলত যেতাক্যিন অংশ আছে য়েগিনর মইধ্যে জিল্‌ফা যেন্ উগ্যুয়া হ্যারাফির দুনিয়া। জাহান্যামর আগুনত জলি উঢিয়েনে য়িয়ান গোডা শরিলরেই নষ্ট গরে আর জিবন-ফতত্‌ আগুন ধরাই দেএ।
59003007	মানুষ বেক ডইল্যা ফশু, ফাকি, বুগে-আঁঢইন্যা ফ্রানি আর সাগরর ফ্রানিরে দমন গরি রাকিত্ ফারে আর রাইক্যে,
59003008	কিন্তু হনঅ মানুষ জিল্‌ফারে দমন গরি রাকিত্ নঅ ফারে। য়িয়ান অস্তির আর হ্যারাফ ও ভয়ংকর বিষে ভরা।
59003009	এই জিল্‌ফা দিয়েনে আঁরা আঁরার ফভু আর বাবার ফশংসা গরি, আবার এই জিল্‌ফা দিয়েনে আল্লাহ্‌র মতন গরি বানাইন্যা মানুষরে বদ্‌দোয়া দিই।
59003010	আঁরার একই মুক দিয়েনে ফশংসা আর বদ্‌দোয়া বাইর অই আইয়্যে। আঁর ভাইঅক্যল, এই ডইল্যা অঅন উচিত নঅঅ।
59003011	একই জাগার ত্যুন বাইর অই আইয়োইন্যা স্রোতর মইধ্যে কি একই সমত মিঢা আর তিতা ফানি থাকে না?
59003012	আঁর ভাইঅক্যল, ডোংগুলা গাছত কি জলফই ধরে না? বা আংগু‌র লতাত্‌ কি ডোংগুলা ধরে না? য়েইল্যা গরি নুনা ফানির মইধ্যে মিঢা ফানি ফাআ নঅ যাআ।
59003013	তোঁয়ারার মইধ্যে গেয়ানি আর বুদ্যিমান হঅন? য়িবা য়িবার সত্ জিবন দিয়েনে গেয়ানর ত্যুন বাইর অই আইয়োইন্যা নম্রতা-ভরা হাম দেহ্যক।
59003014	কিন্তু তোঁয়ারার দিল্ যুদি ইংসাত তিতা অই উঢে আর সাত্যফরতাত্ ভরা থাকে তইলে গেয়ানর গর্ব নঅ গইজ্যো, আঁসারে মিছা নঅ বানাইয়্যো।
59003015	এই ডইল্যা গেয়ান বেহেস্তর ত্যুন লামি নঅ আইয়্যে, বরং দুনিয়ার, হ্যারাফ ইছ্যার আর ভুতগিনর লগেই য়িবার সম্যন্দ;
59003016	হারন যেডে ইংসা আর সাত্যফরতা থাকে য়েডেই গোলমাল আর বেক ডইল্যা অন্যায় থাকে।
59003017	কিন্তু যে গেয়ান বেহেস্তর ত্যুন আইয়্যে য়িয়ান ফইল্যাদিঃ হ্যাঁটি, তারফর শান্তিফুন্য; য়িয়ানত থাকে সইজ্যগুন আর নম্রতা; য়িয়ান মমতা আর সত্ হামত ভরা, ইস্তির আর ভন্ডামিশুইন্য।
59003018	যারা শান্তির চেষ্টা গরে য়িতারা শান্তিত্‌ বিজ রুকে আর য়িয়ানর ফল অইল্ সত্ জিবন।
59004001	তোঁয়ারার মইধ্যে হোইজ্যা আর মারামারি হডের ত্যুন আইয়্যে? যে হামনা-বাসনাগিন তোঁয়ারার শরিলর মইধ্যে যুদ্য গরে য়েগিনর মইধ্যর ত্যুনই কি য়েগিন বাইর অইয়েনে নঅ আইয়্যে না?
59004002	তোঁয়ারা হামনা গর, কিন্তু নঅ ফঅ। তোঁয়ারা খুন গর আর লোভ গর, কিন্তু যেগিন চঅ য়েগিন নঅ ফঅ। তোঁয়ারা হোইজ্যা আর মারামারি গর, তঅঅ তোঁয়ারার কিছুই নঅ থাকে, হারন তোঁয়ারা আল্লাহ্‌র হাছে নঅ চঅ।
59004003	তোঁয়ারা চাইয়েনেঅ নঅ ফঅ, হারন তোঁয়ারা হ্যারাফ উদ্যেশ্যে চাই থাক, যেন্ তোঁয়ারার হামনা-বাসনা তিফ্‌ত অঅ।
59004004	বেইমান মানুষঅক্যল! তোঁয়ারা কি নঅ জান, দুনিয়ার বন্ধু অঅন মানি আল্লাহ্‌র শত্রু অঅন? য়িয়ানর লাই যে কেউ দুনিয়ার বন্ধু অইতো ইছ্যা গরে য়িবা নিজরে আল্লাহ্‌র শত্রু গরি তুলে।
59004005	তোঁয়ারা কি মনে গর দে, ফাক-কিতাব মিছাই এই হতা হঅ দে, ফাক-রুহ্, যিবারে আল্লাহ্ আঁরার দিলত দিয়্যে, তেঁই আঁরার এবাদত ফাইবার লাই আগ্রঅর লগে অফেক্যা গরি আছে?
59004006	কিন্তু আল্লাহ্‌র রহমত আরো বউত। য়িয়ানর লাই কিতাবত লেহ্যা আছে, “আল্লাহ্ অহংকারিঅক্যলর বিরুদ্যে থিয়াআ, কিন্তু নম্রঅক্যলরে রহমত গরে।”
59004007	ইয়ানর লাই আল্লাহ্‌র অধিনত্ থাক। ইবিলিসরে রুকি থিঅ, তইলে য়িবা তোঁয়ারার হাছর ত্যুন ধাই যাইবো।
59004008	আল্লাহ্‌র হাছে আগাই যঅ, তইলে তেঁইঅ তোঁয়ারার হাছে আগাই আইবো। গুনাহ্‌গারঅক্যল, তোঁয়ারা নিজরারে ফাক-সাফ গর। দুইমনা মানুষঅক্যল, তোঁয়ারার দিল্ হ্যাঁটি গর।
59004009	দুক্যে ভাঁগি ফর আর দুক্য গর ও হাঁদ। তোঁয়ারার আঁসির বদলে শোক ফকাশ গর আর আনন্দর বদলে দুক্য গর।
59004010	ফভুর সাম্‌নদি নিজরারে নিচু গর, তইলে তেঁইই তোঁয়ারারে তুলি ধরিবো।
59004011	ভাইঅক্যল, তোঁয়ারা একজন অইন্যজনর নিন্দা নঅ গইজ্যো। যে কেউ ভাইঅর বিরুদ্যে হতা হঅ বা ভাইঅর দোষ টোয়াই বেরাআ য়িবা শরিয়তর বিরুদ্যে হতা হঅ আর শরিয়তর দোষ টোয়াই বেরাআ। যুদি তুঁই শরিয়তর দোষ টোয়াই বেরঅ তইলে তঅ তুঁই য়িয়ান ফালন নঅ গইত্যা লাইগ্যো বরং য়িয়ানর বিচার গইত্যা লাইগ্যো।
59004012	হ্যালি একজনই আছে যিবা শরিয়ত দেএ আর বিচার গরে। তেঁইই রক্যা গরিত্ ফারে আর তচনচ গরিত্ ফারে। তুঁই হঅন দে তোঁয়ার ফতিবাশির দোষ টোয়াই বেরাইতা লাইগ্যো?
59004013	তোঁয়ারার মইধ্যে কেউ কেউ হই থাকে, “আজিয়া বা হালিয়া আঁরা অমুক শঅরত যাইয়েনে এক বছর হাডাইয়্যোম আর য়েডে বেবসা গরিয়েনে লাভ গইজ্যোম।”
59004014	কিন্তু হালিয়া কি অইবো য়িয়ান তোঁয়ারা নঅ জান। তোঁয়ারার জিবনই বা কি? তোঁয়ারা তঅ বাস্ফ মাত্র, যেগিন কিছুক্যনর লাই থাকে আর তারফর মিলাই যাআ।
59004015	য়িয়ানর ত্যুন বরং তোঁয়ারার এই হতা হঅন উচিত, “ইন্‌শা-আল্লাহ্‌, আঁরা বাঁচি থাইক্যোম আর ইয়ান বা য়িয়ান গইজ্যোম।”
59004016	য়িয়ানর বদলে দেহ্যা যাআর, তোঁয়ারা বঅর অহংকারি আর গর্বত ভরা। এই ডইল্যা বেক গর্বই হ্যারাফ।
59004017	তইলে দেহ্যা যাআ, সত্ হাম গইত্যো জানিয়েনেঅ যিবা য়িয়ান নঅ গরে য়িবা গুনাহ্‌ গরে।
59005001	ফুইসাআলাঅক্যল, তোঁয়ারা উন। তোঁয়ারার উঅর যে হষ্ট আইয়্যের য়িয়ানর লাই হাঁদ আর আহাকার গর।
59005002	তোঁয়ারার ধন নষ্ট অই গেইয়্যে আর তোঁয়ারার হঅর-সোঅর ফোগে হাইট্যে।
59005003	তোঁয়ারার সোনা ও রুফাত্ মরিচ্যা ধইজ্যে, আর য়েই মরিচ্যা তোঁয়ারার বিরুদ্যে সাক্যি দিবো ও আগুনর মতন গরিয়েনে তোঁয়ারার গোস্ত হ্যাই ফেলিবো। এই শেষ দিনগিনত তোঁয়ারা ধন-সম্‌বত্যি জমা গইত্যা লাইগ্যো।
59005004	তোঁয়ারার খেতত যে লেবারঅক্যলে ফসল হাইট্যে তোঁয়ারা য়িতারারে মজুরি নঅঅ দঅ; আর চঅ, য়েই মজুরি এহন চিল্যাইয়েনে তোঁয়ারারে দুষি গরের। আল্লাহ্ রাব্যুল আলামিনর হানত্ য়েই লেবারঅক্যলর চিল্যানি যাইয়েনে ফোঁইছ্যে।
59005005	এই দুনিয়াত তোঁয়ারা বঅর আরামর মইধ্যে দিন হাডাইয়্যো আর উশৃংকলতার আতত্ নিজরারে ছারি দিয়্যো। জবাই গরিবার দিনর লাই তোঁয়ারা নিজরারে হ্যালি তাজাই গইজ্যো।
59005006	তোঁয়ারা নিদ্যোষ মানুষঅক্যলরে দুষি গইজ্যো ও মারি ফেইল্যো, আর য়িতারা তোঁয়ারারে বাধা নঅঅ দেএ।
59005007	ইয়ানর লাই ভাইঅক্যল, যে ফইয্যন্ত না ফভু আইয়্যে য়েই ফইয্যন্ত ধৈয্য ধরিয়েনে বেক সইজ্য গর। খেতর দামি ফসলর লাই চাষি কেন্ গরিয়েনে অফেক্যা গরে আর ফইল্যা ও শেষ বারিষার লাই ধৈয্য ধরে, য়িয়ান দেইক্যো না?
59005008	তোঁয়ারাঅ য়েইল্যা গরিয়েনে ধৈয্য ধর আর দিল্ ইস্তির রাক, হারন ফভু তরাতরিই আইয়্যের।
59005009	ভাইঅক্যল, আল্লাহ্ যেন্ তোঁয়ারার দোষ নঅ ধরে ইয়ানর লাই তোঁয়ারা একজন অইন্যজনরে দোষ নঅ দিয়ো। চঅ, বিচারহত্যা দরজার হাছাহাছি আই ফইজ্যে।
59005010	ভাইঅক্যল, যে নবিঅক্যলে ফভুর ফক্য অইয়েনে হতা হইয়্যে, হষ্টর সমত কেন্‌গরিয়েনে য়িতারা ধৈয্য ধইত্যো য়েই হতা চিন্তা গরি চঅ।
59005011	যারা ধৈয্য ধরিয়েনে সইজ্য গইজ্যে য়িতারারে আঁরা মোবারক হই। তোঁয়ারা নবি আইয়ুবর ধৈয্যর হতা উইন্যো আর ফভুর হামর শেষ ফল দে ভালা য়েগিনঅ দেইক্যো। ফভুর রহমত আর মমতার শেষ নাই।
59005012	আঁর ভাইঅক্যল, আঁই বিশেষভাবে এই হতা হই, তোঁয়ারা আসমান, জবিন বা অইন্য হনঅ জিনিসর নামে সোঅন নঅ হ্যাইয়্যো। য়িয়ানর ত্যুন বরং তোঁয়ারার “অঅ,” “অঅ”-ই অঅক আর “না,” “না”-ই অঅক, যেন্ তোঁয়ারা বিচারর দায়ত নঅ ফর।
59005013	তোঁয়ারার মইধ্যে কেউ কি হষ্টভোগ গরের্ না? য়িবা মুনাজাত গরক‌। কেউ কি সুখি না?
59005014	য়িবা ফশংসা-হাউয়ালি গঅক। কেউ কি বেরাইম্যা না? য়িবা জামাতর মেইন নেতাঅক্যলরে ডাকক্। য়িতারা ফভুর নামে য়িবার মাথাত তেল দিয়েনে য়িবার লাই মুনাজাত গরক্।
59005015	বিশ্যাসফুন্য মুনাজাত য়েই বেরাইম্যা মানুষর বেরাম ভালা গরিবো; ফভুই য়িবারে ভালা গরিবো। য়িবা যুদি গুনাহ্‌ গরি থাকে তইলে আল্লাহ্ য়িবারে মাফ গরিবো।
59005016	ইয়ানর লাই তোঁয়ারা একজন অইন্যজনর হাছে গুনাহ্‌ সিকার গর আর একজন অইন্যজনর লাই মুনাজাত গর, যেন্ তোঁয়ারা বেরামর ত্যুন ভালা অইত্ ফার। আল্লাহ্‌র ইছ্যামতন যিবা চলে য়িবার মুনাজাতর জোর আছে বুলিয়েনে য়িয়ান ফল দেএ।
59005017	নবি ইলিয়াস আঁরার মতনই একজন মানুষ আছিল্। তেঁই আকুল গরিয়েনে মুনাজাত গরিল্ যেন্ ঝর নঅ ফরে, আর সাড়ে তিন বছর দেশত্ ঝর নঅঅ ফরে।
59005018	ফরদি তেঁই আবার মুনাজাত গরিল্; তহন আকাশর ত্যুন ঝর ফরিল্ আর মেডিত্ ফসল অইল্।
59005019	আঁর ভাইঅক্যল, তোঁয়ারার মইধ্যে যুদি কেউ আঁসার ত্যুন দুরে‌ সরি যাআ আর তোঁয়ারা কেউ য়িবারে ফিরাই আন,
59005020	তইলে এই হতা জানি রাইক্যো — যুদি কেউ একজন গুনাহ্‌গাররে ভুল ফথর ত্যুন ফিরাই আনে তইলে য়িবা য়িবারে মরনর ত্যুন রক্যা গরে আর বউত গুনাহ্‌ ঝাফাই রাকে।
60001001	আল্লাহ্‌র যে সমস্ত বাছাই গরা বান্দা ফন্ত, গালাতিয়া, কাফ্যাদকিয়া, এশিয়া আর বিথুনিয়া ফদেশত ছরাই ফরিয়েনে বিদেইশ্যা ইসাবে থাকের্, য়িতারার হাছে আঁই ইসা মসিহ্‌র সাআবি ফিতর এই সিঢি লেকির।
60001002	বাবা আল্লাহ তেঁইর ফরিহল্ফনা অনুযায়ি তোঁয়ারারে বাছি লইয়্যে, আর ফাক-রুহ্ তোঁয়ারারে ফবিত্র গইজ্যে। ইয়ানর উদ্যেশ্য অইল্, যেন্ তোঁয়ারা ইসা মসিহ্‌র বাইধ্য অঅ আর তেঁইর রক্ত ছিঁডনর মইধ্য দিয়েনে তোঁয়ারারে ফাক-সাফ গরা অঅ। আল্লাহ্ তোঁয়ারারে বউত রহমত আর শান্তি দান গরক্।
60001003	আঁরার হযরত ইসা মসিহ্‌র আল্লাহ্ আর বাবার ফশংসা অঅক। ইসা মসিহ্‌‍রে মরনর ত্যুন জিন্দা গরি তুলিয়েনে আল্লাহ্ তেঁইর বঅর মমতায় আঁরারে নয়া জন্ম দান গইজ্যে। য়েই হারনে আঁরা এক্যান জিন্দা আশ্যাস ফাইয়্যি,
60001004	মানি ভবিষ্যতে এন্ এক্যান সম্‌বত্যি ফাইবার আশ্যাস আঁরা ফাইয়্যি যিয়ান হনঅ সমতঅ তচনচ অইতো নঅ, যিয়ানত হ্যারাফ কিছু থাইক্‌তো নঅ আর যিয়ান চিরহাল নয়া থাকিবো। এই সম্‌বত্যি তোঁয়ারার লাই বেহেস্‌তত্ জমা গরা আছে।
60001005	তোঁয়ারা ফুরাফুরি গরিয়েনে নাজাত নঅ ফঅন ফইয্যন্ত আল্লাহ্‌র শক্তিত্ ইমানর মইধ্য দিয়েনে তোঁয়ারারে নিরাফদে রাকা অঅর। শেষ সময় ফকাশিত অইবার লাই য়েই নাজাতর আয়োজন গরি রাকা অইয়্যে।
60001006	অবইশ্য যুদিঅ কিছুহালর লাই নানান ফরিক্যার মইধ্য দিয়েনে অঅত এহন তোঁয়ারার ত্যুন দুক্য ফঅন ফরের, তঅঅ নাজাত ফাইবার আশায় তোঁয়ারার মন খুশিত্ ভরি উঢের।
60001007	এই ফরিক্যাগিন আইয়্যে যেন্ তোঁয়ারার ইমান হ্যাঁটি বুলিয়েনে ফর্‌মান অঅ, আর য়িয়ানর হারনে ইসা মসিহ্‌ ফকাশিত অইবার সমত তোঁয়ারা ফশংসা, গোরব আর সম্যান ফঅ। যে সোনা হ্যয় অই যাইবো য়িয়ানরেঅ আগুনত হ্যাঁটি গরি লোয়া অঅ; কিন্তু তোঁয়ারার ইমানর দাম তঅ য়েই সোনার ত্যুন আরো বেশি।
60001008	যুদিঅ তোঁয়ারা মসিহ্‌‍রে নঅঅ দেক তঅঅ তোঁয়ারা তেঁইরে মহব্যত গর; যুদিঅ এহন তোঁয়ারা তেঁইরে দেকিত্ নঅ ফাইতা লাইগ্যো তঅঅ তোঁয়ারা তেঁইর উঅর বিশ্যাস গইত্যা লাইগ্যো, আর যে আনন্দ ভাষাত্ ফকাশ গরা নঅ যাআ ও যেগিন বেহেস্‌তি মইমাত্ ভরা, য়েই আনন্দত তোঁয়ারা আনন্দিত অইতা লাইগ্যো;
60001009	হারন তোঁয়ারার ইমানর শেষ ফল তোঁয়ারা ফাইতা যাইতা লাইগ্যো, আর য়িয়ান অইল্ তোঁয়ারার ফুরাফুরি নাজাত।
60001010	যে রহমত তোঁয়ারার ফাইবার হতা য়িয়ানর বিষয়ে যে নবিঅক্যলে বউত আগদি হই গেইয়্যে, য়িতারা এই নাজাতর বিষয় জানিবার লাই বউত হ্যোজ-হ্যবর লইয়্যেল্ আর ফুসার গইজ্যেল্।
60001011	য়িতারার দিলত্ মসিহ্‌র রুহ্‌ আগদিই সাক্যি দিয়েনে হইয়্যেল্ দে, মসিহ্‌‍র ত্যুন হষ্টভোগ গরন ফরিবো আর তারফর তেঁই মইমা লাভ গরিবো। নবিঅক্যলে জাইন্‌তো চাইয়্যেল্ মসিহ‌‌র য়েই রুহ্‌ হঅন্‌ সমত আর হঅন্‌ অবস্তার হতা য়িতারারে জানাইতো আছিল্।
60001012	কিন্তু আল্লাহ্ য়িতারারে দেহ্যাই দিয়্যেল্ দে, য়িতারা যে হতাগিন হইতো আছিল্ য়েগিন দিয়েনে য়িতারা নিজরার সেবা নঅ গরিয়েনে তোঁয়ারার সেবাই গইত্যো আছিল্। বেহেস্তর ত্যুন ফাটাইন্যা ফাক-রুহ্‌র ফরিচালানাত যারা তোঁয়ারার হাছে মসিহ্‌র বিষয়ে সুহ্যবর তবলিগ গইজ্যে য়িতারা নবিঅক্যলর য়েই হতাগিনই তোঁয়ারারে জানাইয়্যে। এন্ কি, ফেরেস্‌তাঅক্যলে ফইয্যন্ত এই বিষয়গিন জাইন্‌তো আগ্রয়ি।
60001013	ইয়ানর লাই তোঁয়ারার মনরে জাগাই তুল আর নিজরারে দমনত রাক। ইসা মসিহ্‌ যহন ফকাশিত অইবো তহন তোঁয়ারা যে রহমত ফাইবা য়েই রহমত ফাইবার ফুরা আশা লইয়েনে অফেক্যা গর।
60001014	আল্লাহ্‌র বাইধ্য সন্তান ইসাবে তোঁয়ারা তোঁয়ারার আগর হ্যারাফ ইছ্যা মতন জিবন নঅ হাডাইয়্যো; তহন তঅ তোঁয়ারা আল্লাহ্‌‍রে নঅ চিন্‌তা।
60001015	য়িয়ানর ত্যুন বরং যিবা তোঁয়ারারে ডাইক্যে তেঁই যেইল্যা ফবিত্র, তোঁয়ারাঅ তোঁয়ারার বেক সাইলচলনে ঠিগ য়েইল্যা ফবিত্র অঅ।
60001016	ফাক-কিতাবত আল্লাহ্ হইয়্যে, “আঁই ফবিত্র বুলি তোঁয়ারার ত্যুনঅ ফবিত্র অঅন ফরিবো।”
60001017	আল্লাহ্ ফত্যি মানুষর হাম অনুযায়ি য়িবার বিচার গরে, কেউঅর মুকর মিক্যাদি চাইয়েনে য়িয়ান নঅ গরে। ইয়ানর লাই তেঁইরে যুদি তোঁয়ারা বাবা হইয়েনে ডাক তইলে এই দুনিয়াত যেতদিন বিদেইশ্যা ইসাবে আছ য়েতদিন তেঁইরে ডরাইয়েনে তোঁয়ারার জিবন হাডঅ।
60001018	তোঁয়ারা জান, জিবন ফথদি চলিবার লাই তোঁয়ারার ফুর্বফুরুষঅক্যলর হাছর ত্যুন ফঅইন্যা বাজো আদশ্যর ত্যুন সোনা বা রুফার মতন হ্যয় অই যঅইন্যা হনঅ জিনিস দিয়েনে তোঁয়ারারে মুক্ত গরা নঅঅ অঅ;
60001019	তোঁয়ারারে মুক্ত গরা অইয়্যে নিদ্যোষ আর নিকুত ভেরার বাইচ্যা ইসা মসিহ্‌র অমুইল্য রক্ত দিয়েনে।
60001020	দুনিয়া সিষ্টির আগদিই আল্লাহ্ ইয়ানর লাই তেঁইরে ঠিগ গরি রাইক্যেল্, কিন্তু এই শেষ সমত তোঁয়ারার লাইই তেঁই ফকাশিত অইয়্যে।
60001021	আল্লাহ্ তেঁইরে মরনর ত্যুন জিন্দা গরি তুলিয়েনে মইমা দান গইজ্যে আর তেঁইরই মইধ্য দিয়েনে তোঁয়ারা আল্লাহ্‌র উঅরদি ইমান আইন্যো; আর য়িয়ানর লাইই তোঁয়ারার ইমান ও আশা আল্লাহ্‌র উঅরদিই আছে।
60001022	এহন আঁসারে মানি লইয়েনে তোঁয়ারা তোঁয়ারার দিলরে ফাক-সাফ গইজ্যো, আর য়িয়ানর লাই ইমানদার ভাইঅক্যল তোঁয়ারার হাছে এত মহব্যতর। য়িয়ানর লাই হইর, তোঁয়ারা একজন অইন্যজনরে দিল্ দিয়েনে গভির ভাবে মহব্যত গইজ্যো।
60001023	যে বিজ তচনচ অই যাআ এন্ হনঅ বিজর ত্যুন তোঁয়ারার নয়া জন্ম নঅঅ অঅ, বরং যে বিজ হনঅ দিনঅ তচনচ নঅ অঅ য়িয়ানর ত্যুনই তোঁয়ারার জন্ম অইয়্যে। য়েই বিজ অইল্ আল্লাহ্‌র জিন্দা আর চিরএস্তায়ি কালাম।
60001024	ফাক-কিতাবত লেহ্যা আছে, অক্যল মানুষ খেরর মতন, আর খেরর ফুলর মতনই য়িতারার বেক সুন্দইয্য; খের উয়াই যাআ, আর ফুলঅ ঝরি যাআ,
60001025	কিন্তু ফভুর কালাম চিরহাল থাকে। আর এই কালামই য়েই সুহ্যবর, যিয়ান তোঁয়ারার হাছে তবলিগ গরা অইয়্যে।
60002001	ইয়ানর লাই অইন্যতারার হোতি গরিবার বেক ডইল্যা ইছ্যা, বেক ডইল্যা ছলনা, ভন্ডামি, ইংসা আর বেক ডইল্যা নিন্দার হতাবাত্যা তোঁয়ারার দিলর ত্যুন দুর গরি দঅ।
60002002	এহনই জন্ম অইয়্যে এন্ লেদাফোয়ার মতন তোঁয়ারা রুহানিক ভাবে বারিবার লাই হ্যাঁটি দুদ ফাইতো তোঁয়ারা বেশি আগ্রয়ি অঅ, যেন্ য়িয়ান দিয়েনে বারি উইট্যে উইট্যে তোঁয়ারা নাজাতর ফুন্যতার মিক্যাদি আগাই যাইত্ ফার।
60002003	ফভুর দয়ার মজা তঅ তোঁয়ারা ফাইয়্যো।
60002004	এন্ উগ্যুয়া জিন্দা ফাত্যোর আছে যিয়ানরে আল্লাহ্ বাছি লইয়্যে আর যিয়ান তেঁইর চোগে খুবই মুইল্যবান, কিন্তু মাইন্‌ষ্যে য়িয়ানরে অগ্রাইয্য গইজ্যে। মসিহ্‌ই অইল্ য়েই ফাত্যোর; তোঁয়ারা তেঁইর হাছে আইস্যো বুলি জিন্দা ফাত্যোরর মতন গরি তোঁয়ারারে দিয়েনেঅ আল্লাহ্‌র থাকিবার ঘর বানা‌আ অঅর। য়িয়ানর লাই ইমাম ইসাবে আল্লাহ্‌র লাই তোঁয়ারারে আলিদা গরা অইয়্যে, যেন্ তোঁয়ারা এন্ হতাক্যিন রুহানি হোরবানি দঅ যেগিন ইসা মসিহ্‌র মইধ্য দিয়েনে আল্লাহ্‌র গ্রঅনযোইগ্য অঅ।
60002006	ফাক-কিতাবত লেহ্যা আছে, চঅ, উগ্যুয়া বঅর দামি ফাত্যোর আঁই বাছি লইয়্যি; আর য়িয়ান সিয়োনর হোনার ভিত্যির ফাত্যোর ইসাবে এস্তাফন গজ্যি। যিবা তেঁইর উঅরদি ইমান আনে য়িবা হনঅ মতেই নিরাশ অইতো নঅ।
60002007	ইয়ানর লাই তোঁয়ারা ইমান আইন্যো বুলি তোঁয়ারার হাছে য়েই ফাত্যোর বউত মুইল্যবান; কিন্তু যারা ইমান নঅঅ আনে য়িতারার ফক্যে কিতাবর এই হতাগান হ্যাডে, রাজমিস্ত্রিঅক্যলে যে ফাত্যোরগান বাতিল গরি দিয়্যেল্, য়িয়ানই বেক্যিনর ত্যুন দরহারি ফাত্যোর অই উঢিল্।
60002008	আবার কিতাবর এই হতাঅ হ্যাডে, য়িয়ান এন্ ফাত্যোর যিয়ানত্ মাইন্‌ষ্যে উছুট হ্যাইবো, আর যিয়ান মানুষর উছুট হ্যাইবার হারন অই থিয়াইবো। মাইন্‌ষ্যে আল্লাহ্‌র কালাম অমাইন্য গরে বুলিয়েনেই উছুট হ্যাআ, আর ইয়ানর লাই য়িতারা ঠিগ অই আছে।
60002009	কিন্তু তোঁয়ারা তঅ “বাছাই গরা বংশ অইয়্যো; তোঁয়ারারে দিয়েনে বানাআ অইয়্যে ইমামঅক্যলর রাইজ্য; তোঁয়ারা ফবিত্র জাতি আর তেঁইর নিজর বান্দা অইয়্যো;” যেন্ আঁধারর ত্যুন যিবা তোঁয়ারারে তেঁইর আচ্যাইয্য নুরর মইধ্যে ডাকি আইন্যে তোঁয়ারা তেঁইরই গুনগান গর।
60002010	এক সমত তোঁয়ারা আল্লাহ্‌র বান্দা নঅ আছিলা, কিন্তু এহন অইয়্যো; এক সমত তোঁয়ারা মমতা নঅঅ ফঅ, কিন্তু এহন ফাইয়্যো।
60002011	ফ্রিয় বন্ধুঅক্যল, এই দুনিয়াত তোঁয়ারা বিদেইশ্যা আর ফরদেশত অল্ফহালর বসবাসহারি বুলি আঁই তোঁয়ারারে বিশেষভাবে অনুরোধ গরির্ দে, তোঁয়ারা গুনাহ্‌-সভাবর হামনা-বাসনার ত্যুন দুরে‌ থাক,
60002012	হারন য়েগিন তোঁয়ারার রুহ্‌র বিরুদ্যে যুদ্য গরে। আল্লাহ্‌‍রে যারা নঅ জানে য়িতারার মইধ্যে তোঁয়ারা সত্ ভাবে চল যেন্ অন্যায়হারি বুলি য়িতারা তোঁয়ারারে নিন্দা গইল্যেঅ তোঁয়ারার ভালা হামগিন খিয়াল গরে আর রোজ আঁশরত তোঁয়ারার য়েই হামগিনর লাই আল্লাহ্‌র ফশংসা গরে।
60002013	তোঁয়ারা ফভুর ফতি বাইধ্য অইয়েনে মানুষর নিযুক্ত শাসনহত্যাঅক্যলর অধিনতা সিকার গর। বাদশা বেক্যিনর ত্যুন ডঁর বুলি তেঁইর অধিনত থাক;
60002014	অন্যায়হারিঅক্যলরে শাস্তি দিবার লাই আর যারা ভালা হাম গরে য়িতারার ফশংসা গরিবার লাই বাদশা যে শাসনহত্যাঅক্যলরে ফাটাআ য়িতারারঅ অধিনত থাক।
60002015	আল্লাহ্‌র ইছ্যা এই দে, তোঁয়ারা যেন্ ভালা হাম গরিয়েনে মুরুক্য মানুষঅক্যলর বুদ্যিহিন হতাবাত্যা বন্ধ গরি দঅ।
60002016	সাধিন মানুষ ইসাবে জিবন হাডঅ, কিন্তু দুষ্টতা ঝাফাইবার লাই য়েই সাধিনতা বেবার নঅ গইজ্যো। য়িয়ানর বদলে আল্লাহ্‌র গোলাম ইসাবে জিবন হাডঅ।
60002017	বেক মানুষরে সম্যান গর, তোঁয়ারার ইমানদার ভাইঅক্যলরে মহব্যত গর, আল্লাহ্‌‍রে ডরঅ, বাদশারে সম্যান গর।
60002018	বাড়ির সঅরঅক্যল, তোঁয়ারা তোঁয়ারার মালিকঅক্যলরে সম্যান গরিয়েনে য়িতারার অধিনত থাক। যে মালিকঅক্যল ভালা আর দয়ালু হ্যালি দে য়িতারার অধিনতা সিকার গরিবা য়িয়ান নঅঅ, কিন্তু যারা হরা ভাষা বেবার গরে য়িতারারঅ অধিনতা সিকার গর।
60002019	যুদি কেউ অন্যায়ভাবে হষ্ট ভোগ গরে আর আল্লাহ্‌‍রে মনত রাকিয়েনে য়িয়ান সইজ্য গরে তইলে য়িবা আল্লাহ্‌র চোগে ফশংসার যোইগ্য।
60002020	অন্যায় হামর লাই মাইর্ হ্যাইয়েনে যুদি তোঁয়ারা য়িয়ান সইজ্য গর তইলে য়িয়ানত ফশংসা গরিবার কি আছে? কিন্তু ভালা হাম গরিয়েনেঅ যুদি তোঁয়ারা য়িয়ানর লাই হষ্ট ফাইয়েনে য়িয়ান সইজ্য গর, তইলে য়িয়ানই আল্লাহ্‌র চোগে ফশংসার যোইগ্য।
60002021	ইয়ানর লাইই আল্লাহ্ তোঁয়ারারে ডাইক্যে, হারন মসিহ্‌ তোঁয়ারার লাই হষ্ট ভোগ গরিয়েনে তোঁয়ারার হাছে আদশ্য রাকি গেইয়্যে, যেন্ তোঁয়ারাঅ তেঁইরই মতন চল,
60002022	যিবা হনঅ গুনাহ্‌ নঅঅ গরে বা যিবার মুকত হনঅ ছলনার হতা নঅ আছিল্।
60002023	মাইন্‌ষ্যে তেঁইরে যহন অফমান গইজ্যে তহন তেঁই য়িতারারে ফিরিয়েনে অফমান নঅঅ গরে, আর হষ্টভোগর সমত ফতিশোধ লইবার ডরঅ নঅঅ দেহ্যাআ, বরং যিবা নিয়াইবিচার গরে তেঁইর আতত্ তেঁই নিজরে ছারি দিয়্যেল্।
60002024	তেঁই কুরুশর উঅরদি নিজর শরিলত আঁরার গুনাহ্‌র ভার বোইল্, যেন্ আঁরা গুনাহ্‌র দাবি-দাওয়ার হাছে মরিয়েনে আল্লাহ্‌র ইছ্যামতন চলিবার লাই বাঁচি থাকি। তেঁইর গাআর আঘাত তোঁয়ারারে ভালা গইজ্যে।
60002025	ভুল ফথদি যঅইন্যা ভেরার মতন তোঁয়ারাঅ ভুল ফথদি যাইতা আছিলা, কিন্তু যে ভেরাচরাইন্যা তোঁয়ারার দিলর দেহ্যাশুনা গরে তোঁয়ারা তেঁইর হাছে ফিরি আইস্যো।
60003001	য়েইডইল্যা তোঁয়ারা যারা বউ, তোঁয়ারা ফত্যিকে জামাইর অধিনতা মানি লঅ, যেন্ য়িতারার মইধ্যে কেউ কেউ আল্লাহ্‌র কালামত ইমান নঅ আনিলেঅ তোঁয়ারার সাইলচলন মসিহ্‌র মিক্যাদি য়িতারারে টানে। ইয়ানত তোঁয়ারার ত্যুন উগ্যুয়া হতাঅ হঅন ফইত্যো নঅ,
60003002	হারন য়িতারা নিজরাই তোঁয়ারার ফবিত্র জিবন আর আল্লাহ্‌র ফতি ডর দেকিত্ ফাইবো।
60003003	নানান ডইল্যা চুলর বিনি, গয়নাগাটি বা সুন্দর সুন্দর হঅর — এই সমস্ত বাইরর সাজ-ফোশাক দিয়েনে নিজরে সাজাইতো বেস্ত নঅ অইয়্যো,
60003004	বরং যেগিনর সুন্দইয্য তচনচ অই যাইতো নঅ য়েই নরম আর শান্ত সভাব দিয়েনে তোঁয়ারার দিলরে সাজঅ। আল্লাহ্‌র চোগে য়িয়ানই বেশি দামি।
60003005	আগর হালর যে আল্লাহ্‌ভক্ত মাইয়াফোয়াঅক্যলে আল্লাহ্‌র উঅরদি আশা রাইকতো য়িতারা নিজর নিজর জামাইর অধিনত থাকিয়েনে এন্ গরিয়েনেই নিজরারে সাজাইতো;
60003006	যেন্ বিবি সারা নবি ইব্রাহিমর বাইধ্য আছিল্ আর তেঁইরে ফভু হইয়েনে ডাইক্‌তো। তোঁয়ারা যুদি হনঅ ডইল্যা ডররে নিজর উঅর হাম নঅ গইত্যো দিয়েনে যেগিন ভালা য়েগিনই গর তইলে ইয়ানই ফরমান অইবো দে, তোঁয়ারা বিবি সারার যোইগ্য সন্তান।
60003007	ঠিগ য়েন্ গরিয়েনে তোঁয়ারা যারা জামাই, তোঁয়ারা বুদ্যি-বিবেচনা গরি বউঅর লগে থাক। য়িতারা তোঁয়ারার দুর্বল উঁয়াইজ্যা, আর য়িতারাঅ তোঁয়ারার লগে আল্লাহ্‌র রহমতর দান ইসাবে জিবন ফাইবো। য়িয়ানর লাই য়িতারারে সম্যান গইজ্যো যেন্ তোঁয়ারার মুনাজাত বাধা নঅ ফাআ।
60003008	শেষদি হই, তোঁয়ারার বেক্যিনর মন যেন্ একই ডইল্যা অঅ। তোঁয়ারা একজন অইন্যজনর দুক্যত্ দুক্য বোধ গর, ভাইঅর মতন মহব্যতর ভাব রাক আর দয়ালু ও নম্র অঅ।
60003009	অন্যায়র বদলে কেউঅর উঅর অন্যায় নঅ গইজ্যো বা কেউ গালাগালি দিলে য়িবারে ফিরিয়েনে গালাগালি নঅ দিয়ো, বরং য়িতারার লাই দোয়া চাইয়্যো; হারন দোয়া ফাইবার লাইই আল্লাহ্ তোঁয়ারারে ডাইক্যে।
60003010	ফাক-কিতাবত লেহ্যা আছে, যিবা সুখি জিবন হ্যাডাইতো চাআ আর সুদিন চাইবার আশা গরে, হ্যারাফ হতার ত্যুন য়িবার জিল্‌ফারে, ছলনার হতার ত্যুন য়িবার ঠোঁডরে য়িবা সাম্‌লক।
60003011	হ্যারাফ হামর ত্যুন য়িবা দুরে‌ থক্, আর ভালা হাম গরক; শান্তির লাই আগ্রয়ি অইয়েনে য়িবা য়িয়ানর ফিছ্ নঅ ছাড়ক।
60003012	যারা নিয়াইর ফথদি চলে য়িতারার উঅর মাবুদর চোগ আছে, য়িতারার মুনাজাত উনিবার লাই তেঁইর হান খোলাই রইয়্যে; কিন্তু যারা হ্যারাফ হাম গরে, মাবুদ য়িতারার বিরুদ্যে থিয়াআ।
60003013	ভালা হাম গরিবার লাই যুদি তোঁয়ারার আগ্রঅ থাকে তইলে হনে তোঁয়ারার হোতি গরিবো?
60003014	আল্লাহ্‌র ইছ্যামতন সইলতো যাইয়েনে যুদি তোঁয়ারার ত্যুন হষ্টভোগঅ গরন ফরে, তইলে মোবারক তোঁয়ারা। যারা তোঁয়ারারে দুক্য-হষ্ট দেএ য়িতারারে তোঁয়ারা নঅ ডরাইয়্যো বা দুক্য-হষ্টর সমত অস্তির নঅ অইয়্যো,
60003015	বরং মসিহ্‌‍রে তোঁয়ারার দিলত ফভু ইসাবে জাগা দঅ। তোঁয়ারার আশা-ভরসা সম্যন্দে যুদি কেউ ফশ্ন গরে তইলে য়িবারে জোয়াব দিবার লাই অক্যল সমত রেডি থাইক্যো, কিন্তু এই জোয়াব নম্রতা আর ডরর লগে দিয়ো।
60003016	তোঁয়ারার বিবেক ফরিষ্কার রাইক্যো, যেন্ মসিহ্‌র মানুষ ইসাবে তোঁয়ারার ভালা সাইলচলনর যারা নিন্দা গরে য়িতারা তোঁয়ারারে নিন্দা গইজ্যে বুলি শরম ফাআ।
60003017	হ্যারাফ হাম গরিয়েনে হষ্ট ফঅনর ত্যুন বরং আল্লাহ্‌র ইছ্যাত ভালা হাম গরিয়েনে হষ্ট ফঅন বউত ভালা।
60003018	মসিহ্‌অ গুনাহ্‌র লাই একবারই মইজ্যেল্। আল্লাহ্‌র হাছে আঁরারে লই যাইবার লাই য়েই নিদ্যোষ মানুষ্যুয়া গুনাহ্‌গারঅক্যলর লাই, মানি আঁরার লাই মইজ্যেল্। শরিলে তেঁইরে মারি ফেলা অইয়্যেল্, কিন্তু রুহে তেঁইরে জিন্দা গরা অইয়্যেল্ আর তেঁই বন্দি রুহ্অক্যলর হাছে যাইয়েনে ফচার গইজ্যেল্।
60003020	বউত দিন আগদি নবি নুহ্‌র য়েই জাঁআস বানাইবার সমত আল্লাহ্ যহন ধৈয্য ধরিয়েনে অফেক্যা গইত্যো আছিল্ তহন যারা অবাইধ্য অইয়্যেল্ এই রুহ্‌গিন য়িতারারই। য়েই জাঁআসত উঢিয়েনে মাত্র অল্ফ হয়েকজন, মানি হ্যালি আষ্টজন য়েই ফানির মইধ্যর ত্যুন রক্যা ফাইয়্যেল্।
60003021	ইয়ান অইল্ তরিকাবন্দির উগ্যুয়া ছবি যিয়ান এহন তোঁয়ারারে নাজাত দেএ। তরিকাবন্দি দে তোঁয়ারার শরিলর ত্যুন হাসারা দুর গরে য়িয়ান নঅঅ; আল্লাহ্‌র হাছে ইয়ান এক্যান ফরিষ্কার বিবেকর সাড়া। ইসা মসিহ্‌র মরনর ত্যুন জিন্দা অইয়েনে উঢিবার মইধ্য দিয়েনে তোঁয়ারারে নাজাত দেয়া অঅ।
60003022	মসিহ্‌ বেহেস্‌তত গেইয়্যে আর এহন আল্লাহ্‌র ডাইন মিক্যাদি আছে, আর আসমানর ফেরেস্‌তাঅক্যলে, হ্যমতার অধিকারিঅক্যলে ও শাসনহত্যাঅক্যলে তেঁইর অধিনত আছে।
60004001	য়িয়ানর লাই মসিহ্‌ শরিলত হষ্ট সইজ্য গইজ্যেল্‌ বুলি তোঁয়ারাঅ নিজরার দিলত্ য়েই একই মনোভাব গরি তুল, হারন শরিলত যিবা হষ্ট ভোগ গইজ্যে য়িবা গুনাহ্‌র অইব্যাস ছারি দিয়্যে।
60004002	য়িয়ানর হারনে এই দুনিয়ার বাকি জিবনগান য়িবা আর দুনিয়ার হামনা-বাসনা তিফ্‌ত গরিয়েনে নঅ হাডাআ, বরং আল্লাহ্‌র ইছ্যা ফালন গরিয়েনে হাডাআ।
60004003	যারা আল্লাহ্‌‍রে নঅ জানে য়িতারার মতন তোঁয়ারাঅ আগদি লম্ফটতা গরিয়েনে, হ্যারাফ হামনা-বাসনার মইধ্যে থাকিয়েনে, মাতলামি গরিয়েনে, অই-উল্লা গরিয়েনে মদ হ্যাইয়েনে ও হ্যানা-দানা গরিয়েনে আর জঘইন্য ফতিমাফুজা গরিয়েনে বউত সময় হাডাইতা।
60004004	কিন্তু এহন য়েই মানুষঅক্যলেই দেকিয়েনে আচ্যাইয্য অঅ দে, তোঁয়ারা য়িতারার য়েই ডঁর উশৃংকলাত আর যোগ নঅ দিতা লাইগ্যো, আর য়িয়ানর লাই য়িতারা তোঁয়ারার বিরুদ্যে নিন্দার হতা হঅ।
60004005	কিন্তু যিবা জিন্দা আর মরা বেক্যিনর বিচার গরিবার লাই রেডি অই আছে তেঁইর হাছে য়িতারার ত্যুন ইসাব দঅন ফরিবো।
60004006	মরাঅক্যলর হাছেঅ তঅ য়িয়ানর লাই মসিহ্‌র বিষয়ে সুহ্যবর তবলিগ গরা অইয়্যেল্, যেন্ শরিলর মিক্যাদির ত্যুন মানুষর মতনই য়িতারার বিচার অইলেঅ রুহে য়িতারা আল্লাহ্‌র মতন জিন্দা থাকিত্ ফারে।
60004007	এহন বেক কিছুর শেষ সময় হাছে আই গেইয়্যে। য়িয়ানর লাই তোঁয়ারার মন ইস্তির গর আর নিজরারে দমনত রাক যেন্ মুনাজাত গরিত্ ফার।
60004008	আর বেক্যিনর ত্যুন ডঁর হতা অইল্, তোঁয়ারা একজন অইন্যজনরে গভির ভাবে মহব্যত গইজ্যো, হারন মহব্যত বউত গুনাহ্‌রে ঝাফাই রাকে।
60004009	হনঅ ডইল্যা বিরক্তি ফকাশ নঅ গরিয়েনে তোঁয়ারা একজন অইন্যজনরে মেঅমান ইসাবে গ্রঅন গর।
60004010	বিন্য বিন্য ভাবে ফকাশিত আল্লাহ্‌র রহমত ফাইয়েনে যিবা বিশ্যস্ত ভাবে য়িয়ান হামত লাগাইয়্যে, য়েই ডইল্যা মানুষ ইসাবে তোঁয়ারা আল্লাহ্‌র হাছর ত্যুন যিবা যেইল্যা দান ফাইয়্যো য়িয়ান একজন অইন্যজনর সেবা গরিবার লাই বেবার গর।
60004011	যুদি কেউ ফচার গরে তইলে য়িবা এন্ গরিয়েনে ফচার গরক যেন্ য়িবা আল্লাহ্‌র নিজর মুকর হতা হঅর। যুদি কেউ সেবা গরে তইলে আল্লাহ্‌র দেয়া শক্তিত য়িবা সেবা গরক, যেন্ ইসা মসিহ্‌র মইধ্য দিয়েনে বেক কিছুত আল্লাহ্ ফশংসা ফাআ। ফশংসা আর শক্তি চিরহাল তেঁইরই। আমিন।
60004012	ফ্রিয় বন্ধুঅক্যল, তোঁয়ারার ত্যুন দে এহন আগুনর ফরিক্যার মইধ্য দিয়েনে যঅন ফরের্ য়িয়ানত আচ্যাইয্য অইয়েনে মনে নঅ গইজ্যো দে, তোঁয়ারার উঅর অদ্ভুত কিছু এক্যান অঅর।
60004013	য়িয়ানর ত্যুন বরং তোঁয়ারা দে মসিহ্‌র দুক্যভোগর ভাগ নিতা লাইগ্যো য়িয়ানত আনন্দিত অঅ, যেন্ তেঁইর মইমা যহন ফকাশিত অইবো তহন তোঁয়ারা আনন্দত ফুরন অঅ।
60004014	মসিহ্‌র লাই যুদি তোঁয়ারা অফমানিত অঅ তইলে মোবারক তোঁয়ারা, হারন আল্লাহ্‌র মইমাফুন্য রুহ্‌ তোঁয়ারার উঅর আছে।
60004015	তোঁয়ারার মইধ্যে কেউ খুনি, চোর, অন্যায়হারি অইয়েনে বা অন্যায়ভাবে অইন্যর বেফারে আত দিয়েনে হষ্ট ভোগ নঅ গরক।
60004016	কিন্তু ইসায়ি ইসাবে যুদি কেউ হষ্ট ভোগ গরে তইলে য়িবা শরম নঅ ফঅক, বরং য়িবার য়েই নাম আছে বুলি য়িবা আল্লাহ্‌র ফশংসা গরক।
60004017	বিচার শুরু অইবার সময় অইয়্যে আর য়িয়ান আল্লাহ্‌র ফরিবারর মানুষঅক্যলর ত্যুনই শুরু গরা অইবো। আর যুদি য়েই বিচার আঁরার ত্যুনই শুরু গরা অঅ তইলে যারা আল্লাহ্‌র দেয়া সুহ্যবর মানি নঅঅ লঅ য়িতারার অবস্তা কি অইবো?
60004018	কিতাবত আছে, আল্লাহ্‌ভক্ত মানুষর নাজাত ফঅন যুদি এত হোটিন অঅ, তইলে যারা গুনাহ্‌গার আর আল্লাহ্‌র ফতি ডরহিন, য়িতারার অবস্তা কি অইবো?
60004019	তইলে আল্লাহ্‌র ইছ্যাই যারা হষ্টভোগ গরের, য়িতারা য়িতারার বিশ্যস্ত সিষ্টিহত্যার আতত্ নিজরারে তুলি দঅক আর ভালা হাম গইত্যো থক্।
60005001	আঁই মসিহ্‌র দুক্যভোগর সাক্যি আর তেঁইর যে মইমা ফকাশিত অইবো য়িয়ানর ভাগি। য়িয়ানর লাই তোঁয়ারার মইধ্যে যারা জামাতর মেইন নেতা য়িতারারে আঁই আর একজন মেইন নেতা ইসাবে এই উফদেশ দিইর —
60005002	তোঁয়ারার মইধ্যে আল্লাহ্‌র যে ভেরার দল আছে তোঁয়ারা য়িয়ানর ভেরাচরাইন্যা অঅ। দেহ্যাশুনা গরন ফরিবো বুলিয়েনে দে য়িতারার দেহ্যাশুনা গরিবা য়িয়ান নঅঅ, বরং নিজর ইছ্যাতই য়িয়ান গর, হারন আল্লাহ্ তোঁয়ারার হাছে য়িয়ানই চাআ। লাভর আশাত এই হাম নঅ গইজ্যো, কিন্তু আগ্রঅর লগে গর;
60005003	তোঁয়ারার অধিনত যারা আছে য়িতারার উঅর ফভু নঅ অইয়্যো, বরং এন্ অঅ যেন্ তোঁয়ারারে দেকিয়েনে য়িতারা শিকিত্ ফারে।
60005004	তইলে যহন মেইন ভেরাচরাইন্যা দেহ্যা দিবো তহন তোঁয়ারা জিতিবার মালা ইসাবে তেঁইর মইমার ভাগি অইবা, আর য়িয়ান হনঅ দিনঅ মলিন অইতো নঅ।
60005005	য়েন্ গরিয়েনে জোয়ান ফোয়াঅক্যল, তোঁয়ারা মেইন নেতাঅক্যলর অধিনত থাক। তোঁয়ারা বেক্যিনে নরম অইয়েনে একজন অইন্যজনর সেবা গর, হারন ফাক-কিতাবর হতামতন, “আল্লাহ্ অহংকারিঅক্যলর বিরুদ্যে থিয়াআ, কিন্তু নরমঅক্যলরে রহমত গরে।”
60005006	য়িয়ানর লাই আল্লাহ্‌র হ্যমতার সাম্‌নদি নিজরারে নিচু গর, যেন্ ঠিগ সমত তেঁই তোঁয়ারারে উচুল গরে।
60005007	তোঁয়ারার বেক চিন্তা-ভাবনার ভার তেঁইর উঅর ফেলি দঅ, হারন তেঁই তোঁয়ারার বিষয়ে চিন্তা গরে।
60005008	নিজরারে দমনত রাক আর সতর্ক থাক, হারন তোঁয়ারার শত্রু ইবিলিস গজ্যনহারি সিংহর মতন গরি হারে হ্যাই ফেলিবো য়িয়ানর তালাইশ গরি বেরার।
60005009	ইমানত ইস্তির থাকিয়েনে ইবিলিসর বিরুদ্যে থিঅ, হারন তোঁয়ারা তঅ জান দে, সারা দুনিয়ার মইধ্যে তোঁয়ারার ইমানদার ভাইঅক্যল একই ডইল্যা দুক্য-হষ্ট ভোগ গরের্।
60005010	যিবা বেক ডইল্যা গরিয়েনে রহমত গরিবার আল্লাহ্ তেঁই তেঁইর চিরএস্তায়ি মইমার ভাগি অইবার লাই তোঁয়ারারে ডাইক্যে, হারন মসিহ্‌র লগে তোঁয়ারা যুক্ত অইয়্যো। তোঁয়ারা কিছুদিন হষ্টভোগ গরিবার ফরদি আল্লাহ্ নিজেই তোঁয়ারারে ফুরন গরিবো আর ইস্তির রাকিবো, শক্তি দিবো আর শক্ত ভিত্যির উঅর তোঁয়ারারে থিয়া গরাইবো।
60005011	তেঁইর হ্যমতা চিরহাল থক্। আমিন।
60005012	সিলবান, যিবারে আঁই আঁর বিশ্যস্ত ভাই মনে গরি, য়িবারে দিয়েনে এই সিঢি আঁই অল্ফ হতাত তোঁয়ারার হাছে লেকিলাম, যেন্ আঁই তোঁয়ারারে উত্‌সাঅ দিত্ ফারি আর আল্লাহ্‌র সত্যিহারর রহমতর সাক্যি দিত্ ফারি। তোঁয়ারা আল্লাহ্‌র এই রহমতর মইধ্যে ইস্তির অইয়েনে বসবাস গর।
60005013	আল্লাহ্ তোঁয়ারার লগে যারারে বাছি লইয়্যে বেবিলনর য়েই জামাতর মানুষঅক্যলে তোঁয়ারারে সালাম জানার, আর আঁর সন্তান মার্কঅ তোঁয়ারারে সালাম জানার।
60005014	মহব্যতর মনোভাব লইয়েনে তোঁয়ারা একজন অইন্যজনরে সালাম জানাইয়্যো। তোঁয়ারা যারা মসিহ্‌র নিজর অইয়্যো, তোঁয়ারার শান্তি অঅক।
61001001	আঁই শিমোন-ফিতর ইসা মসিহ্‌র একজন গোলাম আর সাআবি। আঁরার আল্লাহ্ আর নাজাতদাতা ইসা মসিহ্‌ নিয়াইবান, আর য়িয়ানর লাই তোঁয়ারাঅ আঁরারই মতন একই অমুইল্য ইমান লাভ গইজ্যো। ইয়ানর লাই আঁই তোঁয়ারার হাছে এই সিঢি লেকির।
61001002	আল্লাহ্ আর আঁরার হযরত ইসারে গভির ভাবে জানিবার মইধ্য দিয়েনে তোঁয়ারার উঅর বউত রহমত আর শান্তি থক্।
61001003	যিবা তেঁইর মইমা আর তেঁইর গুনর হারনেই আঁরারে ডাইক্যে, তেঁইরে গভির গরিয়েনে জানিবার মইধ্য দিয়েনেই তেঁইর কুদরত আঁরারে এন্ হতাক্যিন দান দিয়্যে যেগিন দিয়েনে আঁরা আল্লাহ্‌র লাই ডরভরা জিবন হাডাইত্ ফারি।
61001004	তেঁই নিজর মইমাত্ আর গুনে আঁরার হাছে বউত মুইল্যবান আর ডঁর ওয়াদা গইজ্যে। ইয়ানর উদ্যেশ্য অইল্, মানুষর হ্যারাফ ইছ্যার হারনে দুনিয়াত যে নোংরামিগিন জমা অইয়্যে য়েগিনর ত্যুন তোঁয়ারা রক্যা ফাইয়েনে যেন্ আল্লাহ্‌র সভাবর ভাগি অঅ।
61001005	ইয়ানর লাই বউত আগ্রয়ি অইয়েনে তোঁয়ারার ইমানর লগে ভালা সভাব, ভালা সভাবর লগে গেয়ান,
61001006	গেয়ানর লগে নিজরে দমন আর নিজরে দমনর লগে ধৈয্য, ধৈয্যর লগে আল্লাহ্‌র ফতি ডর,
61001007	ডরর লগে ভাইঅক্যলর ফতি মহব্যত আর য়েই মহব্যতর লগে গভির মহব্যতর মনোভাব যোগ গর।
61001008	যুদি তোঁয়ারার এই গুনগিন থাকে আর য়েগিন বাআই ফইত্যো থাকে, তইলে আঁরার হযরত ইসা মসিহ্‌‍রে গভির গরিয়েনে জানিবার হামত তোঁয়ারা বিফল আর নিষ্ফল অইতা নঅ।
61001009	যে মানুষর ভিতরে এই গুনগিন নাই য়িবা বেশি দুর দেকিত্ নঅ ফাআ, য়িবা আঁধা। য়িবারে দে য়িবার আগর গুনাহ্‌র ত্যুন ফাক-সাফ গরা অইয়্যে য়েগিন য়িবা ফঅরি গেইয়্যে।
61001010	ইয়ানর লাই ভাইঅক্যল, আল্লাহ্ দে আঁসাই তোঁয়ারারে ডাইক্যে আর বাছি লইয়্যে য়িয়ান নিচ্যিত গরি তুলিবার লাই আরো বেশি আগ্রয়ি অঅ। এগিন গইল্যে তোঁয়ারা হনঅ দিনঅ উছুট হ্যাইতা নঅ।
61001011	ইয়ানত আঁরার ফভু আর নাজাতদাতা ইসা মসিহ্‌র চিরএস্তায়ি রাইজ্যত আগ্রঅর লগে তোঁয়ারারে গ্রঅন গরা অইবো।
61001012	ইয়ানর লাইই আঁই অক্যল সমত এই বিষয়গিন তোঁয়ারারে মনত গরাই দিইর্‌। অবইশ্য তোঁয়ারা তঅ এগিন জানই আর যে আঁসা তোঁয়ারার দিলত্ আছে য়িয়ানত ইস্তিরঅ আছ।
61001013	কিন্তু আঁই মনে গরি, যেতদিন আঁই এই তাম্বুর মতন অএস্তায়ি শরিলত বাঁচি থাইক্যোম য়েতদিন এই বিষয়গিন মনত গরাই দিয়েনে তোঁয়ারারে অঅজাগ রাকন আঁর উচিত;
61001014	হারন আঁই দে আর বেশি দিন এই শরিল-তাম্বুত থাইক্‌তাম নঅ য়িয়ান আঁরার হযরত ইসা মসিহ্‌ আঁরে ফরিষ্কার গরি জানাই দিয়্যে।
61001015	আঁর মরনর ফরদিঅ যেন্ তোঁয়ারা এই বিষয়গিন অক্যল সমত মনত রাক, আঁই য়িয়ানর বেবস্তা গরিবার লাই বঅর চেষ্টা গইজ্যোম।
61001016	আঁরার হযরত ইসা মসিহ্‌র শক্তি আর তেঁইর আইবার বিষয় তোঁয়ারার হাছে জানাইতো যাইয়েনে আঁরা হনঅ বানাইন্যা গল্ফ নঅঅ হইয়্যি; আঁরা তেঁইর মইমা নিজরার চোগেই দেক্যি।
61001017	“ইবা আঁর মহব্যতর ফোয়া, ইবার উঅর আঁই বউত খুশি,” বেহেস্তর ত্যুন হোয়া এই হতার মইধ্য দিয়েনে মসিহ্‌ বাবা আল্লাহ্‌র হাছর ত্যুন সম্যান আর গোরব লাভ গইজ্যেল্।
61001018	আঁরা যহন তেঁইর লগে য়েই ফবিত্র ফাআরত্ আছিলাম তহন বেহেস্তর ত্যুন হোয়া এই হতাগিন উন্যিলাম।
61001019	কিতাবর মইধ্যে নবিঅক্যলে যেগিন হইয়্যে য়েগিন আঁরার হাছে আঁসা বুলি ফরমান অইয়্যে। আঁধারত্ যেইল্যা তোঁয়ারার চোগ বাত্যির মিক্যাদি থাকে ঠিগ য়েইল্যা গরি, যেতক্যন ফজর নঅ অঅ আর তোঁয়ারার দিলত্ শুকতারা নঅ উঢে, য়েতক্যন ফইয্যন্ত নবিঅক্যলর হতাত মনোযোগ দিলে তোঁয়ারা ভালা গরিবা।
61001020	তঅ বেক কিছুর উঅরদি এই হতা মনত রাইক্যো দে, কিতাবর মইধ্যর হনঅ হতা নবিঅক্যলর মনগরা নঅঅ,
61001021	হারন নবিঅক্যলে য়িতারার ইছ্যামতন হনঅ হতা নঅঅ হঅ; ফাক-রুহ্‌র মইধ্য দিয়েনে ফরিচালিত অইয়েনেই য়িতারা আল্লাহ্‌র দেয়া হতা হইয়্যে।
61002001	কিন্তু বনি-ইসরাইলঅক্যলর মইধ্যে যেইল্যা ভন্ড নবি আছিল্ য়েইল্যা তোঁয়ারার মাঝেঅ ভন্ড ওস্তাদ থাকিবো। য়িতারা চুবে চুবে এন্ হতাক্যিন ভুল শিক্যা লই আইবো যেগিন মানুষরে তচনচ গরি দিবো; এন্ কি, যিবা য়িতারারে কিন্যে য়েই ফভুরে ফইয্যন্ত য়িতারা অসিকার গরিবো। এন্ গরিয়েনে য়িতারা বউত তরাতরি নিজরার উঅরদি তচনচ ডাকি আনিবো।
61002002	বউতজনেই য়িতারার দেকাদেকি লম্ফট অই উঢিবো। য়িতারার লাইই মানুষঅক্যলে আঁসার ফথর নিন্দা গরিবো।
61002003	লোভর বশত ছলনার হতা হইয়েনে য়িতারা নিজরার লাভর লাই তোঁয়ারারে হামত লাগাইবো। য়িতারার শাস্তি বউত দিন ধরিয়েনে য়িতারার উঅর ঝুলের, আর য়িতারার তচনচ চুবচাব বোই নাই।
61002004	ফেরেস্‌তাঅক্যলে যহন গুনাহ্‌ গইজ্যেল্ তহন আল্লাহ্ য়িতারারে ছারি নঅঅ দেএ বরং আবিয়া দোজগর আঁধার গাঁতাত ফেলি দিয়েনে বিচারর লাই রাকি দিয়্যে।
61002005	আর তেঁই য়েই ফুরানা দুনিয়ারেঅ ছারি নঅঅ দেএ, বরং আল্লাহ্‌র লগে ডরহিন মানুষঅক্যলর উঅর বইন্যা আইন্যেল্; কিন্তু নবি নুহ্‌ আর অইন্য সাতজনরে তেঁই রক্যা গইজ্যেল্। নবি নুহ্‌ আল্লাহ্‌-ডর সম্যন্দে তবলিগ গইত্যো।
61002006	সাদুম ও আমুরা শঅররে আগুন দিয়েনে তচনচ গরি আল্লাহ্ য়েই শঅরর মানুষঅক্যলরে শাস্তি দিয়্যেল্ আর এন্ গরিয়েনে তেঁই দেহ্যাইয়্যেল্, যারা আল্লাহ্‌‍রে নঅ ডরাআ য়িতারার অবস্তা কি অইবো;
61002007	কিন্তু লুতরে তেঁই রক্যা গইজ্যেল্। লুত আল্লাহ্‌ভক্ত মানুষ আছিল্। য়েডিয়ার আইন-অমাইন্যহারি মানুষঅক্যলর লম্ফটতাত তেঁই হষ্ট ফাইতো।
61002008	য়েই আল্লাহ্‌ভক্ত মানুষ্যুয়া য়িতারার মইধ্যে থাকিয়েনে দিনর ফর দিন য়িতারার হাম দেইকতো ও য়িতারার হতা উইনতো, আর শরিয়তর বিরুদ্যে য়িতারারে হাম গইত্যো দেকিয়েনে তেঁইর আল্লাহ্‌ভক্ত দিলত্ বউত দুক ফাইতো।
61002009	এগিনর ত্যুন দেহ্যা যাআ দে, যারা ফভুরে ডরাআ য়িতারারে তেঁই ফরিক্যার মইধ্যর ত্যুন রক্যা গরিত্ জানে। ইয়ান বাদে যারা আল্লাহ্‌ভক্ত নঅঅ, বিশেষভাবে যারা য়িতারার গুনাহ্‌-সভাবর হ্যারাফ ইছ্যামতন চলে আর শাসন তুচ্য গরে, তেঁই য়িতারারে শাস্তি ফাইবার লাই রোজ আঁশর ফইয্যন্ত রাকিত্অ জানে। এই ভন্ড ওস্তাদঅক্যলে দ্যুসঅসি। য়িতারা নিজরার ইছ্যামতন চলে আর আসমানর গোরবর ফাত্রঅক্যলর বিরুদ্যে কুফরি গইত্যো নঅ ডরাআ;
61002011	অথচ ফেরেস্‌তাঅক্যলে শক্তি আর হ্যমতাত ডঁর অইলেঅ ফভুর হাছে য়িতারার সম্যন্দে এন্ হনঅ নালিশ নঅ গরে যিয়ানত নিন্দার হতা আছে।
61002012	কিন্তু যে বুদ্যিহিন জিব-জানুয়ারগিনে য়িতারার সাভাবিক ইছ্যার অধিন আর ধরিয়েনে মারি ফেলিবার লাইই যারার জন্ম, এই ভন্ড ওস্তাদঅক্যলে য়িতারারই মতন। য়িতারা যেগিন নঅ বুঝে য়েগিনর সম্যন্দে হ্যারাফ হতা হঅ। নিজরার নোংরামির মইধ্যেই য়িতারা তচনচ অই যাইবো।
61002013	য়িতারার হ্যারাফ হামর ফাওনা ইসাবে য়িতারা হষ্ট ভোগ গরিবো। এই মানুষঅক্যলে দিনর বেলাত হ্যানার মিটিংগত অই-উল্লা গরিয়েনে মদ হ্যাইতো আনন্দ ফাআ। যহন য়িতারা তোঁয়ারার লগে হ্যাইতো বোইয়্যে তহন অই-উল্লা গরিয়েনে মদ হ্যাইতে হ্যাইতে য়িতারার হামনাত য়িতারা য়েই হ্যানা-দানার মইধ্যে শরম আর অসম্যান আনে।
61002014	য়িতারার চোগ জেনাত ভরা আর য়িতারা গুনাহ্‌ হাম গরন হনঅ দিনঅ বন্ধ নঅ গরে। যারা অস্তিরমনা য়িতারারে তারা লোভ দেহ্যাইয়েনে ভুল ফথদি লই যাআ। য়িতারার দিল্ হ্যালি লোভ গরনই শিক্যে। য়িতারার উঅর বদ্‌দোয়া রইয়্যে। য়িতারা সুজা ফথ ছারিয়েনে ভুল ফথদি গেইয়্যে।
61002015	য়িতারা বাউরর ফোয়া বালামর ফথ ধইজ্যে। বালাম হ্যারাফ হামর ফুরস্কার ফাইতো চাইয়্যেল্,
61002016	কিন্তু য়িবার হ্যারাফ হামর লাই য়িবা উগ্যুয়া বোবা গাধার হাছর ত্যুন ধমক হ্যাইয়্যেল্। য়েই গাধা মানুষর মতন হতা হইয়েনে য়িবার ফঅলামিত বাধা দিয়্যেল্।
61002017	এই মানুষঅক্যলে উয়াই যঅ‌ইন্যা ঝন্যার মতন আর তুয়াইন্যা বাতাশত বোই লই যঅইন্যা হ্যোয়ার মতন। বিরাট আঁধার য়িতারার লাই জমা গরি রাকা অইয়্যে।
61002018	য়িতারা অসার ও ডঁর ডঁর হতা হইয়েনে আর মানুষর গুনাহ্‌-সভাবর হামনাফুন্য ইছ্যা জাগাই তুলিয়েনে য়িতারা এন্ মানুষঅক্যলরে ভুল ফথদি লই যাআ যারা অন্যায়র মইধ্যে থাকইন্যা মানুষঅক্যলর মইধ্যর ত্যুন বাইর অই আইবার ফথদি আছিল্।
61002019	য়েই ভন্ড ওস্তাদঅক্যলে য়েই মানুষঅক্যলরে সাধিনতা দিবার ওয়াদা গরে আঁসা, কিন্তু নিজরা জঘইন্য হামর গোলাম অই থাকে; হারন কেউ যুদি হনঅ কিছুর হাছে আআর মানে তইলে য়িবা য়িয়ানর গোলাম অঅ।
61002020	আঁরার ফভু আর নাজাতদাতা ইসা মসিহ্‌‍রে গভির গরিয়েনে জানিবার হারনে দুনিয়ার হ্যারাফির ত্যুন ধাই যাইয়েনেঅ যহন য়িতারা আবার য়েই একই হ্যারাফির মইধ্যে ফেঁসাই যাইয়েনে য়িয়ানর হাছে আআর মাইন্যে, তহন য়িতারার ফইল্যা দশার ত্যুন শেষ দশা আরো হ্যারাফ অইয়্যে।
61002021	যুদিঅ য়িতারা সত্ জিবনর ফথ জাইন্‌তো তঅঅ যে ফবিত্র উকুম য়িতারারে দেয়া অইয়্যেল্ য়িয়ান য়িতারা অগ্রাইয্য গইজ্যেল্। এই অবস্তাত্ য়িতারার ফক্যে বরং ঠিগ ফথ নঅ জাননই ভালা আছিল্।
61002022	য়িতারার সম্যন্দে এই চলতি হতা আঁসা অই উইট্যে, “কুত্যা নিজর বুমির মিক্যাদি ফিরে,” আর “শুয়োররে ধোয়া অইলেঅ য়িয়ান ফুডত গরাগরি দেএ।”
61003001	ফ্রিয় ভাইঅক্যল, তোঁয়ারার হাছে ইয়ানই আঁর দিতিয় সিঢি। দুইয়ান সিঢিতই আঁই তোঁয়ারারে হতাক্যিন বিষয় মনত গরাই দিয়েনে তোঁয়ারার হ্যাঁটি মনরে লারা দিবার চেষ্টা গজ্যি।
61003002	ফবিত্র নবিঅক্যল যে সমস্ত হতা আগদি হই গেইয়্যে য়েগিন আর তোঁয়ারার সাআবিঅক্যলর মইধ্য দিয়েনে আঁরার ফভু ও নাজাতদাতা যে উকুম দিই গেইয়্যে, আঁই চাই যেন্ তোঁয়ারা য়েগিন মনত রাক।
61003003	ফইল্যাদি এই হতা মনত রাইক্যো দে, ভালা বিষয় লইয়েনে ঠঅঁশা-বিদ্রুফ গরনই যারার সভাব য়িতারা শেষকালে আইয়েনে ঠঅঁশা-বিদ্রুফই গরিবো। য়িতারা নিজরার হামনা-বাসনা মতনই চলিবো,
61003004	আর হইবো, “তেঁইর আইবার যে ওয়াদা আছিল্ য়িয়ানর কি অইল্? দুনিয়া সিষ্টির সময়র ত্যুন যে‌ইল্যা সইল্‌তো আছিল্ ঠিগ য়েইল্যা আঁরার ফুর্বফুরুষঅক্যলর মরনর ফরর ত্যুন বেক কিছু তঅ য়েই একইডইল্যা চলের।”
61003005	এই মানুষঅক্যলে ইছ্যা গরিয়েনে ফঅরি যাআ দে, বউত দিন আগদি আল্লাহ্‌র কালাম দিয়েনে আসমান সিষ্টি অইয়্যেল্ আর ফানি দিয়েনে ও ফানির মইধ্যর ত্যুন দুনিয়ারঅ সিষ্টি অইয়্যেল্।
61003006	য়েঁত্যিয়ার য়েই দুনিয়া বইন্যার ফানিত্ তচনচ অই গেইয়্যেল্।
61003007	আর আল্লাহ্‌র য়েই একই কালামর মইধ্য দিয়েনে এহনর আসমান ও দুনিয়া আগুন দিয়েনে ফোরাই দিবার লাই রাকা অইয়্যে; আল্লাহ্‌র লাই ডরহিন মানুষঅক্যলর বিচার আর তচনচর দিন ফইয্যন্ত য়িয়ান রক্যা গরা অঅর।
61003008	কিন্তু ফ্রিয় ভাইঅক্যল, এই হতাগান ফঅরি নঅ যাইয়্যো দে, ফভুর হাছে একদিন এক আজার বছরর সমান আর এক আজার বছর এক দিনর সমান।
61003009	হনঅ হনঅ মানুষ মনে গরে ফভু তেঁইর ওয়াদা ফুরন গইত্যো দেরি গরের, কিন্তু য়িয়ান নঅঅ। আসলে তেঁই তোঁয়ারার লাই ধৈয্য ধরের্, হারন কেউ দে তচনচ অই যাআ ইয়ান তেঁই নঅ চাআ, বরং বেক্যিনে যেন্ তঅবা গরে ইয়ানই তেঁই চাআ।
61003010	কিন্তু ফভুর দিন চোরর মতন গরিয়েনে আইবো। য়েই দিন আসমান হুহু আবাজ গরিয়েনে শেষ অই যাইবো আর চান-সুয্য-তারা বেক্যিনই ফুড়িয়েনে তচনচ অই যাইবো। দুনিয়া আর য়িয়ানর মইধ্যে যেগিন আছে য়েগিন বেক্যিনই ফুড়ি যাইবো।
61003011	বেক কিছু যহন এন্ গরিয়েনে তচনচ অইতো যাআর তহন তোঁয়ারার ত্যুন হঅন্ ডইল্যা মানুষ অঅন উচিত? আগ্রঅর লগে আল্লাহ্‌র দিনর অফেক্যাত থাকিয়েনে তোঁয়ারার ত্যুন ফবিত্র আর আল্লাহ্‌র লাই ডরভরা জিবন হাডন উচিত। য়েই দিন আসমান ফুইত্যে ফুইত্যে তচনচ অই যাইবো আর চান-সুয্য-তারা আগুনত গলি যাইবো।
61003013	কিন্তু আঁরা আল্লাহ্‌র ওয়াদা মতন নয়া আসমান আর নয়া জবিনর লাই অফেক্যা গরির্। য়েডে বেক কিছু আল্লাহ্‌র ইছ্যামতন অইবো।
61003014	ফ্রিয় ভাইঅক্যল, তোঁয়ারা এহন এগিন বেক্যিনর লাই অফেক্যা গইত্যা লাইগ্যো বুলিয়েনে জানেফরানে চেষ্টা গর যেন্ তেঁই আইয়েনে তোঁয়ারারে নিকুত অইয়েনে নিদ্যোষ অবস্তাত্ শান্তিত থাইক্‌তো দেকিত্ ফাআ।
61003015	মনত রাইক্যো, মানুষরে নাজাত ফাইবার সুযোগ দিবার লাই আঁরার ফভু ধৈয্য ধরি আছে। এই একই হতা আঁরার ফ্রিয় ভাই ফোলঅ আল্লাহ্‌র দেয়া গেয়ানে তোঁয়ারার হাছে লেইক্যে।
61003016	তেঁইর বেক সিঢিতই তেঁই এই সমস্ত বিষয় সম্যন্দে এই একই হতা লেকি থাকে। য়েগিনর মইধ্যে অবইশ্য হতাক্যিন বিষয় আছে যেগিন বুঝন হোটিন। য়িয়ানর লাই যারা উম্যত অইবার শিক্যা নঅঅ ফাআ আর যারার মন অস্তির য়িতারা অইন্যাইন্য কিতাবর মতন এগিনর মানিঅ ঘুরাই হইয়েনে নিজরার তচনচ ডাকি আনে।
61003017	ফ্রিয় ভাইঅক্যল, তোঁয়ারা এই হতা আগদিই জানিত্ ফাইজ্যো বুলিয়েনে সাবধান অঅ, যেন্ এই বেক উশৃংকল মানুষঅক্যলর ভুল তোঁয়ারারে ভুল ফথদি লই নঅ যাআ, আর তোঁয়ারার মনর ইস্তিরতার ত্যুন তোঁয়ারা সরি নঅ ফর।
61003018	তোঁয়ারা আঁরার ফভু আর নাজাতদাতা ইসা মসিহ্‌র রহমতত আর তেঁইর সম্যন্দে গেয়ানে বারি উইট্যো থাক। এহন আর অনন্ত হাল ফইয্যন্ত তেঁইরই গোরব অঅক। আমিন।
62001001	য়েই ফইল্যার ত্যুনই যিবা আছিল্, যিবার মুকর হতা আঁরা উন্যি, যিবারে নিজরার চোগে দেক্যি, যিবারে ভালা গরি খিয়াল গজ্যি, যিবারে নিজরার আত দিয়েনে ধরি চাইয়্যি, এডে য়েই জিবন-কালামর হতাই লেকির।
62001002	য়েই জিবন ফকাশিত অইয়্যেল্। আঁরা তেঁইরে দেক্যি আর তেঁইর বিষয়ে সাক্যি দিইর্। যিবা বাবার হাছে আছিল্ আর আঁরার হাছে ফকাশিত অইয়্যেল্ য়েই আখেরি জিবনর হতাই তোঁয়ারারে জানাইর্।
62001003	যিবারে আঁরা দেক্যি আর যিবার মুকর হতা আঁরা উন্যি তেঁইর বিষয়েই তোঁয়ারারে জানাইর্। আঁরা য়িয়ান জানাইর যেন্ তোঁয়ারার আর আঁরার মইধ্যে এক্যান যোগাযোগ-সম্যন্দ গড়ি উঢে। এই যোগাযোগ অইল্ বাবা আর তেঁইর ফোয়া ইসা মসিহ্‌ ও আঁরার মাঝে।
62001004	আঁরার আনন্দ যেন্ ফরিফুন্য অঅ য়িয়ানর লাইই আঁরা এগিন বেক্যিন লেকির।
62001005	যে হতা আঁরা ইসা মসিহ্‌র হাছর ত্যুন উনিয়েনে তোঁয়ারারে জানাইর‌ য়িয়ান এই — আল্লাহ্ নুর; তেঁইর মইধ্যে আঁধার বুলি কিছুই নাই।
62001006	যুদি আঁরা হই দে, আল্লাহ্ আর আঁরার মইধ্যে যোগাযোগ-সম্যন্দ আছে অথচ আঁধারত চলি তইলে আঁরা মিছা হতা হইর, আঁসার ফথদি নঅ চলির্।
62001007	কিন্তু আল্লাহ্ যেইল্যা নুরত আছে আঁরাঅ যুদি য়েইল্যা নুরত চলি তইলে আঁরার মইধ্যে যোগাযোগ-সম্যন্দ থাকে আর তেঁইর ফোয়া ইসার রক্ত বেক গুনাহ্‌র ত্যুন আঁরারে ফাক-সাফ গরে।
62001008	যুদি আঁরা হই আঁরার মইধ্যে গুনাহ্‌ নাই তইলে আঁরা নিজরারে ফাঁকি দিই। য়িয়ানত ইয়ানই বুঝা যাআ দে, আঁরার দিলত আল্লাহ্‌র আঁসা নাই।
62001009	যুদি আঁরা আঁরার গুনাহ্‌ সিকার গরি তইলে তেঁই তহনই আঁরার গুনাহ্‌ মাফ গরে আর বেক অন্যায়র ত্যুন আঁরারে ফাক-সাফ গরে, হারন তেঁই নির্ভরযোইগ্য আর হনঅ দিনঅ অইন্যায় নঅ গরে।
62001010	যুদি হই আঁরা গুনাহ্‌ নঅঅ গরি তইলে আঁরা তেঁইরে মিছাহ্যোর বানাই, আর তেঁইর কালাম আঁরার দিলত নাই।
62002001	আঁর ফ্রিয় ফোয়াছাঅক্যল, তোঁয়ারা যেন্ গুনাহ্‌ নঅ গর য়িয়ানর লাইই আঁই তোঁয়ারার হাছে এই হতাগিন লেকির। তঅ যুদি কেউ গুনাহ্‌ গরিই ফেলে তইলে বাবার হাছে আঁরার ফক্য অইয়েনে হতা হইবার লাই একজন আছে; তেঁই ইসা মসিহ্‌, যিবা নিদ্যোষ।
62002002	আঁরার গুনাহ্‌ দুর গরিবার লাই মসিহ্‌ তেঁইর নিজর জিবন হোরবানি গরিয়েনে আল্লাহ্‌‍রে খুশি গইজ্যে। হ্যালি আঁরার গুনাহ্‌ নঅঅ, কিন্তু বেক মানুষর গুনাহ্‌ দুর গরিবার লাই তেঁই য়িয়ান গইজ্যে।
62002003	যুদি আঁরা তেঁইর বেক উকুম ফালন গরি চলি তইলে আঁরা নিচ্যিত গরিয়েনে বুঝি দে, আঁরা তেঁইরে জানিত্ ফাজ্যি।
62002004	যিবা হঅ “আঁই তেঁইরে জানি,” অথচ তেঁইর উকুম ফালন নঅ গরে য়িবা মিছাহ্যোর; য়িবার মইধ্যে আঁসা নাই।
62002005	কিন্তু যিবা তেঁইর কালাম ফালন গরে য়িবার মইধ্যে আল্লাহ্‌র মহব্যত আঁসাই ফুন্যতা লাভ গইজ্যে। যুদি কেউ হঅ য়িবা তেঁইর মইধ্যে আছে তইলে যেন্ গরিয়েনে তেঁই সইল্‌তো য়েন্ গরিয়েনে য়িতারারঅ চলন উচিত। ইয়ান দিয়েনেই আঁরা জানিত্ ফারি দে, আঁরা তেঁইর লগে যুক্ত আছি।
62002007	ফ্রিয় ফোয়াছাঅক্যল, আঁই তোঁয়ারার হাছে হনঅ নয়া উকুমর হতা নঅ লেকির, বরং ফইল্যার ত্যুনই যে উকুম আছিল্ য়েই ফুরানা উকুমর হতাই লেকির। তোঁয়ারা যে হতা আগদি উইন্যো য়িয়ানই য়েই ফুরানা উকুম।
62002008	তঅ এই দে উকুমর হতা এহন আঁই তোঁয়ারার হাছে লেকির য়িয়ান ফুরানা অইলেঅ নয়া। এই উকুমর সইত্যতা ইসা মসিহ্‌র মইধ্যে আর তোঁয়ারার জিবনত দেহ্যা গেইয়্যে, হারন আঁধার হাডি যাআর আর য়েই আসল নুর এহন জলের।
62002009	যিবা হঅ য়িবা নুরত আছে অথচ য়িবার ভাইঅরে ঘিনা গরে য়িবা এহনঅ আঁধারতই রইয়্যে।
62002010	যিবা য়িবার ভাইঅরে মহব্যত গরে য়িবা নুরত থাকে আর য়িবার মইধ্যে উছুট হ্যাইবার হনঅ হারন নাই।
62002011	কিন্তু যিবা য়িবার ভাইঅরে ঘিনা গরে য়িবা আঁধারতই আছে আর আঁধারতই চলাফিরা গরের্। য়িবা নঅ জানে য়িবা হডে যাআর, হারন আঁধার য়িবার চোগ আঁধা গরি দিয়্যে।
62002012	ফোয়ামাইয়্যাঅক্যল, মসিহ্‌র লাই তোঁয়ারার গুনাহ্‌ মাফ গরা অইয়্যে বুলিয়েনেই আঁই তোঁয়ারার হাছে লেকির।
62002013	বাবাঅক্যল, য়েই ফইল্যার ত্যুনই যিবা আছে তোঁয়ারা তেঁইরে জাইন্যো বুলিয়েনেই তোঁয়ারার হাছে লেকির। জোয়ান ফোয়াঅক্যল, ইবিলিসর উঅর তোঁয়ারা জিত্যো বুলিয়েনেই তোঁয়ারার হাছে লেকির। ফোয়ামাইয়্যাঅক্যল, আঁই তোঁয়ারার হাছে লেকিলাম, হারন তোঁয়ারা বাবারে জান।
62002014	বাবাঅক্যল, আঁই তোঁয়ারার হাছে লেকিলাম, হারন য়েই ফইল্যার ত্যুনই যিবা আছে তোঁয়ারা তেঁইরে জাইন্যো। জোয়ান ফোয়াঅক্যল, আঁই তোঁয়ারার হাছে লেকিলাম, হারন তোঁয়ারা বলবান ও আল্লাহ্‌র কালাম তোঁয়ারার দিলত রইয়্যে, আর তোঁয়ারা ইবিলিসর উঅর জিত্যো।
62002015	তোঁয়ারা দুনিয়া আর দুনিয়ার হনঅ কিছু ভালা নঅ বাইস্যো। যুদি কেউ দুনিয়ারে ভালাবাসে তইলে য়িবা বাবারে ভালা নঅ বাসে,
62002016	হারন দুনিয়ার মইধ্যে যেগিন আছে — শরিলর হামনা, চোগর লোভ আর সংসারিক বিষয়ে অহংকার — এগিনর হনঅগানই বাবার হাছর ত্যুন নঅ আইয়্যে, দুনিয়ার ত্যুনই আইয়্যে।
62002017	দুনিয়া আর দুনিয়ার হামনা-বাসনা শেষ অই যাআর, কিন্তু আল্লাহ্‌র ইছ্যা যিবা ফালন গরে য়িবা চিরহাল থাকিবো।
62002018	ফোয়াছাঅক্যল, এ-ই শেষ সময়। তোঁয়ারা তঅ উইন্যো দে, দজ্যাল আইয়্যের, কিন্তু তেঁইর আরো বউত দজ্যাল এরই মইধ্যে আই গেইয়্যে। য়িয়ানর লাই আঁরা বুঝিত্ ফারির্ দে, এ-ই শেষ সময়।
62002019	এই দজ্যালগিন আঁরার মইধ্যর ত্যুন বাইর অই গেইয়্যে। য়িতারা কিন্তু আঁরার মানুষ নঅ আছিল্। যুদি য়িতারা আঁরারই অইতো তইলে আঁরার লগেই থাইক্‌তো, কিন্তু য়িতারা বাইর অই গেইয়্যে বুলি বুঝা যাআর, য়িতারা কেউই আঁরার নঅঅ।
62002020	তোঁয়ারা কিন্তু য়েই ফবিত্রজনর হাছর ত্যুন অভিষেক ফাইয়্যো, মানি ফাক-রুহ্‌রে ফাইয়্যো আর তোঁয়ারা বেক্যিন আঁসারে জানিত্ ফাইজ্যো।
62002021	আঁসারে নঅ জান বুলি দে আঁই তোঁয়ারার হাছে লেকিলাম য়িয়ান নঅঅ, কিন্তু তোঁয়ারা আঁসারে জান আর ইয়ান-ও জান দে, আঁসার ত্যুন মিছা নঅ আইয়্যে; আর য়িয়ানর লাইই আঁই তোঁয়ারার হাছে লেকিলাম।
62002022	যিবা হঅ, ইসা মসিহ্‌ নঅঅ, য়িবা মিছাহ্যোর বাদে আর কি? বাবা আর ফোয়ারে যিবা অসিকার গরে য়িবাই তঅ দজ্যাল।
62002023	ফোয়ারে যিবা অসিকার গরে য়িবার লগে বাবার হনঅ সম্যন্দ নাই, কিন্তু ফোয়ারে যিবা সিকার গরে য়িবার লগে বাবারঅ সম্যন্দ আছে।
62002024	ফইল্যার ত্যুন যেগিন তোঁয়ারা উনি আইস্‌তা লাইগ্যো য়েগিন যেন্ তোঁয়ারার দিলত থাকে। ফইল্যার ত্যুন যেগিন তোঁয়ারা উনি আইস্‌তা লাইগ্যো য়েগিন যুদি তোঁয়ারার দিলত থাকে তইলে তোঁয়ারা ফোয়া আর বাবার লগে যুক্ত থাকিবা।
62002025	ইয়ানই অইল্ আখেরি জিবন, যেগিন মসিহ্‌ আঁরারে দিবার ওয়াদা গইজ্যে।
62002026	যারা তোঁয়ারারে বিফথত লই যাইবার চেষ্টা গরের‌ য়িতারার সম্যন্দে আঁই তোঁয়ারার হাছে এগিন বেক্যিন লেকিলাম।
62002027	কিন্তু তোঁয়ারা মসিহ্‌র হাছর ত্যুন অভিষেক ফাইয়্যো, মানি ফাক-রুহ্‌রে ফাইয়্যো। তেঁই তোঁয়ারার দিলত থাকে। ইয়ানর লাই অইন্য কেউঅর শিক্যার তোঁয়ারার দরহার নাই। বেক বিষয়ে ফাক-রুহ্‌ই তোঁয়ারারে শিক্যা দেএর। তেঁই আঁসা, মিছা নঅঅ। য়িয়ানর লাইই যেন্ গরিয়েনে তেঁই তোঁয়ারারে মসিহ্‌র মইধ্যে থাইক্‌তো শিক্যা দেএ য়েন্ গরিয়েনেই মসিহ্‌র মইধ্যে থাক।
62002028	ফোয়াছাঅক্যল, য়িয়ানর লাই হইর, তোঁয়ারা মসিহ‌্‌র মইধ্যেই থাক যেন্ তেঁই যহন ফকাশিত অইবো তহন আঁরার সঅস থাকে আর তেঁই যহন আইবো তহন তেঁইর সাম্‌নদি আঁরার ত্যুন শরম ফঅন নঅ ফরে।
62002029	যুদি তোঁয়ারা জান দে, তেঁই হনঅ দিনঅ অন্যায় নঅ গরে তইলে ইয়ানঅ জানি রাইক্যো — যারা নিয়াই হামত নিজরারে বেস্ত রাকে, আল্লাহ্‌র ত্যুনই য়িতারার জন্ম অইয়্যে।
62003001	চঅ, বাবা আঁরারে হত মহব্যত গরে! তেঁই আঁরারে তেঁইর সন্তান বুলিয়েনে ডাকে, আর আসলে আঁরা য়িয়ানই। ইয়ানর লাই দুনিয়া আঁরারে নঅ জানে, হারন দুনিয়া বাবারেঅ নঅঅ জানে।
62003002	ফ্রিয় সন্তানঅক্যল, এহন আঁরা আল্লাহ্‌র সন্তান, কিন্তু ফরদি কি অইয়্যোম য়িয়ান এহনঅ ফকাশিত নঅঅ অঅ। তঅ আঁরা জানি, মসিহ্‌ যহন ফকাশিত অইবো তহন আঁরা তেঁইরই মতন অইয়্যোম, হারন তেঁই আসলে যেইল্যা, য়েই চিয়ারাতই আঁরা তেঁইরে দেকিত্ ফাইয়্যোম।
62003003	যে কেউ মসিহ্‌র উঅর এই আশা রাকে য়িবা নিজরে হ্যাঁটি গইত্যো থাকে যেইল্যা মসিহ্‌ হ্যাঁটি।
62003004	যারা গুনাহ্‌ গরে য়িতারা আল্লাহ্‌র কালাম অমাইন্য গরে। গুনাহ্‌ অইল্ আল্লাহ্‌র কালাম অমাইন্য গরন।
62003005	তোঁয়ারা তঅ জান দে, আঁরার গুনাহ্‌ দুর গরিবার লাইই মসিহ্‌ ফকাশিত অইয়্যেল্। তেঁইর মইধ্যে হনঅ গুনাহ্‌ নাই। যারা মসিহ্‌র মইধ্যে থাকে য়িতারা গুনাহ্‌ত ফরি নঅ থাকে।
62003006	যারা গুনাহ্‌ত ফরি থাকে য়িতারা মসিহ্‌‍রে নঅঅ দেকেঅ আর নঅঅ জানেঅ।
62003007	ফোয়াছাঅক্যল, কেউ যেন্ তোঁয়ারারে বিফথত লই নঅ যাআ। মসিহ্‌ অন্যায় নঅ গরে, আর যে কেউ নিয়াই হামত নিজরে বেস্ত রাকে য়িবাঅ অন্যায় নঅ গরে।
62003008	যিবা গুনাহ্‌ গইত্যোই থাকে য়িবা ইবিলিসর, হারন ইবিলিস ফইল্যার ত্যুনই গুনাহ্‌ গরি চলের। ইবিলিসর হামরে তচনচ গরিবার লাইই ইব্‌নুল্লাহ্‌ ফকাশিত অইয়্যেল্।
62003009	আল্লাহ্‌র ত্যুন যিবার জন্ম অইয়্যে য়িবা গুনাহ্‌ত ফরি নঅ থাকে, হারন আল্লাহ্‌র সভাব য়িবার মইধ্যে থাকে। আল্লাহ্‌র ত্যুন জন্ম অইয়্যে বুলি য়িবা গুনাহ্‌ত ফরি থাকিত্ নঅ ফারে।
62003010	যারা নিয়াই হামত নিজরারে বেস্ত নঅ রাকে আর ভাইঅরে মহব্যত নঅ গরে, য়িতারা আল্লাহ্‌র নঅঅ। ইয়ানতই ফকাশ ফাআ, হারা আল্লাহ্‌র সন্তান আর হারাই বা ইবিলিসর সন্তান।
62003011	যে হতা তোঁয়ারা ফইল্যার ত্যুন উনি আইস্‌তা লাইগ্যো য়িয়ান এই — আঁরার ত্যুন একজন অইন্যজনরে মহব্যত গরন উচিত।
62003012	য়িয়ানর লাই আঁই হইর, আঁরা যেন্ হাবিলর মতন নঅ অই। হাবিল ইবিলিসর মানুষ আছিল্ আর য়িবার ভাইঅরে য়িবা খুন গইজ্যেল্। কিল্যাই য়িবা য়িবার ভাইঅরে খুন গইজ্যেল্? হারন য়িবা হ্যারাফ হাম গইত্যো, আর য়িবার ভাই নিয়াই হাম গইত্যো।
62003013	ভাইঅক্যল, দুনিয়ার মানুষঅক্যল যুদি তোঁয়ারারে ঘিনা গরে য়িয়ানত আচ্যাইয্য নঅ অইয়্যো।
62003014	আঁরা ভাইঅক্যলরে মহব্যত গরি বুলিয়েনেই বুঝিত্ ফারির্, আঁরা মরনর ত্যুন জিবনত ফার অই আস্যি। যারা মহব্যত নঅ গরে য়িতারা মরনর মইধ্যে থাকে।
62003015	ভাইঅরে যিবা ঘিনা গরে য়িবা খুনি। হনঅ খুনির মইধ্যে দে আখেরি জিবন নঅ থাকে, য়িয়ান তোঁয়ারার অজানা নাই।
62003016	মসিহ্‌ আঁরার লাই নিজর ফরান দিয়্যেল্, য়িয়ানর লাই মহব্যত কি য়িয়ান আঁরা জানিত্ ফাজ্যি। তইলে ভাইঅক্যলর লাই নিজর ফরান দঅন আঁরারঅ উচিত।
62003017	এই দুনিয়াত হ্যাই-দাই বাঁচি থাকিবার মতন অবস্তা যিবার আছে, য়িবা য়িবার ভাইঅক্যলর অভাব দেকিয়েনেঅ যুদি চোগ বন্ধ গরি রাকে তইলে কেন্ গরিয়েনে য়িবার দিলত আল্লাহ্‌র লাই মহব্যত থাকিত্ ফারে?
62003018	ফোয়াছাঅক্যল, আঁরা যেন্ হালি মুকর মহব্যত নঅ দেহ্যাইয়েনে হামর মইধ্য দিয়েনে সত্যিহারর মহব্যত দেহ্যাই।
62003019	ইয়ানত আঁরা জানি্ত ফাইজ্যোম দে, আঁরা সইত্যর। য়িয়ান বাদে হনঅ বেফারে যুদি আঁরার দিল্ আঁরারে দুষি গরে তইলে আল্লাহ্‌র সাম্‌নদি আঁরার দিলরে আঁরা সান্তনা দিত্ ফাইজ্যোম। আল্লাহ্ আঁরার দিলর ত্যুন ডঁর আর তেঁই বেক কিছুই জানে।
62003021	ফ্রিয় ফোয়াছাঅক্যল, আঁরার দিল্ যুদি আঁরারে দুষি নঅ গরে তইলে আল্লাহ্‌র সাম্‌নদি আঁরার সঅস থাকিবো।
62003022	য়িয়ানর হারনে আঁরা যেগিন চাইয়্যোম য়েগিন তেঁইর হাছর ত্যুন ফাইয়্যোম, হারন তেঁই যে উকুমগিন দিয়্যে য়েগিন আঁরা ফালন গরি আর তেঁই যে হামগিনত খুশি অঅ আঁরা য়েগিনই গরি।
62003023	তেঁইর উকুম এই — আঁরা যেন্ তেঁইর ফোয়া ইসা মসিহ্‌র উঅর ইমান আনি আর একজন অইন্যজনরে মহব্যত গরি। এই উকুমই তেঁই আঁরারে দিয়্যে।
62003024	তেঁইর উকুম যিবা ফালন গরে য়িবা তেঁইর মইধ্যে থাকে আর তেঁইঅ য়িবার মইধ্যে থাকে। যে ফাক-রুহ্ তেঁই আঁরারে দিয়্যে য়েই ফাক-রুহ্‌র মইধ্য দিয়েনে আঁরা বুঝিত্ ফারি দে, তেঁই আঁরার দিলত থাকে।
62004001	ফ্রিয় ফোয়াছাঅক্যল, তোঁয়ারা বেক রুহ্‌‍রে বিশ্যাস নঅ গইজ্যো, বরং যাচাই গরি চঅ য়েগিন আল্লাহ্‌র ত্যুন আইস্যে কি না, হারন দুনিয়াত বউত ভন্ড নবি বাইর অইয়্যে।
62004002	আল্লাহ্‌র রুহ্‌‍রে তোঁয়ারা এই উফায়ে চিনিত ফারিবা — যে রুহ্‌ সিকার গরে ইসা মসিহ্‌ মানুষ অইয়েনে আইস্যেল্ য়েই রুহ্‌ই আল্লাহ্‌র ত্যুন আইস্যে;
62004003	কিন্তু যে রুহ্‌ এই ইসারে অসিকার গরে য়েই রুহ্‌ আল্লাহ্‌র ত্যুন নঅঅ আইয়্যে। ইবা য়েই দজ্যালর রুহ্‌। য়েই রুহ্‌ দে আইয়্যের য়িয়ান তঅ তোঁয়ারা উইন্যো, আর আসলে য়েই রুহ্‌ এহনই দুনিয়াত আছে।
62004004	কিন্তু ফোয়াছাঅক্যল, তোঁয়ারা আল্লাহ্‌র। তোঁয়ারা য়েই ভন্ডঅক্যলর উঅর জিত্যো, হারন এই দুনিয়াত যিবা আছে, য়িবার ত্যুন যিবা তোঁয়ারার দিলত আছে তেঁই মআন।
62004005	য়েই ভন্ডঅক্যল এই দুনিয়ার; য়িয়ানর লাই য়িতারা এই দুনিয়ার হতা হঅ আর দুনিয়া য়িতারার হতা উনে।
62004006	আঁরা আল্লাহ্‌র; যিবা আল্লাহ্‌‍রে জানে য়িবা আঁরার হতা উনে, কিন্তু যিবা আল্লাহ্‌র নঅঅ য়িবা আঁরার হতা নঅ উনে। ইয়ান দিয়েনেই আঁরা আঁসার রুহ্‌ আর ছলনার রুহ্‌‍রে চিনিত্ ফারি।
62004007	ফ্রিয় ফোয়াছাঅক্যল, আঁরা যেন্ একজন অইন্যজনরে মহব্যত গরি, হারন মহব্যত আল্লাহ্‌র হাছর ত্যুনই আইয়্যে। যারার দিলত মহব্যত আছে, আল্লাহ্‌র ত্যুনই য়িতারার জন্ম অইয়্যে আর য়িতারা আল্লাহ্‌‍রে জানে।
62004008	যারার দিলত মহব্যত নাই য়িতারা আল্লাহ্‌‍রে নঅ জানে, হারন আল্লাহ্ নিজেই মহব্যত।
62004009	আঁরার লাই আল্লাহ্‌র মহব্যত এন্ গরিয়েনে ফকাশিত অইয়্যে — তেঁই তেঁইর একমাত্র ফোয়ারে এই দুনিয়াত ফাটাই দিয়্যেল্ যেন্ আঁরা তেঁইর মইধ্য দিয়েনে জিবন ফাই।
62004010	আঁরা দে আল্লাহ্‌‍রে মহব্যত গজ্যিলাম য়িয়ান নঅঅ, কিন্তু তেঁই আঁরারে মহব্যত গরিয়েনে তেঁইর ফোয়ারে ফাটাই দিয়্যেল্, যেন্ ফোয়া তেঁইর নিজর জিবন-হোরবানির মইধ্য দিয়েনে আঁরার গুনাহ্‌ দুর গরি আল্লাহ্‌‍রে খুশি গরে। ইয়ানই অইল্ মহব্যত।
62004011	ফ্রিয় ফোয়াছাঅক্যল, আল্লাহ্ যহন এন্ গরিয়েনে আঁরারে মহব্যত গইজ্যে তহন আঁরারঅ একজন অইন্যজনরে মহব্যত গরন উচিত।
62004012	কেউ হনঅ দিনঅ আল্লাহ্‌‍রে নঅঅ দেকে। যুদি আঁরা একজন অইন্যজনরে মহব্যত গরি তইলে বুঝা যাইবো দে, আল্লাহ্ আঁরার দিলত আছে আর তেঁইর মহব্যত আঁরার দিলত ফুরাফুরি গরিয়েনে হাম গরের্।
62004013	তেঁইর রুহ্‌ তেঁই আঁরারে দান গইজ্যে, আর য়িয়ানতই আঁরা জানিত্ ফারি দে, আঁরা তেঁইর মইধ্যে আছি আর তেঁইঅ আঁরার দিলত্ আছে।
62004014	আঁরা দেক্যি আর সাক্যি দিইর‌ দে, বাবা ফোয়ারে মানুষর নাজাতদাতা ইসাবে ফাটাইয়্যেল্।
62004015	যে কেউ সিকার গরে ইসা ইব্‌নুল্লাহ্‌, আল্লাহ্ য়িবার মইধ্যে থাকে আর য়িবাঅ আল্লাহ্‌র মইধ্যে থাকে।
62004016	আঁরা জানি আল্লাহ্ আঁরারে মহব্যত গরে, আর তেঁইর মহব্যতর উঅর আঁরার বিশ্যাস আছে। আল্লাহ্ নিজেই মহব্যত। মহব্যতর মইধ্যে যিবা থাকে য়িবা আল্লাহ্‌র মইধ্যেই থাকে আর আল্লাহ্ য়িবার মইধ্যে থাকে।
62004017	এন্ গরিয়েনে মহব্যত আঁরার দিলত ফুন্যতা লাভ গরে, যেন্ রোজ আঁশরত আঁরা সঅস ফাই, হারন এই দুনিয়াত আঁরার জিবন তেঁইরই জিবনর মতন।
62004018	এই মহব্যতর মইধ্যে ডর নাই, বরং ফরিফুন্য মহব্যত ডররে দুর গরি দেএ, হারন ডরর লগে শাস্তির চিন্তা ফেঁসাই থাকে। যিবা ডরাআ য়িবা মহব্যতত্ ফু‌ন্যতা লাভ নঅঅ গরে।
62004019	তেঁই আঁরারে ফইল্যাদি মহব্যত গইজ্যেল্‌ বুলিয়েনেই আঁরা মহব্যত গরি।
62004020	যিবা হঅ য়িবা আল্লাহ্‌‍রে মহব্যত গরে অথচ য়িবার ভাইঅরে ঘিনা গরে য়িবা মিছাহ্যোর; হারন চোগে দেহ্যা ভাইঅরে যিবা মহব্যত নঅ গরে য়িবা অদেহ্যা আল্লাহ্‌‍রে কেন্ গরিয়েনে মহব্যত গরিত্ ফারে?
62004021	আঁরা তেঁইর হাছর ত্যুন এই উকুম ফাইয়্যি দে, আল্লাহ্‌‍রে যারা মহব্যত গরে য়িতারা যেন্ ভাইঅরেঅ মহব্যত গরে।
62005001	যারা ইমান আইন্যে ইসা-ই য়েই মসিহ্‌, আল্লাহ্‌র ত্যুনই য়িতারার জন্ম অইয়্যে। যারা বাবারে মহব্যত গরে য়িতারা তেঁইর সন্তানরেঅ মহব্যত গরে।
62005002	যহন আঁরা আল্লাহ্‌‍রে মহব্যত গরি আর তেঁইর উকুম ফালন গরি তহন জানি দে, আল্লাহ্‌র সন্তানঅক্যলরেঅ আঁরা মহব্যত গরি।
62005003	আল্লাহ্‌র উকুম ফালন গরনই অইল্ আল্লাহ্‌রে মহব্যত গরন। তেঁইর উকুম ভারি বোজার মতন নঅঅ,
62005004	হারন আল্লাহ্‌র ফত্যিউয়া সন্তান দুনিয়ার উঅর জিতি থাকে। দুনিয়ার উঅর যিয়ান জিত্যে য়িয়ান অইল্ আঁরার ইমান।
62005005	যারা ইমান আনে ইসা আল্লাহ্‌র ফোয়া, একমাত্র য়িতারাই দুনিয়ার উঅর জিতে।
62005006	‌ইবাই ইসা মসিহ্‌, যিবা ফানি আর রক্তর মইধ্য দিয়েনে আইস্যেল্। হ্যালি ফানির মইধ্য দিয়েনে নঅঅ, কিন্তু ফানি আর রক্তর মইধ্য দিয়েনে আইস্যেল্। ফাক-রুহ্ এই বিষয়ে সাক্যি দেএ, হারন তেঁই নিজেই আঁসা।
62005007	ফাক-রুহ্, ফানি আর রক্ত — এই তিনর মইধ্য দিয়েনে য়েই সাক্যি আইয়্যের্ আর য়েই তিনর সাক্যি এক।
62005009	আঁরা মানুষর সাক্যি গ্রঅন গরি থাকি, কিন্তু আল্লাহ্‌র সাক্যি য়িয়ানর ত্যুনঅ ডঁর; আর তেঁই তেঁইর ফোয়ার বিষয়ে য়েই সাক্যি দিয়্যে।
62005010	ইব্‌নুল্লাহ্‌র উঅর যিবা ইমান আনে য়িবার দিলত য়েই সাক্যি আছে। যারা আল্লাহ্‌র হতাত ইমান নঅঅ আনে য়িতারা তেঁইরে মিছাহ্যোর বানাইয়্যে, হারন আল্লাহ্ তেঁইর ফোয়ার বিষয়ে যে সাক্যি দিয়্যে য়িয়ানত য়িতারা ইমান নঅঅ আনে।
62005011	য়েই সাক্যি এই দে, আল্লাহ্ আঁরারে আখেরি জিবন দিয়্যে আর য়েই জিবন তেঁইর ফোয়ার মইধ্যে আছে।
62005012	ইব্‌নুল্লাহ্‌‍রে যিবা ফাইয়্যে য়িবা য়েই জিবনঅ ফাইয়্যে; কিন্তু ইব্‌নুল্লাহ্‌‍রে যিবা নঅঅ ফাআ য়িবা য়েই জিবনঅ নঅঅ ফাআ।
62005013	তোঁয়ারা যারা ইব্‌নুল্লাহ্‌র উঅর ইমান আইন্যো, তোঁয়ারার হাছে আঁই এগিন লেকিলাম যেন্ তোঁয়ারা জানিত্ ফার দে, তোঁয়ারা আখেরি জিবন ফাইয়্যো।
62005014	আল্লাহ্‌র উঅর আঁরার এই নিচ্যয়তা আছে দে, তেঁইর ইছ্যামতন যুদি আঁরা কিছু চাই তইলে তেঁই আঁরার হতা উনে।
62005015	যুদি আঁরা জানি, আঁরা যেগিন চাই য়েগিন তেঁই উনে তইলে ইয়ানঅ জানি দে, আঁরা তেঁইর হাছর ত্যুন যেগিন চাইয়্যি য়েগিন আঁরা ফাই গেইয়্যি।
62005016	যুদি কেউ য়িবার ভাইঅরে এন্ গরিয়েনে গুনাহ্‌ গইত্যো দেকে যেগিন মরনমুকি নঅঅ, তইলে য়িবা আল্লাহ্‌র হাছে চাইবো আর য়িয়ানত তেঁই য়িবারে বাঁচাই রাকিবো। আঁই এডে য়িতারার হতাই হইর যারা গুনাহ্‌ গরের‌ অথচ য়িতারার গুনাহ্‌ মরনমুকি নঅঅ। কিন্তু মরনমুকি গুনাহ্‌অ আছে। য়েই বিষয়ে অনুনয় গরিবার হতা আঁই তোঁয়ারারে নঅ হইর।
62005017	বেক ডইল্যা অন্যায়ই গুনাহ্‌, তঅ বেক গুনাহ্‌ মরনমুকি নঅঅ।
62005018	আঁরা জানি, আল্লাহ্‌র ত্যুন যিবার জন্ম অইয়্যে য়িবা গুনাহ্‌ত ফরি নঅ থাকে। আল্লাহ‌্‌র ত্যুন যিবার জন্ম অইয়্যেল্ তেঁইই য়িবারে রক্যা গরে, আর ইবিলিস য়িবারে ধরিত্ নঅ ফারে।
62005019	আঁরা জানি আঁরা আল্লাহ্‌র, আর গোডা দুনিয়া ইবিলিসর হ্যমতার নিচে ফরি আছে।
62005020	আঁরা আরো জানি দে, ইব্‌নুল্লাহ্‌ আইয়েনে আঁরারে বুঝিবার শক্তি দিয়্যে যেন্ সইত্য আল্লাহ্‌‍রে আঁরা জানিত্ ফারি। যিবা আঁসা আল্লাহ্ আঁরা তেঁইর লগে যুক্ত, মানি তেঁইর ফোয়া ইসা মসিহ্‌র লগে যুক্ত। তেঁইই আঁসা আল্লাহ্ আর তেঁইই আখেরি জিবন।
62005021	ফোয়াছাঅক্যল, ফতিমার লগে তোঁয়ারার হনঅ সম্যন্দ নঅ থক্।
63001001	আল্লাহ্ যিবারে বাছি লইয়্যে য়েই মাইয়্যাফোয়া আর য়িবার ফোয়াছাঅক্যলর হাছে য়েই বুরা নেতা আঁই এই সিঢি লেকির। আল্লাহ্‌র আঁসার মইধ্য দিয়েনে আঁই তোঁয়ারার বেক্যিনরে মহব্যত গরি। হ্যালি দে আঁই তোঁয়ারারে মহব্যত গরি য়িয়ান নঅঅ, কিন্তু যারা আল্লাহ্‌র আঁসা জানিত্ ফাইয্যে য়িতারা বেক্যিনে তোঁয়ারারে মহব্যত গরে।
63001002	যে আঁসা আঁরার দিলত আছে আর চিরহাল ধরিয়েনে আঁরার লগে থাকিবো য়েই আঁসার লাইই আঁরা তোঁয়ারারে মহব্যত গরি।
63001003	বাবা আল্লাহ আর য়েই বাবার ফোয়া ইসা মসিহ্‌র হাছর ত্যুন আঁসা আর মহব্যতর মইধ্য দিয়েনে রহমত, মমতা আর শান্তি আঁরার লগে থাকিবো।
63001004	বাবা আঁরারে যে উকুম দিয়্যে য়েই মতনই তোঁয়ার হয়েকজন ফোয়ামাইয়্যা আল্লাহ্‌র আঁসার ফথদি চলের দেকিয়েনে আঁই বঅর খুশি অইয়্যি।
63001005	আঁরা যেন্ একজন অইন্যজনরে মহব্যত গরি, ইয়ানই অইল্ তোঁয়ার হাছে আঁর অনুরোধ। ফ্রিয় বোইন, আঁই যেগিন লেকির য়েগিন হনঅ নয়া উকুম নঅঅ, বরং এই উকুম আঁরা ফইল্যার ত্যুনই ফাইয়্যিলাম।
63001006	মহব্যত অইল্ আল্লাহ্‌র উকুম মতন চলন। তোঁয়ারা ফইল্যার ত্যুনই যে উকুমর হতা উনি আইস্যো য়েই মতনই তোঁয়ারা মহব্যতর ফথদি চল।
63001007	দুনিয়াত এন্ বউত মানুষ বাইর অইয়্যে যারা ছলনা গরি বেড়াআ। ইসা মসিহ্‌ দে মানুষ অইয়েনে আইস্যেল্ য়িতারা য়িয়ান সিকার নঅ গরে। এই ডইল্যা মানুষঅক্যলই ছলনাহারি আর দজ্যাল।
63001008	তোঁয়ারা সতর্ক থাক, যেন্ তোঁয়ারার মিন্যোতর ফল নঅ আরাইয়েনে তোঁয়ারা ফুরস্কারর বেক্যিনই লাভ গরিত্ ফার।
63001009	যারা মসিহ্‌র দেয়া শিক্যার সিমানা ছারাই যাআ আর য়েই শিক্যাত ইস্তির নঅ থাকে য়িতারার দিলত আল্লাহ্ নাই। কিন্তু যিবা য়েই শিক্যাত ইস্তির থাকে য়িবার দিলত বাবা আর ফোয়া দুইজনই আছে।
63001010	যুদি কেউ তোঁয়ারার হাছে আইয়েনে য়েই শিক্যা নঅ দেএ তইলে তোঁয়ারার বাড়িত্ য়িবারে গ্রঅন নঅ গইজ্যো আর সালামঅ নঅ জানাইয়্যো।
63001011	যিবা য়িবারে সালাম জানাআ য়িবা য়িবার হ্যারাফ হামরঅ ভাগ লঅ।
63001012	যুদিঅ তোঁয়ারার হাছে আঁর বউত হতা লেকিবার আছিল্ তঅঅ হঅজ আর হালিত্ য়েগিন লেইক্‌তাম নঅ চাই। য়িয়ানর ত্যুন আঁই তোঁয়ারার হাছে যাইয়েনে মুকামুকি হতা হইবার আশা গরি, যেন্ আঁরার আনন্দ ফুরন অঅ।
63001013	আল্লাহ্‌র বাছাই গরা তোঁয়ার বোইনর ফোয়ামাইয়্যাগিন তোঁয়ারে সালাম জানার।
64001001	আল্লাহ্‌র আঁসার হারনে আঁই যিবারে মহব্যত গরি আঁর য়েই ফ্রিয় বন্ধু গাইয়র হাছে য়েই বুরা নেতা আঁই এই সিঢি লেকির।
64001002	ফ্রিয় বন্ধু, আঁই মুনাজাত গরি যেন্ তোঁয়ার বেক কিছুই ভালাভাবে চলে আর রুহ্‌র মিক্যাদির ত্যুন তুঁই যেইল্যা ভালাভাবে সইল্‌তা লাইগ্যো ঠিগ তোঁয়ার শরিলঅ যেন্ ভালা চলে।
64001003	আঁই বঅর বেশিই খুশি অইলাম যহন হয়েকজন ইমানদার ভাই আইয়েনে তোঁয়ার বিষয়ে এই সাক্যি দিল্ দে, আল্লাহ্‌র আঁসার ফতি তুঁই বিশ্যস্ত আছ আর য়িয়ানর মইধ্যেই সইল্‌তা লাইগ্যো।
64001004	আঁর ফোয়াছাঅক্যলে দে আল্লাহ্‌র আঁসার মইধ্যে চলাফিরা গরের্, এই হতা উননর ত্যুন ডঁর আনন্দ আঁর আর নাই।
64001005	ফ্রিয় বন্ধু, নঅ চিনিয়েনেঅ ইমানদার ভাইঅক্যলর লাই তুঁই যেগিন গইত্যা লাইগ্যো য়েগিন বিশ্যস্ত ভাবেই গইত্যা লাইগ্যো।
64001006	জামাতর বেক্যিনর সাম্‌নদি য়িতারা তোঁয়ার মহব্যতর হতা হইয়্যে। আল্লাহ্ যিয়ানত খুশি অঅ য়েই ডইল্যা তুঁই য়িতারার যাত্রার বেবস্তা গরি দিলে ভালা গরিবা।
64001007	য়িতারা মসিহ্‌র লাইই বাইর অইয়্যে আর অ-ইমানদারঅক্যলর হাছর ত্যুন কিছুই গ্রঅন নঅঅ গরে।
64001008	য়িয়ানর লাই এই ডইল্যা মানুষঅক্যলরে সাইয্য গরন আঁরার উচিত, যেন্ আল্লাহ্‌র আঁসার লাই আঁরাঅ য়িতারার হামর ভাগি অই।
64001009	আঁই জামাতর হাছে এক্যান সিঢি লেক্যিলাম, কিন্তু দিয়ত্রিফেস্‌ জামাতর মইধ্যে মেইন অইতো চাআ বুলিয়েনে আঁরার হতা নঅ মানে।
64001010	য়িয়ানর লাই য়িবা যেগিন গরের আঁই আইয়্যোনর ফর য়েগিন বেক্যিনরে জানাইয়্যোম। য়িবা আঁরার বিরুদ্যে ইংসা গরিয়েনে বউত মিছা হতা হইয়্যে। য়িয়ানতঅ সুকি নঅ অইয়েনে য়িবা নিজেঅ ভাইঅক্যলরে গ্রঅন নঅ গরের্ আর যারা য়িতারারে গ্রঅন গইত্যো চাআর য়িতারারেঅ বাধা দেএর আর জামাতর ত্যুন বাইর গরি দেএর।
64001011	ফ্রিয় বন্ধু, হ্যারাফির ফিছদি নঅ যাইয়েনে বরং ভালার ফিছদি চল। যিবা ভালা হাম গরে য়িবা আল্লাহ্‌র বান্দা, আর যিবা হ্যারাফ হাম গরে য়িবা আল্লাহ্‌‍রে নঅঅ দেকে।
64001012	বেক্যিনে দিমিত্রিয়র ফশংসা গরের‌, এন্ কি, আল্লাহ্‌র আঁসাঅ য়িয়ান গরের্। আঁরাঅ তেঁইর ফশংসা গরির্। তুঁই তঅ জান আঁরা যেগিন হই য়েগিন আঁসা।
64001013	আঁর বউত হতাই তোঁয়ারে লেকিবার আছিল্, কিন্তু হালি-হলমত আঁই য়েগিন লেইক্‌তাম নঅ চাই।
64001014	আশা গরি বউত তরাতরি তোঁয়ারে দেকিত্ ফাইয়্যোম, আর তহন মুকামুকি অইয়েনে আঁরা হতা হইত্ ফাইজ্যোম।
64001015	তোঁয়ার শান্তি অঅক। তোঁয়ার বন্ধুঅক্যলে তোঁয়ারে সালাম জানার। য়েডিয়ার বন্ধুঅক্যলর ফত্যিকরে আলিদা আলিদা গরিয়েনে আঁরার সালাম জানাইয়্যো।
65001001	আঁই ইসা মসিহ্‌র গোলাম আর ইয়াকুবর ভাই এহুদা। বাবা আল্লাহ্ যারারে ডাইক্যে ও মহব্যত গইজ্যে আর ইসা মসিহ্ যারারে রক্যা গইজ্যে য়িতারার হাছে আঁই এই সিঢি লেকির।
65001002	আল্লাহ্ তোঁয়ারারে বউত রহমত, শান্তি আর মহব্যত দান গরক।
65001003	ফ্রিয় বন্ধুঅক্যল, গুনাহ্‌র ত্যুন যে নাজাত আঁরা বেক্যিনে ফাইয়্যি য়েই নাজাত সম্যন্দে আঁই তোঁয়ারার হাছে লেকিবার লাই বউত বেশি আগ্রয়ি আছিলাম। কিন্তু তঅঅ ইসায়ি ইমান, যিয়ান আল্লাহ্ তেঁইর বান্দাঅক্যলরে চিরহালর লাই দিয়্যে, য়িয়ানর ফক্যে যেন্ তোঁয়ারা জানে-ফরানে যুদ্য গর য়েই উত্‌সাঅ দিবার লাই আঁই তোঁয়ারার হাছে লেহ্যন দরহার মনে গইল্যাম।
65001004	ইয়ানর দরহার আছে, হারন যে মানুষঅক্যলর আজাব সমন্দে আগেই কিতাবত লেহ্যা অইয়্যেল্ য়িতারা তোঁয়ারার মইধ্যে চুবে চুবে ঢুকি ফইজ্যে। আল্লাহ্‌র ফতি এই মানুষঅক্যলর ডর নাই; আঁরার আল্লাহ্‌র রহমতরে য়িতারা লম্ফটতার উগ্যুয়া অজুআত মনে গরে আর যিবা আঁরার একমাত্র মালিক ও ফভু য়েই ইসা মসিহ্‌রে য়িতারা অসিকার গরে।
65001005	তোঁয়ারা অবইশ্য এই বিষয়গিন ভালা গরিই জান; তঅঅ আঁই তোঁয়ারারে এই হতা মনে গরাই দিতাম চাই দে, মিসর দেশর ত্যুন বনি-ইসরাইলঅক্যলরে উদ্যার গরি আনিবার ফরদি যারা ইমান নঅঅ আনে ফভু য়িতারারে তচনচ গইজ্যেল্।
65001006	এগিন বাদে যে ফেরেস্‌তাঅক্যলে নিজরার অধিকার রক্যা নঅ গরিয়েনে নিজরার জাগা ছারি গেইয়্যেল্ গই য়িতারার হতা মনত গর। য়েই মআ দিনর বিচারর উদ্যেশ্যে আল্লাহ্ য়িতারারে চিরহালর লাই আঁধারত বাঁধি রাইক্যে।
65001007	সাদুম, আমুরা আর য়েগিনর আশফাশর বেক শঅরর মানুষঅক্যলেঅ ঠিগ য়িতারার মতনই জেনা, এন্ কি অসাভাবিক জেনা গইজ্যেল্। যারা চিরহালর আগুনত ফুরিবার আজাব ফাইবো ইতারা য়িতারারই নমুনা অই আছে।
65001008	তঅঅ এই ভন্ড ওস্তাদঅক্যলে য়েইল্যা গরিয়েনে হ্যারাফ হ্যোয়াবর বশে নিজরার গাআ নাফাক গরের, ফেরেস্‌তাঅক্যলর শাসন অগ্রাইয্য গরের আর য়েই গোরবর ফাত্রঅক্যলর বিরুদ্যে কুফরি গরের।
65001009	মেইন ফেরেস্‌তা মিকাইল্ যহন মুসার মরাশরিল নিয়েনে ইবিলিসর লগে তর্কাতর্কি গইত্যো আছিল্ তহন তেঁই য়িবার বিরুদ্যে হনঅ কুফরি গরিয়েনে য়িবারে দুষি গইত্যে সঅস নঅঅ গরে। তেঁই বরং হইয়্যেল্, “ফভু যেন্ তোঁয়ারে বাধা দেএ।”
65001010	কিন্তু এই ভন্ড ওস্তাদঅক্যলে যিয়ান নঅ বুঝে য়িয়ান সমন্দে হ্যারাফ হতা হঅ আর বুদ্যিছারা ফশুর মতন নিজর ত্যুনই যিয়ান বুঝে য়িয়ানতই তচনচ অঅ।
65001011	আয় হায় য়েই মানুষঅক্যল! য়িতারা কাবিলর ফথত গেইয়্যে, লাভর লাই বালামর ভুলর আতত নিজরারে ছারি দিয়্যে আর কারুনর মতন বিদ্রোও গরিয়েনে তচনচ অই গেইয়্যে।
65001012	এই মানুষঅক্যলে যহন দ্যুসঅস নিয়েনে তোঁয়ারার মহব্যতর হ্যানাত যোগ দেএ তহন তোঁয়ারার য়েই হ্যানাত য়িতারা হাসারার মতন অঅ। ইতারা হ্যালি নিজরার বিষয়েই চিন্তা গরে। ইতারা বাতাসে বই লই যঅইন্যা ফানিছারা মেউলার মতন। ফল ফারিবার সমত ফলছারা বুলি য়িঁওর উদ্যা আঁরি ফেলা গাছর মতন ইতারা দুইমিক্যার ত্যুনই মরা।
65001013	ইতারা তুয়ানর মাঝে সমুদ্রর ঢেউঅর মতন; সমুদ্রর ফেনার মতনই ইতারার শরমর হামগিন ভাসি উঢে। ইতারা ঘুরি বেরাইন্যা তারার মতনই; চিরহালর লাই বিরাট আঁধার ইতারার লাই জমা গরি রাকা অইয়্যে।
65001014	আদমর বংশর সাত লম্বর মরতফোয়া ইদ্রিস নবি এই মানুষঅক্যলর বিষয়ে আগেই হইয়্যেল্, “চঅ, ফভু তেঁইর আজার আজার ফবিত্র ফেরেস্‌তাঅক্যলরে নিয়েনে বেক্যিনর বিচার গইত্যো আইয়্যের, আর ডরহিন মানুষগিন ডরহিন যে সমস্ত হ্যারাফ হাম গইজ্যে আর য়েই ডরহিন গুনাহ্‌গার মানুষগিন ফভুর বিরুদ্যে যে হোটিন হতাগিন হইয়্যে য়েগিনর লাই তেঁই য়িতারারে দুষি গইত্যো আইয়্যের।”
65001016	এই বেক মানুষগিন অক্যল সমত অখুশির ভাব দেহ্যাআ, নিজরার ভাইগ্যর দোষ দেএ আর দিলর হ্যারাফ হামনা-বাসনা অনুযায়ি চলাফিরা গরে। য়িতারা নিজরারে নিয়েনে অহংকার গরে আর লাভর লাই মানুষঅক্যলরে তোশামোদ গরে।
65001017	কিন্তু ফ্রিয় বন্ধুঅক্যল, যে হতাগিন আঁরার হযরত ইসা মসিহ্‌র সাআবিঅক্যলে আগে হইয়্যেল্ য়েগিন তোঁয়ারা মনত গরি চঅ।
65001018	য়িতারা তোঁয়ারারে এই হতা হইতো, “ঠঁঅশা-বিদ্রুফ গরনই যারার সভাব য়িতারা শেষ সমত আইবো আর য়িতারার ডরহিন হামনা-বাসনা অনুযায়ি চলিবো।”
65001019	এই মানুষঅক্যলে দলাদলির সিষ্টি গরে আর য়িতারা নিজরার ইছ্যামতন চলে। য়িতারার দিলত ফাক-রুহ্ নাই।
65001020	কিন্তু ফ্রিয় বন্ধুঅক্যল, তোঁয়ারা তোঁয়ারার ফরম ফবিত্র ইমানর উঅর ভিত্যি গরিয়েনে নিজরারে গড়ি তুল আর ফাক-রুহ্‌র মইধ্য দিয়েনে ফরিচালিত অইয়েনে মুনাজাত গর।
65001021	আঁরার হযরত ইসা মসিহ্‌র দয়া যেন্ তোঁয়ারারে আখেরি জিবনত লই যাআ য়িয়ানরই অফেক্যায় তোঁয়ারা আল্লাহ্‌র মহব্যতর মইধ্যে থাক।
65001022	তোঁয়ারার মইধ্যে যারার ইমান ইস্তির নঅ য়িতারারে দয়া গর।
65001023	আগুনর ত্যুন তুলি আনিয়েনে অইন্যতারারে রক্যা গর। গুনাহ্ সভাবর মইধ্য দিয়েনে যারার জিবন হাসারা অইয়্যে য়িতারার নাফাক হঅর ফইয্যন্ত ঘিনা গর আর নিজরারে সাবধানে রাকিয়েনে য়িতারারে দয়া গর।
65001024	একমাত্র আল্লাহ্ যিবা আঁরার নাজাতদাতা তেঁই তোঁয়ারারে উছুট হ্যাইবার আতর ত্যুন রক্যা গরিয়েনে নিকুত অবস্তাত নিজর মইমার সাম্‌নদি খুশির লগে আজির গরিত্ ফারে। বেক যুগর আগদির ত্যুন যেইল্যা আছিল্ য়েইল্যা এহনঅ আর চিরহাল আঁরার হযরত ইসা মসিহ্‌র মইধ্য দিয়েনে আল্লাহ্‌র ফশংসা, মইমা, শক্তি আর হ্যমতা থক্। আমিন।
66001001	এই কিতাবর মইধ্যে যেগিন লেহ্যা অইয়্যে য়েগিন ইসা মসিহ্‌ই ফকাশ গইজ্যে। এই বিষয়গিন আল্লাহ্ মসিহ্‌র হাছে ফকাশ গইজ্যেল্‌, যেন্ যে ঘটনাগিন কিছুহালর মইধ্যেই অবইশ্যই ঘইট্যো যাআর য়েগিন তেঁই তেঁইর গোলামঅক্যলরে জানাআ। মসিহ্‌ তেঁইর ফেরেস্‌তা ফাটাইয়েনে তেঁইর গোলাম ইউহোন্যারে এই বিষয়গিন জানাইয়্যেল্।
66001002	আল্লাহ্‌র কালাম আর ইসা মসিহ্‌র সাক্যি সম্যন্দে ইউহোন্যা যেগিন দেইক্যেল্, য়েই বেক বিষয়েই তেঁই এডে সাক্যি দিয়্যে।
66001003	আল্লাহ্‌র কালাম যেগিন এডে লেহ্যা অইয়্যে, যিবা য়েগিন তেলাওয়াত গরে য়িবা মোবারক আর যারা য়েগিন উনে ও ফালন গরে য়িতারাঅ মোবারক, হারন সময় হাছে আই গেইয়্যে।
66001004	আঁই ইউহোন্যা এশিয়া ফদেশর সাত্যুয়া জামাতর হাছে লেকির। যিবা আছে, যিবা আছিল্ আর যিবা আইয়্যের তেঁই আর তেঁইর সিংহাসনর সাম্‌নদি যে সাত্যুয়া রুহ্‌ থাকে য়িতারা আর ইসা মসিহ্‌ তোঁয়ারারে রহমত ও শান্তি দান গরক। ইসা মসিহ্‌ই বিশ্যস্ত সাক্যি ও মরনর ত্যুন তেঁইই ফইল্যাদি জিন্দা অই উইট্যেল্, আর তেঁইই দুনিয়ার বাদশাঅক্যলর শাসনহত্যা। তেঁই আঁরারে মহব্যত গরে আর নিজর রক্ত দিয়েনে গুনাহ্‌র ত্যুন আঁরারে মুক্ত গইজ্যে।
66001006	তেঁই আঁরারে লইয়েনে এক্যান রাইজ্য বানাই তুইল্যে ও তেঁইর বাবা আর আল্লাহ্‌র এবাদত-হামর লাই ইমাম বানাইয়্যে। চিরহাল ধরিয়েনে ইসা মসিহ্‌র গোরব অঅক আর চিরহাল ধরিয়েনে তেঁইর শক্তি থক্। আমিন।
66001007	চঅ, তেঁই মেউলার লগে আইয়্যের। ফত্যিউয়া চোগ তেঁইরে দেকিবো; যারা তেঁইরে গাঁইত্যেল্ য়িতারাঅ দেকিবো আর দুনিয়ার বেক জাতি তেঁইর লাই জোরে জোরে হাঁদিবো। য়িয়ানই অঅক, আমিন।
66001008	মাবুদ আল্লাহ্ হঅর, “আঁইই য়েই আল্‌ফা আর ওমিগা যিবা আছে, যিবা আছিল্ আর যিবা আইয়্যের। আঁইই সর্বশক্তিমান।”
66001009	আঁই তোঁয়ারার ভাই ইউহোন্যা; ইসার লগে যুক্ত অইয়েনে আঁই তোঁয়ারার লগে একই হষ্ট, একই রাইজ্য আর একই ধৈয্যর ভাগি অইয়্যি। আল্লাহ্‌র কালাম আর ইসার সাক্যি তবলিগ গজ্যিলাম বুলি আঁরে ফাট্‌ম দিফত নিয়েনে রাকা অইয়্যেল্।
66001010	ফভুর দিন এক রইবারে আঁই বিশেষভাবে ফাক-রুহ্‌র বশত্ আছিলাম। এন্ সমত আঁর ফিছদি শিংগার আবাজর মতন একজনর জোর গলার আবাজ উনিলাম।
66001011	তেঁই আঁরে হইল্, “যিয়ান দেকিবা য়িয়ান উগ্যুয়া কিতাবত লেহ্য, আর য়িয়ান ইফিষ, ইজমির, ফর্গাম, থুয়াতিরা, সার্‌দ্যি, ফিলাদেলফিয়া আর লায়দিকেয়া — এই সাত্যুয়া শঅরর সাত্যুয়া জামাতর হাছে ফাটাই দঅ।”
66001012	যিবা হতা হইতো আছিল্ তেঁইরে চাইবার লাই আঁই ঘুরি থিয়াইলাম আর সোনার সাত্যুয়া বাত্যিদানি দেকিলাম।
66001013	য়েই বাত্যিদানিগিনর মাঝদি ইব্‌‍নে-আদমর মতন কেউ একজন আছিল্। তেঁইর ফিঁদনত্ ঠেং ফইয্যন্ত লাম্বা ফোশাক আছিল্ আর তেঁইর বুগত্ সোনার ফাট্যি বাঁধা আছিল্।
66001014	তেঁইর মাথার চুল ভেরার কেঁশর মতন ও বরফর মতন সাদা আছিল্ আর তেঁইর চোগ আগুনর শিকার মতন আছিল্।
66001015	তেঁইর ঠেং আছিল্ আগুনত ফোড়াইয়েনে ফরিষ্কার গরা বউত চক্‌চইক্যা ফিতলর মতন, আর তেঁইর গলার আবাজ আছিল্ জোরে বোই যইন্যা স্রোতর আবাজর মতন।
66001016	তেঁই তেঁইর ডাইন আতত্ সাত্যুয়া তারা ধরি রাইক্যেল্ আর তেঁইর মুকর ত্যুন উগ্যুয়া ধার ছুরি বাইর অই আইস্‌তো আছিল্ যিয়ানর দুই মিক্যাদিই ধার আছিল্। ফুরা তেজে জলন্ত সুয্যর মতনই তেঁইর মুকর চিয়ারা আছিল্।
66001017	তেঁইরে দেকিয়েনে আঁই মরার মতন তেঁইর ঠেংগর হাছে ফরি গেলাম। তহন তেঁই তেঁইর ডাইন আত আঁর উঅরদি রাকিয়েনে হইল্, নঅ ডরাইয়্যো। আঁইই ফইল্যা আর শেষ,
66001018	আঁইই চিরজিবন্ত। আঁই মজ্যিলাম, আর চঅ, এহন আঁই যুগ যুগ ধরিয়েনে চিরহাল জিন্দা আছি। আঁর হাছে মরন আর মরা রুহ্‌গিনর জাগার চাবি আছে।
66001019	ইয়ানর লাই তুঁই যেগিন দেকিলা, যেগিন এহন ঘটের আর এগিন বেক্যিনর ফরদি যেগিন ঘটিবো য়েগিন লেকি রাক।
66001020	যে সাত্যুয়া সোনার বাত্যিদানি ‌ও আঁর ডাইন আতত যে সাত্যুয়া তারা তুঁই দেকিলা য়েগিনর গোফন মানি এই — য়েই সাত্যুয়া তারা অইল্ য়েই সাত্যুয়া জামাতর সাতজন ফেরেস্‌তা আর সাত্যুয়া বাত্যিদানি অইল্ য়েই সাত্যুয়া জামাত।
66002001	“ইফিষ শঅরর জামাতর ফেরেস্‌তার হাছে এই হতা লেহ্য — যিবা তেঁইর ডাইন আতত সাত্যুয়া তারা ধরিয়েনে সোনার সাত্যুয়া বাত্যিদানির মাঝদি ঘুরি বেরাআ তেঁই এই হতা হঅর:
66002002	আঁই তোঁয়ার হাম, মিন্যোত আর ধইয্যর হতা জানি। আঁই জানি তুঁই হ্যারাফ মানুষঅক্যলরে সইয্য গরিত্ নঅ ফার, আর যারা সাআবি নঅ অইয়েনেঅ নিজরারে সাআবি বুলি দাবি গরে য়িতারারে ফরিক্যা গরিয়েনে চাইয়্যো আর য়িতারা দে মিছাহ্যোর য়িয়ানর ফরমানঅ ফাইয়্যো।
66002003	তোঁয়ার ধৈয্য আছে আর তুঁই আঁর লাই বউত হষ্ট সিকার গইজ্যো, অঅরান অই নঅঅ ফর।
66002004	তঅঅ তোঁয়ার বিরুদ্যে আঁর এই হতা হইবার আছে দে, আঁর লাই ফইল্যাদি তোঁয়ার যে ডইল্যা মহব্যত আছিল্ য়িয়ান তুঁই আআরাই ফেইল্যো।
66002005	ভাবি চঅ, তুঁই হত উচুলর ত্যুন হত নিচদি লামি গেইয়্যো। এই অবস্তার ত্যুন তুঁই মন ফিরঅ আর ফইল্যাদি যে হামগিন গইত্যা য়েগিনত ফিরি যঅ। যুদি তুঁই মন নঅ ফিরঅ তইলে আঁই তোঁয়ার হাছে আইয়েনে তোঁয়ার বাত্যিদানিগান য়িয়ানর জাগার ত্যুন সরাই ফেইল্যোম।
66002006	তঅ এই এক্যান গুন তোঁয়ার আছে দে, নিকলায়তিয়অক্যলে যেগিন গরে য়েগিন তুঁই ঘিনা গর, আর আঁইঅ য়েগিন ঘিনা গরি।
66002007	যিবার উনিবার হান আছে য়িবা উনক, ফাক-রুহ্ জামাতগিনরে কি হঅর। যিবা জিতিবো য়িবারে আঁই আল্লাহ্‌র জান্যাতুল-ফেরদোসর জিবন-গাছর ফল হ্যাইতো দিয়োম।
66002008	“ইজমির শঅরর জামাতর ফেরেস্‌তার হাছে এই হতা লেহ্য — যিবা ফইল্যা আর শেষ, যিবা মইজ্যেল্ আর জিন্দা অইয়্যে, তেঁই এই হতা হঅর:
66002009	তোঁয়ার হষ্ট আর অভাবর হতা আঁই জানি, কিন্তু তঅঅ তুঁই ফুইসাআলা। নিজরারে ইহুদি হইলেঅ যারা ইহুদি নঅঅ বরং ইবিলিসর দলর মানুষ, য়িতারা তোঁয়ার বিরুদ্যে যেগিন হঅ য়েগিন আঁই জানি।
66002010	তুঁই যে হষ্টগিন ভোগ গইত্যা যাইতা লাইগ্যো য়েগিনত একদমই নঅ ডরাইয়্যো। উন, ইবিলিস তোঁয়ারার মইধ্যে হয়েকজনরে ফরিক্যা গরিবার লাই জেলহ্যানাত দিবো, আর দশ দিন ধরিয়েনে তোঁয়ারা হষ্ট ভোগ গরিবা। তুঁই মরন ফইয্যন্ত বিশ্যস্ত থাইক্যো, তইলে জিতিবার মালা ইসাবে আঁই তোঁয়ারে জিবন দিয়োম।
66002011	যিবার উনিবার হান আছে য়িবা উনক, ফাক-রুহ্ জামাতগিনরে কি হঅর। যিবা জিতিবো দিতিয় মরন হনঅ মতেই য়িবার হোতি গইত্যো নঅ।
66002012	“ফর্গাম শঅরর জামাতর ফেরেস্‌তার হাছে এই হতা লেহ্য — যে ধার ছুরির দুই মিক্যাদিই ধার আছে য়িয়ানর অধিকারি এই হতা হঅর:
66002013	তুঁই হডে বসবাস গইত্যা লাইগ্যো য়িয়ান আঁই জানি; য়েডে ইবিলিসর সিংহাসন আছে। তঅঅ তুঁই আঁর লগে বিশ্যস্ত আছ আর আঁর উঅর তোঁয়ার ইমানরে অসিকার নঅঅ গর। এন্ কি, যেডে ইবিলিস থাকে য়েডে যহন আঁর বিশ্যস্ত সাক্যি আন্তিফাস্‌ তোঁয়ারার সাম্‌নদি খুন অইয়্যেল্ তহনঅ তুঁই তোঁয়ার ইমানরে অসিকার নঅঅ গর।
66002014	কিন্তু তঅঅ তোঁয়ার বিরুদ্যে আঁর কিছু হইবার আছে। তোঁয়ার য়েডে এন্ মানুষঅক্যল আছে যারা বালামর শিক্যা মতন চলে। বালাক বাদশারে বালাম শিক্যা দিয়্যেল্ যেন্ য়িবা মুত্যির সাম্‌নদি উত্‌সর্গ-গরা হ্যানা হ্যঅন আর জেনা গরিবার মইধ্য দিয়েনে বনি-ইসরাইলঅক্যলরে গুনাহ্‌র মিক্যাদি লই যাআ।
66002015	য়িয়ান বাদে নিকলায়তিয়অক্যলর শিক্যা মতন যারা চলে এন্ হয়েকজনঅ তোঁয়ার য়েডে আছে।
66002016	হাজেই এই অবস্তার ত্যুন মন ফিরঅ। যুদি মন নঅ ফিরঅ তইলে আঁই বউত তরাতরি তোঁয়ার হাছে আইস্যোম আর আঁর মুকর ছুরি দিয়েনে য়িতারার বিরুদ্যে যুদ্য গইজ্যোম।
66002017	যিবার উনিবার হান আছে য়িবা উনক, ফাক-রুহ্ জামাতগিনরে কি হঅর। যিবা জিতিবো য়িবারে আঁই লুকাইন্যা মান্যার ত্যুন এক্যানা মান্যা আর উগ্যুয়া সাদা ফাত্যোর দিয়োম। য়েই ফাত্যোরর উঅরদি এন্ উগ্যুয়া নয়া নাম লেহ্যা থাকিবো যিয়ান কেউ নঅ জানে; হ্যালি যিবা য়িয়ান ফাইবো য়িবাই য়িয়ান জানিবো।
66002018	“থুয়াতিরা শঅরর জামাতর ফেরেস্‌তার হাছে এই হতা লেহ্য — ইব্‌নুল্লাহ্‌, যিবার চোগ আগুনর শিকার মতন আর ঠেং বউত চক্‌চইক্যা ফিতোলর মতন তেঁই এই হতা হঅর:
66002019	আঁই তোঁয়ার হাম, তোঁয়ার মহব্যত, তোঁয়ার বিশ্যাস, তোঁয়ার সেবা আর তোঁয়ার ধইয্যর হতা জানি। আর তুঁই ফইল্যাদি যে হামগিন গজ্যিলা য়েগিনর ত্যুন এহন দে আরো বেশি হাম গইত্যা লাইগ্যো য়েই হতাঅ আঁই জানি।
66002020	তঅঅ তোঁয়ার বিরুদ্যে আঁর এই হতা হইবার আছে দে, তুঁই ইশেবল নামর য়েই মাইয়্যাফোয়ার অন্যায় সইয্য গইত্যা লাইগ্যো। এই ইশেবল নিজরে নবি হঅ। য়িবার শিক্যার মইধ্য দিয়েনে য়িবা আঁর গোলামঅক্যলরে ভুলার যেন্ য়িতারা জেনা গরে আর মুত্যির হাছে উত্‌সর্গ-গরা হ্যানা হ্যাআ।
66002021	জেনার ত্যুন মন ফিরাইবার লাই আঁই য়িবারে সময় দিয়্যিলাম কিন্তু য়িবা মন ফিরাইতো রাজি নঅঅ অঅ।
66002022	য়িয়ানর লাই আঁই য়িবারে বিছানাত ফেলাই রাইক্যোম, আর যারা য়িবার লগে জেনা গরে য়িতারা যুদি জেনার ত্যুন মন নঅ ফিরাআ তইলে য়িতারারে বিরাট হষ্টর মইধ্যে ফেইল্যোম।
66002023	য়িবার ফোয়ামাইয়্যাঅক্যলরেঅ আঁই মারি ফেইল্যোম। য়িয়ানত বেক জামাতগিন জানিত্ ফারিবো দে, আঁইই মানুষর দিল্ আর মন তালাইশ গরি চাই। আঁই হাম অনুযায়ি তোঁয়ারার ফত্যিকরে ফল দিয়োম।
66002024	অঅ থুয়াতিরার বাকি মানুষঅক্যল, তোঁয়ারা যারা য়েই শিক্যামতন নঅ চল আর যিয়ানরে ইবিলিসর য়েই গভির শিক্যা হোয়া অঅ য়িয়ান নঅ জান, তোঁয়ারারে আঁই হইর: তোঁয়ারার উঅর আঁই অইন্য হনঅ ভার নঅ দিয়োম।
66002025	হ্যালি যেগিন তোঁয়ারার আছে, আঁই নঅ আইয়্যোন ফইয্যন্ত য়েগিন শক্ত গরিয়েনে ধরি রাক।
66002026	বাবা যেইল্যা আঁরে অক্যল জাতির উঅরদি হোত্যিত্য দিয়্যে, য়েইল্যা যিবা জিতিবো আর আঁই যিয়ান চাই য়িয়ান শেষ ফইয্যন্ত গইত্যো থাকিবো য়িবারেঅ আঁই য়েই হোত্যিত্য দিয়োম। য়িবা লোআর ডান্ডা দিয়েনে য়িতারারে শাসন গরিবো আর মেডির ফাত্রর মতন য়িতারারে চুরমার গরি ফেলিবো।
66002028	যিবা জিতিবো য়িবারে আঁই বেইন্যা ফজরর তারাঅ দিয়োম।
66002029	যিবার উনিবার হান আছে য়িবা উনক, ফাক-রুহ্ জামাতগিনরে কি হঅর।
66003001	“সাদ্যি শঅরর জামাতর ফেরেস্‌তার হাছে এই হতা লেহ্য — আল্লাহ্‌র সাত্যুয়া রুহ্‌ আর সাত্যুয়া তারা যিবা ধরি আছে তেঁই এই হতা হঅর: আঁই তোঁয়ার হামর হতা জানি। জিন্দা আছ বুলিয়েনে তোঁয়ার বউত সুনাম আছে, কিন্তু আসলে তুঁই মরা।
66003002	তুঁই অঅজাগ অই উঢ আর বাদবাকি যেগিন মরিবার মতন অইয়্যে য়েগিন শক্তিশালি গরি তুল, হারন আঁর আল্লাহ্‌র সাম্‌নদি তোঁয়ার হনঅ হামই আঁই শেষ অইতো নঅঅ দেকি।
66003003	ইয়ানর লাই যেগিন তুঁই ফাইয়্যো ও উইন্যো য়েগিন মনত্ গর ও ফালন গর, আর এই অবস্তার ত্যুন মন ফিরঅ। যুদি তুঁই অঅজাগ অই নঅ উঢ তইলে আঁই চোরর মতন আইস্যোম, আর আঁই হঅন্ সমত তোঁয়ার হাছে আইস্যোম য়িয়ান তুঁই জানিত্অ ফাইত্যা নঅ।
66003004	কিন্তু সাদ্যিত্ তোঁয়ার এন্ হয়েকজন মানুষ আছে যারা য়িতারার হঅর-সোঅর, মানি সাইল্‌সলন হাসারা নঅঅ গরে। য়িতারা যোইগ্য বান্দা বুলিই সাদা ফোশাক ফিঁদিয়েনে আঁর লগে চলাফিরা গরিবো।
66003005	যিবা জিতিবো য়িবা এই ডইল্যা সাদা ফোশাক ফিঁদিবো। জিবন-কিতাবর ত্যুন য়িবার নাম আঁই হনঅ দিনঅ ফুছি নঅ ফেইল্যোম, বরং আঁর বাবা আর তেঁইর ফেরেস্‌তাঅক্যলর সাম্‌নদি আঁই য়িবারে সিকার গরি লইয়োম।
66003006	যিবার উনিবার হান আছে য়িবা উনক, ফাক-রুহ্ জামাতগিনরে কি হঅর।
66003007	“ফিলাদেলফিয়া শঅরর জামাতর ফেরেস্‌তার হাছে এই হতা লেহ্য — যিবা ফবিত্র আর আঁসা, যিবার হাছে দাউদর চাবি আছে, যিবা খুলিলে কেউ বন্ধ গরিত্ নঅ ফারে আর বন্ধ গইল্যে কেউ খুলিত্ নঅ ফারে,
66003008	তেঁই এই হতা হঅর: আঁই তোঁয়ার হামর হতা জানি। চঅ, আঁই তোঁয়ার সাম্‌নদি এক্যান খোলা দরজা রাকিলাম যিয়ান বন্ধ গরিবার হ্যমতা কেউঅর নাই। আঁই জানি তোঁয়ার শক্তি বউত হম, কিন্তু তঅঅ তুঁই আঁর কালাম ফালন গইজ্যো আর আঁরে অসিকার নঅঅ গর।
66003009	যারা নিজরারে ইহুদি হঅ অথচ ইহুদি নঅঅ, ইবিলিসর দলর য়েই মিছাহ্যোর মানুষঅক্যলরে আঁই তোঁয়ার হাছে আনাইয়্যোম ও তোঁয়ার ঠেংগত ধরিয়েনে সালাম গরাইয়্যোম, আর য়িতারারে জানাই দিয়োম দে, আঁই তোঁয়ারে মহব্যত গরি।
66003010	ধৈয্য ধরিবার যে উকুম আঁই দিয়্যিলাম য়িয়ান তুঁই ফালন গইজ্যো; য়িয়ানর লাই এই দুনিয়ার উঅরদি যে হষ্টর সময় আইয়্যের য়েই সময়র ত্যুন আঁই তোঁয়ারে রক্যা গইজ্যোম। যারা এই দুনিয়ার য়িতারারে ফরিক্যা গরিবার লাই এই হষ্টর সময় আইবো।
66003011	আঁই বউত তরাতরি আইর্। তোঁয়ার যিয়ান আছে য়িয়ান শক্ত গরিয়েনে ধরি রাক, যেন্ কেউ তোঁয়ার জিতিবার ফুরস্কার হারি নঅ লঅ।
66003012	যিবা জিতিবো য়িবারে আঁই আঁর আল্লাহ্‌র ঘরর এক্যান হ্যাম্বা বানাইয়্যোম; য়িবা আর হনঅ দিনঅ বাইরে যাইতো নঅ। আঁই য়িয়ানর উঅরদি আঁর আল্লাহ্‌র নাম আর আঁর আল্লাহ্‌র শঅরর নাম লেইক্যোম। নয়া জেরুজালেমই য়েই শঅর। বেহেস্‌তর মইধ্যর ত্যুন আঁর আল্লাহ্‌র হাছর ত্যুন এই শঅর লামি আইবো। যিবা জিতিবো আঁই য়িবার উঅর আঁর নয়া নামঅ লেইক্যোম।
66003013	যিবার উনিবার হান আছে য়িবা উনক, ফাক-রুহ্ জামাতগিনরে কি হঅর।
66003014	“লায়দিকেয়া শঅরর জামাতর ফেরেস্‌তার হাছে এই হতা লেহ্য — যিবা আমিন, যিবা বিশ্যস্ত আর আঁসা সাক্যি, যিবা আল্লাহ্‌র সিষ্টির মেইন, তেঁই এই হতা হঅর: আঁই তোঁয়ার হামর হতা জানি।
66003015	তুঁই ঠান্ডাঅ নঅ, গরমঅ নঅ। তুঁই অঅ ঠান্ডা নঅত গরম অইলে ভালা অইতো।
66003016	কিন্তু তুঁই নঅ ঠান্ডা নঅ গরম, য়িয়ানর লাই আঁই তোঁয়ারে আঁর মুকর ত্যুন সেফর মতন গরিয়েনে ফেলি দিয়োম।
66003017	তুঁই হইতা লাইগ্যো, ‘আঁই ফুইসাআলা; আঁই ডঁর মানুষ অইয়্যি, য়িয়ানর লাই আঁর হনঅ কিছ্যুর অভাব নাই।’ বঅর ভালা, কিন্তু তুঁই তঅ নঅ জান দে, তুঁই দুক্যি, দয়ার ফাত্র, গরিব, আঁধা আর লেংটা।
66003018	য়িয়ানর লাই আঁই তোঁয়ারে এই উফদেশ দিইর — তুঁই আঁর হাছর ত্যুন আগুনত্ ফোড়াইয়েনে হ্যাঁটি গরা সোনা কিনি লঅ যেন্ তুঁই ফুইসাআলা অইত্ ফার। আঁর হাছর ত্যুন সাদা ফোশাক কিনিয়েনে ফিঁদ যেন্ তোঁয়ার লেংটা অবস্তার শরম দেহ্যা নঅ যাআ। আঁর হাছর ত্যুন চোগত দিবার মল্যম কিনি লঅ যেন্ তুঁই দেকিত্ ফঅ।
66003019	আঁই যারারে মহব্যত গরি য়িতারারই দোষ দেহ্যাই দিই আর শাসন গরি। য়িয়ানর লাই এই অবস্তার ত্যুন মন ফিরাইতো আগ্রয়ি অঅ।
66003020	চঅ, আঁই দরজার হাছে থিয়াই আঘাত গরির। কেউ যুদি আঁর গলার আবাজ উনিয়েনে দরজা খুলি দেএ তইলে আঁই ভিতরে য়িবার হাছে যাইয়্যোম ও য়িবার লগে হ্যানা-দানা গইজ্যোম, আর য়িবাঅ আঁর লগে হ্যানা-দানা গরিবো।
66003021	“আঁই জিতিয়েনে যে‌ইল্যা আঁর বাবার লগে তেঁইর সিংহাসনত্ বোস্যি, ঠিগ য়েইল্যা যিবা জিতিবো য়িবারে আঁই আঁর লগে আঁর সিংহাসনত্ বোইবার অধিকার দিয়োম।
66003022	যিবার উনিবার হান আছে য়িবা উনক, ফাক-রুহ্ জামাতগিনরে কি হঅর।”
66004001	ইয়ার ফরদি আঁই বেহেস্‌তর এক্যান দরজা খোলা দেকিত্ ফাইলাম। শিংগার আবাজর মতন যিবার গলার আবাজ আগে আঁই উন্যিলাম তেঁই আঁরে হইল্, “তুঁই এডে উঢি আইয়্যো। এগিন বেক্যিনর ফরদি যেগিন অবইশ্যই ঘইট্যো যাআর য়েগিন আঁই তোঁয়ারে দেহ্যাইয়্যোম।”
66004002	আর তহনই আঁই ফাক-রুহ্‌র বশত বেহেস্‌তত্ উগ্যুয়া সিংহাসন দেকিত্ ফাইলাম। আঁই দেকিলাম, য়েই সিংহাসনত্ একজন বোই আছে।
66004003	তেঁইর চিয়ারা ঠিগ হিরা আর সাদ্যিয় মনির মতন। সিংহাসনগানর চাইরোমিক্যাদি উগ্যুয়া রংধনু আছিল্; য়িয়ান দেইক্‌তে ঠিগ এক্যান ফান্যার মতন।
66004004	য়েই সিংহাসনর চাইরোমিক্যাদি আরো চব্যিশ্যুয়া সিংহাসন আছিল্, আর য়েই সিংহাসনগিনত্ চব্যিশজন নেতা বোই আছিল্। য়িতারার ফোশাক আছিল্ সাদা আর য়িতারার মাথাত সোনার তাজ আছিল্।
66004005	য়েই সিংহাসনগানর ত্যুন বিজ্‌লি, ভয়ংকর আবাজ আর ঠাঢারর আবাজ বাইর অইতো আছিল্। সিংহাসনর সাম্‌নদি সাত্যুয়া বাত্যি জইল্‌তো আছিল্। য়েই বাত্যিগিন আল্লাহ্‌র সাত্যুয়া রুহ্‌।
66004006	য়েই সিংহাসনর সাম্‌নদি যেন্ ফোটিকর মতন ফরিষ্কার এক্যান আ‌ইনার সমুদ্র আছিল্। য়েই সিংহাসনগিনর মাঝদির সিংহাসনগানর চাইরোফাশদি চাইরজন ফ্রানি আছিল্। য়িতারার সাম্‌নদির আর ফিছদির মিক্যা চোগে ভরা আছিল্।
66004007	ফইল্যা ফ্রানিউয়ার চিয়ারা সিংহর মতন, দিতিয়উয়ার গরুর বাইচ্যার মতন, তিতিয়উয়ার মানুষর মতন আর চাইর লম্বরগানর উড়ন্ত ইগল ফাকির মতন।
66004008	এই চাইরজন ফ্রানির ফত্যিকর ছ্যোউয়্যা গরিয়েনে ফাক আছিল্ আর বেক জাগা চোগে ভরা আছিল্। য়েই ফ্রানিগিন দিন-রাইত এই হতাই হইতো আছিল্, “সর্বশক্তিমান মাবুদ আল্লাহ্, যিবা আছিল্, যিবা আছে আর যিবা আইয়্যের, তেঁই ফবিত্র, ফবিত্র, ফবিত্র।”
66004009	চিরজিবন্ত মাবুদ আল্লাহ্, যিবা সিংহাসনত্ বোই আছে, এই ফ্রানিগিন যহনই তেঁইরে ফশংসা, সম্যান আর শুকরিয়া জানাআ,
66004010	তহন য়েই চব্যিশজন নেতা সিংহাসনর অধিকারি, মানি যিবা চিরহাল ধরিয়েনে জিন্দা আছে তেঁইরে উইত অইয়েনে সইদা গরে। এই নেতাঅক্যলে তহন য়েই সিংহাসনর সাম্‌নদি য়িতারার তাজ খুলি রাকিয়েনে হঅ,
66004011	“আঁরার মাবুদ আর আল্লাহ্, তুঁই ফশংসা, সম্যান আর হ্যমতা ফাইবার যোইগ্য, হারন তুঁইই বেক কিছু সিষ্টি গইজ্যো; আর তোঁয়ারই ইছ্যাত য়েগিন সিষ্টি অইয়্যে ও টিগি আছে।”
66005001	যিবা য়েই সিংহাসনর উঅর বোই আছিল্ তেঁইর ডাইন আতত্ আঁই উগ্যুয়া কিতাব দেকিলাম। কিতাব্যুয়ার ভিতরে আর বাইরে লেহ্যা আছিল্ আর সাত্যুয়া মোঅর দিয়েনে সিলমোঅর গরা আছিল্।
66005002	ফরদি আঁই একজন শক্তিশালি ফেরেস্‌তারে জোর গলাত এই হতা হইতো উনিলাম, “হনে এই সিলমোঅরগিন ভাঁগিয়েনে কিতাব্যুয়া খুলিবার যোইগ্য?”
66005003	কিন্তু বেহেস্‌তত্ বা দুনিয়াত বা দুনিয়ার গভিরত কেউই য়েই কিতাব্যুয়া খুলিত্ নঅ ফারিল, ভিতরে চাইত্‌অ নঅ ফারিল্।
66005004	তহন আঁই বউত হাঁইন্‌তো লাগিলাম, হারন এন্ কেউঅরে ফাআ নঅ গেল্ যিবা য়েই কিতাব্যুয়া খুলিবার বা চাইবার যোইগ্য।
66005005	ফরদি নেতাঅক্যলর মইধ্যে একজন আঁরে হইল্, “নঅ হাঁইন্দো। এহুদা বংশর সিংহ, যিবা দাউদর বংশধর, তেঁই জিতি গেইয়্যে। তেঁইই য়েই সাত্যুয়া সিলমোঅর ভাঁগিয়েনে কিতাব্যুয়া খুলিত্ ফারে।”
66005006	চাইরজন ফ্রানি আর নেতাঅক্যলর মাঝদি যে সিংহাসনগান আছিল্ য়িয়ানর উঅর উগ্যুয়া ভেরার বাইচ্যারে আঁই থিয়াই থাইক্‌তো দেকিলাম। আঁর মনে অইতো আছিল্ যেন্ য়েই ভেরার বাইচ্যারে মারি ফেলা অইয়্যেল্। য়েই ভেরার বাইচ্যার সাত্যুয়া শিং আর সাত্যুয়া চোগ আছিল্। আল্লাহ্‌র যে সাত্যুয়া রুহ্‌‍রে দুনিয়ার বেক জাগাত ফাটাআ অঅ এই চোগগিন আছিল্ য়েই সাত্যুয়া রুহ্‌।
66005007	ফরদি য়েই ভেরার বাইচ্যা আইয়েনে যিবা সিংহাসনত্ বোই আছিল্ তেঁইর ডাইন আতর ত্যুন কিতাব্যুয়া লইল্।
66005008	কিতাব্যুয়া লইবার ফর য়েই চাইরজন ফ্রানি আর চব্যিশজন নেতা ভেরার বাইচ্যার সাম্‌নদি উইত অইল্। য়িতারার ফত্যিকর আতত্ উগ্যুয়া গরিয়েনে বিনা ও উগ্যুয়া গরিয়েনে ধুফ ভরা সোনার ফেঁলা আছিল্। য়েই ধুফ ভরা ফেঁলাগিন অইল্ আল্লাহ্‌র বান্দাঅক্যলর মুনাজাত।
66005009	য়িতারা এই নয়া হাউয়ালিগান গাইতো আছিল্: “তুঁইই য়েই কিতাব্যুয়া নিয়েনে য়িয়ানর সিলমোঅরগিন খুলিবার যোইগ্য, হারন তোঁয়ারে মারি ফেলা অইয়্যেল্। তুঁইই তোঁয়ার রক্ত দিয়েনে ফত্যি বংশ, ভাষা, দেশ আর জাতির মইধ্যর ত্যুন আল্লাহ্‌র লাই মানুষঅক্যলরে কিন্যো।
66005010	তুঁই য়িতারারে নিয়েনে উগ্যুয়া রাইজ্য বানাই তুইল্যো আর আঁরার আল্লাহ্‌র এবাদত-হাম গরিবার লাই ইমাম বানাইয়্যো। দুনিয়াত য়িতারাই রাজত্য গরিবো।”
66005011	ফরদি আঁই চাই দেকিলাম; আর আঁই য়েই সিংহাসন, ফ্রানি ও নেতাঅক্যলর চাইরোমিক্যাদি বউত ফেরেস্‌তার গলার আবাজ উনিলাম। য়েই ফেরেস্‌তাঅক্যলে আছিল্ সইংক্যাত আজার আজার, কুটি কুটি।
66005012	য়িতারা জোরে জোরে এই হতা হইতো আছিল্: “যে ভেরার বাইচ্যারে মারি ফেলা অইয়্যেল্, তেঁইই হ্যমতা, ধন, গেয়ান, শক্তি, সম্যান, গোরব আর ফশংসা ফাইবার যোইগ্য।”
66005013	তারফর বেহেস্‌তত্, দুনিয়াত, দুনিয়ার গভিরত্‌ আর সমুদ্রত যেত ফ্রানি আছে, এন্ কি, য়েগিনর মইধ্যে আর যা কিছু আছে বেক্যিনরে আঁই এই হতা হইতো উনিলাম: “সিংহাসনর উঅরদি যিবা বোই আছে তেঁইর আর য়েই ভেরার বাইচ্যার ফশংসা, সম্যান, গোরব ও হ্যমতা চিরহাল থক্।”
66005014	য়েই চাইরজন ফ্রানি হইল্, “আমিন।” তারফর য়েই নেতাঅক্যল উইত অইয়েনে সইদা গরিল্।
66006001	ভেরার বাইচ্যা যহন য়েই সাত্যুয়া সিলমোঅরর ফইল্যাউয়া ভাঁইংতো আছিল্ তহন আঁই চাই দেকিলাম; আর আঁই য়েই চাইরজন ফ্রানির মইধ্যে একজনরে ঠাঢার ফরিবার মতন আবাজে হইতো উনিলাম, “আইয়্যো।” তহন আঁই উগ্যুয়া সাদা ঘোড়া দেকিত্ ফাইলাম।
66006002	যিবা য়িয়ানর উঅরদি বোই আছিল্ তেঁইর আতত উগ্যুয়া ধনুক আছিল্। তেঁইরে উগ্যুয়া তাজ দেয়া অইল্ আর তেঁই জিতইন্যার মতন বাইর অইয়েনে জয় গইত্যে গইত্যে চলিল্।
66006003	ভেরার বাইচ্যা যহন দিতিয় সিলমোঅর ভাঁগিল্ তহন আঁই দিতিয় ফ্রানিরে হইতো উনিলাম, “আইয়্যো।”
66006004	তহন আগুনর মতন লাল অইন্য উগ্যুয়া ঘোড়া বাইর অই আইল্। যিবা য়েই ঘোড়ার উঅর বোই আছিল্ তেঁইরে দুনিয়ার ত্যুন শান্তি তুলি লইবার হ্যমতা দেয়া অইল্, যেন্ মাইন্‌ষ্যে একজন অইন্যজনরে মারি ফেলে। তেঁইরে উগ্যুয়া ডঁর তলোয়ারঅ দেয়া অইল্।
66006005	ভেরার বাইচ্যা যহন তিতিয় সিলমোঅর ভাঁগিল্ তহন আঁই তিতিয় ফ্রানিরে হইতো উনিলাম, “আইয়্যো।” তারফর আঁই উগ্যুয়া হালা ঘোড়া দেকিত্ ফাইলাম। যিবা য়েই ঘোড়াউয়ার উঅরদি বোই আছিল্ তেঁইর আতত্ উগ্যুয়া দাঁড়িফল্যা আছিল্।
66006006	আর আঁই য়েই চাইরজন ফ্রানির মাঝদি কেউঅরে হইতো উনিলাম, “একজন ডেলি লেবারর এক দিনর ইন্‌কামে হ্যালি এক কেজি গেঁউ বা তিন কেজি যব ফাআ যাআ। তেল আর আংগুর-রস তুঁই নষ্ট নঅ গইজ্যো।”
66006007	ভেরার বাইচ্যা যহন চাইর লম্বর সিলমোঅর ভাঁগিল্ তহন আঁই চাইর লম্বর ফ্রানিরে হইতো উনিলাম, “আইয়্যো।”
66006008	তহন আঁই উগ্যুয়া ফেকাইশ্যা রংগর ঘোড়া দেকিত্ ফাইলাম। যিবা য়েই ঘোড়ার উঅরদি বোই আছিল্ তেঁইর নাম মরন; আর মরা রুহ্‌গিনর জাগাউয়া ঠিগ তেঁইর ফিছদি ফিছদি সইল্‌তো আছিল। দুনিয়ার চাইর ভাগর এক ভাগর উঅরদি য়িতারারে হ্যমতা দেয়া অইল্, যেন্ য়িতারা তলোয়ার, দুর্বিক্য, মরন আর দুনিয়ার বইন্য জন্তু দিয়েনে মানুষঅক্যলরে মারি ফেলে।
66006009	যহন তেঁই ফাঁচ লম্বর সিলমোঅর ভাঁগিল্ তহন আঁই উগ্যুয়া হোরবানগাহ্‌র নিচদি এন্ বেক মানুষর রুহ্‌ দেকিত্ ফাইলাম যারারে আল্লাহ্‌র কালামর লাই আর সাক্যি দিবার লাই মারি ফেলা অইয়্যেল্।
66006010	য়িতারা জোরে চিল্যাইয়েনে হইল্, “অঅ ফবিত্র ও সইত্যময় মালিক, যারা এই দুনিয়ার, য়িতারার বিচার গইত্যো আর য়িতারার উঅর আঁরার রক্তর ফতিশোধ লইতো তুঁই আর হত দেরি গরিবা?”
66006011	তহন য়িতারার ফত্যিকরে উগ্যুয়া গরিয়েনে সাদা ফোশাক দেয়া অইল্ আর হোয়া অইল্, য়িতারার সঅ-গোলাম আর ভাইঅক্যলরে, যারারে য়িতারারই মতন গরিয়েনে মারি ফেলা অইবো য়িতারার সইংক্যা ফুরন নঅ অঅন ফইয্যন্ত য়িতারা যেন্ আরো কিছুদিন অফেক্যা গরে।
66006012	তারফর আঁই দেকিলাম, তেঁই যহন ছঅ লম্বর সিলমোঅর ভাঁগিল্ তহন বিরাট ভুসাল অইল্। সুয্য এক্যবারে হালা অই গেল্ আর গোডা চাঁনগানই রক্তর মতন লাল অই উঢিল্।
66006013	জোর বাতাস বইলে যেইল্যা ডোংগুলা গাছর ত্যুন ডোংগুলা অসময়ে ফরি যাআ ঠিগ য়েইল্যা গরিয়েনে আসমানর তারাগিন দুনিয়ার উঅর হ্যোসি ফরিল্।
66006014	বডি রাকা হঅজর মতনই আসমান বডি গেল্; আর ফত্যিউয়া ফাআর ও দিফ নিজর নিজর জাগার ত্যুন সরি গেল্।
66006015	দুনিয়ার অক্যল বাদশা আর মেইন মানুষ, সেনাফতি, ফুইসাআলা ও শক্তিশালি মানুষ আর ফত্যি গোলাম ও সাধিন মানুষ ফাআরর গাঁতাত গাঁতাত আর ফাত্যোরর আড়ালে আড়ালে নিজরারে লুকাই ফেলিল্।
66006016	য়িতারা ফাআর ও ফাত্যোরগিনরে হইল্, “আঁরার উঅরদি ফর আর যিবা য়েই সিংহাসনত্ বোই আছে তেঁইর মুকর সাম্‌নদির ত্যুন ও ভেরার বাইচ্যার গজবর ত্যুন আঁরারে লুকাই রাক,
66006017	হারন য়িতারার গজব নাজিলর য়েই মআন দিন আই ফইজ্যে, আর হনে য়িয়ানর সাম্‌নদি থিয়াই থাকিত্ ফারে?”
66007001	ইয়ার ফর আঁই চাইরজন ফেরেস্‌তারে দুনিয়ার চাইর হোনাত্ থিয়াই থাইক্‌তো দেকিলাম। য়িতারা দুনিয়ার চাইর হোনার বাতাস আট্‌কাই রাইক্যেল্, যেন্ দুনিয়া, সমুদ্র বা হনঅ গাছর উঅর বাতাস নঅ বাআ।
66007002	ফরদি আঁই আর একজন ফেরেস্‌তারে ফুক মিক্যাদির ত্যুন উঢি আইস্‌তো দেকিলাম। তেঁইর হাছে জিন্দা আল্লাহ্‌র সিলমোঅর আছিল্। যে চাইরজন ফেরেস্‌তারে দুনিয়া আর সমুদ্রর হোতি গরিবার হ্যমতা দেয়া অইয়্যেল্ য়েই চাইরজন ফেরেস্‌তারে তেঁই বউত জোরে চিল্যাইয়েনে হইল্,
66007003	“আঁরার আল্লাহ্‌র গোলামঅক্যলর হোয়ালত্ সিলমোঅর নঅ দঅন ফইয্যন্ত দুনিয়া, সমুদ্র বা গাছফালার হোতি নঅ গইজ্যো।”
66007004	তারফর আঁই য়েই সিলমোঅর গরা মানুষঅক্যলর সইংক্যা উনিলাম। বনি-ইসরাইলঅক্যলর বেক বংশর মইধ্যর ত্যুন মোট এক লাক চুচল্ল্যিশ আজার মানুষরে সিলমোঅর গরা অইয়্যেল্:
66007005	এহুদার বংশর মইধ্যর ত্যুন বারো আজার। রুবেনর বংশর মইধ্যর ত্যুন বারো আজার। গাদর বংশর মইধ্যর ত্যুন বারো আজার।
66007006	আশেরর বংশর মইধ্যর ত্যুন বারো আজার। নফ্তালির বংশর মইধ্যর ত্যুন বারো আজার। মানশার বংশর মইধ্যর ত্যুন বারো আজার।
66007007	শিমিয়োনর বংশর মইধ্যর ত্যুন বারো আজার। লেবির বংশর মইধ্যর ত্যুন বারো আজার। ইষাখরর বংশর মইধ্যর ত্যুন বারো আজার।
66007008	সবুলুনর বংশর মইধ্যর ত্যুন বারো আজার। ইউসুফর বংশর মইধ্য ত্যুন বারো আজার। বিন্‌ইয়ামিনর বংশর মইধ্যর ত্যুন বারো আজার।
66007009	ইয়ার ফরদি আঁই ফত্যি জাতি, বংশ, দেশ আর ভাষার মইধ্যর ত্যুন এত মানুষর ভিড় দেকিলাম দে, য়িতারার সইংক্যা কেউ গনিত্ নঅ ফারিল্। সাদা ফোশাক ফিঁদিয়েনে য়িতারা য়েই সিংহাসন আর ভেরার বাইচ্যার সাম্‌নদি হ্যাজুর ফাতা আতত লই থিয়াই আছিল্।
66007010	য়িতারা জোরে চিল্যাইয়েনে হইতো আছিল্: “যিবা সিংহাসনত্ বোই আছে, আঁরার য়েই আল্লাহ্ আর ভেরার বাইচ্যার আততই গুনাহ্‌র ত্যুন নাজাত রইয়্যে।”
66007011	তারফর ফেরেস্‌তাঅক্যলে বেক্যিনেই য়েই সিংহাসনর, নেতাঅক্যলর আর চাইরজন ফ্রানির চাইরোফাশদি থিয়াইল্। য়িতারা সিংহাসনর সাম্‌নদি উইত অইয়েনে আল্লাহ্‌‍রে সইদা গরি হইল্,
66007012	“আমিন। ফশংসা, গোরব, গেয়ান, শুকরিয়া, সম্যান, হ্যমতা আর শক্তি চিরহাল ধরিয়েনে আঁরার আল্লাহ্‌রই অঅক। আমিন।”
66007013	তহন একজন নেতা আঁরে হইল্, “সাদা ফোশাক ফিঁদা এই মানুষঅক্যল হারা? আর হডের ত্যুনই বা য়িতারা আইস্যে?”
66007014	আঁই তেঁইরে হইলাম, “সঅন, য়িয়ান অনেই জানন্।” তেঁই আঁরে হইল্, “য়েই মআহষ্টর মইধ্যর ত্যুন যারা আইস্যে ইতারা তারাই। ইতারা ইতারার ফোশাক ভেরার বাইচ্যার রক্তত্ ধুইয়েনে সাদা গইজ্যে।
66007015	য়িয়ানর লাই ইতারা আল্লাহ্‌র সিংহাসনর সাম্‌নদি আছে আর বেহেস্‌তর এবাদত-হ্যানাত্ ইতারা দিন-রাইত তেঁইর এবাদত গরের। যিবা সিংহাসনর উঅরদি বোই আছে তেঁইই ইতারার উঅরদি তেঁইর তাম্বু হ্যাডাইবো।
66007016	ইতারার আর ভুগ লাইগ্‌দো নঅ, তিরাশঅ লাইগ্‌দো নঅ; সুয্যর তেজ ইতারার গাআত আর লাইগ্‌দো নঅ, বঅর বেশি গরমঅ লাইগ্‌দো নঅ,
66007017	হারন য়েই ভেরার বাইচ্যা যিবা সিংহাসনর উঅরদি আছে তেঁইই ইতারার ভেরাচরাইন্যা অইবো। জিন্দা ফানির ঝন্যার হাছে তেঁই ইতারারে লই যাইবো, আর আল্লাহ্ ইতারার চোগর ফানি ফুছি দিবো।”
66008001	তারফর ভেরার বাইচ্যা যহন সাত লম্বর সিলমোঅর ভাঁগিল্ তহন বেহেস্‌তত্ অনুমান আধা ঘন্টা ধরিয়েনে হনঅ ডইল্যা আবাজ উনা নঅ গেল্।
66008002	যে সাতজন ফেরেস্‌তা আল্লাহ্‌র সাম্‌নদি থিয়াই থাকে আঁই য়িতারারে দেকিত্ ফাইলাম। য়িতারার আতত সাত্যুয়া শিংগা দেয়া অইল্।
66008003	ইয়ার ফর আর একজন ফেরেস্‌তা আইয়েনে হোরবানগাহ্‌র সাম্‌নদি থিয়াইল্। তেঁইর আতত্ উগ্যুয়া সোনার ধুফদানি আছিল্। তেঁইরে বউত ফরিমানে ধুফ দেয়া অইল্ যেন্ তেঁই সিংহাসনর সাম্‌নদির সোনার হোরবানগাহ্‌র উঅরদি আল্লাহ্‌র বেক বান্দাঅক্যলর মুনাজাতর লগে য়েই ধুফ হোরবানি গরে।
66008004	য়েই ফেরেস্‌তার আতর ত্যুন ধুফর ধুঁয়া আল্লাহ্‌র বান্দাঅক্যলর মুনাজাতর লগে উঅরদি আল্লাহ্‌র সাম্‌নদি উঢি গেল্।
66008005	তহন য়েই ফেরেস্‌তা হোরবানগাহ্‌র ত্যুন আগুন নিয়েনে য়েই ধুফদানিগান ভরিল্ আর দুনিয়াত ফেলি দিল্। য়িয়ানত ঠাঢার ফরিবার আবাজ ও অইন্যাইন্য ভয়ংকর আবাজ অইল্, আর বিজ্‌লি চম্‌কাইল্ ও ভুসাল অইল্।
66008006	যে সাতজন ফেরেস্‌তার আতত্ সাত্যুয়া শিংগা আছিল্, ইয়ার ফরদি য়িতারা য়েগিন বাজাইবার লাই রেডি অইল্।
66008007	ফইল্যা ফেরেস্‌তা তেঁইর শিংগা বাজাইলে ফর রক্ত মিশাইন্যা শিল ও আগুন দুনিয়াত ফেলা অইল্। য়িয়ানত তিন ভাগর এক ভাগ দুনিয়া, তিন ভাগর এক ভাগ গাছফালা আর বেক হোস্যুয়া খের ফুড়ি গেল্।
66008008	ইয়ার ফর দিতিয় ফেরেস্‌তা তেঁইর শিংগা বাজাইল্। তহন বিরাট জলন্ত ফাআরর মতন উগ্যুয়া জিনিস সমুদ্রত ফেলা অইল্। য়িয়ানত সমুদ্রর তিন ভাগর এক ভাগ ফানি রক্ত অই গেল্,
66008009	সমুদ্রর তিন ভাগর এক ভাগ ফ্রানি মরি গেল্, আর তিন ভাগর এক ভাগ জাঁআস তচনচ অই গেল্।
66008010	ফরদি তিতিয় ফেরেস্‌তা তেঁইর শিংগা বাজাইল্। তহন উগ্যুয়া ডঁর তারা বাত্যির মতন জইলতে জইলতে আসমানর ত্যুন ফরিল্।
66008011	য়েই তারার নাম আছিল্ সোমরাজ। তিন ভাগর এক ভাগ দইজ্যা আর ঝন্যার উঅরদি তারাউয়্যা ফরিল্। য়িয়ানত তিন ভাগর এক ভাগ ফানি তিতা অই গেল্ আর য়েই তিতা ফানির লাই বউত মানুষ মারা গেল্।
66008012	ইয়ার ফরদি চাইর লম্বর ফেরেস্‌তা তেঁইর শিংগা বাজাইল্। য়িয়ানত সুয্যর তিন ভাগর এক ভাগ, চাঁনর তিন ভাগর এক ভাগ আর তারাগিনর তিন ভাগর এক ভাগ আঁধার অই গেল্। দিনর তিন ভাগর এক ভাগত আর রাইতোর তিন ভাগর এক ভাগত হনঅ ফঅর নঅ রইল্।
66008013	ফরদি আঁই উগ্যুয়া ইগল ফাকিরে আসমানত্ বউত উঁচুলত উইত্যো দেকিলাম, আর য়েই ইগল ফাকিউয়ারে জোরে হইতো উনিলাম, “অইন্য যে তিনজন ফেরেস্‌তা শিংগা বাজাইতো যাআর, য়িতারার শিংগার আবাজ অইলে যারা এই দুনিয়ার য়িতারার বিফদ, বিফদ, বিফদ অইবো।”
66009001	তারফর ফাঁচ লম্বর ফেরেস্‌তা শিংগা বাজাইল্, আর আঁই উগ্যুয়া তারা দেকিত্ ফাইলাম। তারাউয়্যা আসমানর ত্যুন দুনিয়াত ফইজ্যেল্। য়েই তারাউয়ারে আবিয়া-দোজগর চাবি দেয়া অইল্।
66009002	তারাউয়্যা আবিয়া-দোজগ খুলিল্; তহন বিরাট চুলার ত্যুন যেইল্যা ধুঁয়া বাইর অঅ, ঠিগ য়েই ডইল্যা আবিয়া-দোজগর ত্যুন ধুঁয়া বাইর অইতো লাগিল্। আবিয়া-দোজগর ধোঁয়াত সুয্য আর আসমান আঁধার অই গেল্,
66009003	ও য়েই ধুঁয়ার মইধ্যর ত্যুন বউত খেরগুয়া ফরিং দুনিয়াত বাইর অই আইল্। য়েই খেরগুয়া ফরিংগিনরে দুনিয়ার কেঁএরা-বিছার মতন হ্যমতা দেয়া অইল্।
66009004	য়েগিনরে হোয়া অইল্ যেন্ য়েগিনে দুনিয়ার হনঅ খের বা হোস্যুয়া হনঅ কিছু অথবা হনঅ গাছর হোতি নঅ গরে; হ্যালি যে মানুষঅক্যলর হোয়ালত্ আল্লাহ্‌র সিলমোঅর নাই য়িতারারই হোতি গরে।
66009005	এই মানুষঅক্যলরে মারি ফেলিবার হনঅ হ্যমতা য়িতারারে দেয়া নঅ অইল্ আঁসা, তঅ ফাঁচ মাস ফইয্যন্ত যন্ত্রনা দিবার হ্যমতা য়িতারারে দেয়া অইল্। কেঁএরা-বিছা যহন হনঅ মানুষরে শুম ফুঢাআ তহন যেইল্যা যন্ত্রনা অঅ এই খেরগুয়া ফরিংগিনর দেয়া যন্ত্রনা ঠিগ য়েই ডইল্যাই।
66009006	য়েই সমত মাইন্‌ষ্যে মরনর তালাইশ গরিবো কিন্তু হনঅ মতেই য়িয়ান ফাইতো নঅ; য়িতারা মইত্যো চাইবো কিন্তু মরন য়িতারার হাছর ত্যুন ধাই যাইবো।
66009007	য়েই খেরগুয়া ফরিংগিন দেইক্‌তে যুদ্যর লাই রেডি গরা ঘোড়ার মতন। য়েগিনর মাথাত সোনার তাজর মতন এক ডইল্যা জিনিস আছিল্, আর য়েগিনর মুকর চিয়ারা আছিল্ মানুষর মতন।
66009008	য়েগিনর চুল মাইয়্যাঅক্যলর চুলর মতন আর য়েগিনর দাঁত সিংহর দাঁতর মতন।
66009009	য়েগিনর বুগত্ লোআর বুক রক্যার ফোশাকর মতন ফোশাক আছিল্। বউত হতাক্যিন ঘোড়া একলগে যুদ্যর ঘোড়াগাড়ি টানি লইয়েনে দুঁরি গেলে যেইল্যা আবাজ অঅ, য়েগিনর ফাগর আবাজ ঠিগ য়েই ডইল্যাই আছিল্।
66009010	য়েগিনর লেজ আর শুম কেঁএরা-বিছার লেজ ও শুমর মতন আছিল্। ফাঁচ মাস ফইয্যন্ত মানুষঅক্যলর হোতি গরিবার শক্তি য়েগিনর লেজত্ আছিল্।
66009011	আবিয়া-দোজগর ফেরেস্‌তাই আছিল্ এই খেরগুয়া ফরিংগিনর বাদশা। য়িব্রু ভাষাত য়েই ফেরেস্‌তার নাম আছিল্ আবদ্যোন আর গিরিক ভাষাত আফল্যুয়োন, মানি তচনচহারি।
66009012	ফইল্যা বিফদ শেষ অইল্। চঅ, ইয়ার ফরদি আরো দুয়া বিফদ আইয়্যের্।
66009013	তারফর ছঅ লম্বর ফেরেস্‌তা তেঁইর শিংগা বাজাইল্। আল্লাহ্‌র সাম্‌নদি যে সোনার ধুফগাহ্‌ আছে য়েই ধুফগাহ্‌র চারগুয়া শিংগর হাছর ত্যুন আঁই একজনরে হতা হইতো উনিলাম। যিবার হাছে শিংগা আছিল্ য়েই ছঅ লম্বর ফেরেস্‌তারে তেঁই হইল্,
66009014	“যে চাইরজন ফেরেস্‌তা মআ দইজ্যা ফোরাতর মইধ্যে বাঁধা রইয়্যে য়িতারারে ছারি দঅ।”
66009015	তহন য়েই চাইরজন ফেরেস্‌তারে ছারি দেয়া অইল্। এই বছরর এই মাস, এই দিন আর এই ঘন্টার লাই য়েই ফেরেস্‌তাঅক্যলরে রেডি রাকা অইয়্যেল্ যেন্ য়িতারা তিন ভাগর এক ভাগ মানুষরে মারি ফেলে।
66009016	ফরদি আঁই উনিত্ ফাইলাম, ঘোড়াত চরইন্যা সৈন্যর সইংক্যা আছিল্ কুরি কুটি।
66009017	দশ্যনত যে ঘোড়াগিন আর য়েগিনর উঅর যারারে আঁই দেকিলাম য়েগিনর চিয়ারা এই ডইল্যা আছিল্ — য়েগিনর বুক রক্যার ফোশাক আছিল্ আগুনর মতন লাল, নিলা ও গন্ধকর মতন অঅলইদ্যা রংগর। ঘোড়াগিনর মাথা আছিল্ সিংহর মাথার মতন আর য়েগিনর মুকর ত্যুন আগুন, ধুঁয়া ও গন্ধক বাইর অইতো আছিল্।
66009018	আগুন, ধুঁয়া ও গন্ধক — এই তিন্যুয়া আঘাত দিয়েনে তিন ভাগর এক ভাগ মানুষরে মারি ফেলা অইল্।
66009019	য়েই ঘোড়াগিনর মুক ও লেজর মইধ্যেই য়েগিনর শক্তি আছিল্, হারন য়েগিনর লেজগিন আছিল্ আঁফর মতন। য়েই লেজগিনর মাথা দিয়েনে য়েগিনে মানুষর হোতি গইত্যো আছিল্।
66009020	কিন্তু এই বেক আঘাতর ফরদিঅ যে মানুষঅক্যলে বাঁচি রইল্ য়িতারা নিজরার আতে বানাইন্যা মুত্যিগিনর ত্যুন মন নঅ ফিরাইল্। য়িতারা ভুতগিনর আর যারা দেকিত্, উনিত্ বা আঁঢিত্ নঅ ফারে এন্ হতাক্যিন সোনা, রুফা, ফিতোল, ফাত্যোর আর গাছ দিয়েনে বানাইন্যা মুত্যির ফুজা গইত্যোই থাকিল্।
66009021	এগিন বাদে খুন, জাদুবিদ্যা, জেনা আর চুরি — এগিন বেক্যিনর ত্যুনঅ য়িতারা মন নঅ ফিরাইল্।
66010001	তারফরদি আঁই আর একজন শক্তিশালি ফেরেস্‌তারে বেহেস্‌তর ত্যুন লামি আইস্‌তো দেকিলাম। তেঁইর ফোশাক আছিল্ মেউলা, আর তেঁইর মাথার উঅরদি আছিল্ রংধনু। তেঁইর মুক সুয্যর মতন আর তেঁইর ঠেং আছিল্ আগুনর হ্যাম্বার মতন।
66010002	তেঁইর আতত্ উগ্যুয়া খোলা ছোড কিতাব আছিল্। তেঁই তেঁইর ডাইন ঠেং সমুদ্রর উঅরদি আর বাম ঠেং জবিনর উঅরদি রাকিয়েনে সিংহর গজ্যনর মতন জোরে চিত্‌কার গরিল্। তেঁইর চিল্যানির লগে লগে সাত্যুয়া ঠাঢার ফরিবার আবাজ অইল্।
66010004	যহন সাত্যুয়া ঠাঢার ফরিবার আবাজ অইল্ তহন আঁই লেকিবার লাই রেডি অইলাম। কিন্তু বেহেস্‌তর ত্যুন আঁরে এই হতা হোয়া অইল্, “সাত্যুয়া ঠাঢার যে হতা হইল্ য়েগিন গোফন রাক, নঅ লেইক্যো।”
66010005	যে ফেরেস্‌তারে আঁই সমুদ্র আর জবিনর উঅরদি থিয়াই থাইক্‌তো দেক্যিলাম তেঁই তেঁইর ডাইন আত আসমানর মিক্যাদি তুলিল্।
66010006	যিবা চিরহাল ধরিয়েনে জিন্দা আছে আর আসমান, জবিন, সমুদ্র ও য়েগিনর মইধ্যে যেগিন আছে য়েগিন সিষ্টি গইজ্যে, তেঁইর নামে সোঅন হ্যাইয়েনে য়েই ফেরেস্‌তা হইল্, “আর দেরি অইতো নঅ।
66010007	কিন্তু সাত লম্বর ফেরেস্‌তা তেঁইর শিংগা বাজাইবার দিনত আল্লাহ্‌র গোফন উদ্যেশ্য ফরিফুন্য অইবো। আল্লাহ্ তেঁইর নিজর গোলামঅক্যলর হাছে, মানি নবিঅক্যলর হাছে যেগিন জানাইয়্যেল্ ঠিগ য়েই মতনই ইয়ান অইবো।”
66010008	যিবারে আঁই বেহেস্‌তর ত্যুন হতা হইতো উন্যিলাম তেঁই আবার আঁরে হইল্, “যে ফেরেস্‌তা সমুদ্র আর জবিনর উঅরদি থিয়াই আছে তেঁইর হাছে যাইয়েনে তেঁইর আতর ত্যুন খোলা কিতাব্যুয়া লঅ।”
66010009	তহন আঁই য়েই ফেরেস্‌তার হাছে যাইয়েনে য়েই কিতাব্যুয়া আঁরে দিতো হইলাম। তেঁই আঁরে হইল্, “ইয়ান লইয়েনে হ্যাই ফেল। তোঁয়ার ফেঢরে ইয়ান তিতা গরি তুলিবো, কিন্তু মুকত্ মধুর মতন মিঢা লাগিবো।”
66010010	তহন ফেরেস্‌তার আতর ত্যুন আঁই য়েই ছোড কিতাব্যুয়া লইয়েনে হ্যাই ফেলিলাম। আঁর মুকত্ য়িয়ান মধুর মতন মিঢা লাগিল্, কিন্তু হ্যাই ফেলিলে ফর আঁর ফেট তিতা অই গেল্।
66010011	তারফর আঁরে এই হতা হোয়া অইল্, “তোঁয়ার ত্যুন আবার বউত দেশ, জাতি, ভাষা আর বাদশার বিষয়ে ভবিষ্যতর হতা হঅন্ ফরিবো।”
66011001	তারফর মাফহাঢির মতন উগ্যুয়া নলর লাঢি আঁরে দেয়া অইল্ আর হোয়া অইল্, “বায়তুল-মোকাদ্যস ও হোরবানগাহ্ মাফ আর যারা য়েডে আল্লাহ্‌র এবাদত গরে য়িতারার সইংক্যা গনঅ।
66011002	কিন্তু বায়তুল-মোকাদ্যসর বাইরে যে উঢান আছে য়িয়ান বাদ দিয়ো, নঅ মাইফ্যো, হারন য়িয়ান অ-ইহুদিঅক্যলরে দেয়া অইয়্যে। য়িতারা বিয়াল্যিশ মাস ধরিয়েনে ফবিত্র শঅরগান ঠেংগে মাড়াইবো।
66011003	কিন্তু আঁই আঁর দুই জন সাক্যিরে এন্ হ্যমতা দিয়োম যিয়ানর হারনে য়িতারা ছালার চট ফিঁদিয়েনে এক আজার দুইশ ষাইট দিন ধরি নবি ইসাবে হতা হইবো।”
66011004	য়েই দুই জন সাক্যি অইল্ দুয়া জলফই গাছ আর দুয়া বাত্যিদানি, যারা দুনিয়ার মালিকর সাম্‌নদি থিয়াই আছে।
66011005	কেউ যুদি য়িতারার হোতি গইত্যো চাআ তইলে য়িতারার মুকর ত্যুন আগুন বাইর অইয়েনে য়েই শত্রুঅক্যলরে ফোড়াই ফেলিবো। যে কেউ য়িতারার হোতি গইত্যো চাইবো য়িবার ত্যুন এন্ গরিয়েনে মরন ফরিবো।
66011006	এই মানুষঅক্যলে যেতদিন নবি ইসাবে হতা হইবো য়েতদিন যেন্ ঝর নঅ অঅ য়িয়ানর লাই আসমান বন্ধ গরি দিবার হ্যমতা য়িতারার ত্যুন থাকিবো। ফানিরে রক্ত গরিবার আর যেতবার ইছ্যা য়েতবার যে হনঅ গজব দিয়েনে দুনিয়ার হোতি গরিবার হ্যমতাঅ য়িতারার ত্যুন থাকিবো।
66011007	য়িতারার সাক্যি দঅন শেষ অইলে ফর আবিয়া-দোজগর ত্যুন উগ্যুয়া জন্তু উঢি আইয়েনে য়িতারার লগে যুদ্য গরিবো আর য়িতারারে ফরাজয় গরিয়েনে মারি ফেলিবো।
66011008	য়িতারার ফভুরে যে শঅরত কুরুশর উঅরদি মারি ফেলা অইয়্যেল্ য়েই ডঁর শঅরর রাস্তাত য়িতারার লাশ ফরি থাকিবো। য়েই শঅরর নাম আদতে সাদুম ও মিসর নঅঅ, তঅঅ একই ডইল্যা বুলি য়েই শঅররে সাদুম ও মিসর হোয়া অঅ।
66011009	তহন অক্যল দেশ, বংশ, ভাষা আর জাতির মইধ্যর ত্যুন মানুষঅক্যলে সাড়ে তিন দিন ধরিয়েনে য়েই লাশগিন দেকিবো।
66011010	তারা য়িতারার লাশগিন দাফন গইত্যো দিতো নঅ। য়িতারা মারা গেইয়্যে বুলি যারা এই দুনিয়ার তারা খুশি অইবো আর আনন্দ গরিবো। মানুষঅক্যলে একজন অইন্যজনর হাছে উফহ্যার ফাটাইবো, হারন যারা এই দুনিয়ার য়িতারা এই দুই জন নবির হারনে হষ্ট ফাইয়্যেল্।
66011011	কিন্তু এই সাড়ে তিন দিন ফরদি আল্লাহ্‌র দেয়া ফরান বায়ু য়িতারার মইধ্যে ঢুকিল্। য়িয়ানত য়িতারা ঠেংগত ভর দিয়েনে থিয়াইল্। তহন যারা য়িতারারে দেকিল্ তারা বউত ডরাইল্।
66011012	ফরদি য়েই দুই জন সাক্যি বেহেস্‌তর ত্যুন জোরে হোয়া এই হতা উনিল, “এডে উঢি আইয়্যো।” তহন য়িতারা য়িতারার শত্রুঅক্যলর চোগর সামনদিই উগ্যুয়া মেউলাত গরিয়েনে বেহেস্‌তত্ উঢি গেল্।
66011013	য়েই সমত বিরাট ভুসাল অইল্ আর য়েই শঅরর দশ ভাগর এক ভাগ ভাঁগিয়েনে ফরি গেল্। য়েই ভুসালত সাত আজার মানুষ মারা গেল্। য়িয়ানত বাকি বেক্যিনে ডরাইয়েনে বেহেস্‌তর আল্লাহ্‌র ফশংসা গইত্যো লাগিল্।
66011014	এন্ গরিয়েনে দিতিয় বিফদ শেষ অইল্। চঅ, বউত তরাতরিই তিতিয় বিফদ আইয়্যের্।
66011015	ফরদি সাত লম্বর ফেরেস্‌তা তেঁইর শিংগা বাজাইল্। তহন বেহেস্‌তত্ জোরে জোরে হোয়া অইল্, “দুনিয়ার রাইজ্য এহন আঁরার মাবুদ আর তেঁইর মসিহ্‌র অইয়্যে। তেঁই চিরহাল ধরিয়েনে রাজত্য গরিবো।”
66011016	যে চব্যিশজন নেতা আল্লাহ্‌র সাম্‌নদি য়িতারার সিংহাসনর উঅর বোই আছিল্ য়িতারা উইত অইয়েনে আল্লাহ্‌‍রে সইদা গরি হইল্,
66011017	“সর্বশক্তিমান মাবুদ আল্লাহ্, তুঁই আছ আর তুঁই আছিলা। আঁরা তোঁয়ার শুকরিয়া আদায় গরি, হারন তুঁই তোঁয়ার বিরাট হ্যমতা আতত্ লইয়েনে রাজত্য গইত্যা শুরু গইজ্যো।
66011018	বেক জাতি গোস্যা গইজ্যে, আর তোঁয়ার গজব নাজিল গরিবার সময় অইয়্যে। মরাঅক্যলর বিচার গরিবার সময় আইস্যে, আর তোঁয়ার গোলামঅক্যলরে, মানি নবিঅক্যলরে ও তোঁয়ার বান্দাঅক্যলরে আর ছোট-বড় বেক্যিন যারা তোঁয়ারে ডরাআ য়িতারারে ফুরস্কার দিবার সময় আইস্যে। এগিন বাদে যারা দুনিয়ার হোতি গরের, য়িতারারে তচনচ গরিবার সময়অ আইস্যে।”
66011019	তারফর বেহেস্‌তর এবাদত-হ্যানাউয়া খোলা অইল্ আর য়েডে আল্লাহ্‌র শাহাদাত-সিন্দ্যুক্যুয়া দেহ্যা গেল্। তহন বিজ্‌লি চম্‌কাইতো ও ভয়ংকর আবাজ অইতো আর ঠাঢার ফইত্যো ও ভুসাল আর তুমুল শিলাঝর অইতো লাগিল্।
66012001	ফরদি আসমানত্ উগ্যুয়া বিরাট চিন্য দেহ্যা গেল্ — একজন মাইয়্যাফোয়া, যিবার ফিঁদনত্ আছিল্ সুয্য আর ঠেংগর নিচদি আছিল্ চাঁন। বারউয়া তারা দিয়েনে গাঁতাইন্যা উগ্যুয়া তাজ য়িবার মাথাত আছিল্।
66012002	য়িবা গর্ভিতা আছিল্ আর ফোয়া অইবার হঁঅঁরিত্ চিল্যাইতো আছিল্।
66012003	তারফর আসমানত্ আর উগ্যুয়া চিন্য দেহ্যা গেল্ — আগুনর মতন লাল উগ্যুয়া বিরাট দানব। য়িয়ানর সাত্যুয়া মাথা ও দোশ্যুয়া শিং, আর মাথাগিনত্ সাত্যুয়া তাজ আছিল্।
66012004	য়িয়ানর লেজ দিয়েনে য়িয়ান আসমানর তিন ভাগর এক ভাগ তারা টানি আনিয়েনে দুনিয়াত ফাক মারি ফেলি দিল্। যে মাইয়্যাফোয়াউয়ার ফোয়াছা অইতো যাইতো আছিল্ দানব্যুয়া য়িবার সাম্‌নদি থিয়াই আছিল্ যেন্ ফোয়াছার জন্ম অইলেই য়িবা হ্যাই ফেলিত্ ফারে।
66012005	মাইয়্যাফোয়াউয়ার উগ্যুয়া ফোয়া অইল্। য়েই ফোয়াই লোআর লাঢি দিয়েনে অক্যল জাতিরে শাসন গরিবো। য়েই সন্তানরে আল্লাহ্ ও তেঁইর সিংহাসনর হাছে তুলি লোয়া অইল্,
66012006	আর য়েই মাইয়্যাফোয়াউয়া মরুভুমিত ধাই গেল্। আল্লাহ্ য়েই মরুভুমিত য়িবার লাই উগ্যুয়া জাগা ঠিগ গরি রাইক্যেল্ যেন্ এক আজার দুইশ ষাইট দিন য়িবা য়েডে যত্ন ফাআ।
66012007	তারফর বেহেস্‌তত্ যুদ্য অইল্। ফেরেস্‌তা মিকাইল আর তেঁইর অধিন ফেরেস্‌তাঅক্যলে য়েই দানব ও তেঁইর দুতঅক্যলর লগে যুদ্য গরিল্।
66012008	য়েই দানব জিতিত্ নঅ ফারিল্ আর বেহেস্‌তত্ য়িতারারে আর থাইক্‌তোঅ দেয়া নঅ অইল্।
66012009	তহন য়েই বিরাট দানবরে আর য়িবার লগে য়িবার দুতঅক্যলরে দুনিয়াত ফেলি দেয়া অইল্। এই দানব অইল্ য়েই ফুরানা আঁফ যিবারে ইবিলিস বা শতান হোয়া অঅ। য়িবা দুনিয়ার বেক মানুষঅক্যলরে ভুল ফথদি লই যাআ।
66012010	তারফর আঁই বেহেস্‌তর ত্যুন জোরে জোরে একজনরে হইতো উনিলাম, “এহন নাজাত, শক্তি আর আঁরার আল্লাহ্‌র রাইজ্য ও তেঁইর মসিহ্‌র হ্যমতা আজির অইয়্যে, হারন যিবা আঁরার ভাইঅক্যলরে দোষ দিতো য়িবারে বেহেস্‌তর ত্যুন ফেলি দেয়া অইয়্যে। আঁরার আল্লাহ্‌র সাম্‌নদি য়িবা দিন-রাইত য়িতারার দোষ দেহ্যাইতো।
66012011	ভেরার বাইচ্যার রক্ত আর নিজরার সাক্যি দিয়েনে য়িতারা য়িবারে আআরাই দিয়্যে। য়িতারা নিজরারে অতিরিক্ত ভালা নঅঅ বাসে বুলিয়েনেই য়িতারার জিবন দিতো য়িতারা রাজি আছিল্।
66012012	“য়িয়ানর লাই অঅ বেহেস্‌ত, খুশি অঅ; তোঁয়ারা যারা য়েডে বসবাস গর, খুশি অঅ। কিন্তু দুনিয়া আর সমুদ্র, আয় হায় তোঁয়ারা! হারন ইবিলিস তোঁয়ারার উঅর লামি আইস্যে। ইবিলিস গোস্যাত্ ফুলি উইট্যে, হারন য়িবা জানে য়িবার সময় আর বেশি নাই।”
66012013	য়েই দানব যহন দেকিল্ দে, য়িবারে দুনিয়াত ফেলি দেয়া অইয়্যে তহন যে মাইয়্যাফোয়াউয়ার সন্তান অইয়্যেল্ দানব্যুয়া য়িবার ফিছদি লাগিল্।
66012014	তহন য়েই মাইয়্যাফোয়াউয়ারে উগ্যুয়া মস্ত বড় ইগলর দুয়া ফাক দেয়া অইল্ যেন্ য়িবা মরুভুমিত য়িবার জাগাত উড়ি যাইত্ ফারে। য়েডে য়েই আঁফর চোগর আড়ালে সাড়ে তিন বছর য়িবার যত্ন লোয়া অইবো।
66012015	তহন য়েই আঁফ্যুয়া য়েই মাইয়্যাফোয়াউয়ার ফিছদির ত্যুন য়িবারে স্রোতে ভাআই লই যাইবার লাই য়িবার মুকর ত্যুন ফানি বাইর গরিয়েনে উগ্যুয়া দইজ্যার সিষ্টি গরি ফেলিল্,
66012016	কিন্তু দুনিয়া য়েই মাইয়্যাফোয়াউয়ারে সাইয্য গরিল্। য়েই দানব য়িয়ানর মুকর ত্যুন যে ফানি বাইর গরিল্ দুনিয়া য়িয়ানর মুক খুলিয়েনে য়েগিন হ্যাই ফেলিল্। তহন য়েই দানব য়েই মাইয়্যাফোয়াউয়ার উঅর বঅর বেশি রাগি গেল্; আর য়েই মাইয়্যাফোয়ার বংশর বাকি মানুষ, মানি যারা আল্লাহ্‌র উকুম ফালন গরে ও ইসার শিক্যা ধরি রাকে য়িতারার বিরুদ্যে য়িয়ান যুদ্য গইত্যো গেল্ ও সমুদ্রর ধারত থিয়াই রইল্।
66013001	ইয়ার ফরদি আঁই উগ্যুয়া জন্তুরে সমুদ্রর মইধ্যর ত্যুন উঢি আইস‌্তো দেকিলাম। য়েই জন্তুউয়ার দোশ্যুয়া শিং আর সাত্যুয়া মাথা আছিল্। য়েই শিংগিনর উঅরদি দোশ্যুয়া তাজ আছিল্ আর মাথাগিনর উঅরদি কুফরি গরিবার লাই বিবিন্য নাম লেহ্যা আছিল্।
66013002	য়েই জন্তুউয়া দেইক্‌তে আছিল্ চিতাবাঘর মতন, আর য়িয়ানর ঠেংগিন আছিল্ ভাল্যুকর ঠেংগর মতন ও মুক্যান আছিল্ সিংহর মুকর মতন। য়েই দানব্যুয়া য়িয়ানর শক্তি, সিংহাসন আর বিরাট হ্যমতা য়েই জন্তুউয়ারে দিল্।
66013003	জন্তুউয়ার উগ্যুয়া মাথাত এন্ উগ্যুয়া আঘাত আছিল্ যিয়ানর হারনে য়িয়ান মরিবার মতন অইয়্যেল্, কিন্তু য়েই আঘাতগান ভালা অই গেইয়্যেল্। য়িয়ানত দুনিয়ার বেক মানুষ আচ্যাইয্য অইয়েনে য়েই জন্তুউয়ার ফিছদি ফিছদি চলিল্।
66013004	দানব্যুয়া য়েই জন্তুউয়ারে হ্যমতা দিয়্যেল্ বুলি মানুষঅক্যলে য়েই দানবরে সইদা গরিল্, আর জন্তুউয়ারেঅ সইদা গরিয়েনে হইল্, “এই জন্তুর মতন হন্ আছে? আর হনেই বা য়িয়ানর লগে যুদ্য গরিত্ ফারে?”
66013005	অহংকার আর কুফরি গরিবার লাই য়েই জন্তুউয়ারে হতা হইবার শক্তি দেয়া অইল্। য়েই জন্তুউয়া যেন্ বিয়াল্যিশ মাস ধরিয়েনে য়িয়ানর অধিকার হ্যাডাইত্ ফারে য়িয়ানর লাই য়িয়ানরে অনুমতি দেয়া অইল্।
66013006	তহন য়েই জন্তুউয়া আল্লাহ্‌র আর তেঁইর নামর বিরুদ্যে কুফরি গইত্যো লাগিল্। ইয়ান বাদে, তেঁইর থাকিবার জাগার বিরুদ্যে আর বেহেস্‌তত্ যারা থাকে য়িতারার বিরুদ্যে বউত অফমানর হতা হইতো লাগিল্।
66013007	আল্লাহ্‌র বান্দাঅক্যলর বিরুদ্যে যুদ্য গরিয়েনে য়িতারারে জয় গরি লইবার হ্যমতা য়িয়ানরে দেয়া অইল্ আর ফত্যি বংশ, দেশ, ভাষা ও জাতির মানুষঅক্যলর উঅরদি য়িয়ানরে অধিকার দেয়া অইল্।
66013008	যারা এই দুনিয়ার, মানি যারার নাম ভেরার বাইচ্যার জিবন-কিতাবত্ লেহ্যা নাই য়িতারা বেক্যিনে য়েই জন্তুউয়ারে সইদা গরিবো। এই ভেরার বাইচ্যারে দুনিয়া সিষ্টির আগেই মারি ফেলিবার লাই ঠিগ গরা অইয়্যেল্।
66013009	যিবার উনিবার হান আছে, য়িবা ফাক-কিতাবর এই কালাম উনক:
66013010	যিবার বন্দি অইবার হতা আছে য়িবা বন্দি অইবো। যিবার তলোয়ারর আঘাতত্ খুন অইবার হতা আছে য়িবা খুন অইবো। ইয়ানর লাই আল্লাহ্‌র বান্দাঅক্যলর ধৈয্য আর বিশ্যাসর দরহার।
66013011	ইয়ার ফরদি আঁই জবিনর ত্যুন আর উগ্যুয়া জন্তুরে উঢি আইস্‌তো দেকিলাম। ভেরার মতন য়িয়ানর দুয়া শিং আছিল্, কিন্তু য়েই দানবর মতন য়িয়ান হতা হইতো।
66013012	এই জন্তুউয়া ফইল্যা জন্তুউয়ার অইয়েনে য়িয়ানর বেক হ্যমতা বেবার গইত্যো লাগিল্; আর যারা এই দুনিয়ার য়িতারারে দিয়েনে য়িয়ান য়েই ফইল্যা জন্তু, মানি যিয়ানর বিরাট আঘাত ভালা অই গেইয়্যেল্ য়িয়ানরে সইদা গরাইল্।
66013013	য়িয়ান ডঁর ডঁর কেরামতি হাম গইত্যো লাগিল্, এন্ কি, মানুষঅক্যলর চোগর সাম্‌নদি আসমানর ত্যুন জবিনত্ আগুন লামাই আনিল্।
66013014	য়েই ফইল্যা জন্তুর অইয়েনে যেতাক্যিন কেরামতি হাম গরিবার লাই য়িয়ানরে হ্যমতা দেয়া অইয়্যেল্ য়িয়ান য়েগিন গরিয়েনে মানুষঅক্যলরে ভুল ফথদি লই যাইতো লাগিল্। ফইল্যা যে জন্তুউয়া ছুরির আঘাত ফাইয়েনেঅ বাঁচি আছিল্, দিতিয় জন্তুউয়া মানুষঅক্যলরে হইল্ যেন্ য়িতারা য়িয়ানর উগ্যুয়া মুত্যি বানাআ।
66013015	য়েই মুত্যিরে ফরান দিবার শক্তিঅ য়িয়ানরে দেয়া অইল্, যেন্ য়েই মুত্যিগান হতা হইত্ ফারে আর যারা য়েই মুত্যিরে সইদা গইত্যো নঅ য়িতারারে মারি ফেলাইত্ ফারে।
66013016	য়িবা ডঁর-ছোড, ফুইসাআলা-গরিব, সাধিন আর গোলাম, বেক্যিনরেই ডাইন আতত্ বা হোয়ালর উঅর উগ্যুয়া চিন্য লইতো বাইধ্য গরিল্।
66013017	ফলে য়েই চিন্য বাদে কেউ কিছু কিনিত্ বা বেচিত্ নঅ ফারিল্। য়েই চিন্য অইল্ য়েই জন্তুউয়ার নাম বা য়িয়ানর নামর সইংক্যা।
66013018	এগিন বেক্যিন বুঝিবার লাই বুদ্যির দরহার। যিবার বুদ্যি আছে য়িবা য়েই জন্তুউয়ার সইংক্যা গনি চঅক, হারন য়িয়ান উগ্যুয়া মানুষর নামর সইংক্যা। আর য়েই সইংক্যা অইল্ ছঅশ ছষট্যি।
66014001	তারফর আঁই চাই দেকিলাম, য়েই ভেরার বাইচ্যা সিয়োন ফাআরর উঅরদি থিয়াই আছে। তেঁইর লগে আছে এক লাক চুচল্ল্যিশ আজার মানুষ। য়িতারার হোয়ালত্ ভেরার বাইচ্যা আর তেঁইর বাবার নাম লেহ্যা রইয়্যে।
66014002	তারফর আঁই বেহেস্‌তর ত্যুন জোরে বোই যইন্যা স্রোতর আবাজর মতন আর জোরে ঠাঢার ফরিবার আবাজর মতন উগ্যুয়া আবাজ উনিলাম। যে আবাজ আঁই উনিলাম য়িয়ান আছিল্ বিনা বাজাইন্যাঅক্যলর বিনার আবাজর মতন।
66014003	য়েই সিংহাসন আর য়েই চাইরজন ফ্রানি ও য়েই নেতাঅক্যলর সাম্‌নদি য়িতারা উগ্যুয়া নয়া হাউয়ালি গাইতো আছিল্। কেউ য়েই হাউয়ালি শিকিত্ নঅ ফারিল্; হ্যালি য়েই এক লাক চুচল্ল্যিশ আজার মানুষ, যারারে দুনিয়ার মানুষঅক্যলর মইধ্যর ত্যুন কিনি লোয়া অইয়্যেল্ য়িতারাই শিকিত্ ফারিল্।
66014004	ইতারা য়েই মানুষঅক্যল, যারা মাইয়্যাফোয়াঅক্যলর লগে জেনা গরিয়েনে নিজরারে নাফাক নঅঅ গরে। যেডে ভেরার বাইচ্যা যাআ য়িতারা তেঁইর ফিছদি ফিছদি যাআ। আল্লাহ্ আর ভেরার বাইচ্যার হাছে ফইল্যা ফল ইসাবে হোরবানি দিবার লাই মানুষঅক্যলর মইধ্যর ত্যুন য়িতারারে কিনি লোয়া অইয়্যেল্।
66014005	য়িতারা হনঅ দিনঅ মিছা হতা নঅঅ হঅঅ, আর য়িতারার মাঝে হনঅ দোষ ফাআ নঅঅ যাআ।
66014006	তারফর আঁই আর একজন ফেরেস্‌তারে আসমানর বউত উঁচুলত উইত্যো দেকিলাম। দুনিয়াত থাকইন্যা মানুষঅক্যলর হাছে, মানি ফত্যি জাতি, বংশ, ভাষা আর দেশর মানুষঅক্যলর হাছে তবলিগ গরিবার লাই তেঁইর হাছে চিরহালর সুহ্যবর আছিল্।
66014007	তেঁই জোরে জোরে এই হতা হইতো আছিল্, “আল্লাহ্‌‍রে ডরঅ আর তেঁইর ফশংসা গর, হারন বিচার গরিবার সময় আই গেইয়্যে। যিবা আসমান, জবিন, সমুদ্র আর ঝন্যা সিষ্টি গইজ্যে তেঁইর এবাদত গর।”
66014008	ফরদি দিতিয় আর একজন ফেরেস্‌তা তেঁইর ফিছদি ফিছদি আইয়েনে হইল্, “য়েই নাম-গরা বেবিলন শঅর তচনচ অই গেইয়্যে। যে শঅর য়িয়ানর জেনার ভয়ংকর মদ বেক জাতিরেই হ্যাবাইয়্যে য়েই শঅরগান তচনচ অই গেইয়্যে।”
66014009	ইয়ার ফরদি তিতিয় আর একজন ফেরেস্‌তা য়িতারার ফিছদি ফিছদি আইয়েনে জোরে হইল্, “কেউ যুদি য়েই জন্তু আর য়িয়ানর মুত্যির ফুজা গরে আর য়িয়ানর চিন্য হোয়ালত্ বা আতত্ গ্রঅন গরে,
66014010	তইলে য়িবার ত্যুন আল্লাহ্‌র গজবর মদ হ্যঅন ফরিবো। এই মদর লগে ফানি নঅ মিশাইয়েনে আল্লাহ্‌র গজবর ফেঁলাত ঢালি দেয়া অইয়্যে। ফবিত্র ফেরেস্‌তাঅক্যলর আর ভেরার বাইচ্যার সাম্‌নদি আগুন ও গন্ধক দিয়েনে য়েই মানুষঅক্যলরে যন্ত্রনা দেয়া অইবো।
66014011	যে আগুন এই মানুষঅক্যলরে যন্ত্রনা দিবো য়েই আগুনর ধুঁয়া চিরহাল ধরিয়েনে উইট্যো থাকিবো। যিবা য়েই জন্তু আর য়িয়ানর মুত্যির ফুজা গরিবো আর য়িয়ানর নামর চিন্য গ্রঅন গরিবো য়িবা দিনত বা রাইতোত্ হনঅ সমত জিরানি ফাইতো নঅ।”
66014012	যারা আল্লাহ্‌র উকুম ফালন গরে আর ইসার ফতি বিশ্যস্ত থাকে আল্লাহ্‌র য়েই বান্দাঅক্যলর এই অবস্তার মাঝে ধইয্যর দরহার।
66014013	তারফর আঁই একজনরে বেহেস্‌তর ত্যুন হইতো উনিলাম, “এই হতা লেহ্য — এহনর ত্যুন যারা ফভুর লগে যুক্ত অইয়েনে মারা যাইবো য়িতারা মোবারক।” ফাক-রুহ্ এই হতা হঅর, “জি, য়িতারা মোবারক। য়িতারার মিন্যোতর ত্যুন য়িতারা জিরানি ফাইবো, হারন য়িতারার হামর ফল য়িতারার লগে থাকিবো।”
66014014	ফরদি আঁই চাইয়েনে উগ্যুয়া সাদা মেউলা দেকিলাম, আর য়েই মেউলার উঅরদি ইব্‌‍নে-আদমর মতন কেউ একজন বোই আছিল্। তেঁইর মাথাত জিতিবার সোনার তাজ আছিল্ আর আতত্ আছিল্ ধার হাঁসি।
66014015	তারফর আর একজন ফেরেস্‌তা এবাদত-হ্যানার ত্যুন বাইর অই আইল্ আর যিবা য়েই মেউলার উঅরদি বোই আছিল্ তেঁইরে জোরে চিল্যাইয়েনে হইল্, “অনর হাঁসি লাগন্, ফসল হাডন, হারন ফসল হাডিবার সময় অইয়্যে; দুনিয়ার ফসল ফুরাফুরি ফাগি গেইয়্যে।”
66014016	তহন যিবা য়েই মেউলার উঅরদি বোই আছিল্ তেঁই দুনিয়াত তেঁইর হাঁসি লাগাইল্, আর দুনিয়ার ফসল হাডা অইল্।
66014017	ফরদি বেহেস্‌তর এবাদত-হ্যানার ত্যুন আর একজন ফেরেস্‌তা বাইর অই আইল্। তেঁইর হাছেঅ উগ্যুয়া ধার হাঁসি আছিল্।
66014018	তারফর হোরবানগাহ্‌র হাছর ত্যুন আর একজন ফেরেস্‌তা বাইর অই আইল্। আগুনর উঅরদি তেঁইর হ্যমতা আছিল্। যে ফেরেস্‌তার হাছে ধার হাঁসি আছিল্ তেঁইরে এই ফেরেস্‌তা জোরে ডাকিয়েনে হইল্, “তোঁয়ার ধার হাঁসি লাগঅ আর দুনিয়ার আংগু‌র গাছর ত্যুন আংগুরর থোফ্যাগিন হাডিয়েনে জমা গর, হারন আংগু‌র ফাগি গেইয়্যে।”
66014019	তহন য়েই ফেরেস্‌তা দুনিয়াত তেঁইর হাঁসি লাগাইল্ আর দুনিয়ার আংগু‌র গাছর ত্যুন বেক আংগু‌র হাডিয়েনে জমা গরিল্। ফরদি য়েগিন আংগু‌র মাড়াই গরিবার গাঁতার মাঝে ফেলি দিল্। এই আংগু‌র মাড়াই গরিবার গাঁতা অইল্ আল্লাহ্‌র ভয়ংকর গজব।
66014020	শঅরর বাইরে আংগু‌র মাড়াই গরিবার গাঁতাত্ য়েই আংগুরগিন মাড়াই গরা অইলে ফর য়েগিনর ত্যুন রক্ত বাইর অই আইল্ আর ঘোড়াগিনর লাগাম ফইয্যন্ত উঢিল্। য়িয়ানত অনুমান তিনশ কিলোমিটার ফইয্যন্ত বেক জাগা রক্তত্ ডুফি গেল্।
66015001	ফরদি আঁই বেহেস্‌তত্ আর এক্যান মআন ও আচ্যাইয্য চিন্য দেকিলাম। দেকিলাম, সাতজন ফেরেস্‌তা আর য়িতারার আতত্ শেষ সাত্যুয়া গজব। এগিনরে শেষ গজব হোয়া অঅর, হারন এগিন দিয়েনে আল্লাহ্‌র গোস্যারঅ শেষ অইবো।
66015002	তারফর আঁই আগুন মিশাইন্যা আইনার এক্যান সমুদ্রর মতন দেকিলাম, আর যারা য়েই জন্তু ও য়িয়ানর মুত্যি আর য়িয়ানর নামর সইংকার উঅরদি জয়লাভ গইজ্যে য়িতারারেঅ দেকিলাম। আল্লাহ্‌র দেয়া বিনা আতত্ গরিয়েনে য়িতারা য়েই আইনার সমুদ্রর ধারত্ থিয়াই আছিল্।
66015003	য়িতারা আল্লাহ্‌র গোলাম মুসার আর য়েই ভেরার বাইচ্যার এই হাউয়ালিগান গাইতো আছিল্: “অঅ সর্বশক্তিমান মাবুদ আল্লাহ্, হত ডঁর আর আচ্যাইয্য তোঁয়ার হাম! অঅ অক্যল জাতির বাদশা, হত নিয়াই আর আঁসা তোঁয়ার ফথ!
66015004	অঅ মাবুদ, তোঁয়ারে হনে না ডরাইবো? হনে না তোঁয়ার নামর ফশংসা গরিবো? হ্যালি তুঁইই তঅ ফবিত্র। অক্যল জাতি তোঁয়ার হাছে আইবো, বেক্যিনে তোঁয়ার এবাদত গরিবো; হারন তোঁয়ার নিয়াইবিচার ফকাশিত অইয়্যে।”
66015005	ইয়ার ফরদি আঁই দেকিলাম, বেহেস্‌তত্ য়েই এবাদত-হ্যানাগান, মানি শাহাদাত-তাম্বুগান খোলা অইল্।
66015006	তহন য়েই সাতজন ফেরেস্‌তা সাত্যুয়া গজব লইয়েনে এবাদত-হ্যানার ত্যুন বাইর অই আইল্। য়িতারার ফিঁদনত্ আছিল্ ফরিষ্কার ঝক্‌মইক্যা হঅর আর বুগত্ বাঁধা আছিল্ সোনার ফাট্যি।
66015007	য়েই চাইরজন ফ্রানির একজন য়েই সাতজন ফেরেস্‌তারে সাত্যুয়া সোনার ফেঁলা দিল্। আল্লাহ্, যিবা যুগ যুগ ধরিয়েনে চিরহাল জিন্দা আছে, য়েই ফেঁলাগিন তেঁইর গোস্যাত্ ভরা আছিল্।
66015008	আল্লাহ্‌র মইমা আর কুদরতর ত্যুন যে ধুঁয়া বাইর অইতো আছিল্ য়েই ধোঁয়াত এবাদত-হ্যানাগান ভরি গেল্। য়েই সাতজন ফেরেস্‌তার সাত্যুয়া গজব শেষ নঅ অঅন ফইয্যন্ত কেউ য়েই এবাদত-হ্যানাত ঢুকিত্ নঅ ফারিল্।
66016001	ফরদি আঁই উনিলাম, য়েই এবাদত-হ্যানার ত্যুন য়েই সাতজন ফেরেস্‌তারে একজন জোরে জোরে হঅর, “তোঁয়ারা যাইয়েনে আল্লাহ্‌র গজবত ভরা সাত্যুয়া ফেঁলা দুনিয়ার উঅর উইত্ গরি ঢালি দঅ।”
66016002	তহন ফইল্যা ফেরেস্‌তা যাইয়েনে তেঁইর ফেঁলাগান দুনিয়ার উঅর উইত্ গরিল্। য়িয়ানর হারনে যারার উঅর য়েই জন্তুউয়ার চিন্য আছিল্ আর যারা য়িয়ানর মুত্যির ফুজা গইত্যো য়িতারার গাআত বউত হ্যারাফ আর বিষাক্ত এক ডইল্যা ঘা দেহ্যা দিল্।
66016003	দিতিয় ফেরেস্‌তা তেঁইর ফেঁলাগান সমুদ্রর উঅর উইত গরিল্। তহন সমুদ্রর ফানি মরা মানুষর রক্তর মতন অইল্, আর সমুদ্রর বেক ফ্রানি মরি গেল্।
66016004	ফরদি তিতিয় ফেরেস্‌তা দইজ্যা আর ঝন্যার উঅর তেঁইর ফেঁলাগান উইত্ গরিল্। য়িয়ানত য়েগিন রক্তর দইজ্যা আর ঝন্যা অই গেল্।
66016005	ফানির উঅরদি যে ফেরেস্‌তার হ্যমতা আছিল্ আঁই তেঁইরে এই হতা হইতো উনিলাম: “অঅ আল্লাহ্ ফাক, তুঁই আছ আর তুঁই আছিলা। তুঁই নিয়াইবান, হারন তুঁই এই শাস্তি দিয়্যো।
66016006	এই মানুষঅক্যলে আল্লাহ্‌র বান্দাঅক্যলরে আর নবিঅক্যলরে খুন গইজ্যে। য়িয়ানর লাই তুঁই য়িতারারে এই রক্ত হ্যাইতো দিয়্যো আর ইয়ানই য়িতারার ফক্যে উফযুক্ত অইয়্যে।”
66016007	আঁই হোরবানগাহ্‌র ত্যুন একজনরে এই হতা হইতো উনিলাম: “সর্বশক্তিমান মাবুদ আল্লাহ্, তোঁয়ার বেক বিচার আঁসা আর নিয়াইয়ে ভরা।”
66016008	চাইর লম্বর ফেরেস্‌তা সুয্যর উঅরদি তেঁইর ফেঁলাগান উইত্ গরিল্। য়িয়ানত মানুষঅক্যলরে আগুন দিয়েনে ফোড়াই দিবার লাই সুয্যরে হ্যমতা দেয়া অইল্।
66016009	তহন আগুনর বউত তাফে মানুষঅক্যলর গাআ ফুড়ি গেল্, আর এই বেক গজবর উঅর যিবার হ্যমতা আছে য়িতারা য়েই আল্লাহ্‌র বিরুদ্যে কুফরি গইত্যো লাগিল্। কিন্তু তঅঅ য়িতারা মন নঅ ফিরাইল্ আর আল্লাহ্‌র ফশংসা নঅ গরিল্।
66016010	ফরদি ফাঁচ লম্বর ফেরেস্‌তা য়েই জন্তুর সিংহাসনর উঅর তেঁইর ফেঁলাগান উইত গরিল্। য়িয়ানত য়েই জন্তুউয়ার রাইজ্য আঁধার অই গেল্। যন্ত্রনাত মাইন্‌ষ্যে য়িতারার জিল্‌ফা হঁঅরাইতো লাগিল্ আর য়িতারার এই যন্ত্রনা ও ঘাআর লাই য়িতারা বেহেস্‌তর আল্লাহ্‌র বিরুদ্যে কুফরি গইত্যো লাগিল্, কিন্তু তঅঅ য়িতারা য়িতারার হ্যারাফ হামর ত্যুন মন নঅ ফিরাইল্।
66016012	তারফর ছঅ লম্বর ফেরেস্‌তা মআ দইজ্যা ফোরাতর উঅরদি তেঁইর ফেঁলাগান উইত্ গরিল্। য়িয়ানত ফুক দেশর বাদশাঅক্যলর যাইবার ফথ রেডি অইবার লাই য়েই দইজ্যার ফানি উয়াই গেল্।
66016013	তহন আঁই বেংগর মতন তিন্যুয়া ভুত দেকিত্ ফাইলাম। য়েগিন য়েই দানব, য়েই জন্তু আর য়েই ভন্ড নবির মুকর ত্যুন বাইর অই আইস্‌তো আছিল।
66016014	য়েই ভুতগিন কেরামতি হাম গইত্যো আছিল্। সর্বশক্তিমান আল্লাহ্‌র য়েই ডঁর দিনত যুদ্য গরিবার লাই য়িতারা সারা দুনিয়ার বাদশাঅক্যলরে একলগে জমা গরিল্।
66016015	ইসা হঅর, “চঅ, আঁই চোরর মতন আইস্যোম। মোবারক য়েই মানুষ, যিবা অঅজাগ অই থাকে আর নিজর ফোশাক ফিঁদি থাকে, যেন্ য়িবার ত্যুন লেংটা অই ঘুরন নঅ ফরে আর মাইন্‌ষ্যে য়িবার শরম দেকিত্ নঅ ফাআ।”
66016016	য়িব্রু ভাষাত যে জাগার নাম হরমাগিদোন, ভুতগিনে য়েই বাদশাঅক্যলরে য়েডে একত্র গরিল্।
66016017	ফরদি সাত লম্বর ফেরেস্‌তা তেঁইর ফেঁলাগান বাতাসত উইত্ গরিল্। তহন এবাদত-হ্যানার সিংহাসনর ত্যুন জোরে এই হতাগিন হোয়া অইল্, “যিয়ান অইবার য়িয়ান অই গেইয়্যে।”
66016018	তহন বিজ্‌লি চম্‌কাইতো লাগিল্, ভয়ংকর আবাজ অইতো ও ঠাঢার ফইত্যো লাগিল্ আর এন্ বিরাট ভুসাল অইল্ যিয়ান দুনিয়াত মানুষ সিষ্টির ফরর ত্যুন আর হনঅ দিনঅ দেহ্যা নঅঅ যাআ। য়েই ভুসাল খুবই সাংঘাতিক আছিল্।
66016019	য়েই নাম-গরা শঅরগান তিন ভাগে ভাগ অই গেল্ আর বিন্য বিন্য জাতির শঅরগিন ভাঁগি ফরি গেল্। ফরদি য়েই নাম-গরা বেবিলনর হতা আল্লাহ্‌র মনত ফরিল্, আর তেঁই তেঁইর গজবর ভয়ংকর মদত ফেঁলা ভরাইয়েনে বেবিলনরে হ্যাইতো দিল্।
66016020	তহন ফত্যিউয়া দিফ ধাই গেল্ ও ফাআরগিন আর দেহ্যা নঅ গেল্।
66016021	আসমানর ত্যুন মানুষর উঅর ডঁর ডঁর ফাত্যোরর মতন শিল ফইত্যো লাগিল্। য়িয়ানর ফত্যিউয়ার ওজন আছিল্ ছোত্যিরিশ কেজি। ইয়ানত মাইন্‌ষ্যে শিলর আঘাতর লাই আল্লাহ্‌র বিরুদ্যে কুফরি গইত্যো লাগিল্, হারন য়েই শিলর আঘাত আছিল্ ভয়ংকর।
66017001	যে সাতজন ফেরেস্‌তার আতত্ সাত্যুয়া ফেঁলা আছিল্ য়িতারার মইধ্যে একজন আইয়েনে আঁরে হইল্, “বউত ফানির উঅরদি যে মআবেইশ্যা বোই আছে, আইয়্যো, আঁই য়িবার শাস্তি তোঁয়ারে দেহ্যাই।
66017002	দুনিয়ার বাদশাঅক্যলে য়িবার লগে জেনা গইজ্যেল্, আর যারা এই দুনিয়ার য়িতারা য়িবার জেনার আংগুর-রসত মাতাল অইয়্যেল্।”
66017003	তারফর য়েই ফেরেস্‌তা আঁরে মরুভুমিত লই গেল্। তহন আঁই ফাক-রুহ্‌র বশত্ আছিলাম। য়েডে আঁই একজন মাইয়্যাফোয়ারে উগ্যুয়া লাল রংগর জন্তুর উঅরদি বোই থাইক্‌তো দেকিলাম। কুফরি গরিবার লাই বউত নাম য়েই জন্তুউয়ার উঅর লেহ্যা আছিল্। য়িয়ানর সাত্যুয়া মাথা আর দোশ্যুয়া শিং।
66017004	য়েই মাইয়্যাফোয়াউয়া বাইয়োইন্যা ও লাল রংগর ফোশাক ফিঁদি আছিল্ আর য়িয়ানর গাআত সোনা, দামি দামি ফাত্যোর ও মুক্তার গয়না আছিল্। জঘইন্য জিনিসত আর য়িবার জেনার হাসারাত্ ভরা উগ্যুয়া সোনার ফেঁলা য়িবার আতত্ আছিল্।
66017005	য়িবার হোয়ালত্ এন্ নাম লেহ্যা আছিল্ যিয়ানর বিষয়ে উগ্যুয়া গোফন সইত্য আছে। য়েই নামগান অইল্, “নাম-গরা বেবিলন, বেইশ্যাঅক্যলর আর দুনিয়ার অক্যল জঘইন্য জিনিসর মা।”
66017006	আঁই দেকিলাম, য়েই মাইয়্যাফোয়াউয়া আল্লাহ্‌র বান্দাঅক্যলর রক্ত আর যারা ইসার বিষয়ে সাক্যি দিয়্যে য়িতারার রক্ত হ্যাইয়েনে মাতাল অই আছে।
66017007	আঁই য়িবারে দেকিয়েনে বঅর আচ্যাইয্য অইলাম। তহন য়েই ফেরেস্‌তা আঁরে হইল্, “তুঁই আচ্যাইয্য অইতা লাইগ্যো কিল্যাই? মাইয়্যাফোয়াউয়ার আর যে জন্তুউয়া য়িবারে বোই লই বেড়ার য়েই জন্তুউয়ার গোফন মানি তোঁয়ারে বুঝাই দিইর। ইয়ান য়েই জন্তু যিয়ানর সাত্যুয়া মাথা আর দোশ্যুয়া শিং আছিল্।
66017008	যে জন্তুউয়ারে তুঁই দেক্যিলা য়িয়ান আগে আছিল্ কিন্তু এহন নাই। ফরদি য়িয়ান আবিয়া-দোজগর ত্যুন উঢি আইয়েনে অনন্তহাল ধরিয়েনে শাস্তি ভোগ গরিবো। তহন যারা এই দুনিয়ার, মানি দুনিয়া সিষ্টির সময়র ত্যুন যারার নাম জিবন-কিতাবত্ লেহ্যা নাই য়িতারা য়েই জন্তুউয়ারে দেকিয়েনে আচ্যাইয্য অই যাইবো; হারন জন্তুউয়া আগে আছিল্, এহন নাই, অথচ আবার দেহ্যা দিবো।
66017009	“এহন যেগিন হোয়া অইবো য়েগিন বুঝিবার লাই বুদ্যির দরহার। য়েই সাত্যুয়া মাথা অইল্ সাত্যুয়া ফাআর যেগিনর উঅর মাইয়্যাফোয়াউয়া বোই আছে। য়েই সাত্যুয়া মাথা আবার সাতজন বাদশাঅ আঁসা।
66017010	য়েই বাদশাঅক্যলর মইধ্যে ফাঁচজন আগেই শেষ অই গেইয়্যে, একজন এহনঅ আছে আর অইন্যজন এহনঅ নঅঅ আইয়্যে। য়েই বাদশা আইবার ফর য়িবার ত্যুন কিছুদিন থাকনই ফরিবো।
66017011	যে জন্তুউয়া আগে আছিল্ কিন্তু এহন নাই য়িয়ান য়েই সাতজনর মইধ্যে একজন অইলেঅ য়িয়ান আষ্ট লম্বর বাদশা; য়িবা অনন্তহাল ধরিয়েনে শাস্তি ভোগ গরিবো।
66017012	“যে দোশ্যুয়া শিং তুঁই দেইক্যো য়েগিন অইল্ দশজন বাদশা। য়িতারা এহনঅ রাজত্য গইত্যো শুরু নঅঅ গরে, কিন্তু য়িতারা য়েই জন্তুর লগে অল্ফ সময়র লাই বাদশা ইসাবে রাজত্য গরিবার হ্যমতা ফাইবো।
66017013	এই বাদশাঅক্যলর উদ্যেশ্য একই, আর য়িতারা বেক্যিনে য়িতারার হ্যমতা ও অধিকার য়েই জন্তুউয়ারে দিবো।
66017014	ইতারা ভেরার বাইচ্যার বিরুদ্যে যুদ্য গরিবো আর ভেরার বাইচ্যা য়িতারারে আআরাই দিবো, হারন তেঁই ফভুঅক্যলর ফভু আর বাদশাঅক্যলর বাদশা। যারারে ডাকা অইয়্যে আর বাছি লোয়া অইয়্যে ও যারা বিশ্যস্ত য়িতারাই তেঁইর লগে থাকিবো।”
66017015	তারফর য়েই ফেরেস্‌তা আঁরে হইল্, “তুঁই যে ফানি দেইক্যো, যেগিনর উঅর য়েই বেইশ্যা বোই আছে, য়েগিন অইল্ বউত দেশ, বউত মানুষ, বউত জাতি আর বউত ভাষা।
66017016	তুঁই যে দোশ্যুয়া শিং দেইক্যো য়েগিন আর য়েই জন্তুউয়া য়েই বেইশ্যারে ঘিনা গরিবো। য়িতারা য়িবারে তচনচ ও লেংটা গরিবো আর য়িবার গোস্ত হ্যাইবো; তারফর য়িবারে আগুন দিয়েনে ফোড়াই ফেলিবো।
66017017	ইয়ানর হারন অইল্, আল্লাহ্ য়িতারার দিলত্ এন্ ইছ্যা দিয়্যে যেন্ তেঁইর কালাম সফল অঅ। য়িয়ানর হারনে য়িতারা একমন অইয়েনে য়েই জন্তুউয়ার হাছে য়িতারার বেক হ্যমতা দান গরিবো, যেন্ আল্লাহ্‌র কালাম ফুরন নঅ অঅন ফইয্যন্ত য়িবা রাজত্য গরিত্ ফারে।
66017018	যে মাইয়্য্যাফোয়াউয়ারে তুঁই দেক্যিলা য়িবা অইল্ য়েই নাম-গরা শঅর, যিবা দুনিয়ার বেক বাদশাঅক্যলর উঅরদি রাজত্য গরের্।”
66018001	ইয়ার ফরদি আঁই আর একজন ফেরেস্‌তারে বেহেস্‌তর ত্যুন লামি আইস্‌তো দেকিলাম। তেঁইর ডঁর হ্যমতা আছিল্ আর দুনিয়া তেঁইর মইমাত্ উজ্যল অই গেল্।
66018002	তেঁই জোরে চিল্যাইয়েনে হইল্, “তচনচ অইয়্যে, য়েই নাম-গরা বেবিলন তচনচ অইয়্যে! য়িয়ান এহন ভুতগিনর থাকিবার জাগা অইয়্যে আর ফত্যিউয়া ভুতর আড্যাহ্যানা ও নাফাক আর জঘইন্য ফাকির বাসা অইয়্যে,
66018003	হারন য়িয়ান য়িয়ানর জেনার ভয়ংকর মদ বেক জাতিরেই হ্যাইতো দিয়্যে। দুনিয়ার বাদশাঅক্যলে য়িয়ানর লগে জেনা গইজ্যে, আর দুনিয়ার বেবসায়িঅক্যলে য়িয়ানর লাগাম-ছাড়া হামনা দিয়েনে ফুইসাআলা অইয়্যে।”
66018004	তারফর আঁই বেহেস্‌তর ত্যুন আর একজনরে হইতো উনিলাম, “আঁর বান্দাঅক্যল, তোঁয়ারা বেবিলনর ত্যুন বাইর অই আইয়্যো যেন্ য়িয়ানর গুনাহ্‌র ভাগি তোঁয়ারা নঅ অঅ, আর যেতাক্যিন গজব য়িয়ানর উঅরদি ফরিবো য়েগিনর হনঅগানই যেন্ তোঁয়ারার ত্যুন ভোগ গরন নঅ ফরে।
66018005	য়িয়ানর গুনাহ্‌ আসমান ফইয্যন্ত উচুল অইয়্যে আর য়িয়ানর হ্যারাফ হামর হতা আল্লাহ্ মনত গইজ্যে।
66018006	য়িয়ান অইন্য তারার লগে যেইল্যা বেবার গইজ্যে য়িয়ানর লগেঅ য়েইল্যা বেবার গর; য়িয়ানর হামর ফুরাফুরি ফল য়িয়ানরে দঅ। যে ফেঁলার মইধ্যে য়িয়ান অইন্য তারার লাই হ্যারাফি মিশাইতো, য়িয়ানত য়িয়ানর ফুরাফুরি শাস্তি মিশাইয়েনে য়িয়ানরে হ্যাইতো দঅ।
66018007	য়িয়ান নিজর বিষয়ে যেত বেশি গর্ব গইজ্যে, যেত বেশি উশৃংকল গরি বসবাস গইজ্যে, ঠিগ য়েতাক্যিন যন্ত্রনা আর দুক্য য়িয়ানরে দঅ; হারন য়িয়ানর দিলত্ য়িয়ান ভাবে, ‘আঁই তঅ রানি অইয়েনে বোই আছি, আঁই রারি নঅঅ; হনঅ মতেই আঁই দুক্য মনে নঅ গইজ্যোম।’
66018008	য়িয়ানর লাই এক দিনতই বেক গজব য়িয়ানর উঅরদি ফরিবো; য়েগিন অইল্ মরন, দুক্য আর দুর্বিক্য। আগুন দিয়েনে য়িয়ানরে ফোড়াই ফেলা অইবো, হারন যিবা য়িয়ানর বিচার গরিবো য়েই মাবুদ আল্লাহ্ শক্তিমান।”
66018009	দুনিয়ার যে সমস্ত বাদশাঅক্যলে য়িয়ানর লগে জেনা গইজ্যে আর উশৃংকল ভাবে য়িয়ানর লগে বসবাস গইজ্যে য়িতারা য়িয়ানরে ফোড়াই ফেলিবার সমত ধুঁয়া দেকিয়েনে হাঁদিবো আর য়িয়ানর লাই দুক্য গরিবো।
66018010	য়িতারা য়িয়ানর যন্ত্রনা দেকিয়েনে ডরে দুরে থিয়াই থাকিয়েনে হইবো, “আয় হায়, বেবিলন, আয় হায়! য়েই নাম-গরা শঅর, হ্যমতাত ভরা য়েই শঅর! এত হম সময়র মইধ্যেই তোঁয়ার শাস্তি আই গেইয়্যে!”
66018011	দুনিয়ার বেবসায়িঅক্যলেঅ য়িয়ানর লাই হাঁদিবো আর দুক্য গরিবো, হারন য়িতারার জিনিসফাতি আর কেউ কিন্‌তো নঅ।
66018012	য়িতারার য়েই বেক জিনিসফাতির মাঝে আছে — সোনা, রুফা, দামি ফাত্যোর আর মুক্তা; মিহিন মসিনার হঅর, বাইয়োইন্যা রংগর হঅর, রেশমি আর লাল রংগর হঅর; বউত ডইল্যা হ্যোশ্‌বু গাছ ও আঁআঁতির দাঁতর বানাইন্যা নানান জিনিস; বউত দামি গাছ দিয়েনে বানাইন্যা আর ফিতোল, লোআ ও লেলু ফাত্যোর দিয়েনে বানাইন্যা নানান জিনিস;
66018013	দারচিনি, এলাসি, ধুফ, আতর আর গন্দরস; আংগুর-রস, জলফইর তেল, মোইদা আর গেঁউ; গরু ও ভেরা, ঘোড়া ও গাড়ি আর কিনা গোলাম।
66018014	য়েই বেবসায়িঅক্যলে হইবো, “যে ফল তুঁই লাভ গইত্যো চাইয়্যিলা য়েগিন তোঁয়ার হাছর ত্যুন দুরে সরি গেইয়্যে; তোঁয়ার বেক ধন আর জাকজমক তচনচ অই গেইয়্যে। মাইন্‌ষ্যে আর হনঅ দিনঅ য়েগিন ফাইতো নঅ।”
66018015	যারা এই বেক জিনিসর বেবসা গরিয়েনে ফুইসাআলা অইয়্যেল্ য়েই বেবসায়িঅক্যলে য়িয়ানর যন্ত্রনা দেকিয়েনে ডরে দুরে থিয়াই থাকিবো।
66018016	য়িতারা হাঁদি হাঁদি দুক্য গরিয়েনে হইবো, “আয় হায়, আয় হায়! মিহিন মসিনার হঅর আর বাইয়োইন্যা ও লাল রংগর হঅর ফিঁদা ও সোনা, দামি ফাত্যোর আর মুক্তা দিয়েনে সাজ-গোজ গরা য়েই নাম-গরা শঅর!
66018017	এত হম সময়র মইধ্যেই তোঁয়ার এন্ বিরাট ধন-সম্‌বত বেক নষ্ট অই গেইয়্যে!” জাঁআসর মেইন হর্মচারিঅক্যল, সমুদ্রফথর যাত্রিঅক্যল, নাবিকঅক্যল আর সমুদ্রত যারা বেবসা-বানিজ্য গরে য়িতারা বেক্যিনে দুরে থিয়াই থাকিল্।
66018018	য়িয়ানরে ফোড়াইবার সমত ধুঁয়া দেকিয়েনে য়িতারা চিল্যাইয়েনে হইল্, “আর হঅন্ শঅর এই নাম-গরা শঅরর মতন?”
66018019	য়িতারা য়িতারার মাথাত ধুলা দিয়েনে চিল্যাইতো থাকিবো আর হাঁদি হাঁদি দুক্য গরিয়েনে হইবো, “আয় হায়, য়েই নাম-গরা শঅর, আয় হায়! সমুদ্রত যারার জাঁআস আছে য়িতারা য়িয়ানর ধন দিয়েনেই ফুইসাআলা অইয়্যেল্; আর চঅ, অল্ফ সময়েই য়িয়ান তচনচ অই গেল্!”
66018020	তহন য়েই ফেরেস্‌তা হইল্, “অঅ বেহেস্‌ত, য়েই শঅরর তচনচর লাই খুশি অঅ। আল্লাহ্‌র বান্দাঅক্যল, সাআবিঅক্যল আর নবিঅক্যল, খুশি অঅ। তোঁয়ারার বিরুদ্যে য়িয়ান যেগিন গইজ্যেল্ য়িয়ানর লাই আল্লাহ্ য়িয়ানর বিচার গইজ্যে।”
66018021	ফরদি একজন শক্তিশালি ফেরেস্‌তা ডঁর জাঁতার মতন উগ্যুয়া ফাত্যোর লইয়েনে সমুদ্রত ফেলাই দিয়েনে হইল্, “এন্ গরিয়েনেই য়েই নাম-গরা বেবিলন শঅরগানরে ফেলাই দেয়া অইবো। য়িয়ানরে আর হনঅ দিনঅ ফাআ যাইতো নঅ।
66018022	যারা বিনা বাজাআ, গান গাআ আর বাঁশি বা শিংগা বাজাআ য়িতারার আবাজ আর হনঅ দিনঅ তোঁয়ার মাঝে উনা যাইতো নঅ। আর হনঅ দিনঅ তোঁয়ার মাঝে হনঅ ডইল্যা দক্য মিস্‌তিরি ফাআ যাইতো নঅ। হনঅ জাঁতার আবাজ আর হনঅ দিনঅ তোঁয়ার মাঝে উনা যাইতো নঅ।
66018023	বাত্যির ফঅর আর হনঅ দিনঅ তোঁয়ার মাঝে জইল্‌তো নঅ। দুলা-হোইন্যার গলার আবাজঅ আর তোঁয়ার মাঝে হনঅ দিনঅ উনা যাইতো নঅ। তোঁয়ার বেবসায়িঅক্যলে দুনিয়াত নামগরা আছিল্, আর বেক জাতিই তোঁয়ার জাদুর ছলনাত ফঅইত্যো।
66018024	নবিঅক্যলরে, আল্লাহ্‌র বান্দাঅক্যলরে আর যে সমস্ত মানুষঅক্যলরে এই দুনিয়াত মারি ফেলা অইয়্যে য়িতারার রক্ত এই বেবিলনতই ফাআ গেইয়্যে।”
66019001	ইয়ার ফরদি আঁই বেহেস্‌তত্ বউত মানুষর ভিড়র আবাজ উনিলাম। য়িতারা হইতো আছিল্, “আল্‌হামদুলিল্লাহ্‌! নাজাত, ফশংসা আর হ্যমতা, বেক্যিনই আঁরার আল্লাহ্‌র,
66019002	হারন তেঁইর বিচার আঁসা আর নিয়াইজ্য। যিবা য়িবার জেনা দিয়েনে সারা দুনিয়ারে নাফাক গইজ্যেল্ য়েই মআবেইশ্যারে আল্লাহ্ শাস্তি দিয়্যে আর তেঁইর গোলামঅক্যলর রক্তর ফতিশোধ তেঁই য়িবার উঅর নিয়্যে।”
66019003	য়িতারা দিতিয় বার হইল্, “আল্‌হামদুলিল্লাহ্‌! য়িবার মইধ্যর ত্যুন চিরহাল ধরিয়েনে ধুঁয়া উইট্যো থাকিবো।”
66019004	আল্লাহ্, যিবা সিংহাসনত্ বোই আছে তেঁইরে য়েই চব্যিশজন নেতা আর য়েই চাইরজন ফ্রানি সইদা গরিয়েনে হইল্, “আমিন। আল্‌হামদুলিল্লাহ্‌!”
66019005	তহন সিংহাসনর ত্যুন একজন হইল্, “আল্লাহ্‌র গোলামঅক্যলে আর তোঁয়ারা যারা আল্লাহ্‌‍রে ডরঅ, তোঁয়ারা ছোড-বড় বেক্যিনে আঁরার আল্লাহ্‌র ফশংসা গর।”
66019006	তারফর আঁই বউত মানুষর ভিড়র আবাজ, জোরে বোই যঅইন্যা স্রোতর আবাজ আর জোরে ঠাঢার ফরিবার আবাজর মতন গরি হোয়া এই হতা উনিলাম, “আল্‌হামদুলিল্লাহ্‌! আঁরার সর্বশক্তিমান মাবুদ আল্লাহ্ রাজত্য গইত্যো শুরু গইজ্যে।
66019007	আইয়্যো, আঁরা মনর খুশিত বউত আনন্দ গরি আর তেঁইর ফশংসা গরি, হারন ভেরার বাইচ্যার বিয়ার সময় অইয়্যে আর তেঁইর হোইন্যা নিজরে রেডি গইজ্যে।
66019008	উজ্যল, ফরিষ্কার আর মিহিন মসিনার হঅর য়িবারে ফিঁন্‌তো দেয়া অইয়্যে। য়েই হঅর অইল্ আল্লাহ্‌র বান্দাঅক্যলর বাইধ্যতা।”
66019009	তারফর য়েই ফেরেস্‌তা আঁরে হইল্, “এই হতা লেহ্য, ‘ভেরার বাইচ্যার বিয়ার বিরাট হ্যানাত যারারে দঅত দেয়া অইয়্যে য়িতারা মোবারক।’ ” তেঁই এই হতাঅ হইল্, “এগিন আল্লাহ্‌রই হতা আর এগিন আঁসা।”
66019010	তহন আঁই য়েই ফেরেস্‌তার ঠেংগর হাছে উইত অইয়েনে তেঁইরে সইদা গইল্যাম। কিন্তু তেঁই আঁরে হইল্, “ইয়ান কি গইত্যা লাইগ্যো? আঁই তোঁয়ার সঅ-গোলাম। আল্লাহ্‌রেই সইদা গর। তোঁয়ার ইমানদার ভাইঅক্যল, যারা ইসার শিক্যা ধরি রাকে, আঁই য়িতারারই একজন। ইসার শিক্যাই আছিল্ নবিঅক্যলর শিক্যার মুল হতা।”
66019011	ফরদি আঁই দেকিলাম বেহেস্‌ত খোলাই আছে, আর য়েডে উগ্যুয়া সাদা ঘোড়া রইয়্যে। যিবা য়েই ঘোড়ার উঅরদি বোই আছিল্ তেঁইর নাম অইল্ বিশ্যস্ত আর আঁসা। তেঁই নিয়াইভাবে বিচার আর যুদ্য গরে।
66019012	তেঁইর চোগ জলন্ত আগুনর মতন আর তেঁইর মাথাত বউত তাজ আছিল্। তেঁইর গাআত এন্ এক্যান নাম লেহ্যা আছিল্, যে নাম তেঁই নিজে বাদে আর কেউ নঅ জানে।
66019013	তেঁইর ফিঁদনত্ আছিল্ রক্তত্ ডুফাইন্যা হঅর, আর তেঁইর নাম অইল্ “আল্লাহ্‌র কালাম।”
66019014	বেহেস্‌তর সৈন্যদল সাদা ফরিষ্কার মসিনার হঅর ফিঁদিয়েনে সাদা ঘোড়াত চরি তেঁইর ফিছদি ফিছদি যাইতো আছিল্।
66019015	তেঁই যেন্ বেক জাতিরে আঘাত গরিত্ ফারে য়িয়ানর লাই তেঁইর মুকর ত্যুন এক্যান ধার ছুরি বাইর অই আইস্‌তো আছিল। তেঁই লোআর লাঢি দিয়েনে বেক জাতিরে শাসন গরিবো আর আংগু‌র মাড়াই গরিবার গাঁতাত্ তেঁই আংগু‌র ঠেংগে মাড়াইবো। এই আংগু‌র মাড়াই গরিবার গাঁতা অইল্ সর্বশক্তিমান আল্লাহ্‌র ভয়ংকর গজব।
66019016	তেঁইর ফোশাকত্ আর রানত এই নাম লেহ্যা আছে, “বাদশাঅক্যলর বাদশা, ফভুঅক্যলর ফভু।”
66019017	ফরদি আঁই একজন ফেরেস্‌তারে সুয্যর মইধ্যে থিয়াই থাইক্‌তো দেকিলাম। যে সমস্ত ফাকি আসমানত উইত্যো আছিল্ তেঁই য়েগিনর বেক্যিনরে জোরে চিল্যাইয়েনে হইল্, “আইয়্যো, আল্লাহ্‌র বিরাট হ্যানা হ্যাইবার লাই একলগে জমা অঅ,
66019018	যেন্ তোঁয়ারা বাদশা, সেনাফতি, শক্তিশালি মানুষ, ঘোড়া আর য়েই ঘোড়াত চরইন্যা মানুষঅক্যলর, সাধিন আর গোলামঅক্যলর ও ডঁর-ছোড বেক মানুষর গোস্ত হ্যাইত্ ফার।”
66019019	তারফর আঁই দেকিলাম, যিবা য়েই ঘোড়ার উঅর বোই আছিল্ তেঁইর আর তেঁইর সৈন্যঅক্যলর বিরুদ্যে যুদ্য গরিবার লাই য়েই জন্তুউয়া আর দুনিয়ার বাদশাঅক্যল য়িতারার সৈন্যসামন্ত লইয়েনে একলগে জমা অইয়্যে।
66019020	য়েই জন্তুউয়ারে ধরা অইল্ আর যে ভন্ড নবি য়িবার অইয়েনে কেরামতি হাম গইত্যো য়িবারেঅ ধরা অইল্। যারা য়েই জন্তুর চিন্য গ্রঅন গইজ্যেল্ আর য়িয়ানর মুত্যির ফুজা গইত্যো য়েই ভন্ড নবি য়েই বেক কেরামতি হাম দিয়েনে য়িতারারে ফঅরাই রাইক্যেল্। জলন্ত গন্ধকর আগুনর লেকত জিন্দা অবস্তাত্ এই দুই জনরে ফেলি দেয়া অইল্।
66019021	যিবা য়েই সাদা ঘোড়ার উঅর বোই আছিল্ তেঁইর মুকর ত্যুন যে ছুরি বাইর অই আইস্যেল্ য়িয়ান দিয়েনে য়িতারার অইন্য বেক উঁয়াইজ্যাঅক্যলরে মারি ফেলা অইল্। য়িয়ানর হারনে ফাকিগিনে ফেট ভরি য়িতারার গোস্ত হ্যাইল্।
66020001	ইয়ার ফরদি আঁই একজন ফেরেস্‌তারে বেহেস্‌তর ত্যুন লামি আইস্‌তো দেকিলাম। তেঁইর আতত্‌ আছিল্ আবিয়া-দোজগর চাবি আর উগ্যুয়া বিরাট সিয়োল।
66020002	তেঁই য়েই দানবরে, মানি য়েই ফুরানা আঁফ যিয়ানরে ইবিলিস আর শতান হোয়া অঅ য়িয়ানরে ধরিয়েনে এক আজার বছরর লাই বাঁধিল্ আর আবিয়া-দোজগত্ ফেলি দিল্। ফরদি তেঁই য়িয়ানত তালা দিয়েনে য়িয়ানর উঅর সিলমোঅর গরিল্, যেন্ এই এক আজার বছর শেষ নঅ অঅন ফইয্যন্ত দুনিয়ার জাতিঅক্যলরে আর য়িবা ভুল ফথদি লই যাইত্ নঅ ফারে; তারফরদি কিছু দিনর লাই য়িবারে অবইশ্যই ছারি দেয়া অইবো।
66020004	তারফর আঁই হতাক্যিন সিংহাসন দেকিলাম, আর যারা য়েগিনর উঅরদি বোই আছিল্ য়িতারার আতত বিচার গরিবার হ্যমতা দেয়া অইয়্যেল্। আল্লাহ্‌র কালাম আর ইসার শিক্যা মতন চলিবার হারনে যারার মাথা হাডি ফেলা অইয়্যেল্, আঁই য়িতারার রুহ্‌গিনরে দেকিত্ ফাইলাম। য়িতারা য়েই জন্তুউয়ারে বা য়িয়ানর মুত্যির ফুজা নঅঅ গরে আর হোয়ালত্ বা আতত্ য়িয়ানর চিন্যঅ গ্রঅন নঅঅ গরে। য়িতারা জিন্দা অই উঢিল্ আর এক আজার বছর ধরিয়েনে মসিহ্‌র লগে রাজত্য গরিল্।
66020005	ইয়ান অইল্ ফইল্যাবার মরনর ত্যুন জিন্দা অই উঢন আর এই বার যারা জিন্দা অইল্ য়িতারা মোবারক ও ফবিত্র। ফইল্যা বার যারা জিন্দা অইয়েনে উইট্যেল্ য়েই মানুষঅক্যলর উঅর দিতিয় মরনর হনঅ শক্তি নাই, বরং য়িতারা আল্লাহ্ ও মসিহ্‌র ইমাম অইবো আর য়েই আজার বছর মসিহ্‌র লগে রাজত্য গরিবো। কিন্তু য়েই আজার বছর শেষ নঅ অঅন ফইয্যন্ত বাকি মরা মানুষঅক্যলে জিন্দা নঅ অইল্।
66020007	য়েই আজার বছর শেষ অই গেলে ফর ইবিলিসরে য়িয়ানর জেলহ্যানার ত্যুন ছারি দেয়া অইবো।
66020008	য়িয়ান তহন যাইয়েনে গোডা দুনিয়ার জাতিঅক্যলরে, মানি ইয়াজুজ-মাজুজরে ভুল ফথদি লই যাইবো আর যুদ্যর লাই য়িতারারে একলগে একত্র গরিবো। ইতারার সইংক্যা অইবো সমুদ্রর বালুহনার মতন অসইংক্য।
66020009	তহন আঁই দেকিলাম, য়িতারা আগাই যাইয়েনে আল্লাহ্‌র বান্দাঅক্যলর থাকিবার এলাহা আর তেঁইর য়েই ফ্রিয় শঅরগান ঘেরাও গরিল্। কিন্তু বেহেস্‌তর ত্যুন আগুন লামি আইয়েনে য়িতারারে ফোড়াই ফেলিল্।
66020010	যিবা য়িতারারে ভুল ফথদি লই গেইয়্যেল্ য়েই ইবিলিসরে জলন্ত গন্ধকর লেকত ফেলি দেয়া অইল্। য়েই জন্তু আর ভন্ড নবিরে আগেই য়েডে ফেলি দেয়া অইয়্যেল্। য়েডে য়িতারা চিরহাল ধরিয়েনে দিন-রাইত যন্ত্রনা ভোগ গরিবো।
66020011	তারফর আঁই উগ্যুয়া ডঁর সাদা সিংহাসন আর য়িয়ানর উঅরদি একজনরে বোই থাইক্‌তো দেকিলাম। তেঁইর সাম্‌নদির ত্যুন দুনিয়া আর আসমান ধাই গেল্, য়িতারার জাগা আর হনঅ মিক্যাদি নঅ রইল্।
66020012	তারফর আঁই দেকিলাম, ডঁর-ছোড বেক মরা মানুষঅক্যলে য়েই সিংহাসনর সাম্‌নদি থিয়াই আছে। ইয়ার ফর হতাক্যিন কিতাব খোলা অইল্। তারফরদি আর উগ্যুয়া কিতাব খোলা অইল্। য়িয়ান আছিল্ জিবন-কিতাব। এই মরা মানুষঅক্যলর হাম সম্যন্দে য়েই কিতাবগিনত যেইল্যা লেহ্যা অইয়্যেল্ য়েই মতনই য়িতারার বিচার অইল্।
66020013	যে মরা মানুষঅক্যলে সমুদ্রর মইধ্যে আছিল্, সমুদ্র য়িতারারে তুলি দিল্। ইয়ান বাদে মরন আর মরা রুহ্‌গিনর জাগার মইধ্যে যে মরা মানুষঅক্যলে আছিল্, মরন আর মরা রুহ্‌গিনর জাগা য়িতারারেঅ ফিরাই দিল্। ফত্যিকরে য়িবার হাম অনুযায়ি বিচার গরা অইল্।
66020014	ফরদি মরন আর মরা রুহ্‌গিনর জাগারে আগুনর লেকত ফেলি দেয়া অইল্। এই আগুনর লেকত ফরনই অইল্ দিতিয় মরন।
66020015	যারার নাম য়েই জিবন-কিতাবত্ ফাআ নঅ গেল, য়িতারারেঅ আগুনর লেকত ফেলি দেয়া অইল্।
66021001	তারফর আঁই উগ্যুয়া নয়া আসমান আর উগ্যুয়া নয়া জবিন দেকিলাম। ফইল্যা আসমান আর ফইল্যা জবিন শেষ অই গেইয়্যেল্ ও সমুদ্রঅ আর নঅ আছিল্।
66021002	ফরদি আঁই য়েই ফবিত্র শঅররে, মানি নয়া জেরুজালেমরে বেহেস্‌তর ম‌ইধ্যর ত্যুন আর আল্লাহ্‌র হাছর ত্যুন লামি আইস‌্‌তো দেকিলাম। হ্যোইন্যারে যেইল্যা য়িবার দুলার লাই সাজাআ অঅ, এই শঅররেঅ ঠিগ য়েইডইল্যা সাজাআ অইয়্যেল্।
66021003	তারফর আঁই একজনরে য়েই সিংহাসনর ত্যুন জোরে এই হতা হইতো উনিলাম, “এহন মানুষর মইধ্যে আল্লাহ্‌র থাকিবার জাগা অইয়্যে। তেঁই মানুষর লগেই থাকিবো আর য়িতারা তেঁইরই বান্দা অইবো। তেঁই নিজেই মানুষর লগে থাকিবো আর য়িতারার আল্লাহ্ অইবো।
66021004	তেঁই য়িতারার চোগর ফানি ফুছি দিবো। মরন আর অইতো নঅ; দুক্য, হাঁদানি ও যন্ত্রনা আর থাইক্‌তো নঅ, হারন আগর বেক কিছু শেষ অই গেইয়্যে।”
66021005	যিবা য়েই সিংহাসনত্ বোই আছিল্ তেঁই হইল্, “চঅ, আঁই বেক কিছুই নয়া গরি বানাইর্।” ফরদি তেঁই আবার হইল্, “এই হতা লেহ্য, হারন এই হতাগিন বিশ্যাসযোইগ্য আর আঁসা।”
66021006	তেঁই আঁরে আরো হইল্, “শেষ অইয়্যে। আঁই আল্‌ফা আর ওমিগা — শুরু আর শেষ। যিবার তিরাশ লাইগ্যে য়িবারে আঁই জিবন-ফানির ঝন্যার ত্যুন বিনামুইল্যে ফানি হ্যাইতো দিয়োম।
66021007	যিবা জিতিবো য়িবা এগিন বেক্যিনর অধিকারি অইবো। আঁই য়িবার আল্লাহ্ অইয়্যোম আর য়িবা আঁর ফোয়া অইবো।
66021008	কিন্তু জলন্ত আগুন আর গন্ধকর লেকর মইধ্যে থাকনই অইবো ডরাইল্যা, বেইমান, ঘিনার যোইগ্য, খুনি, জেনাহারি, জাদুগর, মুত্যিফুজাহারি আর বেক মিছাহ্যোরর শেষ দশা। ইয়ানই অইল্ দিতিয় মরন।”
66021009	যে সাতজন ফেরেস্‌তার আতত্ শেষ সাত্যুয়া গজব-ভরা সাত্যুয়া ফেঁলা আছিল্ য়িতারার মইধ্যে একজন আঁর হাছে আইয়েনে হইল্, “আইয়্যো, আঁই তোঁয়ারে হোইন্যা, মানি ভেরার বাইচ্যার বউঅরে দেহ্যাই।”
66021010	ফরদি য়েই ফেরেস্‌তা আঁরে উগ্যুয়া ডঁর ও উচুল ফাআরত লই গেল্। তহন আঁই ফাক-রুহ্‌র বশত্ আছিলাম। আল্লাহ্‌র মইমাত্ উজ্যল যে ফবিত্র শঅর জেরুজালেম বেহেস্‌তর মইধ্যর ত্যুন আর আল্লাহ্‌র হাছর ত্যুন লামি আইস্‌তো আছিল্ তেঁই আঁরে য়িয়ান দেহ্যাইল্
66021011	য়েই শঅরর উজ্যলতা বউত দামি ফাত্যোরর উজ্যলতার মতন, ফোটিকর মতন ফরিষ্কার হিরার মতন।
66021012	য়েই শঅরর উগ্যুয়া ডঁর উচুল দেবাল আছিল্ আর য়িয়ানত বারউয়া দরজা আছিল্, ও য়েই দরজাগিনত্ বারজন ফেরেস্‌তা আছিল্। ইসরাইল জাতির বারো বংশর নাম য়েই দরজাগিনর উঅরদি লেহ্যা আছিল্।
66021013	দরজাগিনর মইধ্যে তিন্যুয়া ফুক মিক্যাদি, তিন্যুয়া উত্যর মিক্যাদি, তিন্যুয়া দইন মিক্যাদি আর তিন্যুয়া ফছিম মিক্যাদি আছিল্।
66021014	য়েই শঅরর দেবালর বারউয়া ভিত্যি আছিল্ আর য়েগিনর উঅরদি ভেরার বাইচ্যার বারজন সাআবির বারউয়া নাম লেহ্যা আছিল্।
66021015	যিবা আঁর লগে হতা হইতো আছিল্ তেঁইর আতত্ উগ্যুয়া সোনার মাফহাঢি আছিল্, যেন্ তেঁই য়েই শঅরগান, য়িয়ানর দরজাগিন আর য়িয়ানর দেবালগান মাফিত্ ফারে।
66021016	শঅরগান চাইর্‌হোনাআলা- লাম্বা আর চওরাত সমান। ফরদি তেঁই য়েই মাফহাঢি দিয়েনে শঅরগান মাফিলে ফর দেহ্যা গেল্ য়িয়ান লাম্বা, চওরা আর উচুলত দুই আজার চাইরশ কিলোমিটার।
66021017	ফরদি তেঁই দেবালগান মাফিলে ফর য়িয়ান উচুলত এক্‌শ চুচল্ল্যিশ আত্ অইল্। মানুষ যেইল্যা গরিয়েনে মাফে য়েই ফেরেস্‌তা য়েইল্যা গরিয়েনেই মাইফ্যেল্।
66021018	হিরা দিয়েনে দেবালগান বানাইন্যা আছিল্ আর শঅরগান আছিল্ ফরিষ্কার আইনার মতন হ্যাঁটি সোনা দিয়েনে বানাইন্যা।
66021019	য়েই শঅরর দেবালর ভিত্যিগিনত্ বেক ডইল্যা দামি ফাত্যোর বোয়াইন্যা আছিল্। ফইল্যা ভিত্যিগান হিরার, দিতিয়গান নিল্‌হান্তমনির, তিতিয়উয়া তামামনির, চাইর লম্বরগুয়া ফান্যার,
66021020	ফাঁচ লম্বরগুয়া সুয্যহান্তমনির, ছঅ লম্বরগুয়া সাদ্যিয়মনির, সাত লম্বরগুয়া ফোখরাজর, আষ্ট লম্বরগুয়া বৈদুয্যমনির, নঅ লম্বরগুয়া ফিত্‌মনির, দশ লম্বরগুয়া উফলর, এগারো লম্বরগুয়া ফিরোজামনির আর বারো লম্বরগুয়া ফদ্যরাগর।
66021021	বারউয়া দরজা আছিল্ বারউয়া মুক্তা। ফত্যি দরজা এক এক্যান মুক্তা দিয়েনে বানাইন্যা আছিল্। শঅরর রাস্তাগান ফরিষ্কার আ‌ইনার মতন হ্যাঁটি সোনাদি বানাইন্যা আছিল্।
66021022	আঁই য়েই শঅরত হনঅ এবাদত-হ্যানা নঅ দেকিলাম, হারন সর্বশক্তিমান মাবুদ আল্লাহ্ আর ভেরার বাইচ্যাই আছিল্ য়েই শঅরর এবাদত-হ্যানা।
66021023	য়েই শঅরত ফঅর দিবার লাই সুয্য বা চাঁনর হনঅ দরহার নাই, হারন আল্লাহ্‌র মইমাই য়েডে ফঅর দেএ ও ভেরার বাইচ্যাই য়েডিয়ার বাত্যি;
66021024	আর জাতিগিন য়েই ফঅরত চলাফিরা গরিবো। দুনিয়ার বাদশাঅক্যলে য়িতারার জাকজমক নিয়েনে য়েই শঅরত আইবো।
66021025	দিনত শঅরর দরজাগিন হনঅ দিনঅ বন্ধ থাইক্‌তো নঅ আর য়েডে রাইতঅ অইতো নঅ।
66021026	অক্যল জাতির গোরব ও সম্যান য়েডে আনা অইবো।
66021027	নাফাক হনঅ কিছু বা জঘইন্য হাম গরে বা মিছা হতা হঅ এন্ হনঅ মানুষ য়েডে হনঅ দিনঅ ঢুকিত্ ফাইত্যো নঅ; যারার নাম ভেরার বাইচ্যার জিবন-কিতাবত্ লেহ্যা আছে য়িতারাই হ্যালি য়েডে ঢুকিত্ ফারিবো।
66022001	তারফর য়েই ফেরেস্‌তা আঁরে জিবন-ফানির দইজ্যা দেহ্যাইল্। য়িয়ান ফোটিকর মতন চক্‌চইক্যা আছিল্ আর আল্লাহ্‌র ও ভেরার বাইচ্যার সিংহাসনর হাছর ত্যুন বাইর অই শঅরর রাস্তার বিস্‌কানদি দিয়েনে বোই যাইতো আছিল্। য়েই দইজ্যার দুই ধারতই জিবন-গাছ আছিল্। য়িয়ানত বারো ডইল্যা ফল ধরে। ফত্যি মাসত্ই য়িয়ানত ফল ধরে আর য়িয়ানর ফাতাত্ বেক জাতির মানুষ বেরামর ত্যুন ভালা অঅ। বদ্‌দোয়া আর থাইক্‌তো নঅ।
66022003	আল্লাহ্‌র আর ভেরার বাইচ্যার সিংহাসন য়েই শঅরত থাকিবো আর তেঁইর গোলামঅক্যলে তেঁইর এবাদত গরিবো।
66022004	য়িতারা তেঁইর মুক দেকিত্ ফাইবো আর তেঁইর নাম য়িতারার হোয়ালত্ লেহ্যা থাকিবো।
66022005	রাইত আর থাইক্‌তো নঅ ও য়িতারার আর বাত্যির ফঅর বা সুয্যর ফঅরর দরহার অইতো নঅ, হারন মাবুদ আল্লাহ্ নিজেই য়িতারার ফঅর অইবো। য়িতারা চিরহাল ধরিয়েনে রাজত্য গরিবো।
66022006	ফরদি য়েই ফেরেস্‌তা আঁরে হইল্, “এই হতাগিন বিশ্যাসযোইগ্য আর আঁসা। মাবুদ আল্লাহ্, যিবা নবিঅক্যলর মইধ্য দিয়েনে হতা হইয়্যেল্ তেঁই তেঁইর ফেরেস্‌তারে ফাটাই দিয়্যে, যেন্ কিছুহালর মইধ্যে যেগিন অবইশ্যই ঘইট্যো যাআর য়েগিন য়েই ফেরেস্‌তা তেঁইর গোলামঅক্যলরে দেহ্যাইত্ ফারে।”
66022007	ইসা হঅর, “চঅ, আঁই বউত তরাতরিই আইর। এই কিতাবর বেক হতা, মানি আল্লাহ্‌র কালাম যিবা ফালন গরে য়িবা মোবারক।”
66022008	আঁই ইউহোন্যা এগিন বেক্যিন উন্যি আর দেক্যি। বেক্যিন উনিবার আর দেকিবার ফরদি, যে ফেরেস্‌তা আঁরে এগিন বেক্যিন দেহ্যাইল্ আঁই তেঁইরে সইদা গরিবার লাই তেঁইর ঠেংগর উঅর উইত্ অইলাম।
66022009	কিন্তু তেঁই আঁরে হইল্, “থাম, আঁই তোঁয়ার আর তোঁয়ার ইমানদার ভাইঅক্যলর, মানি নবিঅক্যলর আর যারা এই কিতাবর হতাগিন ফালন গরে য়িতারার সঅ-গোলাম। আল্লাহ্‌রেই সইদা গর।”
66022010	তারফর তেঁই আঁরে হইল্, “এই কিতাবর বেক হতা, মানি আল্লাহ্‌র কালাম তুঁই গোফন নঅ রাইক্যো, হারন সময় হাছে আই গেইয়্যে। যিবা অন্যায়হারি, য়িবা ইয়ার ফরদিঅ অন্যায় গরক;
66022011	যিবা জঘইন্য, য়িবা ইয়ার ফরদিঅ জঘইন্য থক্। সত্ মানুষ ইয়ার ফরদিঅ সত্ হাম গইত্যো থক্ আর যিবা ফবিত্র, য়িবা ইয়ার ফরদিঅ ফবিত্র থক্।”
66022012	ইসা হঅর, “চঅ, আঁই বউত তরাতরিই আইর্ আর ফত্যিকরে য়িবার হাম ইসাবে দিবার ফুরস্কার আঁর লগেই আছে।
66022013	আঁই আল্‌ফা আর ওমিগা, ফইল্যা আর শেষ, শুরু আর শেষ।
66022014	“মোবারক য়িতারা, যারা য়িতারার ফোশাক ধুই ফেলে যেন্ য়িতারা জিবন-গাছর ফল হ্যাইবার অধিকারি অঅ আর দরজার মইধ্য দিয়েনে শঅরত ঢুকিত্ ফারে।
66022015	কুত্যার মতন জঘইন্য মানুষ, জাদুগর, জেনাহারি, খুনি, মুত্যিফুজাহারি, আর যারা মিছা ভালাবাসে ও মিছার মাঝে চলে, য়িতারা বেক্যিনে বাইরে ফরি আছে।
66022016	“আঁই ইসা আঁর ফেরেস্‌তারে ফাটায়্যি যেন্ য়িবা তোঁয়ারার হাছে জামাতগিনর লাই এই বেক বিষয়ে সাক্যি দিত্ ফারে। আঁই দাউদর য়িঁওর আর বংশধর, বেইন্যা ফজরর উজ্যল তারা।”
66022017	ফাক-রুহ্ আর হোইন্যা হঅর, “আইয়্যো।” আর যিবা এই হতা উনের্ য়িবাঅ হঅক, “আইয়্যো।” যিবার তিরাশ লাইগ্যে য়িবা আইয়্যোক ও যিবা ফানি হ্যাইতো চাআ য়িবা বিনামুইল্যে জিবন-ফানি হ্যাই যঅক্।
66022018	যিবা এই কিতাবর বেক হতা, মানি আল্লাহ্‌র কালাম উনে আঁই য়িবার হাছে এই সাক্যি দিইর দে, কেউ যুদি এগিনর লগে কিছু যোগ গরে তইলে আল্লাহ্‌অ এই কিতাবত লেহ্যা অক্যল গজব য়িবার জিবনত যোগ গরিবো।
66022019	আর এই কিতাবর বেক হতা, মানি আল্লাহ্‌র কালামর ত্যুন যুদি কেউ কিছু বাদ দেএ তইলে আল্লাহ্‌অ এই কিতাবত লেহ্যা জিবন-গাছ আর ফবিত্র শঅরর অধিকার য়িবার জিবনর ত্যুন বাদ দিবো।
66022020	যিবা এই সমস্ত বিষয়ে সাক্যি দেএর তেঁই হঅর, “আঁসাই আঁই বউত তরাতরি আইর।” আমিন। হযরত ইসা, আইয়্যো।
66022021	হযরত ইসার রহমত আল্লাহ্‌র বেক বান্দাঅক্যলর উঅর থক্। আমিন।
