40001001	Wɔ̂ yɨ ɨwaŋ tɨ̀ghə̀m rɨ mɨ̀mbǎʼ Yeso Kristo rəŋwe. Yeso Kristo yɨə wan tɨ ənɨ əghaŋ ə Dèvîd we nɨ nyaʼə wan tɨ ənɨ əghaŋ ə Abràham.
40001002	Abràham yɨə nyaʼə mbǎʼ Aizìk. Aizìk yɨə nyaʼə mbǎʼ Jekɔ̂b. Jekɔ̂b yɨə nyaʼə mbǎʼ Judà mbɨ ə bɔŋgɔb məd.
40001003	Judà yɨə nyaʼə mbǎʼ Perès fɔrɨ ə Zerà. Ɨŋgɔb mɨ̀mə̌d yɨə nyaʼə Tamà. Perès yɨə nyaʼə mbǎʼ Hezrɔ̀n. Hezrɔ̀n yɨə nyaʼə mbǎʼ Râm.
40001004	Râm yɨə nyaʼə mbǎʼ Àminadàb. Àminadàb yɨə nyaʼə mbǎʼ Nashɔ̀n. Nashɔ̀n yɨə nyaʼə mbǎʼ Salmɔ̀n.
40001005	Salmɔ̀n yɨə nyaʼə mbǎʼ Boàz. Ɨŋgɔb məd yɨə nyaʼə Rahàb. Boàz yɨə nyaʼə mbǎʼ Obèd. Ɨŋgɔb məd yɨə nyaʼə Ruf. Obèd yɨə nyaʼə mbǎʼ Jesè.
40001006	Jesè yɨə nyaʼə mbǎʼ ɨfɔ̀n Dèvîd. Ɨfɔ̂n Dèvîd yɨə nyaʼə mbǎʼ Solomòn we nɨ ɨŋgɔb məd nyaʼa kweʼ nam ə Urià.
40001007	Solomòn yɨə nyaʼə mbǎʼ Rèhobòàm. Rèhobòàm yɨə nyaʼə mbǎʼ Àbijà. Àbijà yɨə nyaʼə mbǎʼ Asà.
40001008	Asà yɨə nyaʼə mbǎʼ Jèhosafàt. Jèhosafàt yɨə nyaʼə mbǎʼ Joràm. Joràm yɨə nyaʼə mbǎʼ Uzìà.
40001009	Uzìà yɨə nyaʼə mbǎʼ Jotàm. Jotàm yɨə nyaʼə mbǎʼ Àhàz. Àhàz yɨə nyaʼə mbǎʼ Hèzekìà.
40001010	Hèzekìà yɨə nyaʼə mbǎʼ Mànasè. Mànasè yɨə nyaʼə mbǎʼ Amòs. Amòs yɨə nyaʼə mbǎʼ Josìà.
40001011	Josìà yɨə nyaʼə mbǎʼ Jèchonià mbɨ ə bɔŋgɔb məd ənɨ nyùmə̀ we nɨ mbɨ nyaʼa nɨŋ mɨ̀Izre ənɨ ɨ̀bòʼò wò ə Babilɔ̀n.
40001012	Ənɨ mbɨ nyaʼa fə nɨŋ mɨ̀Izre ənɨ ɨ̀bòʼò wò ə Babilɔ̀n, Jèchonià yɨə nyaʼə mbǎʼ Sealtìèl. Sealtìèl yɨə nyaʼə mbǎʼ Zèrubabèl.
40001013	Zèrubabèl yɨə nyaʼə mbǎʼ Àbiùd. Àbiùd yɨə nyaʼə mbǎʼ Èliakìm. Èliakìm yɨə nyaʼə mbǎʼ Azò.
40001014	Azò yɨə nyaʼə mbǎʼ Zadɔ̀k. Zadɔ̀k yɨə nyaʼə mbǎʼ Achìm. Achìm yɨə nyaʼə mbǎʼ Èliùd.
40001015	Èliùd yɨə nyaʼə mbǎʼ Eleazà. Eleazà yɨə nyaʼə mbǎʼ Matàm. Matàm yɨə nyaʼə mbǎʼ Jekɔ̂b.
40001016	Jekɔ̂b yɨə nyaʼə mbǎʼ Jòsêf we nɨ nyaʼə ɨnom Mèri we nɨ nyaʼa gywɨ ə Yeso we nɨ mbɨə tɔŋ ənɨ ə Kristo.
40001017	Əne ɨ kɔ rɨ ənɨ Abràham wò pè ənɨ Dèvîd yɨ tɨ̀ghə̀m rɨ bə̂d wum chɔ̀b rɨ̀kwè. Ɨ kɔ rɨ ənɨ Dèvîd wò pè ənɨ mbɨ nyaʼa nɨŋ mɨ̀Izre ənɨ ɨ̀bòʼò wò ə Babilɔ̀n yɨ tɨ̀ghə̀m rɨ bə̂d wum chɔ̀b rɨ̀kwè. Ɨ kɔ rɨ ənɨ mbɨ nyaʼa nɨŋ mɨ̀Izre ənɨ ɨ̀bòʼò wò ə Babilɔ̀n wò pè ənɨ Kristo yɨ tɨ̀ghə̀m rɨ bə̂d wum chɔ̀b rɨ̀kwè.
40001018	Ɨchî nɨ mbɨ nyaʼa gywɨ ə Yeso Kristo yɨ əni: Jòsêf nyaʼa nyɨ ə Mèri we nɨ nyaʼa gywɨ ə Yeso. Àyɨə bɔŋ mbɨ nyaʼa sɨə namə, mbɨ nyaʼa zə ni Əzwî ə Zeŋɨ ə nyaʼa fə ghɨ̀ ni Mèri sɨ rɨ̀bùmə̀.
40001019	Jòsêf nɨ nyaʼa ɨnom məd, wɨə nyaʼə ghɨ̀ ɨnû nɨ kuʼnɨ. Chəi wɨ̀ nyaʼa kəb nɨ naʼ tɨ̀nìd ətu əmbɨ Mèri əkaʼ ə bə̂d. Əne wɨ̀ nyaʼa kɔ kəb ɨnə̂njɨ̀ nɨ ton əməd ənjìm ənjìm.
40001020	Ənɨ wɨ̀ nyaʼə kɨrɨ kɔndɨ əne, aŋgɨrə̀ Ə̀nùŋɨ̀sɨg nyaʼa jwɨ̀ ɨ bɔ ə njə̀m ghà ɨ bɔ ni, “Jòsêf, àwɔ̀ nɨ yeʼ wan tɨ ənɨ əghaŋ ə Dèvîd, tɨrə̀ bɔ e nɨ nɨŋ ə Mèri ənɨ e ɨwi, ɨmbə̀ʼ ɨghəm nɨ à yɨ Əzwî ə Zeŋɨ ə ghɨ ni wɨ̀ sɨ rɨ̀bùmə̀.
40001021	Wɨ̀ bɨrɨ gywɨ wan mbaŋə̀, à chu əməd ni Yeso, ɨmbə̀ʼ ɨghəm nɨ à yɨə məd bɨrɨ chɨ mbi bə̂d tɨ əton ɨka we nɨ ɨnû rɨbɔ̀ŋ berɨ ɨgwɨ mɨ̀mə̌d.”
40001022	Ɨnû mbɔ̂ nyaʼa ghɨ̀ ɨmbə̀ʼ ɨŋgam we nɨ Ə̀nùŋɨ̀sɨg nyaʼa che ənjìm i wə̀d ɨ̀kə̀n ghà, wɨ jwɨ ənɨ rəsìʼ ni:
40001023	“Zə, əyi rɨkyerɨ mbaŋə̀ bɨrɨ bɔŋ ɨbum gywɨ wan mbaŋə̀, mbɨ chù əməd ni Imanuèl” əne yɨ ni, “Ŋwìə̀ wɨ mbɨ na.”
40001024	Ənɨ Jòsêf nyaʼa nɔʼ rɨ əŋgwenɨ, wɨ̀ nyaʼa nɨŋ ə Mèri ənɨ i ɨwi ɨchî nɨ aŋgɨrə̀ Ə̀nùŋɨ̀sɨg we nyaʼa gha ɨ bɔ.
40001025	Wɨ̀ nyaʼa nɨŋ əne, àyɨə chəi wɨ̀ nyaʼa ni mbɨ məd pè ənɨ Mèri nyaʼa gywɨ wan mbaŋə̀ we. Ənɨ wɨ̀ nyaʼa gywɨ, Jòsêf nyaʼa chù wan we ni Yeso.
40002001	Mbɨ nyaʼa gywɨ ə Yeso ə Betlèhem we rɨ ə Jùdeyà. Mbɨ nyaʼa gywɨ əməd ənɨ ə nyùmə̀ we nɨ Herɔ̀d nyaʼə ɨfɔ̂n. Ənɨ əgha ə nyaʼa tɔ sààrɨ̀, bə̂d mɔʼɔ nɨ nyaʼa kyerɨ ənû ɨmbə̀ʼ rɨtəmɨ nyaʼa nɔ̀ʼ rɨ əbà ze nɨ nyùmə̀ ə jwɨ̀ rəŋgu wò ə Jèrusalèm.
40002002	Mbɨ nyaʼa pè biirɨ ni, “Wan we mbɨ gywɨ nɨ yeʼ ɨfɔ̂n mɨ̀Jû kɨ ə yi ə? Tɨ̀ kə̀ʼ zə fɨtəmɨ məd əbà ze nɨ nyùmə̀ ə jwɨ̀ rəŋgu, əne tɨ̀ fə yeʼe ɨ wumnɨ əməd.”
40002003	Ənɨ ɨfɔ̂n Herɔ̀d nyaʼa zu ənû zɔ̂, zɨə nyaʼa tɔb əməd bə̀ tɔb bə̂d mɨ̀jìm mbe nɨ nyaʼa ə Jèrusalèm.
40002004	Əne wɨ̀ nyaʼa tɔŋ bə̂d kyeŋ mbe rɨ ə mbàn Ŋwìə̀ bə̀ tɔŋ məchwiə̀ rɨ̀kə̌, biirɨ əmbɨ mɨ̀mə̌d ni, “Mbɨ kɨə wo gywɨ Wə̀d we nɨ Ŋwìə̀ zɔʼɔ ə yi ə?”
40002005	Mbɨ nyaʼa wììrɨ̀ ɨ bɔ ni, “Mbɨ bɨrɨ gywɨ əməd ə Betlèhem we rɨ ə Jùdeyà, ɨchî nɨ wə̀d ɨ̀kə̀n Ŋwìə̀ nyaʼa fə ŋwaʼnɨ ni:
40002006	'Àwɔ̀ Betlèhem nɨ yeʼ ɨŋga əba əbeŋ ze rɨ ə Judà, ka àwɔ̀ yɨ əwe əsɨ ze nɨ kə chè ɨsɨ jìm mbe nɨ mɨfɔ̂n mbe rɨ ə Judà ə tùmbɨ̀ə̀, ɨmbə̀ʼ ɨghəm nɨ ə̀tùmbɨ̀-bə̂d mɔʼɔ bɨrɨ jwɨ̀ rɨŋga ne nɨ bɨrɨ tumbɨ mbɨ bə̂d mɨ̀Izre.'”
40002007	Ənɨ Herɔ̀d nyaʼa zu əne, wɨ̀ nyaʼa tɔŋ bə̂d mbe nɨ nyaʼa kyerɨ ənû ɨmbə̀ʼ rɨtəmɨ ənjìm ənjìm, nwèndɨ̀ nyùmə̀ we nɨ fɨtəmɨ fe kəʼ jwɨ̀.
40002008	Wɨ̀ nyaʼa nwèndɨ̀ əne, chà mɨ̀mə̌d ə Betlèhem ghà ni, “Mbə̀ wo jeŋgɨ kə̀b wan we. Ənɨ mbə̀ zə əməd, mbə̀ wɨrɨ yeʼe ghà ɨ num ɨmbə̀ʼ mə̀ bə wò wumnɨ əməd.”
40002009	Ənɨ mbɨ nyaʼa zu ənû ze nɨ ɨfɔ̂n we nyaʼa ghǎ əmbɨ mɨ̀mə̌d, mbɨ nyaʼa nɔ̀ʼ kɔ wò əwən. Mbɨ nyaʼa pè ɨnə̂njɨ̀, zə fɨtəmɨ fe nɨ mbɨ nyaʼa be zə əbà ze nɨ nyùmə̀ ə jwɨ̀ rəŋgu. Fɨtəmɨ fe fə nyaʼə wo ɨmbì mɨ̀mə̌d. Fɨ nyaʼa pè təm ɨgwɨ əsɨ ze nɨ wan we nyaʼa əngu.
40002010	Ənɨ mbɨ nyaʼa zə fɨtəmɨ fe, ɨghaʼi nyaʼa swi ɨŋga fîŋ tɨ mɨ̀mə̌d.
40002011	Mbɨ nyaʼa wò nyɨ ɨŋga nəb ze nɨ fɨtəmɨ fe kəʼ təm ɨgun, əne zə wan we nɨ nyaʼa mbɨ ɨŋgɔb məd Mèri. Mbɨ nyaʼa zə əne, chìndɨ̀ ɨtu ɨnywɨ ə si, wumnɨ əməd. Mbɨ nyaʼa bə̀ zà mbə ɨ̀bàmɨ̀, chɨ̀ ə gôl fɔrɨ ə frankɨnsèns mbɨ ə mə̂ nèʼ wan we əŋgu.
40002012	Ŋwìə̀ nyaʼa patɨ mɨ̀mə̌d ənjə̀m ni tɨ mbɨ wɨrɨ chè ə əsɨ Herɔ̀d. Ənɨ mbɨ nyaʼa zu əne, mbɨ nyaʼa nɨŋ ɨnə̂njɨ̀ cherə wò əwən ɨŋga ə əbeŋ.
40002013	Ənɨ bə̂d mbe nɨ nyaʼa kyerɨ ənû ɨmbə̀ʼ rɨtəmɨ nyaʼa fə wò əwən, aŋgɨrə̀ Ə̀nùŋɨ̀sɨg nyaʼa wò əsɨ Jòsêf ə njə̀m pè ghà ni, “Nɔʼɔ nɨŋ wan wɔ̂ mbɨ ɨŋgɔb məd mbə̀ nòrə̀ wò ə Ijìp. Mbə̀ chub əŋgu pè ənɨ mə̀ ghà ɨ nən ni mbə̀ wɨrɨ yeʼe, ɨmbə̀ʼ ɨghəm nɨ Herɔ̀d wɨə kə̀b zwiirɨ wan wɔ̂.”
40002014	Jòsêf nyaʼa nɔ̀ʼ àmei ɨzimɨ we nɨŋ wan we mbɨ ɨŋgɔb məd mbɨ wò ə Ijìp.
40002015	Mbɨ nyaʼa chub əŋgu pè ənɨ Herɔ̀d nyaʼa kwɨ. Ɨŋgam we nɨ Ə̀nùŋɨ̀sɨg nyaʼa che ənjìm i wə̀d ɨ̀kə̀n ghà nyaʼa jwɨ̀ ənɨ rəsìʼ ni, “Mə nyaʼa tɔŋ mɨ wan rɨ ə Ijìp.”
40002016	Ənɨ Herɔ̀d nyaʼa zə ni bə̂d mbe nɨ nyaʼa kyerɨ ənû ɨmbə̀ʼ rɨtəmɨ nyaʼa fə tam əwi, wɨ̀ nyaʼa sə ɨtəm kwàʼ rɨŋgəʼ. Əne wɨ̀ nyaʼa chà mbi mɨ̀sɔgyɨ̀ ə Betlèhem bə̀ fɔrɨ ɨŋga ɨsɨ mbe nɨ nyaʼa ɨban ɨban ni mbɨ zwiirɨ bɔn mbaŋə̀ bɔd mɨjìm mbe nɨ nyaʼa fə sɨ ɨghəm ɨwu ɨbe bə̀ zwiirɨ mbe nɨ chəi mbɨ nyaʼa kɨrɨ pe ɨghəm ɨwu ɨbe. Wɨ̀ nyaʼa ghà əne beenɨ əbɔʼ nyùmə̀ we nɨ bə̂d mbe nɨ nyaʼa kyerɨ ənû ɨmbə̀ʼ rɨtəmɨ nyaʼa gha ɨ bɔ.
40002017	Əne ənû ze nɨ Ŋwiə̀ nyaʼa che ənjìm i wə̀d ɨ̀kə̀n Jèrèmià ghà, ə nyaʼa jwɨ̀ ənɨ rəsìʼ ni:
40002018	“Gɨ̂ wə̀d mɔʼɔ zɨə ghàm ə Ramà. Ɨ wɨə chweŋə mɨsɨ bə̀ dìə̀ kwàʼ rɨ̀kǎ. Rashèl wɨə dìə̀ mbi bɔn. Chəi wɨ̀ ben ni mbɨ nəərɨ əwi, ɨmbə̀ʼ ɨghəm nɨ bɔn mbe fə kwɨ.”
40002019	Ənɨ Herɔ̀d nyaʼa fə kwɨ, aŋgɨrə̀ Ə̀nùŋɨ̀sɨg nyaʼa jwɨ̀ əmbɨ Jòsêf ənjə̀m ənɨ wɨ̀ nyaʼa kɨrɨ ə Ijìp, ghà ɨ bɔ ni,
40002020	“Nɔʼɔ nɨŋ wan wɔ̂ mbɨ ɨŋgɔb məd mbə̀ bəndɨ wò ə Izre, ɨmbə̀ʼ ɨghəm nɨ bə̂d mbe nɨ nyaʼə kə̀b zwiirɨ wan wɔ̂ fə kwɨ.”
40002021	Əne Jòsêf nyaʼa nɔ̀ʼ nɨŋ wan we mbɨ ɨŋgɔb məd mbɨ bə̀ndɨ̀ wò ə Izre.
40002022	Àyɨə ənɨ Jòsêf nyaʼa zu ni Àchelùs fə jɨg ətən ə mbǎʼ məd, Herɔ̀d, əne sɨə tùmbɨ̀ ə Jùdeyà, wɨ̀ nyaʼa bɔ nɨ wò əŋgu. Aŋgɨrə̀ nyaʼa bə̀ patɨ əməd ə njə̀m, əne wɨ̀ nyaʼa wò əbà əbeŋ ze rɨ ə Galiliî.
40002023	Wɨ̀ nyaʼa pè chub əsɨ ze nɨ mbɨ nyaʼə tɔŋ ənɨ ə Nazàret, ɨmbə̀ʼ ənû ze nɨ bə̂d ɨ̀kə̀n Ŋwiə̀ nyaʼa gha, ə jwɨ ənɨ rəsìʼ ni, “Mbɨ bɨrɨ sɨə tɔŋ əməd ənɨ wə̀d rɨ ə Nazàret.”
40003001	À nyaʼa ənɨ ə nyùmə̀ we, Jɔ̌n we nɨ nyaʼə nàʼ mɨnib nyaʼa wò ɨŋga ɨbad rɨkwàʼi we rɨ ə Jùdeyà. Wɨ̀ nyaʼa pè kɔ gha ɨŋgam Ŋwiə̀
40003002	ni, “Mbə̀ beŋ tə fîŋ, ɨmbə̀ʼ ɨghəm nɨ ənû ɨfɔ̀n rɨkaŋ ə fə tiinɨ.”
40003003	Jɔ̌n wɔ̂ yɨə wə̀d we nɨ wə̀d ɨ̀kə̀n Ŋwìə̀ Aizayà nyaʼa ghǎ ɨmbə̀ʼ əməd ni, “Wə̀d mɔʼɔ wɨə kyeŋ ɨŋga ɨbad rɨkwàʼi ghàə̀ ni, 'Mbə̀ tekɨ ɨnə̂njɨ̀ əmbɨ Ə̀nùŋɨ̀sɨg. Mbə̀ ghɨ̀ mɨnə̂njɨ̀ məd təm!'”
40003004	Mbɨ nyaʼa tekɨ ngywɨ̌ rɨ Jɔ̌n ənɨ ə nyôŋ rɨ kàmel. Wɨ̀ nyaʼə kòd ɨ̀kɔ̀bɨ̀ gôb ənɨ i ɨkyerɨ. Ɨghɨjɨg məd yɨə nyaʼə ŋgwèmɨ mbɨ ə ju nɨ mbɨ nyaʼa kəʼ rɨŋga bǔʼ.
40003005	Bə̂d mɨ̀nɔnɔʼ rɨ ə Jèrusalèm, rɨŋga Jùdeyà jìm bə̀ fɔrɨ rɨŋga ɨsɨ jìm mbe nɨ nyaʼa kad ɨgyɨ̂ Jodàn mbɨə nyaʼə wò əsɨ məd.
40003006	Ɨ mbɨə nyaʼə pè benə mbə ɨnû rɨbɔ̀ŋ, əne wɨ̀ nyaʼa nàʼ mɨnib əmbɨ mɨ̀mə̌d ɨŋga ɨgyɨ̀ Jodàn.
40003007	Àyɨə ənɨ wɨ̀ nyaʼa zə mɨ̀Farisiî mɨ̀nɔnɔʼ mbɨ mɨ̀Sadusiî mɨ̀nɔnɔʼ nɨ nyaʼə yeʼe ni wɨ̀ naʼ mɨnib əmbɨ mɨ̀mə̌d, wɨ̀ nyaʼa ghà əmbɨ mɨ̀mə̌d ni, “Mbə yɨə jɔ tɨ rɨbɔ̀ŋ! À kɨə we patɨ əwən ni mbə̀ norə tɨ ənɨ ə ŋgəʼ ze nɨə yeʼe ə?
40003008	Mbə̀ ghɨ ɨnû mbe nɨ chwi ni mbə fə bèŋ tə fîŋ.
40003009	Tɨ mbə̀ kɔndɨ əwən ni mbə fə jwɨ̀ rəŋgəʼ àmei ɨchî nɨ mbə̀ə ghàə̀ mbənə mbənə ni, 'Tɨ̀ yɨə bɔn tɨ ənɨ əghaŋ ə Abràham!' Mə ghà ɨ nən ni Ŋwìə̀ we tɨ̀ wɨ̀ nɨŋ əti zɔ̂ bèŋ ənɨ ə bɔn Abràham.
40003010	Ka àbei rɨ̀nîn, Ŋwìə̀ fə boŋ jam ɨban ɨghaŋ ɨzed. Əne wɨ̀ bɨrɨ wad ɨzed jìm mbe nɨ chəi mbɨ kɔ rɨtam chɔ̀m màʼ ɨŋga ɨwid.
40003011	“Mə wɨə nàʼ mɨnib ɨ nən ɨ chwi ni mbə fə bèŋ tə fîŋ, àyɨə wə̀d we nɨə yeʼe ənɨ mɨ njìm ə dabə chè əmɨ. Mɨ rɨka kùʼ əmɨ nɨ beʼ ɨtabɨ məd. Məd bɨrɨ cha Əzwî ə Zeŋɨ bə̀ chà ɨwid ɨgwɨ nən.
40003012	Əsɔ twi rɨ̀kwè ə fə sɨ i ɨkye əbɔ məd nɨ kyeŋ ɨjɔd rəbɔʼ kywɨ̀. Wɨ̀ mɨ kyèŋ, wɨ̀ bɨrɨ fetɨ ti kywɨ̀ chà ɨŋga ŋgə̌n, sɨ tɔ̀n ɨjɔd ɨŋga ɨwid rɨ nìmə.”
40003013	À nyaʼa ənɨ ə nyùmə̀ we, Yeso nyaʼa nɔ̀ʼ rɨ ə Galiliî wò əsɨ Jɔ̌n ənɨ wɨ̀ nyaʼa ɨgyɨ̂ Jodàn. Wɨ̀ nyaʼa wò ni wɨ̀ naʼ mɨnib ɨ ni.
40003014	Jɔ̌n nyaʼa kə̀b ni njɨ tə bən əməd, əne wɨ̀ nyaʼa ghà ni, “À yɨ àwɔ̀ kəʼ berɨ naʼ mɨnib ɨ num. À sɨ wɨrɨ yeʼe əsɨ num ɨmbə̀ʼ ə yè ə?”
40003015	Yeso nyaʼa wììrɨ̀ ɨ bɔ ni, “Sɨ zɨə yeʼ əne rɨ̀nîn, ɨmbə̀ʼ ɨghəm nɨ zɨə kùʼ ni tɨ̀ ghɨ ɨnû jìm ɨchî nɨ Ŋwìə̀ kəbɨ.” Ənɨ wɨ̀ nyaʼa ghà əne, Jɔ̌n nyaʼa zu benɨ, əne nàʼ mɨnib ɨ bɔ.
40003016	Ənɨ Yeso nyaʼa fə nɨŋ mɨnib, wɨ̀ nyaʼa jwɨ̀ rɨŋga ɨgyɨ̀ we. Àmei əwu əwən, ɨkaŋ nyaʼa fìʼə̀, əne wɨ̀ nyaʼa zə Əzwî ə Ŋwiə̀ nɨ nyaʼə swiʼə yeʼe ɨgwɨ ɨghabɨ tə̀bə̀ŋə. Zɨə nyaʼa pè naŋ ɨgwɨ məd.
40003017	Gɨ̂ nyaʼa ghàm rɨkaŋ ghà ni, “Wɔ̂ yɨ mɨ Wan nɨ mə̀ ghaʼi kwàʼ rɨŋgəʼ, mɨ fîŋ ə bɔ̀ŋ əku ɨmbə̀ʼ əməd.”
40004001	Ənɨ gɨ̂ ze nyaʼa fə ghamɨ màànɨ̀, Əzwî ə Ŋwiə̀ ə nyaʼa ghɨ̀ ni Yeso wò ɨŋga ɨbad rɨkwàʼi ɨmbə̀ʼ ə debɨ̀rə̀ numbɨ əməd əŋgu.
40004002	Wɨ̀ nyaʼa chub rɨ jɨg ɨzi ɨwum kwè mbɨ əzimɨ ɨwum kwè. Ənɨ ɨni mbe nyaʼa chě, njì rɨ nyaʼa zaŋ əməd.
40004003	Əne debɨ̀rə̀ we nyaʼa wò ghà ɨ bɔ ni, “Àwɔ̀ mɨ kàŋ yeʼ Wan Ŋwìə̀, ghà əti zɔ̂ ə beŋ ənɨ ə ŋgə̀ŋ.”
40004004	Yeso nyaʼa wììrɨ̀ ɨ bɔ ni, “Ə zɨ ɨŋga Ə̀ŋwàʼnɨ̀ ə Ŋwiə̀ ni, 'Ka wə̀d wɨə chub i ɨkǎ àmei ɨmbə̀ʼ ŋgə̀ŋ wən. Ɨ wɨə chub ɨkǎ ɨmbə̀ʼ ɨŋgam jìm we nɨ Ŋwìə̀ ghamɨ.'”
40004005	Ənɨ wɨ̀ nyaʼa ghà əne, debɨ̀rə̀ we nɨŋ əməd, mbɨ wò əsɨ ə zeŋɨ. Wɨ̀ nyaʼa pè əŋgu ghɨ̀ wɨ̀ kɔʼ təm ɨdom mbàn Ŋwìə̀,
40004006	əne ghà ɨ bɔ ni, “Àwɔ̀ mɨ kàŋ yeʼ Wan Ŋwìə̀, à tòm ə si, ɨmbə̀ʼ ɨghəm nɨ ə zɨ ɨŋga Ə̀ŋwàʼnɨ̀ ə Ŋwiə̀ ni, 'Ŋwìə̀ bɨrɨ ghà əmbɨ mbi mbɨ̀aŋgɨrə̀ ni mbɨ nəŋgɨ əwe', bə̀ ghà ni, 'Mbɨ bɨrɨ nɔ əwe ənɨ mbə ɨbɔ, ɨmbə̀ʼ tɨ à nun əwe e əwu ənɨ ɨti.'”
40004007	Yeso nyaʼa wììrɨ̀ ɨ bɔ ni, “Ə zɨə bə̀ ɨŋga Ə̀ŋwàʼnɨ̀ ə Ŋwiə̀ ni, 'Tɨrə̀ numbɨ e Ə̀nùŋɨ̀sɨg e Ŋwìə̀.'”
40004008	Debɨ̀rə̀ we nyaʼa wɨrɨ yì nɨŋ əməd mbɨ kɔʼ wò ɨkaŋ ɨwum se mɔʼɔ. Wɨ̀ nyaʼa pè chwi ɨbeŋ jìm mbe rɨ ɨŋga ɨsɨg ɨ bɔ bə̀ chwi mbɔ̂n jìm ze nɨ yeʼ ɨŋga ɨbeŋ mbe.
40004009	Ənɨ wɨ̀ nyaʼa chwi əne, wɨ̀ nyaʼa ghà ɨ bɔ ni, “Mə bɨrɨ naʼ ɨghɨ mbɔ̂ jìm ɨ ne əwù ze nɨ à gundɨ ə si wumnɨ əmɨ.”
40004010	Yeso nyaʼa wììrɨ̀ ɨ bɔ ni, “Satàn, nɔʼ əwe rɨ ɨban num! Ə zɨ ɨŋga Ə̀ŋwàʼnɨ̀ ə Ŋwiə̀ ni, 'À berɨ wumnɨ Ə̀nùŋɨ̀sɨg e Ŋwìə̀, bə̀ fàʼ àmei ɨ bɔ.'”
40004011	Ənɨ wɨ̀ nyaʼa ghà əne, debɨ̀rə̀ we nyaʼa sàŋ əməd, mbɨ̀aŋgɨrə̀ wò nəŋgɨ əməd.
40004012	Ənɨ Yeso nyaʼa zu ni mbɨ fə gywɨ̀ ə Jɔ̌n wò zɨ̀ ə ndəŋ, wɨ̀ nyaʼa nɔ̀ʼ wò ə Galiliî.
40004013	Àyɨə chəi wɨ̀ nyaʼa pè chub ə Nazàret. Wɨ̀ nyaʼa chè wò chubɨ yeʼ ə Kàpenàhom nɨ nyaʼa ɨban ə sà, əne yɨ ɨŋga ɨba ɨbeŋ mbe rɨ ə Zebulùn fɔrɨ ə Naftalì.
40004014	Wɨ̀ nyaʼa wò chub əŋgu ɨmbə̀ʼ ənû ze nɨ wə̀d ɨ̀kə̀n Ŋwìə̀ Aizayà nyaʼa ghǎ, ə jwɨ ənɨ rəsìʼ ni:
40004015	“Əba əbeŋ ə Zebulùn mbɨ əba əbeŋ ə Naftalì, nɨ yeʼ ɨnə̂njɨ̀ we nɨə wò ɨŋga rɨ̀bàà, nɨ mbɨ baanɨ ɨgyɨ̂ Jodàn, Galiliî nɨ yeʼ əsɨ ze nɨ bə̂d mbe nɨ kaʼi mɨ̀Jû ə chub əŋgu!
40004016	Bə̂d mbe nɨə chub ɨŋga ɨsɨ firɨ, fə zə ɨzeŋɨ zeŋɨ kyeŋ. Ɨzeŋɨ zeŋɨ we bɨrɨ te ɨgun ə bə̂d mbe nɨə chub ɨŋga ɨsɨ mbe nɨ bə̂d ə sɨə wo kwɨ nɨ chəi mbɨ kɨrɨ kyerɨ ə Ŋwiə̀.”
40004017	Ɨ kɔ rɨ ənɨ ə nyùmə̀ we, Yeso nyaʼa kɔ ghà ɨŋgam Ŋwiə̀ ni, “Mbə̀ beŋ tə fîŋ, ɨmbə̀ʼ ɨghəm nɨ ənû ɨfɔ̀n rɨkaŋ ə fə tiinɨ.”
40004018	Ənɨ Yeso nyaʼə yèn ɨban ə sà ze rɨ ə Galiliî, wɨ̀ nyaʼa zə bɔŋgɔb mɨbe nɨ nyaʼa mə̀gywɨ̀-əgwi. Ɨ mbɨə nyaʼə màʼə̀ kɨ̀ ɨŋga ə sà ze. Ɨkum wɨ fìbɨ̀ yɨə nyaʼə Saimòn nɨ mbɨ nyaʼə bə̀ tɔŋ ənɨ Pità. Ɨkum aŋgɔb məd yɨə nyaʼə Andrù.
40004019	Ənɨ Yeso nyaʼa zə mɨ̀mə̌d əne, wɨ̀ nyaʼa ghà əmbɨ mɨ̀mə̌d ni, “Mbə̀ yeʼe əbɔʼ num. Mə bɨrɨ ghɨ mbə̀ sɨə ghɨ̀ə̀ ni bə̂d beenɨ əbɔʼ num.”
40004020	Àmei əwu əwən, mbɨ nyaʼa nɔ̀ʼ sàŋ tə kɨ̀ beenɨ əbɔʼ məd.
40004021	Wɨ̀ nyaʼa yèndɨ̀ wò ɨmbì rɨpiî, pè zə bɔŋgɔb cherə mɨbe. Mbɨ yɨə nyaʼə Jems wan Zebèdiî mbɨ Jɔ̌n nɨ nyaʼə aŋgɔb məd. Ɨ mbɨə nyaʼə baŋgɨə tə kɨ̀ ɨŋga əbaŋ ɨgyɨ̀ mbɨ Zebèdiî nɨ nyaʼə mbǎʼ mɨ̀mə̌d. Yeso nyaʼa bə̀ tɔŋ mɨ̀mə̌d.
40004022	Àmei əwu əwən, mbɨ nyaʼa nɔ̀ʼ sàŋ əbaŋ ɨgyɨ̀ ze bə̀ sàŋ ə mbǎʼ beenɨ əbɔʼ məd.
40004023	Yeso wɨə nyaʼə ghanə yènə̀ ɨŋga Galiliî jìm. Ɨ wɨə nyaʼə yènə̀ chwi ɨnû ɨŋga nəb tɨ ə̀kàtɨ̀ te rɨŋga ɨsɨ mbe, bə̀ yènə̀ ghà ɨkə̂n chɔ̀m ɨmbə̀ʼ ənû ɨfɔ̀n rɨkaŋ. Ɨ wɨə nyaʼə bə̀ yènə̀ vɨ̀ə̀ tɨkwɨrɨ əwɔn jìm bə̀ vɨ̀ə̀ tɨkwɨrɨ ɨnɔʼɔ jìm.
40004024	Ɨchî nɨ wɨ̀ nyaʼə ghɨ̀ əne, mɨkâ məd nyaʼa jàŋ ɨŋga Sirià jìm. Əze ə nyaʼa ghɨ̀ ni bə̂d mbe rəŋgu nɨŋ bə̂d mbe nɨ nyaʼə wɔ̀nə̀ tɨkwɨrɨ əwɔn jìm wò əsɨ məd. Wɨ̀ nyaʼa vɨ̀ bə̂d əwɔn mbe mɨjìm. Bə̂d əwɔn mbɔ̂ yɨ mbe nɨ ɨsɨ ɨnyod nyaʼə seə, mbe nɨ ɨzwî rɨbɔ̀ŋ nyaʼa ɨŋga mɨ̀mə̌d, mbe nɨ ə̀fìrɨ̀ ə nyaʼə gywɨ̀ə̀ mbɨ mbe nɨ nyaʼa buʼrə.
40004025	Əze ə nyaʼa ghɨ̀ ni mɨnɔ̂n bə̂d nɔʼ rɨ ə Galiliî, nɔ̀ʼ rɨ ə Dèkapolìs, nɔ̀ʼ rɨ ə Jèrusalèm, nɔ̀ʼ rɨ ə Jùdeyà bə̀ nɔ̀ʼ rɨŋga ɨsɨ mbe nɨ nyaʼa ɨnjin ɨgyɨ̂ Jodàn beenɨ əbɔʼ məd.
40005001	Ənɨ Yeso nyaʼa zə mɨnɔ̂n bə̂d mbe, wɨ̀ nyaʼa kɔʼ ɨkaŋ ɨwum pè chub ə si. Mə̀mə̀ə̀nɨ̀-ɨ̀nù ɨməd nyaʼa wò əsɨ məd,
40005002	əne wɨ̀ nyaʼa kɔ chwi ɨnû əmbɨ mɨ̀mə̌d ghàə̀ ni:
40005003	“Ŋwìə̀ zɨ əbɔrəbɔd ɨgun ə bə̂d mbe nɨ saŋ mbə ɨnû jìm ɨŋga tɨkyerɨ-ɨbɔ məd, ɨmbə̀ʼ ɨghəm nɨ mbɨ bɨrɨ jɨg ənû ɨfɔ̀n rɨkaŋ.
40005004	Ŋwìə̀ zɨ əbɔrəbɔd ɨgun ə bə̂d mbe nɨə dìə̀, ɨmbə̀ʼ ɨghəm nɨ məd ziə bɨrɨ nəərɨ mɨ̀mə̌d.
40005005	Ŋwìə̀ zɨ əbɔrəbɔd ɨgun ə bə̂d mbe nɨə bɔtɨ ɨnyod, ɨmbə̀ʼ ɨghəm nɨ mbɨ bɨrɨ jɨg ɨghɨ rɨ ɨgwɨ ə si.
40005006	Ŋwìə̀ zɨ əbɔrəbɔd ɨgun ə bə̂d mbe nɨ njì tɨə zaŋə mɨ̀mə̌d, ədɔʼ ə bə̀ neə mɨ̀mə̌d nɨ ghɨ ɨnû nɨ kuʼnɨ, ɨmbə̀ʼ ɨghəm nɨ məd ziə bɨrɨ naʼ ɨghɨ mbe nɨ mbɨ kəbɨ.
40005007	Ŋwìə̀ zɨ əbɔrəbɔd ɨgun ə bə̂d mbe nɨə dììrɨ̀ mbɨ cherə, ɨmbə̀ʼ ɨghəm nɨ məd ziə bɨrɨ dììrɨ̀ mɨ̀mə̌d.
40005008	Ŋwìə̀ zɨ əbɔrəbɔd ɨgun ə bə̂d mbe nɨ fîŋ tɨ mɨ̀mə̌d zeŋɨ, ɨmbə̀ʼ ɨghəm nɨ mbɨ bɨrɨ zə əməd.
40005009	Ŋwìə̀ zɨ əbɔrəbɔd ɨgun ə bə̂d mbe nɨə ghɨ̀ ni bə̂d chub ənɨ əbɔrəbɔd, ɨmbə̀ʼ ɨghəm nɨ wɨ̀ bɨrɨ tɔŋ mɨ̀mə̌d ənɨ mbi bɔn.
40005010	Ŋwìə̀ zɨ əbɔrəbɔd ɨgun ə bə̂d mbe nɨ bə̂d ə nwèndɨ̀ tɨkyerɨ-ɨwu mɨ̀mə̌d ɨmbə̀ʼ ɨghəm nɨ mbɨə ghɨ̀ ɨnû nɨ kuʼnɨ, ɨmbə̀ʼ ɨghəm nɨ mbɨ bɨrɨ jɨg ənû ɨfɔ̀n rɨkaŋ.
40005011	“Ŋwìə̀ zɨ əbɔrəbɔd ɨgwɨ nən əwù ze nɨ bə̂d ə chàb əwən, nwèndɨ̀ə̀ tə rɨkyerɨ-ɨwu bə̀ ghàə̀ tɨkwɨrɨ ɨnû rɨbɔ̀ŋ mɨghab jìm ɨgwɨ nən ɨmbə̀ʼ əmɨ.
40005012	Mbə̀ ghaʼrɨ bə̀ gyendɨ əwən, ɨmbə̀ʼ ɨghəm nɨ Ŋwìə̀ bɨrɨ naʼ ɨneʼe kyeŋ ɨ nən ɨkaŋ. À yɨə bə̀ ɨchî nɨ bə̂d nyaʼə nwèndɨ̀ rɨkyerɨ-ɨwu bə̂d ɨ̀kə̀n Ŋwiə̀ mbe nɨ nyaʼa ɨmbì ɨ nən.
40005013	“Mbə yɨ ɨghabɨ fɨ̀ŋgwaŋ əmbɨ ə bə̂d ɨgwɨ ə si. Àyɨə fɨ̀ŋgwaŋ mɨ fə tu i, mbɨ wɨrɨ ghɨ̀ ye mbɨ fɨwən ni fɨ wɨrɨ nə̀m ə? Chəi əghɨ nɨ tɨ̀ mbɨ wɨrɨ ghɨ̀ mbɨ fɨwən, kɨrɨ ənɨ mbɨ waʼ, bə̂d yèn ɨgun.
40005014	“Mbə yɨ ɨghabɨ ɨzeŋɨ zeŋɨ əmbɨ ɨsɨg. Chəi ənɨ tɨ mbɨ nə̀m əkəm əsɨ ze nɨ yeʼ ɨkaŋ ɨwum.
40005015	Chəi wə̀d mɔʼɔ əŋgu nɨ wɨ̀ mɨ che ənam wɨ̀ nùŋ yeʼ əton fɨkùʼù. Wɨ̀ mɨ che ənam, wɨ̀ bɨrɨ nuŋ yeʼ ɨgun əsɨ nɨ mbɨə te ənam, ɨmbə̀ʼ zɨə te əmbɨ wə̀d jìm we nɨ yeʼ ɨŋga nəb.
40005016	À yɨə bə̀ ɨchî nɨ ə ɨzeŋɨ zeŋɨ berɨ te ɨfě bə̂d, ɨmbə̀ʼ mbɨ zə ɨnû chɔ̀m mbe nɨ mbə̀ə ghɨ̀ə̀, əne yiirɨ ə Mbǎʼ we nɨ yeʼ ɨkaŋ.”
40005017	“Tɨ mbə̀ kɔndɨ ə ni mə fə yeʼe ɨmbə̀ʼ nimnɨ tɨkə rɨ Mose bə̀ nimnɨ ɨnû mbe nɨ bə̂d ɨ̀kə̀n Ŋwiə̀ nyaʼa ŋwàʼnɨ̀. Mɨ rɨka yeʼe əmɨ ɨ nimnɨ rɨwən. Mə yeʼe ɨ ghɨ ni ɨnû mbɔ̂ jìm jwɨ ənɨ rəsìʼ.
40005018	Mə ghà rəsìʼ ɨ nən ni, pè ənɨ ɨkaŋ mbɨ ə si fə che, chəi əchəb kɨ̀ ɨghə ə̀ŋwàʼnɨ̀ mɔʼ tɨ ənɨ rɨkə te bɨrɨ nim, kɨrɨ ənɨ mbɨ fə ghɨ̀ ɨnû mbɔ̂ jìm.
40005019	Mbɨ bɨrɨ tɔŋ wə̀d mɔʼɔ we nɨ gu ɨkə we nɨ yeʼ wɨ kwa rəbɔʼ rɨkə tɔ̂, bə̀ ghà ni bə̂d ghɨ əne ni məd yɨ wɨ kwa ɨŋga ənû ɨfɔ̀n rɨkaŋ. Àyɨə mbɨ bɨrɨ tɔŋ we nɨə nùŋ rɨ̀kə tɔ̂ bə̀ ghà ni bə̂d ghɨ̀ əne ni məd yɨ wɨ kyeŋ ɨŋga ənû ɨfɔ̀n rɨkaŋ.
40005020	Mə ghà ɨ nən ni kɨrɨ ənɨ ɨnû chɔ̀m mbe nɨ mbə̀ə ghɨ̀ə̀ mbɨ che mbɨ məchwiə̀ rɨ̀kə̌ bə̀ chè mbɨ mɨ̀Farisiî, njɨ chəi mbə̀ bɨrɨ nɔ nyɨ ɨŋga ənû ɨfɔ̀n rɨkaŋ.
40005021	“Mbə nyaʼa fə zu ni mbɨ nyaʼa ghà əmbɨ ə bə̂d mbɨ rəŋwe ni, 'Tɨrə̀ zwiirɨ e wə̀d', mbɨ ni 'wə̀d mɨ zwiirɨ wɨ cherə, mbɨ bɨrɨ saʼ əməd.'
40005022	Àyɨə mə wɨə ghà ɨ nən ni: Wə̀d mɔʼɔ mɨ sə ɨtəm əbɔʼ wi aŋgɔb, mbɨ bɨrɨ saʼ əməd. Wə̀d mɔʼɔ mɨ zɔ̀m wi aŋgɔb, mbɨ bɨrɨ nɨŋ əməd wò ni mə̀saʼ əbeŋ saʼ əməd. Wə̀d mɨ ghà əmbɨ wi aŋgɔb ni, 'Àwɔ̀ yɨ əneŋ!' mbɨ bɨrɨ maʼ əməd ɨŋga əsɨ ɨchə nɨ chəi ɨwid ə nɔ nìmə.
40005023	Əne à mɨ wò mbɨ əghɨ ə̀fà ɨkwi ɨjə̀ŋ Ŋwiə̀, əne kɔndɨ ni we aŋgɔb ə berɨ ənû ə mɔʼɔ mbɨ ne,
40005024	nùŋ əghɨ ze ɨfě ɨkwi ɨjə̀ŋ we, bè wò màànɨ̀ tàŋ mbɨ we aŋgɔb, bɔŋ sɨ wò nàʼ.
40005025	“Zambɨ màànɨ̀ tàŋ mbɨ wə̀d we nɨ zɨ ɨsaʼi ɨgwɨ ne ənɨ mbə̀ə kɨrɨ wo ə nəb ɨsaʼi, njɨ wɨ̀ bɨrɨ naʼ əwe əmbɨ əsaʼ mɨ̀sàʼi, əsaʼ mɨ̀sàʼi we nàʼ əwe əmbɨ purɨsɨ̀, purɨsɨ̀ we sɨ wò zɨ̀ əwe ə ndəŋ.
40005026	Mə ghà rəsìʼ ɨ ne ni, chəi à bɨrɨ jwɨ̀ rɨ ə ndəŋ pè ənɨ à fə wǐ ɨkab məd jìm.
40005027	“Mbə nyaʼa fə zu ni mbɨ nyaʼa ghà ni, 'Tɨrə̀ ni e əyi cherə kɨ̀ mbaŋə̀ cherə.'
40005028	Àyɨə mə wɨə ghà ɨ nən ni, wə̀d we nɨ neŋ əyi kɨ̀ mbaŋə̀ feenɨ, fə ni əməd ɨŋga i fîŋ.
40005029	E ɨghə jɨgɨ mɨ ghɨ̀ ni à gù ənû, chɔʼ waʼ. Zɨə bɔ̀ŋ ni à nimnɨ əsɨ ɨnyod ə mɔʼ, chè ɨchî nɨ Ŋwìə̀ bɨrɨ maʼ e ɨnyod jìm ɨŋga əsɨ ɨchə.
40005030	E əbɔ ə jɨgɨ ə mɨ ghɨ̀ ni à gù ənû, sob waʼ. Zɨə bɔ̀ŋ ni à nimnɨ əsɨ ɨnyod ə mɔʼ, chè ɨchî nɨ Ŋwìə̀ bɨrɨ cha e ɨnyod jìm ɨŋga əsɨ ɨchə.
40005031	“Mbɨ nyaʼa bə̀ ghà ni, 'Mbaŋə̀ ze nɨ saanɨ ɨnamɨ mbɨ i ɨwi berɨ naʼ ə̀ŋwàʼnɨ̀ ɨ bɔ nɨ chwiə ni mbɨ fə saanɨ ɨnamɨ.'
40005032	Àyɨə mə wɨə ghà ɨ nən ni, mbaŋə̀ mɔʼɔ mɨ saanɨ ɨnamɨ mbɨ i ɨwi, kɨrɨ ənɨ ɨwi məd we ni mbaŋə̀ cherə, njɨ wɨ̀ fə ghɨ̀ ɨwi məd we ənɨ əyi nɨə niirɨə mbaŋə̀. Mbaŋə̀ ze nɨ nam əyi we nɨ saanɨ ɨnamɨ fə ni əyi cherə.
40005033	“Mbə nyaʼa fə bə̀ zu ni mbɨ nyaʼa ghà əmbɨ ə bə̂d mbɨ rəŋwe ni, 'Tɨrə̀ kàn e ənû ə mɔʼɔ bɔŋ wɨrɨ ton, àyɨə à berɨ ghɨ ənû ze nɨ à kàn əmbɨ Ə̀nùŋɨ̀sɨg ni tə bɨrɨ ghɨ̀.'
40005034	Àyɨə mə ghà ɨ nən ni, tɨ wə̀d tɔ kàn i ənû ə mɔʼɔ. Tɨ wə̀d tɔ kàn i ənû ə mɔʼɔ tɔŋ ɨkaŋ, ɨmbə̀ʼ ɨghəm nɨ ɨkaŋ yɨ ətən ɨfɔ̀n ə Ŋwiə̀.
40005035	Tɨ wə̀d tɔ kàn i ənû ə mɔʼɔ tɔŋ si, ɨmbə̀ʼ ɨghəm nɨ si yɨ əsɨ ze nɨ Ŋwìə̀ ə teerɨ mbi ɨwu ɨgun. Tɨ wə̀d tɔ kàn i ənû ə mɔʼɔ tɔŋ ə Jèrusalèm, ɨmbə̀ʼ ɨghəm nɨ Jèrusalèm yɨ əsɨ ɨfɔ̂n kyeŋ.
40005036	Tɨ wə̀d kàn i ənû ə mɔʼɔ tɔŋ e ətu, ɨmbə̀ʼ ɨghəm nɨ chəi wə̀d mɔʼɔ əŋgu nɨ tɨ̀ wɨ̀ ghɨ ni nyôŋ ətu mɔʼ fin kɨ̀ ni zɨ fu.
40005037	Mbə̀ gha àmei ni, 'Ee' kɨ̀ ni 'Chə̂'. Ənû ə cherə ze nɨ wə̀d wɨrɨ ghà yɨ rɨ əmbɨ wə̀d rɨ̀bɔ̀ŋ.
40005038	“Mbə nyaʼa fə zu ni mbɨ nyaʼa ghà ni, 'Wə̀d mɨ tòʼ ɨghə wə̀d cherə, mbɨ bə̀ tòʼ wɨ məd. Mbə nyaʼa bə̀ zu ni wə̀d mɨ chɔʼ ɨsɔŋ wə̀d cherə, mbɨ bə̀ chɔʼ wɨ məd.'
40005039	Àyɨə mə wɨə ghà ɨ nən ni, tɨ mbə̀ nod əwən tɨ ənɨ ə wə̀d nɨə ghɨ̀ ɨnû rɨbɔ̀ŋ. Wə̀d mɔʼɔ mɨ nìb e ɨnwa jɨgɨ, à bèŋ wɨ tweŋ chwi ɨ bɔ.
40005040	Wə̀d mɔʼɔ mɨ wò putɨ əwe ɨmbə̀ʼ nɨŋ e ngywɨ̌ maʼi, saŋ wɨ̀ nɨŋ fɔrɨ e ngywɨ̌ bòm.
40005041	Wə̀d mɔʼɔ mɨ nyèŋ e ni à beʼ mbi ɨghɨ yèn ə kilometà fìbɨ̀, beʼ ɨghɨ mbe yèn mɨ̀kilometà mɨ̀be.
40005042	Wə̀d mɔʼɔ mɨ nɔn əghɨ rɨ ne, naʼ ɨ bɔ. Wə̀d mɔʼɔ mɨ kə̀b chɔʼ əghɨ rɨ ne, tɨrə̀ ton e.
40005043	“Mbə nyaʼa fə zu ni mbɨ nyaʼa ghà ni, 'Ghaʼ we aŋgɔb, bàn e wə̀d pə̀n.'
40005044	Àyɨə mə ghà ɨ nən ni, mbə̀ ghaʼ mbə bə̂d pə̀n bə̀ kɔŋgɨ ə Ŋwiə̀ ɨgun ə bə̂d mbe nɨə nwèndɨ̀ tə rɨkyerɨ-ɨwu,
40005045	ɨmbə̀ʼ mbə̀ yeʼ bɔn ə Mbǎʼ we nɨ yeʼ ɨkaŋ. Mbə̀ ghɨ əne ɨmbə̀ʼ ɨghəm nɨ məd wɨə ghɨ̀ə̀ ni nyùmə̀ te ɨgwɨ ə bə̂d rɨbɔ̀ŋ bə̀ fɔrɨ ɨgwɨ ə bə̂d chɔ̀m. Ɨ wɨə ghɨ̀ə̀ ni mbə̀ŋ nɔ ɨgwɨ ə bə̂d mbe nɨə ghɨ̀ ɨnû nɨ kuʼnɨ bə̀ fɔrɨ ɨgwɨ mbe nɨ chəi mbɨə ghɨ̀ ɨnû nɨ kuʼnɨ.
40005046	Mbə mɨ yeʼə ghaʼə àmei bə̂d mbe nɨə ghaʼ əwən, njɨ Ŋwìə̀ kɨə wo chɔʼ ə ə̀fàʼì rɨ ye ə? Ɨmbə̀ʼ əzɔ̂ yɨ ənû nɨ məfetɨ mɨ̀tagsɨ̀ ə bə̀ ghɨ̀ə̀ ə?
40005047	Mbə mɨ yeʼə chàʼrɨ̀ àmei mbə bɔŋgɔb, njɨ ənû ze nɨ mbə̀ə ghɨ̀ə̀ nɨ che əzɨ ə bə̂d cherə kɨ əzi ə? Ɨmbə̀ʼ əzɔ̂ yɨ ənû nɨ bə̂d mbe nɨ kaʼi mɨ̀Jû ə bə̀ ghɨ̀ə̀ ə?
40005048	Əne mbə berɨ bɔŋ màànɨ̀ ɨchî nɨ ə Mbǎʼ rɨkaŋ bə̀ bɔ̀ŋ màànɨ̀.
40006001	“Mbə̀ we əwən ni tɨ mbə̀ ghɨ ə ɨnû mbe nɨ kuʼnɨ ɨfě bə̂d, àmei ɨmbə̀ʼ mbɨ zə əwən. Mbə mɨ ghɨ əne, njɨ chəi ə Mbǎʼ we nɨ yeʼ ɨkaŋ bɨrɨ chɔʼ ə ə̀fàʼì.
40006002	“Əne ənɨ àwɔ̀ ə nàʼ ɨghɨ əmbɨ wə̀d ŋgəʼ, tɨrə̀ fə e tàŋ ɨchî nɨ ɨbekɨ bə̂d ə ghɨ̀ ɨŋga nəb tɨ ə̀kàtɨ̀ bə̀ fɔrɨ ɨtu ɨzib. Ɨ mbɨə ghɨ̀ əne ɨmbə̀ʼ bə̂d yiirɨ mɨ̀mə̌d. Mə ghà rəsìʼ ɨ nən ni mbɨ fə berɨ ə ɨchɔʼ ə̀fàʼì.
40006003	Àyɨə ənɨ àwɔ̀ ə nàʼ ɨghɨ əmbɨ wə̀d ŋgəʼ, tɨrə̀ ben e ni əbɔ ə tweŋ ə kyerɨ əghɨ ze nɨ əbɔ ə jɨgɨ ə ghɨ̀ə̀,
40006004	ɨmbə̀ʼ àmei àwɔ̀ bɨrɨ kyerɨ. À mɨ ghɨ̀ əne, e Mbǎʼ we nɨə zə ɨnû mbe nɨ àwɔ̀ ə ghɨ̀ ənə̀mə, bɨrɨ chɔʼ e ə̀fàʼì.
40006005	“Ənɨ mbə̀ə kɔ̀ŋgɨ̀ ə Ŋwiə̀, tɨ mbə̀ ghɨ ə ɨghabɨ ɨbekɨ bə̂d. Ɨ mbɨə ghaʼə nɨ təm ɨŋga nəb tɨ ə̀kàtɨ̀ bə̀ fɔrɨ ɨban ɨnə̂njɨ̀ bɔŋ kɔŋgɨ ə Ŋwiə̀. Ɨ mbɨə ghɨ̀ əne àmei ɨmbə̀ʼ bə̂d zə mɨ̀mə̌d. Mə ghà rəsìʼ ɨ nən ni mbɨ fə berɨ ə ɨchɔʼ ə̀fàʼì.
40006006	Àyɨə ənɨ à kəb kɔŋgɨ ə Ŋwiə̀, nyɨ ɨŋga e ətu ə nəb, wùb ɨchû nəb, kɔ̀ŋgɨ̀ e Mbǎʼ we nɨ yeʼ ənə̀mə. Əne, e Mbǎʼ we nɨə zə ɨnû mbe nɨ àwɔ̀ ə ghɨ̀ ənə̀mə, bɨrɨ chɔʼ e ə̀fàʼì.
40006007	“Ənɨ àwɔ̀ ə kɔ̀ŋgɨ̀ ə Ŋwiə̀, tɨrə̀ ghà e ɨnû nɔnɔʼ nɨ chəi ɨwe ɨŋga, ɨchî nɨ bə̂d mbe nɨ kaʼi mɨ̀Jû ə ghɨ̀ə̀. Ɨ mbɨə kɔndɨə ni mɨ̀ŋwìə̀ mɨ̀mə̌d bɨrɨ zu ə̀kɔ̀ŋgɨ̀ mɨ̀mə̌d ɨmbə̀ʼ ɨchî nɨ mbɨə ghà ɨnû nɔnɔʼ.
40006008	Tɨ mbə̀ ghɨ̀ ə ɨghabɨ mɨ̀mə̌d, ɨmbə̀ʼ ɨghəm nɨ ə Mbǎʼ ə kyerɨ ɨghɨ mbe nɨ mbə̀ kwaŋɨ bɔŋ mbə̀ sɨə nɔnə.
40006009	Mbə̀ kɔŋgɨ ə Ŋwiə̀ əni: 'A Mbǎʼ nɨ yeʼ ɨkaŋ, ghɨ ni bə̂d wumnɨ e ɨkum.
40006010	E ənû ɨfɔ̀n ə yeʼe, bə̂d rɨ ɨgwɨ ə si ghɨ ɨnû mbe nɨ à kə̀bɨ ɨchî nɨ mbe nɨ yeʼ ɨkaŋ ə ghɨ̀ə̀.
40006011	Naʼ ɨghɨjɨg nɨ kuʼnɨ ɨ na rə̀chɔ̀ŋ.
40006012	Waʼ mba ɨnû rɨbɔ̀ŋ, ɨchî nɨ tɨ̀ fə waʼ ɨnû rɨbɔ̀ŋ bə̂d mbe nɨ gù ɨnû ɨ na.
40006013	Tɨrə̀ ben e ni ənû ə mɔʼɔ numbɨ əwa, àyɨə chɨ əwa rɨ ənɨ ɨnû rɨbɔ̀ŋ.'
40006014	“À mɨ waʼ ɨnû rɨbɔ̀ŋ bə̂d, e Mbǎʼ we nɨ yeʼ ɨkaŋ bɨrɨ bɨ waʼ mbe.
40006015	À mɨ yeʼ nɨ chəi àwɔ̀ ə waʼ ɨnû rɨbɔ̀ŋ bə̂d, njɨ ka e Mbǎʼ bɨrɨ bɨ waʼ i mbe.
40006016	“Ənɨ mbə̀ chub rɨ jɨg, tɨ mbə̀ ghɨ ə ɨghabɨ ə bə̂d nɨə kə̀nə̀, ɨchî nɨ ɨbekɨ bə̂d ə ghɨ̀ə̀. Ɨ mbɨə ŋgɨ̀ndɨ̀ tə rɨfě ɨmbə̀ʼ bə̂d zə ni ɨ mbɨə chubə rɨ jɨg. Mə ghà rəsìʼ ɨ nən ni mbɨ fə berɨ ə ɨchɔʼ ə̀fàʼì.
40006017	À yɨ ənɨ à chub rɨ jɨg, so e ɨfě bə̀ sɔ̀d e ətu,
40006018	ɨmbə̀ʼ tɨ bə̂d zə ə ni à chub rɨ jɨg. Àmei e Mbǎʼ we nɨ chəi bə̂d ə zəə bɨrɨ zə. À mɨ ghɨ̀ əne, e Mbǎʼ we nɨə zə ɨnû mbe nɨ àwɔ̀ ə ghɨ̀ ənə̀mə bɨrɨ chɔʼ e ə̀fàʼì.
40006019	“Tɨ mbə̀ nuŋ ə ə mbɔ̂n ɨgwɨ ə si, nɨ yeʼ əsɨ ze nɨ ɨsəʼɨ fɔrɨ chə̂b bɨrɨ chə̀kɨ̀ nɨ bə̀ yeʼ əsɨ nɨ mɨjɨ bɨrɨ tòʼ.
40006020	Mbə̀ nuŋ ə mbɔ̂n yeʼ ɨkaŋ, nɨ yeʼ əsɨ nɨ ka ɨsəʼɨ kɨ̀ chə̂b bɨrɨ chəkɨ i, bə̀ yeʼ əsɨ nɨ ka mɨjɨ bɨrɨ toʼ ə,
40006021	ɨmbə̀ʼ ɨghəm nɨ əsɨ ze nɨ e mbɔ̂n yeʼ əŋgu, e fîŋ bɨrɨ bɨ yeʼ əŋgu.
40006022	“Ɨghə yɨ ənam əmbɨ nyamnyod. Əne, e ɨghə mɨ yeʼ wɨ chɔ̀m, e nyamnyod jìm bɨrɨ zeŋ.
40006023	Àyɨə e ɨghə mɨ yeʼ wɨ rɨ̀bɔ̀ŋ, e nyamnyod jìm bɨrɨ fin. Əne ɨzeŋɨ zeŋɨ we nɨ yeʼ ɨŋga ne mɨ bèŋ ənɨ ɨsɨ firɨ, njɨ ɨsɨ mbe bɨrɨ fin rɨ kììm!
40006024	“Chəi wə̀d mɔʼɔ əŋgu nɨ tɨ̀ wɨ̀ fàʼ əmbɨ mɨ̀mbǎʼ ə̀fàʼì mɨbe, ɨmbə̀ʼ ɨghəm nɨ wɨ̀ bɨrɨ ban wɨ fìbɨ̀ ghaʼ wɨ fìbɨ̀, kɨ̀ wɨ̀ fàʼ əmbɨ wɨ fìbɨ̀ ənɨ i fîŋ jìm tə̀ə̀nɨ̀ wɨ fìbɨ̀. Chəi ənɨ tɨ̀ à fàʼ əmbɨ ə Ŋwiə̀ bə̀ faʼ nɨ berɨ mbɔ̂n əwu əwən.
40006025	“Tɨ mbə̀ nwìʼ ə ɨnyod ɨmbə̀ʼ ə ɨ̀tènɨ̀, ni mbə̀ kɨə wo jɨg yè kɨ̀ ni mbə̀ kɨə wo nɔ yè. Tɨ mbə̀ bɨ nwiʼ ə ɨnyod ɨmbə̀ʼ ə nyamnyod, ni mbə̀ kɨə wo zɨ yè. Ɨ̀tènɨ̀ rɨ wa che i ɨghɨjɨg ə? Nyamnyod rɨ wa che i ngywɨ̌ ə?
40006026	Mbə̀ neŋ rɨnən. Chəi tɨə kon ɨghɨ, chəi tɨə bə̀ kwə̀ŋ ɨghɨ chà ɨŋga ŋgə̌n. À yɨ ə Mbǎʼ we nɨ yeʼ ɨkaŋ ə jə mɨ̀mə̌d. Chəi mbə̀ wa che rɨnən ə?
40006027	À kɨə we rəbɔʼ nən nɨə nwìʼ ɨnyod, nɨ tɨ̀ wɨ̀ yì ə awà fibɨ̀ ɨgun ɨni mbe nɨ wɨ̀ bɨrɨ chub ɨŋga ɨsɨg ə?
40006028	Mbə̀ kɨə nwìʼ ə ɨnyod nɨ berɨ ngywɨ̌ ɨmbə̀ʼ ə yè ə? Mbə̀ neŋ ɨchî nɨ rɨ̀kwě ə kwiə. Chəi tɨə fàʼə̀, chəi tɨə bə̀ baʼə tə ngywɨ̌,
40006029	àyɨə mə̀ ghà ɨ nən ni ka àbei ɨfɔ̂n Solomòn nɨ nyaʼə fɔ̀ɔ̀nɨ̀ ɨŋga mbɔ̂n, chəi wɨ̀ nyaʼa berɨ ngywɨ̌ nɨ bɔŋ ɨghabɨ ɨ̀kwě mɔʼ rəbɔʼ rɨ̀kwě tɔ̂.
40006030	Ŋwìə̀ mɨ yeʼə zɨ̀ə̀ ngywɨ̌ ənɨ ɨfu nɨ yeʼ ɨkǎ rə̀chɔ̀ŋ, ɨsɔ mbɨ maʼ ɨŋga ɨwid, njɨ ka məd wa bɨrɨ zɨ i ngywɨ̌ ɨgwɨ nən chè ɨchî nɨ wɨ̀ zɨ ənɨ ɨfu ə? Ə ɨbenɨ ə kàŋ kə!
40006031	Əne tɨ mbə̀ nwìʼ ə ɨnyod ghà ni, 'Tɨ̀ kɨə wo jɨg yè?' kɨ̀ ni, 'Tɨ̀ kɨə wo nɔ yè?' kɨ̀ ni, 'Tɨ̀ kɨə wo zɨ yè?'
40006032	Bə̂d mbe nɨ kaʼi mɨ̀Jû mbɨə bə̀ kə̀b ɨghɨ mbɔ̂ jìm. Ə Mbǎʼ we nɨ yeʼ ɨkaŋ ə bə̀ kyerɨ ni mbə kə̀b ɨghɨ mbɔ̂ jìm.
40006033	Àyɨə mbə̀ be kə̀b ənû ɨfɔ̀n əməd bə̀ ghɨ̀ ɨnû nɨ kuʼnɨ, əne wɨ̀ bɨrɨ naʼ ɨghɨ mbɔ̂ jìm ɨ nən.
40006034	“Əne tɨ mbə̀ nwìʼ ə ɨnyod ɨmbə̀ʼ əni ɨsɔ, ɨmbə̀ʼ ɨghəm nɨ əni ɨsɔ ə berɨ mbi ɨnû. Ɨni jìm ə berɨ i ŋgəʼ.
40007001	“Tɨ mbə̀ saʼ e bə̂d cherə, ɨmbə̀ʼ tɨ Ŋwìə̀ bɨ saʼ i əwən.
40007002	Ɨchî nɨ mbə̀ə saʼə bə̂d cherə, yɨə bə̀ ɨchî nɨ Ŋwiə̀ bɨrɨ saʼ əwən. Ŋwìə̀ bɨrɨ nɨŋ ɨchî nɨ mbə̀ saʼ bə̂d cherə saʼ əwən əŋgu.
40007003	Əton nɨ àwɔ̀ ə zə əchəb əghɨ ze nɨ yeʼ ɨŋga ɨghə we aŋgɔb, àyɨə chəi àwɔ̀ ə zə əkwirɨ ɨwəŋ ze nɨ yeʼ ɨŋga e ɨghə kɨ ɨmbə̀ʼ ə yè ə?
40007004	Kɨ̀ tɨ à ghà əmbɨ we aŋgɔb ni, 'Sɨ mə chɨ əchəb əghɨ ze nɨ yeʼ ɨŋga e ɨghə', nɨ əkwirɨ ɨwəŋ ə yeʼ ɨŋga we ə?
40007005	Àwɔ̀ yɨ əbekɨ ə wə̀d! Fə be chɨ̀ əkwirɨ ɨwəŋ ze nɨ yeʼ ɨŋga e ɨghə, əne à bɨrɨ zə ɨsɨ ɨchî chɔ̀m bɔŋ chɨ əchəb əghɨ ze nɨ yeʼ ɨŋga ɨghə we aŋgɔb.
40007006	“Tɨ mbə̀ nàʼ ə ɨghɨ Ŋwiə̀ əmbɨ ə bu, njɨ tɨ bɨrɨ su əbɔʼ nən nombɨ əwən. Tɨ mbə̀ bɨ maʼ ə mbə mɨ̀pə̂l əmbɨ mɨ̀kuŋə, njɨ mbɨ bɨrɨ yen ɨgun.
40007007	“Mbə̀ nɔn, Ŋwìə̀ bɨrɨ naʼ ɨ nən. Mbə̀ kəbə, mbə bɨrɨ zə. Mbə̀ goŋgɨ, Ŋwìə̀ bɨrɨ fiʼ ɨ nən,
40007008	ɨmbə̀ʼ ɨghəm nɨ wə̀d jìm we nɨ nɔnɨ, Ŋwìə̀ bɨrɨ naʼ ɨ bɔ, we nɨ kəbɨ bɨrɨ zə, we nɨ goŋgɨ, Ŋwìə̀ bɨrɨ fiʼ ɨ bɔ.
40007009	À kɨə we rəbɔʼ nən nɨ wan məd mɨ nɔn ŋgə̀ŋ, wɨ̀ naʼ yeʼ ɨti ɨ bɔ ə?
40007010	Kɨ̀ nɨ wɨ̀ mɨ nɔn ɨgwi, wɨ̀ nàʼ yeʼ jɔ ɨ bɔ ə?
40007011	Əne mbə̀n mbe nɨə ghɨ̀ ɨnû rɨbɔ̀ŋ mɨ kyerɨ ɨchî nɨ naʼ ɨghɨ chɔ̀m əmbɨ mbə bɔn, njɨ ə Mbǎʼ we nɨ yeʼ ɨkaŋ bɨrɨ kaŋ naʼ ɨghɨ chɔ̀m əmbɨ ə bə̂d mbe nɨ nɔnɨ!
40007012	“Əne ənû ze nɨ mbə̀ kəbɨ ni bə̂d cherə ghɨ ənɨ ə nən, mbə̀ bə̀ ghɨ ənɨ mɨ̀mə̌d. Mbɔ̂ yɨ ənû mbe nɨ yeʼ ɨŋga tɨkə rɨ Mose bə̀ fɔrɨ ɨŋga tɨkə te nɨ bə̂d ɨ̀kə̀n Ŋwiə̀ nyaʼə chwiə.
40007013	“Mbə̀ nyɨ ɨŋga ənû ɨfɔ̀n ə Ŋwiə̀ ɨchû ɨkam kwa, ɨmbə̀ʼ ɨghəm nɨ ɨchû ɨkam kyeŋ wɨə wò əsɨ ɨchə, ɨnə̂njɨ̀ we nɨə wò əŋgu rɨka bɨ se i nɨ yen ɨgun. Bə̂d mɨ̀nɔnɔʼ mbɨə nyɨ àmei ɨchû ɨkam we.
40007014	Ɨchû ɨkam we nɨə wò əsɨ ze nɨ bə̂d bɨrɨ jɨg ɨ̀tènɨ̀ yɨ wɨ kwa. Ɨnə̂njɨ̀ we nɨə wò əŋgu ə kàŋ sè nɨ yen ɨgun. Àmei bə̂d rɨpiî mbe ə zə ɨnə̂njɨ̀ we.
40007015	“Mbə̀ we əwən mbɨ ə bə̂d ɨ̀kə̀n mɨghab. Ɨ mbɨə yeʼe əsɨ nən ɨŋga gôb rɨ njɨ̀g, àyɨə ɨŋga fîŋ tɨ mɨ̀mə̌d mbɨ yɨ ɨghabɨ ɨfɔn nɨ njì tɨə zaŋə.
40007016	Mbə̀ bɨrɨ kyerɨ mɨ̀mə̌d tɨ ənɨ ɨnû mbe nɨ mbɨə ghɨ̀ə̀. Təŋgwin njəŋ wɨə wa kɔə mɨ̀namsɨ̀ ə? Fə̀kyi fə wa kɔ əkwebɨ ə?
40007017	Əzed ə chɔ̀m ə zɨə kɔ rɨtam chɔ̀m. Əzɨ rɨbɔ̀ŋ ə bə̀ kɔ rɨtam rɨbɔ̀ŋ.
40007018	Ka əzed ə chɔ̀m ə bɨrɨ kɔ i rɨtam rɨbɔ̀ŋ. Ka əzed rɨbɔ̀ŋ ə bɨrɨ bɨ kɔ i rɨtam chɔ̀m.
40007019	Mbɨ bɨrɨ wad əzed ze nɨ chəi zɨə kɔ rɨtam chɔ̀m màʼ ɨŋga ɨwid.
40007020	Əne mbə bɨrɨ kyerɨ mɨ̀mə̌d tɨ ənɨ ɨnû mbe nɨ mbɨə ghɨ̀ə̀.
40007021	“Kaʼi wə̀d jìm we nɨə tɔŋ əmɨ ni, 'Ə̀nùŋɨ̀sɨg, Ə̀nùŋɨ̀sɨg,' bɨrɨ nyɨ ɨŋga ənû ɨfɔ̀n rɨkaŋ. Àmei we nɨə ghɨ̀ ɨnû mbe nɨ mɨ Mbǎʼ rɨkaŋ kəbɨ bɨrɨ nyɨ.
40007022	Bə̂d mɨ̀nɔnɔʼ bɨrɨ gha ɨ num əni ze nɨ Ŋwìə̀ ə sob mɨsaʼi ni, 'Ə̀nùŋɨ̀sɨg, Ə̀nùŋɨ̀sɨg, ɨmbə̀ʼ tɨ̀ nyaʼa ghà ɨkə̂n Ŋwiə̀ ənɨ e ɨkum, bə̀ chɨ̀ ɨzwî rɨbɔ̀ŋ ənɨ e ɨkum, bə̀ ghɨ̀ ɨnû yiirɨ ənɨ e ɨkum ə?'
40007023	Mbɨ mɨ ghà əne, mə bɨrɨ ghà əmbɨ mɨ̀mə̌d ni, 'Chəi mə kweʼ kyerɨ əwən. Mbə̀ nɔʼ rɨ ɨban num, mbə̀n bə̂d nɨə ghɨ̀ ɨnû rɨbɔ̀ŋ.'
40007024	“Wə̀d jìm we nɨ zu ɨnû mbɔ̂ nɨ mə gha bə̀ ghɨ̀ ɨnû rəŋgu, yɨ ɨghabɨ wə̀d ɨwe nɨ nyaʼa bɔm i nəb ɨgun ɨwɔ̌.
40007025	Mbə̀ŋ nyaʼa nɔ, mɨgyɨ̂ swi gwèə̀, əfim ə chè nun nəb ze, àyɨə chəi zɨ̀ nyaʼa buʼ ə, ɨmbə̀ʼ ɨghəm nɨ mbɨ nyaʼa bɔm ɨgun ɨwɔ̌.
40007026	Àyɨə wə̀d jìm we nɨ zu ɨnû mbɔ̂ nɨ mə gha əne chəi wɨ̀ ghɨ ɨnû rəŋgu yɨ ɨghabɨ əneŋ nɨ nyaʼa bɔm i nəb ɨgwɨ rɨsi.
40007027	Mbə̀ŋ nyaʼa nɔ, mɨgyɨ̂ swi gwèə̀, əfim ə chè nun nəb ze, əne zɨ̀ nyaʼa buʼ ə si rɨ bììm.”
40007028	Ənɨ Yeso nyaʼa fə gha ɨnû mbɔ̂ màànɨ̀, mɨnɔ̂n bə̂d mbe nyaʼa yiirɨ ɨchî nɨ wɨ̀ nyaʼə chwi ɨnû,
40007029	ɨmbə̀ʼ ɨghəm nɨ ɨ wɨə nyaʼə chwi ɨnû əmbɨ mɨ̀mə̌d ɨghabɨ ə wə̀d nɨ berɨ ɨka nɨ ghɨ əne, kaʼi ɨghabɨ ɨchî nɨ məchwiə̀ rɨ̀kə̌ mɨ̀mə̌d nyaʼə chwiə.
40008001	Ənɨ Yeso nyaʼa swiʼ rɨkaŋ ɨwum we, mɨnɔ̂n bə̂d nyaʼa beenɨ əbɔʼ məd.
40008002	Mbaŋə̀ mɔʼɔ nɨ nyaʼə wɔ̀n əpabɨ nyaʼa wò chìndɨ̀ ɨtu ɨnywɨ ɨfě ɨ bɔ, ghà ni, “Ə̀nùŋɨ̀sɨg, à mɨ ghaʼ, à we tɨ̀ à ghɨ̀ mɨ ɨnyod zeŋ.”
40008003	Yeso nyaʼa sèm əbɔ bètɨ̀ əməd ghà ni, “Mə ghaʼ nɨ ghɨ əne. Ɨnyod, zeŋ!” Àmei əwu əwən, əpabɨ ze ə nyaʼa mì rɨ ɨgwɨ ə mbaŋə̀ ze.
40008004	Yeso nyaʼa ghɨ̀ əne ghà ɨ bɔ ni, “Zə ni tɨ à gha əwe ənû zɔ̂ əmbɨ wə̀d mɔʼɔ, àyɨə ndə̀ wo chwi e ɨnyod əmbɨ wə̀d mbàn Ŋwìə̀, bə̀ nàʼ əghɨ ə̀fà ze nɨ Mose nyaʼa sobɨ, ɨmbə̀ʼ bə̂d kyerɨ ni əpabɨ ze ə fə mì rɨ ɨgwɨ ne.”
40008005	Ənɨ Yeso nyaʼa wo nyɨ ə Kàpenàhom, ətu ɨgwɨ mɨ̀sɔgyɨ̀ ɨkɨ fibɨ̀ nyaʼa wò buʼ ɨbɔ ɨ bɔ
40008006	ghà ni, “Masà, mɨ wə̀d ə̀fàʼì wɨə wɔ̀n ɨgun əbàʼ ɨŋga nəb. Wɨ̀ fə buʼrə. Ɨ wɨə kàŋə̀ zəə ŋgəʼ.”
40008007	Yeso nyaʼa ghà ɨ bɔ ni, “Mə bɨrɨ wo vɨ əməd.”
40008008	Àyɨə ətu ze ɨgwɨ mɨ̀sɔgyɨ̀ nyaʼa ghà ɨ bɔ ni, “Masà, mɨ rɨka kùʼ əmɨ ni à nyɨ ɨŋga mɨ nəb. Gha àmei ɨŋgam, mɨ wə̀d ə̀fàʼì bɨrɨ bɔtɨ i.
40008009	Mɔ̌ bə̂, mə wɨ əton mɨ̀sɔgyɨ̀ kyeŋ, mbɨ mɨ̀sɔgyɨ̀ cherə əton num. Mə mɨ ghà əmbɨ wɨ fìbɨ̀ ni, 'Wo ə', wɨ̀ bə̀ wò. Mə mɨ ghà əmbɨ wɨ cherə ni, 'Yeʼe', wɨ̀ bə̀ yeʼe. Mə mɨ ghà əmbɨ mɨ ə̀bòʼò ni, 'Faʼ ə̀fàʼì zɔ̂', wɨ̀ bə̀ fàʼ.”
40008010	Ənɨ Yeso nyaʼa zu ənû ze, wɨ̀ nyaʼa yiirɨ, əne ghà əmbɨ ə bə̂d mbe nɨ nyaʼə beenɨ əbɔʼ məd ni, “Mə ghà rəsìʼ ɨ nən ni chəi mə kweʼ zə wə̀d mɔʼɔ ɨŋga Izre nɨ berɨ ɨkwɨ ɨbenɨ wɔ̂.
40008011	Mə ghà ɨ nən ni bə̂d mɨ̀nɔnɔʼ bɨrɨ yeʼe rɨ əbà ze nɨ nyùmə̀ ə jwɨ̀ rəŋgu bə̀ yeʼe rɨ əbà ze nɨ nyùmə̀ ə nyɨ ɨkòb, pè chub ɨgun ə tebrə̀ ɨŋga ənû ɨfɔ̀n rɨkaŋ ɨ jɨg mbɨ Abràham mbɨ Aizìk fɔrɨ ə Jekɔ̂b.
40008012	Ŋwìə̀ bɨrɨ chɨ bə̂d mbe nɨ mbɨ nyaʼa tekɨ ənû ɨfɔ̀n nùŋ əmbɨ mɨ̀mə̌d màʼ ɨŋga ɨsɨ firɨ, nɨ yeʼ əsɨ nɨ bə̂d bɨrɨ sɨə zə̀ʼə̀ kud əsɔŋ.”
40008013	Yeso nyaʼa sɨ ghà əmbɨ ətu ɨgwɨ mɨ̀sɔgyɨ̀ ze ni, “Sɨ wò e. E wə̀d ə̀fàʼì bɨrɨ bɔtɨ i ɨchî nɨ à benɨ.” Wə̀d ə̀fàʼì ətu ɨgwɨ mɨ̀sɔgyɨ̀ ze nyaʼa bɔtɨ i əwu əwən.
40008014	Ənɨ Yeso nyaʼa wò nyɨ ɨŋga nəb Pità, wɨ̀ nyaʼa zə nyɔ̂ Pità nɨ nyaʼa ɨgun əbàʼ mbɨ ɨfə.
40008015	Ənɨ wɨ̀ nyaʼa bètɨ̀ əbɔ əməd, ɨfə we nyaʼa sàŋ əməd. Əne wɨ̀ nyaʼa nɔ̀ʼ, kə̀b əghɨjɨg nàʼ ɨ bɔ.
40008016	À nyaʼa ɨkwirɨ kwirɨ əni ze, bə̂d nyaʼa nɨŋ bə̂d mɨ̀nɔnɔʼ nɨ ɨzwî rɨbɔ̀ŋ nyaʼa ɨŋga mɨ̀mə̌d wò əsɨ Yeso. Wɨ̀ nyaʼa chɨ̀ ɨzwî rɨbɔ̀ŋ mbe àmei ənɨ ɨŋgam. Wɨ̀ nyaʼa bə̀ vɨ̀ bə̂d əwɔn mɨjìm mbe nɨ mbɨ nyaʼa yeʼe mbɨ mbɨwən.
40008017	Ənû zɔ̂ ə nyaʼa ghɨ̀ əne ɨmbə̀ʼ ənû ze nɨ wə̀d ɨ̀kə̀n Ŋwìə̀ Aizayà nyaʼa ghǎ, ə jwɨ̀ ənɨ rəsìʼ ni, “Wɨ̀ nyaʼa chɨ̀ mba ɨnɔʼɔ bə̀ vɨ̀ mba ɨwɔn jìm.”
40008018	Ənɨ Yeso nyaʼa zə mɨnɔ̂n bə̂d mbe nɨ nyaʼa kad əməd, wɨ̀ nyaʼa ghà əmbɨ mbi mə̀mə̀ə̀nɨ̀-ɨ̀nù ni mbɨ baanɨ wò ɨnjin ə sà ze.
40008019	Ənɨ wɨ̀ nyaʼa gha əne, əchwiə̀ rɨ̀kə̌ mɔʼɔ nyaʼa wò əsɨ məd pè gha ɨ bɔ ni, “Əchwiə̀-ɨ̀nù, mə bɨrɨ beenɨ əbɔʼ ne ɨsɨ jìm mbe nɨ àwɔ̀ ə wò əŋgu.”
40008020	Yeso nyaʼa ghà ɨ bɔ ni, “Kyerɨ ni mɨ̀seŋə ə berɨ tə rɨbɨgɨ, tɨnən bə̀ berɨ tə kàn, àyɨə chəi Wan Wə̀d berɨ əsɨ nɨ nuŋ e ətu əŋgu.”
40008021	Ə̀mə̀ə̀nɨ̀-ɨ̀nù cherə nyaʼa ghà ɨ bɔ ni, “Masà, sɨ mə̀ be wò tweŋ mɨ mbǎʼ.”
40008022	Yeso nyaʼa ghà ɨ bɔ ni, “Beenɨ əbɔʼ num, sàŋ ɨvɨ bə̂d tweŋ mbə ɨvɨ bə̂d.”
40008023	Ənɨ Yeso nyaʼa wo nyɨ əbaŋ ɨgyɨ̀, mə̀mə̀ə̀nɨ̀-ɨ̀nù ɨməd nyaʼa wò nyɨ əbɔʼ məd.
40008024	Mbɨ nɨ zə, əfim ə kǎ kǎ ə mɔʼɔ nyaʼa sàʼ kɔ che ɨgwɨ ə sà ze, əne ghɨ̀ əbaŋ ze ə kə̀b nim əton mɨnib. Ənɨ zɨə nyaʼə ghɨ̀ əne, Yeso wɨə nyaʼə gwen i.
40008025	Mə̀mə̀ə̀nɨ̀-ɨ̀nù mbe nyaʼa wò nɔ̀ əməd, ghà ɨ bɔ ni, “Chɨ əwa rəŋgəʼ, kyɨ Ə̀nùŋɨ̀sɨg! Tɨ̀ yɨ əni ɨchù ɨvɨ!”
40008026	Yeso nyaʼa wììrɨ̀ əmbɨ mɨ̀mə̌d ni, “Ə ɨbenɨ ə kàŋ kə! Mbə kɨə bɔə ye ə?” Wɨ̀ nyaʼa ghà əne, nɔ̀ʼ ghàm əbɔʼ əfim ze bə̀ fɔrɨ əbɔʼ ə sà ze, əne ɨsɨ nyaʼa bɔd rɨ gwèèd.
40008027	Mbaŋə̀ te nyaʼa yiirɨ əne biirɨ ni, “À kɨə kaŋ ɨkwɨ wə̀d wi wɔ̂, nɨ ka àbei əfim mbɨ mɨnib nɨə nɔ̀ʼə̀ swiʼə ə zuunɨ əməd ə?”
40008028	Ənɨ Yeso nyaʼa pe ɨnjin ə sà ze, əne yɨ ɨŋga əbà əbeŋ ze rɨ ə Gàdarà, mbaŋə̀ rɨ̀be nɨ ɨzwî rɨbɔ̀ŋ nyaʼa ɨŋga mɨ̀mə̌d, nyaʼa jwɨ̀ rɨŋga mɨ̀sì nɨ mbɨ chəb ɨŋga ɨwɔ̌, wò kɔɔrɨ əməd. Ɨ mbɨə nyaʼa tɔə kwàʼ rɨŋgəʼ. Əze ə nyaʼa ghɨ̀ ni tɨ bə̂d yen ə ɨnə̂njɨ̀ we.
40008029	Ənɨ ɨzwî rɨbɔ̀ŋ mbe nyaʼa zə ə Yeso, mbɨ nyaʼa kɔ kyeŋ ghàə̀ ni, “Àwɔ̀ Wan Ŋwìə̀, à berɨ ənû ə ye nɨ ghɨ̀ mbɨ na ə? À wa yeʼe əgha ɨ chə əwa bɔŋ nyùmə̀ sɨə kùʼ ə?”
40008030	Ɨnɔ̂n mɨ̀kuŋə mɔʼɔ wɨə nyaʼə jɨg ɨban əsɨ ze.
40008031	Əne ɨzwî rɨbɔ̀ŋ mbe nyaʼa buʼ ɨbɔ əmbɨ Yeso ni, “À mɨ chɨ̀ əwa, à chà tɨ̀ wò nyɨ ɨŋga mɨ̀kuŋə mbə.”
40008032	Yeso nyaʼa ghà əmbɨ mɨ̀mə̌d ni, “Mbə̀ wo nyɨ!” Əne mbɨ nyaʼa jwɨ̀ wò nyɨ ɨŋga mɨ̀kuŋə mbe. Ɨnɔ̂n mɨ̀kuŋə we ɨjìm nyaʼa sù ɨbom bam wò feŋ ɨŋga ə sà ze, kwɨrɨ.
40008033	Bə̂d mbe nɨ nyaʼə nə̀ŋgɨ mɨ̀kuŋə mbe nyaʼa nòrə̀ wò ɨŋga əsɨ ze, pè ghà ɨnû jìm bə̀ ghà ənû ze nɨ nyaʼa ghɨ ənɨ ə bə̂d mbe nɨ ɨzwî rɨbɔ̀ŋ mbe nyaʼa ɨŋga mɨ̀mə̌d.
40008034	Bə̂d mɨ̀jìm rɨŋga əsɨ ze nyaʼa zu əne, jwɨ̀ wò kɔɔrɨ ə Yeso. Ənɨ mbɨ nyaʼa zə əməd, mbɨ nyaʼa buʼ ɨbɔ ɨ bɔ ni wɨ̀ jwɨ rɨŋga əbà əbeŋ mɨ̀mə̌d ze.
40009001	Yeso nyaʼa nyɨ əbaŋ ɨgyɨ̀ baanɨ wò ɨŋga əsɨ ze nɨ wɨ̀ nyaʼə chub əŋgu.
40009002	Ənɨ wɨ̀ nyaʼa pè əŋgu, bə̂d mɔʼɔ nyaʼa bèʼ mbaŋə̀ ɨgwɨ ɨkon wò əsɨ məd. Mbaŋə̀ ze nyaʼa fə buʼrə. Ənɨ Yeso nyaʼa zə ɨchî nɨ bə̂d mbe nyaʼa nuŋ fîŋ ɨgwɨ ni, wɨ̀ nyaʼa ghà əmbɨ mbaŋə̀ ze nɨ nyaʼa buʼrə ni, “Yim fîŋ kyɨə wan. Mə fə waʼ mbe ɨnû rɨbɔ̀ŋ.”
40009003	Ənɨ wɨ̀ nyaʼa ghà əne, məchwiə̀ rɨ̀kə̌ mɔʼɔ nyaʼa ghà mbənə mbənə ni, “Mbaŋə̀ zɔ̂ zɨə zɔ̀m ə Ŋwiə̀!”
40009004	Yeso nyaʼa kyerɨ tɨkɔndɨ tɨ mɨ̀mə̌d, əne wɨ̀ nyaʼa ghà ni, “Mbə̀ kɨə kɔndɨ ɨnû rɨbɔ̀ŋ ɨŋga tə fîŋ ɨmbə̀ʼ ə yè ə?
40009005	À kɨ ənû zi ə zam ə? À kɨ ɨ ghà ni, 'Mə fə waʼ mbe ɨnû rɨbɔ̀ŋ', kɨ̀ ɨ gha ni, 'Nɔʼ rətiə yèn ə?'
40009006	Àyɨə mə bɨrɨ ghɨ mbə̀ kyerɨ ni Wan Wə̀d ə berɨ ɨka ɨgwɨ ə si nɨ waʼ ɨnû rɨbɔ̀ŋ.” Ənɨ wɨ̀ nyaʼa ghàm əne, wɨ̀ nyaʼa ghà əmbɨ mbaŋə̀ ze nɨ nyaʼa buʼrə ni, “Nɔʼ rətiə, beʼ e ɨkon, wò əwe ɨnuʼ.”
40009007	Mbaŋə̀ ze nyaʼa nɔ̀ʼ rətiə, wò əwi ɨnuʼ.
40009008	Ənɨ mɨnɔ̂n bə̂d mbe nyaʼa zə ənû ze, mbɨ nyaʼa bɔ, əne yiirɨ ə Ŋwiə̀ ɨchî nɨ wɨ̀ naʼ ɨkwɨ ɨka wɔ̂ əmbɨ ə bə̂d.
40009009	Yeso nyaʼa nɔ̀ʼ rɨ əsɨ ze. Ənɨ wɨ̀ nyaʼə yènə̀ wòə̀, wɨ̀ nyaʼa zə mbaŋə̀ mɔʼɔ nɨ mbɨ nyaʼə tɔŋ ənɨ Matiù. Ɨ wɨə nyaʼa ɨŋga nəb nɨ mbɨə fetɨ mɨ̀tagsɨ̀. Yeso nyaʼa ghà ɨ bɔ ni, “Beenɨ əbɔʼ num.” Matiù nyaʼa nɔ̀ʼ beenɨ əbɔʼ məd.
40009010	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼa chub ɨ jɨg ɨŋga nəb Matiù, məfetɨ mɨ̀tagsɨ̀ mɨ̀nɔnɔʼ mbɨ ə bə̂d nɨə ghɨ̀ ɨnû rɨbɔ̀ŋ nyaʼa wò fɔtɨ ɨ jɨg mbɨ mɨ̀mə̌d.
40009011	Ənɨ mɨ̀Farisiî nyaʼa zə ənû ze, mbɨ nyaʼa biirɨ əmbɨ mə̀mə̀ə̀nɨ̀-ɨ̀nù ɨməd ni, “Əchwiə̀-ɨ̀nù wɔ̂ ɨ nən kɨə jɨgə mbɨ məfetɨ mɨ̀tagsɨ̀ fɔrɨ mbɨ ə bə̂d nɨə ghɨ̀ ɨnû rɨbɔ̀ŋ ɨmbə̀ʼ ə yè ə?”
40009012	Ənɨ Yeso nyaʼa zu ənû ze, wɨ̀ nyaʼa ghà ni, “Chəi bə̂d mbe nɨ yeʼ ɨkǎ ə kə̀bə̀ wə̀d ɨfuʼ. Bə̂d mbe nɨə kə̀bə̀ wə̀d ɨfuʼ yɨ mbe nɨə wɔ̀nə̀.
40009013	Mbə̀ wo kə̀b əton ənɨ ɨŋgam Ŋwiə̀ we nɨ gha ni, 'Mə kə̀b yeʼ ni bə̂d diirɨ mbɨ cherə, kaʼi ni bə̂d naʼ ɨghɨ ə̀fà ɨ num.' Chəi mə̀ nyaʼa yeʼe ɨ tɔŋ bə̂d nɨə ghɨ̀ ɨnû nɨ kuʼnɨ. Mə nyaʼa yeʼe ɨ tɔŋ yeʼ mbe nɨə ghɨ̀ ɨnû rɨbɔ̀ŋ.”
40009014	Mə̀mə̀ə̀nɨ̀-ɨ̀nù Jɔ̌n we nɨ nyaʼə nàʼ mɨnib nyaʼa wò əsɨ Yeso pè biirɨ ɨ bɔ ni, “Əton nɨ mbǎ mbɨ mɨ̀Farisiî ə chubə rɨ jɨg, àyɨə chəi mbe mə̀mə̀ə̀nɨ̀-ɨ̀nù ə chubə rɨ jɨg kɨ ni yè ə?”
40009015	Yeso nyaʼa wììrɨ̀ əmbɨ mɨ̀mə̌d ni, “Tɨ̀ bə̂d mbe nɨ wo jɨg ɨgən chub ənɨ ə̀kə̀nɨ̀ ənɨ ɨnom ɨgən kɨrɨ i mbɨ mɨ̀mə̌d ə? Ɨni mbɨə yeʼe nɨ mbɨ bɨrɨ nɨŋ ɨnom ɨgən we rəkaʼ mɨ̀mə̌d. Ɨni mbe mɨ pè, mbɨ kɨ chubɨ rɨ jɨg.
40009016	“Ka wə̀d wɨə baŋgɨ i əghɨ ə ngywɨ̌ ə fi ɨgun ngywɨ̌ ə nun, ɨmbə̀ʼ ɨghəm nɨ əghɨ ə ngywɨ̌ ə fi ze ə bɨrɨ nurə, əne ghɨ̀ ɨbɨgɨ we wɨrɨ faŋgɨ.
40009017	Ka wə̀d wɨə zɨ i mɨnoʼ zwɨ̀ ɨŋga chəŋ rɨ ənun. Wɨ̀ mɨ ghɨ̀ əne, chəŋ te bɨrɨ kwɨ, mɨnoʼ mbe chwɨ̀ i, chəŋ te bə i. Ɨ mbɨə zɨ̀ mɨnoʼ zwɨ̀ yeʼ ɨŋga chəŋ rɨ fi, ɨmbə̀ʼ kɨ wə̀d sam i mɨnoʼ bə̀ sam chəŋ.”
40009018	Ənɨ Yeso nyaʼə kɨrɨ ghàmə̀, wə̀d kyeŋ mɨ̀Jû mɔʼɔ nyaʼa wò əsɨ məd, pè chìndɨ̀ ɨtu ɨnywɨ ə si ɨfě ɨ bɔ ghà ni, “Mɨ wan əyi ə cherə kwɨ ə. Yeʼe zab e əbɔ ɨgwɨ məd, əne wɨ̀ bɨrɨ wɨrɨ tènə̀.”
40009019	Yeso mbɨ mbi mə̀mə̀ə̀nɨ̀-ɨ̀nù nyaʼa nɔ̀ʼ beenɨ əbɔʼ məd.
40009020	Əyi mɔʼɔ nɨ nyaʼə wɔ̀n ɨtuʼ nyaʼa wò ənjìm ə Yeso pè bètɨ̀ əchəŋ ə ngywɨ̌ əməd. Wɨ̀ nyaʼa fə wɔ̀n ənɨ ɨghəm ɨwu wum chɔ̀b rɨ̀be.
40009021	Wɨ̀ nyaʼa ghà ɨŋga i fîŋ ni, “Mə mɨ bètɨ̀ àmei ngywɨ̌ əməd, mə bɨrɨ bɔtɨ.”
40009022	Ənɨ wɨ̀ nyaʼa betɨ əne, Yeso nyaʼa bèŋ zə əməd, ghà ɨ bɔ ni, “Yim fîŋ, kyɨ ɨŋgɔbə! E ɨbenɨ fə ghɨ̀ ni à bɔtɨ e.” Àmei əwu əwən əyi we nyaʼa bɔtɨ i.
40009023	Ənɨ Yeso nyaʼa wo əkwɨ wə̀d kyeŋ mɨ̀Jû we, wɨ̀ nyaʼa zə bə̂d nɨə fə ɨmbarɨ bə̀ zə ɨnɔ̂n bə̂d nɨ nyaʼə ja ɨsɨ.
40009024	Ənɨ wɨ̀ nyaʼa zə əne, wɨ̀ nyaʼa ghà ni, “Mbə̀ wo əwən! Chəi wan əyi wɔ̂ kɨrɨ kwɨ. Ɨ wɨə gwen i gwenɨ!” Ənɨ wɨ̀ nyaʼa ghà əne, bə̂d mbe nyaʼa kɔ chəʼ əməd.
40009025	Ənɨ mbɨ nyaʼa cha ɨnɔ̂n bə̂d we ɨsɨg, Yeso nyaʼa nyɨ ɨŋga nəb ze, yim əbɔ ə wan əyi we, wɨ̀ nɔ̀ʼ təm rətiə.
40009026	Ɨkə̂n ɨmbə̀ʼ ənû ze nyaʼa jàŋ ɨŋga əbà əbeŋ ze ə jìm.
40009027	Ənɨ Yeso nyaʼə nɔ̀ʼ rɨ əsɨ ze, mbaŋə̀ rɨ̀be nɨ nyaʼa fɨgə tɨə nyaʼə beenɨ əbɔʼ məd. Ɨ mbɨə nyaʼə yènə̀ kyeŋə rɨ̀kǎ ghàə̀ ni, “Wan Dèvîd, diirɨ əwa!”
40009028	Ənɨ Yeso nyaʼa nyɨ ə nəb, mɨfɨgɨ̀ mbe nyaʼa wò əsɨ məd. Əne wɨ̀ nyaʼa biirɨ əmbɨ mɨ̀mə̌d ni, “Mbə̀ ben ni mə we tɨ̀ mə ghɨ̀ ni mbə̀ zə ɨsɨ ə?” Mbɨ nyaʼa wììrɨ̀ ni, “Ee, tɨ̀ benɨ kyɨə masà.”
40009029	Yeso nyaʼa bètɨ̀ əghə mɨ̀mə̌d, ghà ni, “Ənû ze nɨ mbə̀ benɨ, ə ghɨ ənɨ ə nən!”
40009030	Mbɨ nyaʼa wɨrɨ kɔ zə ɨsɨ. Əne Yeso nyaʼa jeŋgɨ patɨ mɨ̀mə̌d ghà ni, “Tɨ mbə̀ tɔ ghɨ ə ni wə̀d mɔʼɔ kyerɨ ənû zɔ̂!”
40009031	Àyɨə mbɨ nyaʼa nɔ̀ʼ yènə̀ saʼə mɨkâ Yeso ɨŋga əbà əbeŋ ze ə jìm.
40009032	Ənɨ bə̂d mbe nyaʼə wòə̀, bə̂d mɔʼɔ nyaʼa nɨŋ mbaŋə̀ nɨ əzwî rɨbɔ̀ŋ ə nyaʼa ghɨ̌ wɨ̀ bèŋ ənɨ rɨ̀ghàm wò əsɨ Yeso.
40009033	Ənɨ Yeso nyaʼa chɨ əzwî rɨbɔ̀ŋ ze, mbaŋə̀ ze nyaʼa wɨrɨ kɔ ghamɨ. Mɨnɔ̂n bə̂d mbe nyaʼa yiirɨ, əne ghà ni, “Chəi tɨ̀ kweʼ zə ənû ɨghabɨ zɔ̂ ɨŋga Izre.”
40009034	Àyɨə mɨ̀Farisiî nyaʼa ghà ni, “À yɨ ɨfɔ̀n ɨzwî rɨbɔ̀ŋ naʼ ɨka ɨ bɔ ni wɨ̀ chɨ ɨzwî rɨbɔ̀ŋ.”
40009035	Yeso wɨə nyaʼa ghanə yèn ɨŋga ɨsɨ kyeŋ jìm bə̀ fɔrɨ ɨŋga ɨsɨ kwa jìm. Ɨ wɨə nyaʼə yènə̀ chwi ɨnû ɨŋga nəb tɨ ə̀kàtɨ̀ te nɨ nyaʼa ɨŋga ɨsɨ mbe. Ɨ wɨə nyaʼə bə̀ yènə̀ ghà ɨkə̂n chɔ̀m ɨmbə̀ʼ ənû ɨfɔ̀n rɨkaŋ, bə̀ yènə̀ vɨ̀ ɨwɔn jìm mbɨ ɨnɔʼɔ jìm.
40009036	Ənɨ wɨ̀ nyaʼa zə mɨnɔ̂n bə̂d mbe, wɨ̀ nyaʼa kàŋ kə̀n ənɨ mɨ̀mə̌d, ɨmbə̀ʼ ɨghəm nɨ ɨ mbɨə nyaʼə zəə ŋgəʼ bə̀ fɔrɨ ɨmbə̀ʼ ɨghəm nɨ chəi wə̀d nɨ nyaʼə wèèrɨ̀ə̀ mɨ̀mə̌d. Ɨ mbɨə nyaʼa ɨghabɨ ə njɨ̀g nɨ chəi wə̀d ə nə̀ŋgɨə.
40009037	Wɨ̀ nyaʼa zə əne ghà əmbɨ mbi mə̀mə̀ə̀nɨ̀-ɨ̀nù ni, “Ɨghɨ nɨ kwə̀ŋ ə kàŋ nɔʼ, àyɨə bə̂d ə̀fàʼì ə kə.
40009038	Əne mbə̀ kɔŋgɨ Ə̀nùŋɨ̀sɨg nɨ berɨ mbeŋ ni wɨ̀ cha bə̂d ə̀fàʼì mbɨ wo kwə̀ŋ ɨghɨ məd.”
40010001	Yeso nyaʼa tɔŋ mbi mə̀mə̀ə̀nɨ̀-ɨ̀nù mbe wum chɔ̀b rɨ̀be əsɨ ni, əne nàʼ ɨka əmbɨ mɨ̀mə̌d ni mbɨ chɨ ɨzwî rɨbɔ̀ŋ, vɨ̀ ɨwɔn jìm bə̀ vɨ̀ ɨnɔʼɔ jìm.
40010002	Tɔ̂ yɨ rɨkum bə̂d tom mbe wum chɔ̀b rɨ̀be: Wɨ rɨtu yɨə Saimòn nɨ mbɨ nyaʼə bə̀ tɔŋ ənɨ Pità mbɨ Andrù nɨ nyaʼə aŋgɔb məd; Jems wan Zebèdiî mbɨ Jɔ̌n nɨ nyaʼə aŋgɔb məd;
40010003	Filip mbɨ Bàtòlòmiù; Tomas mbɨ Matiù we nɨ nyaʼə əfetɨ mɨ̀tagsɨ̀; Jems nɨ nyaʼə wan Alfaùs mbɨ Tàdiòs;
40010004	Saimòn nɨ nyaʼə mɨ̀taku mbɨ Judàs Iskàriɔ̀t we nɨ nyaʼa fen ə Yeso.
40010005	Yeso nyaʼa tom bə̂d mbɔ̂ wum chɔ̀b rɨ̀be ghà əmbɨ mɨ̀mə̌d ni, “Tɨ mbə̀ wo əwən əkaʼ bə̂d mbe nɨ kaʼi mɨ̀Jû, kɨ̀ bè wò nyɨ ɨŋga əsɨ ə mɔʼɔ ə Sàmàriyà.
40010006	Mbə̀ wo yeʼ əsɨ mɨ̀Izre. Mbɨ yɨ ɨghabɨ ə njɨ̀g te nɨ nimɨ.
40010007	Ənɨ mbə̀ə wòə̀, mbə yènə̀ ghà ɨŋgam Ŋwiə̀ əmbɨ ə bə̂d ni, 'Ənû ɨfɔ̀n rɨkaŋ ə fə tiinɨ.'
40010008	Mbə̀ vɨ bə̂d əwɔn, zwemnɨ ɨvɨ bə̂d, vɨ bə̂d əpabɨ bə̀ chɨ̀ ɨzwî rɨbɔ̀ŋ. Mə fə nàʼ ɨka wɔ̂ ɨ nən əko, əne mbə̀ bə ghɨ̀ ɨnû mbɔ̂ əko.
40010009	Tɨ mbə̀ yim ə ɨkab gôl, ɨkab sɨrɨvà, kɨ̀ ɨkab kɔpà ɨŋga mbə ɨ̀bàmɨ̀.
40010010	Tɨ mbə̀ nɨŋ ə ə̀bàm ɨghanɨ, kɨ̀ ngywɨ̌ cherə, kɨ̀ ɨtabɨ, kɨ̀ mbàŋ. Zɨə kùʼ ni bə̂d jə wə̀d ə̀fàʼì.
40010011	“Mbə mɨ nyɨ ɨŋga əsɨ ə kyeŋ kɨ̀ ɨŋga əsɨ ə kwa, mbə̀ kəb wə̀d mɔʼɔ we nɨ kuʼnɨ ɨŋga əsɨ ze, chubɨ mbɨ məd pè ənɨ mbə̀ nɔʼ rɨŋga əsɨ ze.
40010012	Mbə mɨ nyɨ ɨŋga nəb ze, mbə̀ chaʼrɨ bə̂d mbe nɨ yeʼ ɨŋga nəb ze ni, 'Ŋwìə̀ zɨ əbɔrəbɔd ɨgwɨ nən.'
40010013	Bə̂d mbe rɨŋga nəb ze mɨ nɨŋ əwən, ə əbɔrəbɔd ə bɨrɨ ten ɨŋga nəb ze. À mɨ yeʼ ni chəi mbɨ nɨŋ əwən, njɨ ə əbɔrəbɔd ə bɨrɨ wɨrɨ ten i ɨ nən.
40010014	À mɨ yeʼ nɨ chəi wə̀d mɔʼɔ nɨŋ əwən, kɨ̀ bè zu ənû ze nɨ mbə̀ə ghàə̀, mbə̀ kud əgywɨ rɨ ənɨ mbə ɨwu ənɨ mbə̀ə jwɨ̀ rɨŋga nəb ze kɨ̀ rɨŋga əsɨ ze.
40010015	Mə ghà rəsìʼ ɨ nən ni, à bɨrɨ sɨ əni ze nɨ Ŋwìə̀ ə sob mɨsaʼi, wɨ̀ bɨrɨ diirɨ bə̂d mbe rɨ ə Sodòm bə̀ dììrɨ̀ mbe rɨ ə Gòmorà chè ɨchî nɨ wɨ̀ bɨrɨ diirɨ bə̂d mbe rɨŋga əsɨ ze.
40010016	“Mbə̀ zə, mə wɨə chà əwən ɨsɨg ɨghabɨ ə njɨ̀g əkaʼ ɨfɔ̂n. Mbə̀ we ɨghabɨ jɔ, bə̀ bɔtɨ ɨghabɨ mbɨ̀rə̀bəŋə.
40010017	Mbə̀ we əwən mbɨ ə bə̂d, ɨmbə̀ʼ ɨghəm nɨ mbɨ bɨrɨ yim əwən wò naʼ əmbɨ mə̀saʼ əbeŋ. Mbɨ bɨrɨ bɨ te əwən ɨŋga nəb tɨ ə̀kàtɨ̀ tɨ mɨ̀mə̌d.
40010018	Mbɨ bɨrɨ suŋ əwən wò ɨfě mɨ̀gɔmnà bə̀ fɔrɨ ɨfě mɨfɔ̀n dè əmɨ. Əze ə bɨrɨ ghɨ̀ ni mbə̀ berɨ əpan nɨ ghà ɨkə̂n chɔ̀m əmbɨ mɨ̀mə̌d bə̀ fɔrɨ əmbɨ ə bə̂d mbe nɨ kaʼi mɨ̀Jû.
40010019	Ənɨ mbɨ yim əwən, tɨ mbə̀ nwìʼ ə ɨnyod ɨmbə̀ʼ ənû ze nɨ mbə̀ bɨrɨ ghà, kɨ̀ ɨmbə̀ʼ ɨchî nɨ mbə̀ bɨrɨ ghàm. Nyùmə̀ we mɨ kùʼ i, Ŋwìə̀ bɨrɨ ghɨ ni mbə̀ kyerɨ ənû nɨ ghà,
40010020	ɨmbə̀ʼ ɨghəm kaʼi mbə̀nə bɨrɨ ghàm. À yɨ Əzwî ə Mbǎʼ ə bɨrɨ che ənjìm nən ghàm.
40010021	“Aŋgɔb bɨrɨ fen wi aŋgɔb ni mbɨ zwiirɨ, mbǎʼ bə̀ fen i wan ni mbɨ zwiirɨ. Bɔn bɨrɨ beŋ ətu əbɔʼ mbə mɨ̀mbǎʼ bə̀ beŋ əbɔʼ mbə mɨ̀nɨ̌ŋ əne ghɨ̀ ni mbɨ zwiirɨ mɨ̀mə̌d.
40010022	Bə̂d mɨ̀jìm bɨrɨ ban əwən ɨmbə̀ʼ əmɨ, àyɨə wə̀d we nɨ nyiʼi wò pè ənɨ ɨnwǐ, Ŋwìə̀ bɨrɨ chɨ əməd rəŋgəʼ.
40010023	Ənɨ mbɨ nwendɨ tə rɨkyerɨ-ɨwu ɨŋga əsɨ ə mɔʼ, mbə̀ norə wò ɨŋga əsɨ ə cherə. Mə ghà rəsìʼ ɨ nən ni, Wan Wə̀d bɨrɨ wɨrɨ yeʼe bɔŋ mbə̀ sɨə kad ɨsɨ jìm ɨŋga Izre.
40010024	“Chəi ə̀mə̀ə̀nɨ̀-ɨ̀nù che wə̀d we nɨ chwi ɨnû ɨ bɔ. Chəi wan ə̀fàʼì bə chè i mbǎʼ ə̀fàʼì.
40010025	Zɨə kùʼ əmbɨ ə̀mə̀ə̀nɨ̀-ɨ̀nù ni wɨ̀ yeʼ ɨghabɨ wə̀d we nɨə chwi ɨnû ɨ bɔ. Zɨə bə̀ kùʼ ni wan ə̀fàʼì bə yeʼ ɨghabɨ i mbǎʼ ə̀fàʼì. Mbɨ mɨ fə tɔŋ mbǎʼ əkwɨ ənɨ ə Belzebùl, njɨ mbɨ bɨrɨ tɔŋ bə̂d rɨŋga nəb məd ənɨ rɨkum nɨ bə̌ chè.
40010026	“Əne tɨ mbə̀ bɔ ə mɨ̀mə̌d. Chəi əghɨ ə mɔʼɔ nɨ mbɨ kubrɨ nɨ chəi mbɨ bɨrɨ fìʼ, kɨ̀ ənɨ mbɨ nəmɨ nɨ chəi bə̂d bɨrɨ kyerɨ.
40010027	Ɨnû mbe nɨ mə gha ɨ nən ɨŋga ɨsɨ firɨ, mbə̀ gha ənɨ ɨsɨ ə zeŋə. Ɨnû mbe nɨ mə ghà ɨ nən əchùmə, mbə̀ təm rɨ ɨdom nəb saʼ.
40010028	Tɨ̀ mbə̀ bɔ ə bə̂d mbe nɨə zwiirɨə nyamnyod, àyɨə chəi ənɨ tɨ̀ mbɨ zwiirɨ əzwî. Mbə̀ bɔ yeʼ məd we nɨ tɨ̀ wɨ̀ nimnɨ nyamnyod bə̀ nimnɨ əzwî ɨŋga əsɨ ɨchə.
40010029	Ɨmbə̀ʼ ɨ mbɨə fènə̀ tɨcherɨ be ənɨ akə ɨkab ə? Àyɨə ə Mbǎʼ mɨ rɨ benɨ i, chəi fɨ mɔʼ bɨrɨ feŋ ə si.
40010030	Ka àbei nyôŋ te nɨ yeʼ ɨgun mbə ɨtu, Ŋwìə̀ fə taŋgɨ rɨjìm.
40010031	Əne tɨ mbə̀ bɔ ə. Mbə̀ yɨ ɨghɨ əka ɨnùn chè tɨcherɨ nɔnɔʼ!
40010032	“Wə̀d jìm we nɨ ben ɨfě bə̂d ni tə kyerɨ əmɨ, mə bɨrɨ bɨ ben ɨfě mɨ Mbǎʼ we nɨ yeʼ ɨkaŋ ni mə kyerɨ əməd.
40010033	Àyɨə wə̀d mɔʼɔ we nɨ ton ɨfě bə̂d ni chəi tə kyerɨ əmɨ, mə bɨrɨ bɨ ton ɨfě mɨ Mbǎʼ we nɨ yeʼ ɨkaŋ ni chəi mə̀ kyerɨ əməd.
40010034	“Tɨ mbə̀ kɔndɨ ə ni mə fə yeʼe ɨmbə̀ʼ naʼ əbɔrəbɔd ɨgwɨ ə si. Chəi mə̀ nyaʼa yeʼe ɨ naʼ əbɔrəbɔd. Mə nyaʼa yeʼe yeʼ ni bə̂d chɔb.
40010035	Mə nyaʼa yeʼe ɨ ghɨ ni wan mbaŋə̀ goŋ ətu mbɨ i mbǎʼ, wan əyi goŋ ətu mbɨ i nɨŋ, fɔrɨ ni ɨwi wan goŋ ətu mbɨ ɨŋgɔb nom.
40010036	Bə̂d pə̀n wə̀d bɨrɨ yeʼ bə̂d nɨ yeʼ ɨŋga nəb məd.
40010037	“Wə̀d mɔʼɔ we nɨ ghaʼ i mbǎʼ kɨ̀ i nɨŋ chè əmɨ, rɨka kùʼ i nɨ yeʼ mɨ ə̀mə̀ə̀nɨ̀-ɨ̀nù. Wə̀d mɔʼɔ we nɨ ghaʼ i wan mbaŋə̀ kɨ̀ i wan əyi chè əmɨ, rɨka kùʼ i nɨ yeʼ mɨ ə̀mə̀ə̀nɨ̀-ɨ̀nù.
40010038	Wə̀d mɔʼɔ we nɨ chəi wɨ̀ beʼ e əzed ə baʼnɨ beenɨ əbɔʼ num, rɨka kùʼ i nɨ yeʼ mɨ ə̀mə̀ə̀nɨ̀-ɨ̀nù.
40010039	Wə̀d mɔʼɔ we nɨ kə̀b nuŋ i ɨ̀tènɨ̀ bɨrɨ sam ɨ̀tènɨ̀ we. We nɨ sam i ɨ̀tènɨ̀ ɨmbə̀ʼ əmɨ bɨrɨ wɨrɨ jɨg ɨ̀tènɨ̀ we.
40010040	“Wə̀d mɔʼɔ we nɨ nɨŋ əwən, fə bə̀ nɨŋ əmɨ. Wə̀d mɔʼɔ we nɨ nɨŋ əmɨ, fə bə̀ nɨŋ wə̀d we nɨ nyaʼa tom əmɨ.
40010041	Wə̀d mɔʼɔ we nɨ nɨŋ wə̀d ɨ̀kə̀n Ŋwìə̀ ɨmbə̀ʼ ɨghəm nɨ məd yɨə wə̀d ɨ̀kə̀n Ŋwìə̀, bɨrɨ nɨŋ ɨchɔʼ ə̀fàʼì wə̀d ɨ̀kə̀n Ŋwìə̀. Wə̀d mɔʼɔ we nɨ nɨŋ wə̀d we nɨə ghɨ̀ ɨnû nɨ kuʼnɨ ɨmbə̀ʼ ɨghəm nɨ məd wɨə ghɨ̀ ɨnû nɨ kuʼnɨ, bɨrɨ nɨŋ ɨchɔʼ ə̀fàʼì wə̀d nɨə ghɨ̀ ɨnû nɨ kuʼnɨ.
40010042	Wə̀d mɔʼɔ we nɨ naʼ ka àbei toʼ mɨnib zwɨrɨ-zwɨrɨ əmbɨ wɨ kwa mɔʼɔ rəbɔʼ mbɔ̂ ɨmbə̀ʼ ɨghəm nɨ məd yɨ mɨ ə̀mə̀ə̀nɨ̀-ɨ̀nù, njɨ mə ghà rəsìʼ ɨ nən ni, ka wɨ bɨrɨ nim i i ɨchɔʼ ə̀fàʼì.”
40011001	Ənɨ Yeso nyaʼa maanɨ nɨ gha ɨnû mbɔ̂ əmbɨ mbi mə̀mə̀ə̀nɨ̀-ɨ̀nù mbe wum chɔ̀b rɨ̀be, wɨ̀ nyaʼa nɔ̀ʼ rɨ əsɨ ze, wò kɔ chwi ɨnû bə̀ kɔ ghà ɨŋgam Ŋwiə̀ ɨŋga ɨsɨ mbe nɨ nyaʼa ɨban ɨban.
40011002	Ənɨ Jɔ̌n we nɨ nyaʼə nàʼ mɨnib, nɨ nyaʼa ə nəb ndəŋ, nyaʼa zu ɨnû mbe nɨ Kristo nyaʼə ghɨ̀ə̀, wɨ̀ nyaʼa tom mbi mə̀mə̀ə̀nɨ̀-ɨ̀nù əsɨ məd,
40011003	ni mbɨ biirɨ ɨ bɔ ni, “Àwɔ̀ wa kɨə wə̀d we nɨ bə̂d ɨ̀kə̀n nyaʼə ghàə̀ ni wɨ̀ bɨrɨ yeʼe, kɨ̀ rɨ̀ wa wom wɨ cherə ə?”
40011004	Yeso nyaʼa wììrɨ̀ əmbɨ mɨ̀mə̌d ni, “Mbə̀ wo ghà ɨnû mbe nɨ mbə̀ zu bə̀ zə əmbɨ Jɔ̌n.
40011005	Mɨfɨgɨ̀ mbɨə sɨə zə ɨsɨ, bə̂d nɨə tèʼ ɨwu mbɨə sɨə yèn ɨchî chɔ̀m, əpabɨ ə fə mì i rɨ ənɨ bə̂d mbe nɨ nyaʼə wɔ̀n əpabɨ, mbɨ̀rɨko mbɨə sɨə zu ɨnû, ɨvɨ bə̂d zwemə, ɨ mbɨə bə̀ ghà ɨkə̂n chɔ̀m əmbɨ bə̂d ɨkwaŋ.
40011006	Ŋwìə̀ zɨ əbɔrəbɔd ɨgun ə wə̀d we nɨ chəi wɨ̀ bid ənû ə mɔʼɔ ɨmbə̀ʼ əmɨ.”
40011007	Ənɨ mə̀mə̀ə̀nɨ̀-ɨ̀nù Jɔ̌n nyaʼə wò əwən, Yeso nyaʼa kɔ gha ɨmbə̀ʼ ə Jɔ̌n əmbɨ mɨnɔ̂n bə̂d mbe ni, “Mbə nyaʼa kaŋ jwɨ̀ wo zə ye ɨŋga ɨbad rɨkwàʼi ə? Mbə wa nyaʼa wo zə wə̀d nɨ yeʼ ɨghabɨ ɨfu sê nɨ ɨfə ə chìʼ ə?
40011008	Mbə nyaʼa kaŋ jwɨ̀ wo zə ye ə? Mbə wa nyaʼa wo zə wə̀d nɨ zɨ ngywɨ̌ rɨ chɔ̀m ə? Mbə̀ zə ni bə̂d mbe nɨə zɨ̀ə̀ ngywɨ̌ rɨ chɔ̀m mbɨə chub ɨŋga tɔʼ.
40011009	Mbə nyaʼa kaŋ jwɨ̀ wo zə ye ə? Mbə wa nyaʼa jwɨ̀ wo zə wə̀d ɨ̀kə̀n Ŋwìə̀ ə? Ee, mə ghà ɨ nən ni mbə nyaʼa zə wə̀d we nɨ che wə̀d ɨ̀kə̀n Ŋwìə̀.
40011010	Jɔ̌n wɔ̂ yɨə wə̀d we nɨ mbɨ nyaʼa ŋwaʼnɨ ɨmbə̀ʼ əməd ni, 'Zə, mə bɨrɨ cha mɨ wə̀d tom ɨmbì ɨ ne. Məd bɨrɨ tekɨ ɨnə̂njɨ̀ ɨ ne.'
40011011	Mə ghà rəsìʼ ɨ nən ni, rəbɔʼ bə̂d mɨ̀jìm mbe nɨ məyi gywɨ, chəi wɨ mɔʼɔ əŋgu nɨ dabə chè ə Jɔ̌n we nɨə nàʼ mɨnib. Àyɨə wə̀d we nɨ kə chè mbɨ mɨjìm ɨŋga ənû ɨfɔ̀n rɨkaŋ ə dabə chè əməd.
40011012	Ɨ kɔ rɨ ənɨ ə nyùmə̀ we nɨ Jɔ̌n we nɨ nyaʼə nàʼ mɨnib nyaʼə kɔ ghà ɨkə̂n chɔ̀m yeʼe pè rɨ̀nîn, ənû ɨfɔ̀n rɨkaŋ fə kən zə ŋgəʼ. Bə̂d nɨ berɨ ɨka mbɨə kə̀b nyɨ ɨŋga ənɨ ɨka.
40011013	Bə̂d ɨ̀kə̀n Ŋwiə̀ mɨ̀jìm mbɨ ɨnû mbe nɨ yeʼ ɨŋga tɨkə rɨ Mose mbɨə nyaʼə ghà ɨmbə̀ʼ ənû ɨfɔ̀n rɨkaŋ yeʼe pè ənɨ nyùmə̀ Jɔ̌n.
40011014	Mbə mɨ ghaʼ nɨ ben ənû zɔ̂, njɨ mbə̀ kyerɨ ni Jɔ̌n yɨ Èlaijà we nɨ bə̂d ɨ̀kə̀n nyaʼə ghàə̀ ni wɨ̀ bɨrɨ yeʼe.
40011015	Wə̀d we nɨ tɨ̀ wɨ̀ zu ənû, wɨ̀ zu!
40011016	“Mə kɨə wò mɨg ɨghə̀m bə̂d wɔ̂ rɨ̀nîn ənɨ ə ye ə? Mbɨ yɨ ɨghabɨ ə bɔn kwa nɨ chub ə sǎm mɨwin tɔŋə mbɨ cherə ghàə̀ ni,
40011017	'Tɨ̀ nyaʼa fə mɨkyî ɨ nən, àyɨə chəi mbə̀ nyaʼa binɨ. Tɨ̀ nyaʼa kwerɨ mɨkyî ɨdì, àyɨə chəi mbə̀ nyaʼa dǐ!'
40011018	Jɔ̌n nyaʼa yeʼe, chəi wɨ̀ nyaʼə jɨgə kɨ̀ beə nɔə mɨnoʼ, əne mbɨ nyaʼa ghà ni, 'Əzwî rɨbɔ̀ŋ ə zɨ ɨŋga məd.'
40011019	Wan Wə̀d nyaʼa yeʼe, ɨ wɨ̀ nyaʼə jɨgə bə̀ nɔə mɨnoʼ, əne mbɨ nyaʼa ghà ni, 'Mbə̀ zə, wɔ̂ yɨə ndarɨjɨg bə̀ fɔrɨ ətəd mɨnoʼ. Ɨ wɨə jɨg ə̀sə̀ʼ mbɨ ə bə̂d mbe nɨə fetɨ mɨ̀tagsɨ̀ fɔrɨ mbɨ mbe nɨə ghɨ̀ ɨnû rɨbɔ̀ŋ'. Àyɨə mbɨ bɨrɨ kyerɨ ɨwe Ŋwiə̀ tɨ ənɨ ɨchî nɨ bə̂d ə ghɨ̀ ɨnû nɨ kuʼnɨ.”
40011020	Yeso nyaʼa kɔ gham əbɔʼ ɨsɨ mbe nɨ wɨ̀ nyaʼa ghɨ ɨnû yiirɨ nɔnɔʼ əŋgu, ɨmbə̀ʼ ɨghəm nɨ chəi bə̂d mbe rɨŋga ɨsɨ mbe nyaʼa beŋ tə fîŋ.
40011021	Wɨ̀ nyaʼa ghà əmbɨ mɨ̀mə̌d ni, “Ŋgəʼ kyeŋ bɨrɨ nyɨ ɨgwɨ ne, àwɔ̀ Kòrazìn! Ŋgəʼ kyeŋ bə̀ nyɨ ɨgwɨ ne, àwɔ̀ Bètsaidà! À kɨ nɨ ɨnû yiirɨ mbe nɨ mbɨ nyaʼa ghɨ ɨŋga nən, yɨ mbɨ nyaʼa ghɨ ə Taì fɔrɨ ə Sidòn, njɨ bə̂d mbe rəŋgu nyaʼa fə bèŋ tə fîŋ rəŋwe, zɨ̀ tɨkurɨ ɨdì, bə̀ fùʼ əburɨ.
40011022	Mə ghà ɨ nən ni, à bɨrɨ sɨ əni ze nɨ Ŋwìə̀ ə sob mɨsaʼi, wɨ̀ bɨrɨ diirɨ bə̂d mbe rɨ ə Taì mbɨ mbe rɨ ə Sidòn chè ɨchî nɨ tɨ̀ wɨ̀ dììrɨ̀ əwən!
40011023	À yeʼ ɨmbə̀ʼ əwe, àwɔ̀ Kàpenàhom, mbɨ wa bɨrɨ nɔ əwe ɨkaŋ ə? Chə̂, mbɨ bɨrɨ swi əwe màʼ ɨŋga əbeŋ ɨvɨ bə̂d, ɨmbə̀ʼ ɨghəm nɨ à kɨ nɨ ɨnû yiirɨ mbe nɨ mbɨ nyaʼa ghɨ ɨŋga ne, yɨ mbɨ nyaʼa ghɨ ə Sodòm, njɨ Sodòm wɨə kɨrɨ i pè rə̀chɔ̀ŋ!
40011024	Mə ghà rəsìʼ ɨ nən ni, à bɨrɨ sɨ əni ze nɨ Ŋwìə̀ ə sob mɨsaʼi, wɨ̀ bɨrɨ diirɨ bə̂d mbe rɨ ə Sodòm chè ɨchî nɨ wɨ̀ bɨrɨ diirɨ əwən!”
40011025	À nyaʼa ənɨ ə nyùmə̀ we, Yeso nyaʼa ghà ni, “Mɨ Mbǎʼ, Ə̀nùŋɨ̀sɨg ɨkaŋ fɔrɨ ɨgwɨ ə si, məben-əwe ni à fə nə̀m ɨnû mbɔ̂ rɨ əmbɨ ə bə̂d ɨwe bə̀ fɔrɨ rɨ əmbɨ məkyerɨ-ɨnû, sɨ chwiə yeʼ əmbɨ ə bɔn bɔd.
40011026	Ee, kyɨ mɨ Mbǎʼ, à yɨ ɨchî nɨ à kəbɨ we.
40011027	“Mɨ Mbǎʼ fə nàʼ ɨghɨjìm ɨ num. Chəi wə̀d mɔʼɔ əŋgu nɨ jeŋgɨ kyerɨ Wan chè rɨ ənɨ Mbǎʼ. Chə bəi wə̀d mɔʼɔ əŋgu nɨ bə jeŋgɨ kyerɨ Mbǎʼ chè rɨ ənɨ Wan fɔrɨ wə̀d mɔʼɔ we nɨ Wan də̀b nɨ chwi əməd ɨ bɔ.
40011028	“Mbə̀ yeʼe əsɨ num, mbə̀n mɨjìm mbe nɨ fə bɔrɨ bə̀ bèʼ ɨghɨ nɨ nirɨ, mə bɨrɨ ghɨ ni mbə̀ zwirɨ ə.
40011029	Mbə̀ zuunɨ əmɨ, əne kwembɨ ɨnû rɨ num, ɨmbə̀ʼ ɨghəm nɨ mə wɨə bɔtɨə rɨ ə fîŋ bə̀ swiə mɨ ɨnyod ə si. Mbə mɨ ghɨ̀ əne, tə fîŋ bɨrɨ zùtɨ̀,
40011030	ɨmbə̀ʼ ɨghəm nɨ ɨnû mbe nɨ mbə̀ berɨ nɨ ghɨ̀ rɨka se i, ɨkom we nɨ mə bɨrɨ bɨ naʼ ɨ nən ə bə̀ zàm.”
40012001	À nyaʼa ənɨ ə nyùmə̀ we, Yeso mbɨ mbi mə̀mə̀ə̀nɨ̀-ɨ̀nù mbɨə nyaʼə che ɨŋga mbeŋ kywɨ-kɔ̀ʼ əni əkwɨ mɨ̀Jû. Njì rɨ nyaʼə zaŋə mə̀mə̀ə̀nɨ̀-ɨ̀nù mbe, əne mbɨ nyaʼa kɔ paarɨ rɨtam kywɨ̀ rɨ mɔʼɔ kurə.
40012002	Ənɨ mɨ̀Farisiî nyaʼa zə ənû ze, mbɨ nyaʼa ghà əmbɨ Yeso ni, “Zə, mbe mə̀mə̀ə̀nɨ̀-ɨ̀nù mbɨə ghɨ̀ ənû nɨ chəi ta rɨkə chwi ni mbɨ ghɨ əne əni əkwɨ!”
40012003	Wɨ̀ nyaʼa wììrɨ̀ əmbɨ mɨ̀mə̌d ni, “Chəi mbə̀ kɨrɨ foŋ ənû ze nɨ ɨfɔ̂n Dèvîd nyaʼa ghɨ̌, ənɨ njì rɨ nyaʼa zaŋ əməd bə̀ zaŋə bə̂d mbe nɨ nyaʼa mbɨ məd ə?
40012004	Wɨ̀ nyaʼa wò nyɨ ɨŋga nəb Ŋwiə̀, əne məd mbɨ ə bə̂d mbe nɨ nyaʼa mbɨ məd nyaʼa jɨg ŋgə̀ŋ ze nɨ mbɨ nyaʼa nùŋ ənɨ əghɨ ə̀fà ɨfě Ŋwiə̀. Chəi rɨkə nyaʼa chwi ni mbɨ jɨg ŋgə̀ŋ ze. Àmei bə̂d mbàn Ŋwìə̀ nyaʼa berɨ jɨg ŋgə̀ŋ ze.
40012005	Kɨ̀ chəi mbə̀ bə kɨrɨ foŋ ɨŋga tɨkə rɨ Mose ni bə̂d mbàn Ŋwìə̀ mbɨə gù rɨkə əni əkwɨ, àyɨə mbɨ kɨrɨ chub ɨghabɨ ə bə̂d nɨ chəi mbɨ gu ənû ə?
40012006	Mə ghà ɨ nən ni, əghɨ ə mɔʼɔ zɨ əgha nɨ dabə chè mbàn Ŋwìə̀.
40012007	Mbə mɨ kə̀ʼ kyerɨ əton ənɨ ɨŋgam Ŋwiə̀ we nɨ ghà ni, 'Mə kə̀b yeʼ ni bə̂d diirɨ mbɨ cherə, kaʼi ni mbɨ naʼ ɨghɨ ə̀fà ɨ num,' njɨ chəi mbə̀ zɨ ɨsaʼi ɨgwɨ ə bə̂d mbe nɨ chəi mbɨ gu ənû.
40012008	Əne mbə̀ kyerɨ ni Wan Wə̀d yɨ Ə̀nùŋɨ̀sɨg fɔrɨ ɨgwɨ əni əkwɨ.”
40012009	Yeso nyaʼa nɔ̀ʼ rɨ əsɨ ze, wò nyɨ ɨŋga nəb ə̀kàtɨ̀ ze nɨ nyaʼa əsɨ ze.
40012010	Mbaŋə̀ mɔʼɔ zɨə nyaʼa əŋgu nɨ əbɔ əməd ə nyaʼa nə̀ŋɨ. Əne mɨ̀Farisiî nyaʼa biirɨ ɨ bɔ ni, “Tɨkə ə wa chwi ni mbɨ vɨ wə̀d əwɔn əni əkwɨ ə?” Mbɨ nyaʼa biirɨ əne ɨmbə̀ʼ ɨghəm nɨ mbɨ nyaʼa kəb zɨ ɨsaʼi ɨgwɨ məd.
40012011	Wɨ̀ nyaʼa wììrɨ̀ əmbɨ mɨ̀mə̌d ni, “À kɨə we rəbɔʼ nən nɨ berɨ i njɨ̀g mɔʼ, nɨ zɨ̀ mɨ feŋ ɨŋga ɨbɨgɨ əni əkwɨ, nɨ chəi wɨ̀ bɨrɨ yim sùŋ chà əsaŋ ə?
40012012	Wə̀d yɨ əghɨ əka ɨnùn chè njɨ̀g! Əne tɨkə ə chwi ni mbɨ ghɨ ɨ̀chɔ̀m əni əkwɨ.”
40012013	Ənɨ wɨ̀ nyaʼa gham əne, wɨ̀ nyaʼa ghà əmbɨ mbaŋə̀ ze ni, “Sem e əbɔ.” Wɨ̀ nyaʼa sèm, əne əbɔ əməd ə nyaʼa wɨrɨ kà i ɨghabɨ əzɨ̂n.
40012014	Ənɨ mɨ̀Farisiî mbe nyaʼa zə əne, mbɨ nyaʼa jwɨ̀ wò taŋ ɨchî nɨ mbɨ bɨrɨ zwiirɨ ə Yeso.
40012015	Yeso nyaʼa kyerɨ ni ɨ mbɨ nyaʼə taŋ mɨnaŋ ɨgwɨ ni, əne wɨ̀ nyaʼa nɔ̀ʼ rɨ əsɨ ze. Bə̂d mɨ̀nɔnɔʼ nyaʼa beenɨ əbɔʼ məd, əne wɨ̀ nyaʼa vɨ̀ bə̂d əwɔn mɨjìm mbe nɨ nyaʼa əkaʼ mɨ̀mə̌d.
40012016	Ənɨ wɨ̀ nyaʼa vɨ̀ əne, wɨ̀ nyaʼa patɨ mɨ̀mə̌d ni tɨ mbɨ tɔ ghɨ̀ ə ni bə̂d kyerɨ wə̀d we nɨ tə yeʼ wɨwən.
40012017	Wɨ̀ nyaʼa ghà əne ɨmbə̀ʼ ɨŋgam we nɨ Ŋwìə̀ nyaʼa che ənjìm i wə̀d ɨ̀kə̀n Aizayà gha, wɨ jwɨ̀ ənɨ rəsìʼ ni,
40012018	“Mbə̀ zə, wɔ̂ yɨ mɨ wə̀d ə̀fàʼì we nɨ mə̀ fə chɔʼɔ. Mə ghaʼ əməd kwàʼ rɨŋgəʼ. Mɨ fîŋ ə bɔ̀ŋ əku ɨmbə̀ʼ əməd. Mə bɨrɨ cha mɨ Əzwî ɨŋga məd, əne wɨ̀ bɨrɨ ghà əmbɨ ɨbeŋ mbe nɨ kaʼi mbɨ mɨ̀Jû ni mə bɨrɨ saʼ mɨ̀mə̌d ɨchî nɨ kuʼnɨ.
40012019	Ka wɨ̀ bɨrɨ taŋ i, kɨ̀ be kyeŋ rɨkǎ. Chəi bə̂d bɨrɨ zu gɨ̂ məd ɨtu ɨzib.
40012020	Ka wɨ̀ bɨrɨ buʼ i tə̀saʼnɨ nɨ gumə, kɨ̀ be nimnɨ ənam ze nɨə sɨə nimə, pè ənɨ wɨ̀ fə ghɨ ni ɨnû nɨ kuʼnɨ jɨg ɨsɨg.
40012021	Ɨbeŋ jìm bɨrɨ nuŋ tə rɨkɔndɨ ɨgwɨ məd.”
40012022	Bə̂d mɔʼɔ nyaʼa nɨŋ mbaŋə̀ nɨ əzwî rɨbɔ̀ŋ ə nyaʼa ɨŋga məd wò əsɨ Yeso mbɨ məd. Mbaŋə̀ ze yɨə nyaʼa ɨfɨgɨ bə̀ fɔrɨ tɨ̀ghàm. Mbɨ nyaʼa wò əne, Yeso vɨ̀ əməd, wɨ̀ wɨrɨ kɔ ghamɨ bə̀ kɔ zə ɨsɨ.
40012023	Bə̂d mɨ̀jìm nyaʼa zə əne yiirɨ ghà ni, “Tɨ̀ mbɨ nàʼ wɔ̂ yɨə Wan Dèvîd ə?”
40012024	Ənɨ mɨ̀Farisiî nyaʼa zu ənû ze, mbɨ nyaʼa ghà ni, “Mbaŋə̀ zɔ̂ zɨə chɨ̀ ɨzwî rɨbɔ̀ŋ ənɨ ɨka nɨ Belzebùl nɨ yeʼ ɨfɔ̂n ɨzwî rɨbɔ̀ŋ naʼ ɨ bɔ.”
40012025	Yeso nyaʼa kyerɨ tɨkɔndɨ tɨ mɨ̀mə̌d, əne wɨ̀ nyaʼa ghà əmbɨ mɨ̀mə̌d ni, “Əbeŋ ə mɨ ghàbrə̀ əkəmɨ kəmɨ, kɔ zɔŋɨ mbənə mbənə, əbeŋ ze ə bɨrɨ beŋ ənɨ rɨ̀fùm. Əsɨ mɔʼɔ kɨ̀ əkwɨ mɔʼɔ ə mɨ ghàbrə̀ əkəmɨ kəmɨ kɔ zɔŋɨ, ka əsɨ ze kɨ̀ əkwɨ ze ə bɨrɨ təm i.
40012026	Satàn mɨ yeʼə chɨ̀ ə Satàn, njɨ wɨ̀ fə ghàbrɨ̀ i ɨnyod. Ənû ɨfɔ̀n əməd ə kɨə wo təm rɨ ye ə?
40012027	Mə mɨ yeʼə chɨ̀ ɨzwî rɨbɔ̀ŋ ənɨ ɨka nɨ Belzebùl naʼ ɨ num, njɨ mbə bɔn kɨə sɨə chɨ̀ ənɨ ɨka nɨ we naʼ əmbɨ mɨ̀mə̌d ə? Mbə̀ kyerɨ ni à yɨ mbə bɔn bɨrɨ saʼ əwən.
40012028	Àyɨə mə mɨ yeʼə chɨ̀ ənɨ ɨka nɨ Əzwî ə Ŋwiə̀ ə naʼ ɨ num, njɨ zɨə chwiə ni ənû ɨfɔ̀n ə Ŋwiə̀ ə fə sɨ i mbɨ nən.
40012029	“Kɨ̀ tɨ mbɨ nàʼ wə̀d mɔʼɔ wò nyɨ ɨŋga nəb wə̀d nɨ berɨ ɨka, əne bèʼrɨ̀ ɨghɨ məd nɨ chəi wɨ̀ be kod əməd ə? Wɨ̀ berɨ be kod əməd bɔŋ wɨ̀ sɨə beʼrɨ ɨghɨ məd.
40012030	“Wə̀d we nɨ chəi əməd mbɨ num yɨ mɨ wə̀d pə̀n. We nɨ chəi wɨə fetɨə mbɨ num wɨə jàŋə̀.
40012031	Əne mə ghà ɨ nən ni Ŋwìə̀ bɨrɨ waʼ ɨnû rɨbɔ̀ŋ jìm bə̀ waʼ mɨzɔ̂m mbe nɨ mbɨə zɔ̀m ə Ŋwiə̀ əŋgu, àyɨə chəi wɨ̀ bɨrɨ waʼ ɨnû rɨbɔ̀ŋ bə̂d mbe nɨə zɔ̀m Əzwî ə Zeŋɨ.
40012032	Ŋwìə̀ bɨrɨ waʼ ɨnû rɨbɔ̀ŋ wə̀d mɔʼɔ we nɨ gha ɨŋgam rɨbɔ̀ŋ ɨmbə̀ʼ ə Wan Wə̀d, àyɨə chəi wɨ̀ bɨrɨ waʼ mbɨ wə̀d we nɨ gha ɨŋgam rɨbɔ̀ŋ ɨmbə̀ʼ Əzwî ə Ŋwiə̀, kɨ̀ à kɨ ɨŋga ɨsɨg wɔ̂, kɨ̀ ɨŋga ɨsɨg we nɨ bɨrɨ yeʼe.
40012033	“Əzed mɨ bɔ̀ŋ, rɨtam rɨ məd bɨrɨ bɨ bɔ̀ŋ. Əzed mɨ bə, rɨtam rɨ məd bɨrɨ bɨ bə. Bə̂d mbɨə kyerɨ əzed tɨ ənɨ rɨtam rɨ məd.
40012034	Mbə yɨə jɔ tɨ rɨbɔ̀ŋ! Mbə̀ kɨə wo gha ənû ə chɔ̀m rɨ yè nɨ mbə yeʼ bə̂d nɨə ghɨ̀ ɨnû rɨbɔ̀ŋ ə? Ɨchû wɨə ghàə̀ yeʼ ɨnû mbe nɨ yeʼ ɨŋga fîŋ.
40012035	Wə̀d chɔ̀m wɨə chɨ̀ ɨghɨ chɔ̀m rɨŋga ŋgə̌n chɔ̀m ze nɨ yeʼ ɨŋga məd. Wə̀d rɨ̀bɔ̀ŋ wɨə chɨ̀ ɨnû rɨbɔ̀ŋ rɨŋga ŋgə̌n rɨ̀bɔ̀ŋ ze nɨ yeʼ ɨŋga məd.
40012036	Mə ghà ɨ nən ni əni ze nɨ Ŋwìə̀ bɨrɨ sob mɨsaʼi, bə̂d mɨ̀jìm bɨrɨ nàʼ əton ənɨ mɨŋgam əko mɔʼɔ mbe nɨ mbɨ ghamɨ.
40012037	À yɨ ənɨ e ɨŋgam nɨ à bɨrɨ jɨg ɨsaʼi. À yɨ bə̀ ənɨ e ɨŋgam nɨ mbɨ bɨrɨ zɨ ɨsaʼi ɨgwɨ ne.”
40012038	Məchwiə̀ rɨ̀kə̌ mɔʼɔ mbɨ mɨ̀Farisiî mɔʼɔ nyaʼa ghà əmbɨ Yeso ni, “Əchwiə̀-ɨ̀nù, tɨ̀ kə̀b ni à ghɨ ənû ə yiirɨ tɨ̀ zə.”
40012039	Wɨ̀ nyaʼa wììrɨ̀ əmbɨ mɨ̀mə̌d ni, “Ɨghəm bə̂d wɔ̂ rɨ̀nîn nɨə ghɨ̀ ɨnû rɨbɔ̀ŋ. Chəi mbɨə nùŋə̀ fîŋ ɨgun ə Ŋwiə̀. Ɨ mbɨə kə̀bə̀ ni mə̀ ghɨ ənû ə yiirɨ, àyɨə chəi ənû ə yiirɨ nɨ mə̀ bɨrɨ ghɨ̀ chè rɨ ənɨ ənû yiirɨ ze nɨ nyaʼa ghɨ̌ ənɨ wə̀d ɨ̀kə̀n Ŋwìə̀ Jonà.
40012040	Ɨchî nɨ Jonà nyaʼa chub ɨŋga ɨbum ɨgwi kyeŋ ɨzi ɨtad mbɨ əzimɨ ətad, yɨə bə̀ ɨchî nɨ Wan Wə̀d bɨrɨ chub ɨzi ɨtad mbɨ əzimɨ ətad ɨŋga si.
40012041	Ɨgwɨ əni ze nɨ Ŋwìə̀ ə sob mɨsaʼi, bə̂d mbe rɨ ə Ninivè bɨrɨ nɔ̀ʼ zɨ ɨsaʼi ɨgwɨ ɨghəm bə̂d wɔ̂ rɨ̀nîn, ɨmbə̀ʼ ɨghəm nɨ ənɨ Jonà nyaʼa ghà ɨŋgam Ŋwiə̀, mbɨ nyaʼa bèŋ tə fîŋ. Àyɨə mbə̀ zə ni əghɨ ə mɔʼɔ zɨ əgha nɨ dabə chè ə Jonà.
40012042	Ɨgwɨ əni ze nɨ Ŋwìə̀ ə sob mɨsaʼi, ɨfɔ̂n əyi we rɨ ə Shebà bɨrɨ nɔ̀ʼ zɨ ɨsaʼi ɨgwɨ ɨghəm bə̂d wɔ̂ rɨ̀nîn, ɨmbə̀ʼ ɨghəm nɨ wɨ̀ nyaʼa yeʼe rɨ ɨnwǐ ɨsɨg ɨmbə̀ʼ zu ɨnû ɨwe rɨ əmbɨ Solomòn. Àyɨə mbə̀ zə ni wə̀d mɔʼɔ wɨ əgha nɨ dabə chè ə Solomòn.
40012043	“Əzwî rɨbɔ̀ŋ ə mɨ fə jwɨ̀ rɨŋga wə̀d, zɨə ghanə yèn ɨsɨ mbe nɨ chəi mɨnib əŋgu, yènə̀ kə̀b əsɨ nɨ zwììrɨ̀. Zɨə mɨ rɨka zə i,
40012044	zɨə ghà ni, 'Mə bɨrɨ wɨrɨ bəndɨ wo ɨŋga mɨ nəb ze nɨ mə̀ kə̀ʼ jwɨ̀ rɨŋga.' Zɨ̀ mɨ nɨə yeʼe, zɨ̀ pè zə nəb ze zɨ zobɨ, nɨ mbɨ fə zə̌ tekɨ ɨchî chɔ̀m.
40012045	Əne zɨ̀ bɨrɨ wò yeʼe mbɨ ɨzwî rɨbɔ̀ŋ cherə sambe nɨ bə̌ chè əməd, mbɨ wò nyɨ chub ɨŋga nəb ze. Ŋgəʼ ze nɨ bɨrɨ nyɨ ɨgun ə wə̀d we bɨrɨ bə chè ze nɨ wɨ̀ nyaʼə beə zəə. À yɨ ənû nɨ bɨrɨ ghɨ̀ mbɨ ɨghəm bə̂d wɔ̂ rɨ̀nîn nɨə ghɨ̀ ɨnû rɨbɔ̀ŋ.”
40012046	Ənɨ Yeso nyaʼə kɨrɨ ghàm əmbɨ mɨnɔ̂n bə̂d mbe, ɨŋgɔb məd mbɨ ə bɔŋgɔb məd nyaʼa wò pè təm ɨsɨg. Mbɨ nyaʼa kə̀b ghàmbɨ̀ mbɨ məd.
40012047	[Wə̀d mɔʼɔ nyaʼa ghà ɨ bɔ ni, “E nɨŋ mbɨ mbe bɔŋgɔb mbe təmbɨ ɨsɨg kə̀b ghambɨ mbɨ ne.”]
40012048	Yeso nyaʼa wììrɨ̀ əmbɨ wə̀d we nɨ nyaʼa gha ənû ze ni, “Mɨ nɨŋ kɨə we? Mbɨ bɔŋgɔb kɨ bə̀ mɨ̀we ə?”
40012049	Wɨ̀ nyaʼa ghà əne, sèm əbɔ chwi mbi mə̀mə̀ə̀nɨ̀-ɨ̀nù, ghà ni, “À yɨ mɨ nɨŋ mbɨ mbɨ bɔŋgɔb mbɔ̂!
40012050	Wə̀d mɔʼɔ we nɨə ghɨ ɨnû mbe nɨ mɨ Mbǎʼ rɨkaŋ kə̀bɨ yɨ wum aŋgɔb, yɨ mɨ njàbɨ, bə̀ fɔrɨ mɨ nɨŋ.”
40013001	Àmei əni ze, Yeso nyaʼa jwɨ̀ rɨ ə nəb, wò chub ɨban ə sà.
40013002	Mɨnɔ̂n bə̂d nyaʼa wò fetɨ kad əməd. Əze ə nyaʼa ghɨ ni wɨ̀ wo nyɨ chub ɨŋga əbaŋ ɨgyɨ̀. Mɨnɔ̂n bə̂d mbe nyaʼa sɨ təmbɨ əŋgo ə sà ze.
40013003	Wɨ̀ nyaʼa ghà ɨnû nɔnɔʼ əmbɨ mɨ̀mə̌d ənɨ ɨnû mɨgɨ ni, “Mbə̀ zwetɨ! Mbaŋə̀ mɔʼɔ nɨə fàʼə̀ mbeŋ nyaʼa jwɨ̀ ɨ wo kon mbi ɨghɨ.
40013004	Ənɨ wɨ̀ nyaʼə ŋwì ɨghɨ mbe, rɨtam mɔʼɔ nyaʼa feŋ ɨgun ɨnə̂njɨ̀, əne tɨnən nyaʼa wò kud.
40013005	Tɨ mɔʼɔ nyaʼa feŋ ɨgun ɨwɔ̌ nɨ si nyaʼa àmei rɨpiî. Ɨghɨ mbe nyaʼa zàmbɨ̀ gwed ɨmbə̀ʼ ɨghəm nɨ si nyaʼa mei ənambɨ ənambɨ.
40013006	Àyɨə ənɨ əchwî ə nyaʼa te kàànɨ̀, zɨə nyaʼa zuʼ ɨghɨ mbe mbɨ nə̀ŋə̀ kwɨ, ɨmbə̀ʼ ɨghəm nɨ chəi ɨghaŋ ɨghɨ mbe nyaʼa nyɨ ə si.
40013007	Tɨ mɔʼɔ nyaʼa feŋ ɨŋga ɨ̀jə̀ŋɨ̀. Ɨ̀jə̀ŋɨ̀ we nyaʼa kwi nib ɨghɨ mbe.
40013008	Tɨ mɔʼɔ nyaʼa feŋ ɨŋga si chɔ̀m. Tɨ̀ nyaʼa kwi bə̀ kɔ̌. Tɨ mɔʼɔ nyaʼa kɔ rɨtam ɨkɨ fibɨ̀, tɨ mɔʼɔ kɔ rɨtam ɨwum rɨ̀fuə, tɨ mɔʼɔ kɔ rɨtam ɨwum tad.
40013009	Wə̀d we nɨ tɨ̀ wɨ̀ zu ənû ə, wɨ̀ zu!”
40013010	Mə̀mə̀ə̀nɨ̀-ɨ̀nù Yeso nyaʼa wò əsɨ məd pè biirɨ ɨ bɔ ni, “Əton nɨ àwɔ̀ ə ghàm əmbɨ ə bə̂d ənɨ ɨnû mɨgɨ kɨ ni yè ə?”
40013011	Wɨ̀ nyaʼa wììrɨ̀ əmbɨ mɨ̀mə̌d ni, “Ŋwìə̀ fə nàʼ ɨwe ɨ nən ni mbə̀ kyerɨ ɨnû mbe nɨ yeʼ ənə̀mə ɨmbə̀ʼ ənû ɨfɔ̀n rɨkaŋ, àyɨə chəi wɨ̀ naʼ ɨwe we əmbɨ mɨ̀mə̌d.
40013012	Əton nɨ mɨə ghàm əmbɨ mɨ̀mə̌d ənɨ ɨnû mɨgɨ yɨ ɨmbə̀ʼ ɨghəm nɨ wə̀d we nɨ berɨ ɨghɨ, mbɨ bɨrɨ naʼ mbɨ cherə ɨ bɔ, wɨ̀ sɨ berɨ mbɨ nɔʼ. Àyɨə we nɨ chəi wɨ̀ berɨ əghɨ, ka àbei ɨkə we nɨ wɨ̀ berɨ mbɨ bɨrɨ nɨŋ rɨ bɔ.
40013013	Əton ənɨ mɨə ghà ɨnû mɨgɨ əmbɨ mɨ̀mə̌d yɨ ni, ɨ mbɨə nèŋə̀, àyɨə chəi mbɨə zəə. Ɨ mbɨə zwetɨə, àyɨə chəi mbɨə zuə, chəi ɨtu mɨ̀mə̌d bə zeŋ.
40013014	Əne ənû ze nɨ wə̀d ɨ̀kə̀n Ŋwìə̀ Aizayà nyaʼa gha ɨmbə̀ʼ mɨ̀mə̌d ə nyaʼa jwɨ̀ ənɨ rəsìʼ ni, 'Mbə bɨrɨ kaŋ zu, àyɨə chəi mbə ɨtu bɨrɨ nɔ zeŋ; mbə bɨrɨ kaŋ nèŋ, àyɨə chəi mbə̀ bɨrɨ nɔ zə,
40013015	ɨmbə̀ʼ ɨghəm nɨ fîŋ tɨ bə̂d mbɔ̂ fə tu, mbɨ fə zìndɨ̀ mbə ɨ̀tǒŋ bə̀ kubrɨ ə əghə. Njɨ mbɨ bɨrɨ zə ənɨ ə əghə, kɨ̀ ɨ̀tǒŋ mɨ̀mə̌d zu ənû, kɨ̀ fîŋ tɨ mɨ̀mə̌d kyerɨ ənû, mbɨ wɨrɨ bə̀ndɨ̀ yeʼe əsɨ num, mə vɨ̀ mɨ̀mə̌d.'
40013016	Ŋwìə̀ zɨ əbɔrəbɔd ɨgwɨ nən, ɨmbə̀ʼ ɨghəm nɨ ə əghə mbɨə zə ɨsɨ, mbə ɨ̀tǒŋ bə̀ zu ɨnû.
40013017	Mə ghà rəsìʼ ɨ nən ni, bə̂d ɨ̀kə̀n Ŋwiə̀ nɔnɔʼ mbɨə bə̂d nɨə ghɨ̀ ɨnû nɨ kuʼnɨ nyaʼa kàŋ kə̀b zə ɨnû mbe nɨ mbən ə zəə, àyɨə chəi mbɨ nyaʼa zə. Mbɨ nyaʼa bə̀ kə̀b nɨ zu ɨnû mbe nɨ mbən ə zuə, àyɨə chəi mbɨ nyaʼa zu.
40013018	“Mbə zu əton ənɨ ənû ə mɨgɨ ze ɨmbə̀ʼ wə̀d nɨə fàʼə̀ mbeŋ:
40013019	Bə̂d mbe nɨ zu ɨnû ɨmbə̀ʼ ənû ɨfɔ̀n rɨkaŋ, àyɨə chəi ɨtu mɨ̀mə̌d zeŋɨ yɨ ɨghabɨ ɨghɨ mbe nɨ nyaʼa feŋ ɨgwɨ ɨnə̂njɨ̀. Wə̀d rɨbɔ̀ŋ nyaʼa wò fè ɨnû mbe nɨ mbɨ nyaʼa kon ɨŋga fîŋ tɨ mɨ̀mə̌d.
40013020	Ɨghɨ mbe nɨ nyaʼa feŋ ɨgun ɨwɔ̌ yɨ ɨghabɨ ə bə̂d mbe nɨ zu ɨŋgam Ŋwiə̀, əne nɨŋ ənɨ ɨghaʼi àmei əwu əwən.
40013021	Chəi ɨŋgam we jeŋgɨ nyɨ ɨŋga fîŋ tɨ mɨ̀mə̌d. Wɨ chub àmei ənɨ ɨkə nyumə̀. Ənɨ ŋgəʼ yeʼe kɨ̀ ənɨ mbɨə nwèndɨ̀ tɨkyerɨ-ɨwu mɨ̀mə̌d ɨmbə̀ʼ ɨŋgam we, mbɨ ton ɨŋgam we əwu əwən.
40013022	Ɨghɨ mbe nɨ nyaʼa feŋ ɨŋga ɨ̀jə̀ŋɨ̀ yɨ ɨghabɨ bə̂d mbe nɨ zu ɨŋgam Ŋwiə̀, əne ənû nɨ nwiʼ ɨnyod ɨmbə̀ʼ ɨghɨ rɨŋga ɨsɨg mbɨ ənû nɨ berɨ mbɔ̂n, mbɨ fumnɨ ɨŋgam we, chəi wɨ kɔ rɨtam.
40013023	Ɨghɨ mbe nɨ nyaʼa feŋ ɨgwɨ ə si chɔ̀m yɨ ɨghabɨ ə bə̂d mbe nɨ zu ɨŋgam we, ɨtu mɨ̀mə̌d zeŋ, əne mbɨ kɔ rɨtamɨ, mbɨ mɔʼɔ kɔ rɨtam ɨkɨ fibɨ̀, mbɨ mɔʼɔ ɨwum rɨ̀fuə, mbɨ mɔʼɔ ɨwum tad.”
40013024	Yeso nyaʼa yì ghà ənû ə mɨgɨ ə cherə əmbɨ mɨ̀mə̌d ni, “Ənû ɨfɔ̀n rɨkaŋ yɨ ɨghabɨ ə wə̀d nɨ nyaʼa kon kywɨ̀ chɔ̀m ɨŋga i mbeŋ.
40013025	Ənɨ bə̂d nyaʼə gwenə, wə̀d pə̀n məd nyaʼa wò kon ɨfu əkaʼ kywɨ̀ te. Wɨ̀ nyaʼa kon əne nɔ̀ʼ wò i.
40013026	À nyaʼa ənɨ kywɨ̀ te fə kwi kɔ rɨtam, ɨfu we nyaʼa jwɨ̀ rɨ ə si.
40013027	“Əne bə̂d ə̀fàʼì wə̀d mbeŋ we nyaʼa wò əsɨ məd, pè ghà ɨ bɔ ni, 'Masà, ɨmbə̀ʼ à nyaʼa kon kywɨ̀ chɔ̀m ɨŋga e mbeŋ ə? Ɨfu sɨ nɔ̀ʼ rɨ ə yi ə?'
40013028	“Wɨ̀ nyaʼa wììrɨ̀ əmbɨ mɨ̀mə̌d ni, 'À yɨə wə̀d pə̀n ghɨ ənû zɔ̂.' “Bə̂d ə̀fàʼì mbe nyaʼa biirɨ ɨ bɔ ni, 'À wa kə̀b ni tɨ̀ wo chɔʼrɨ ɨfu we ə?'
40013029	Wɨ̀ nyaʼa wììrɨ̀ ni, 'Chə̂! Njɨ mbə mɨ nɨrə chɔʼrɨə, mbə bə̀ chè chɔʼrɨ kywɨ̀ əbɔʼ.
40013030	Mbə̀ saŋ ɨghɨ mbe be kwi ɨnɔ̂n pè ənɨ mbɨ bɨrɨ kwəŋ ɨghɨ. À sɨ ənɨ mbɨə kwə̀ŋə̀, mə bɨrɨ ghà əmbɨ bə̂d mbe nɨə kwə̀ŋə̀ ni: Mbə̀ be chɔʼrɨ ɨfu we, kod ənɨ rɨbiŋ nɨ mbɨ bɨrɨ tɔ̀n, bɔŋ sɨ mòʼ kywɨ̀ te chà ɨŋga mɨ ŋgə̌n.'”
40013031	Yeso nyaʼa yì ghà ənû ə mɨgɨ ə cherə əmbɨ mɨ̀mə̌d ni, “Ənû ɨfɔ̀n rɨkaŋ yɨ ɨghabɨ ə sǎm ə̀wɔ̀mɨ nɨ wə̀d nyaʼa nɨŋ wò ŋwì ɨŋga i mbeŋ.
40013032	Sǎm ə̀wɔ̀mɨ yɨə sǎm nɨ kə chè sǎm rɨjìm, àyɨə fɨ mɨ fə kwi, əzed əməd ə faŋ chè ɨzed jìm. Tɨnən tɨə wò korə tə kàn ənɨ tɨtəb rɨ məd.”
40013033	Yeso nyaʼa ghà ənû ə mɨgɨ ə cherə əmbɨ mɨ̀mə̌d ni, “Ənû ɨfɔ̀n rɨkaŋ yɨ ɨghabɨ ɨfuʼ we nɨə ghɨ̀ ni ŋgə̀ŋ kɔʼ, nɨ əyi nyaʼa nɨŋ tɔpɨ mbɨ əburɨ ə ŋgə̀ŋ ɨŋga ɨkaŋ kyeŋ ɨtad pè ənɨ ŋgə̀ŋ ze nyaʼa kɔʼɔ.”
40013034	Yeso nyaʼa ghà ɨnû mbɔ̂ jìm əmbɨ mɨnɔ̂n bə̂d mbe ənɨ ɨnû mɨgɨ. Chəi ənû ə mɔʼɔ nɨ wɨ̀ nyaʼa ghǎ nɨ chəi wɨ̀ nyaʼa zɨ ənû ə mɨgɨ əbɔʼ.
40013035	Ɨ wɨə nyaʼə ghà əne ɨmbə̀ʼ ənû ze nɨ wə̀d ɨ̀kə̀n Ŋwiə̀ nyaʼa ghǎ ə jwɨ̀ ənɨ rəsìʼ ni, “Mə bɨrɨ ghàm əmbɨ mɨ̀mə̌d ənɨ ɨnû mɨgɨ, mə bɨrɨ gha ɨnû mbe nɨ yeʼ ənə̀mə tɨ ənɨ Ŋwìə̀ nyaʼa tekɨ ɨsɨg.”
40013036	Yeso nyaʼa nɔ̀ʼ saŋ mɨnɔ̂n bə̂d mbe, wò ɨŋga nəb. Mə̀mə̀ə̀nɨ̀-ɨ̀nù ɨməd nyaʼa wò əsɨ məd pè ghà ɨ bɔ ni, “Toʼrɨ əton ənɨ ənû mɨgɨ ɨmbə̀ʼ ɨfu we rəkaʼ əbən ɨ na.”
40013037	Yeso nyaʼa wììrɨ̀ ni, “Wə̀d we nɨ nyaʼa kon kywɨ̀ chɔ̀m yɨə Wan Wə̀d.
40013038	Əbən ze yɨ ɨsɨg. Kywɨ̀ chɔ̀m ze yɨə bə̂d mbe nɨ yeʼ ɨŋga ənû ɨfɔ̀n rɨkaŋ. Ɨfu we yɨə bə̂d wə̀d rɨ̀bɔ̀ŋ.
40013039	Wə̀d pə̀n we nɨ nyaʼa kon ɨfu we yɨə debɨ̀rə̀. Mbɨ bɨrɨ kwəŋ ɨghɨ mbe ənɨ ɨsɨg bɨrɨ nwìə̀. Bə̂d mbe nɨ bɨrɨ kwəŋ ɨghɨ mbe yɨ mbɨ̀aŋgɨrə̀.
40013040	Ɨchî nɨ mbɨ nyaʼa fetɨ ɨfu we tɔ̀n ənɨ ɨwid, yɨə bə̀ ɨchî nɨ zɨə bɨrɨ yeʼ we ənɨ ɨsɨg ə wo nwìə̀.
40013041	Wan Wə̀d bɨrɨ cha mbi mbɨ̀aŋgɨrə̀, mbɨ wò fetɨ ɨghɨjìm mbe nɨə ghɨ̀ə̀ ni bə̂d ghɨ ɨnû rɨbɔ̀ŋ, bə̀ fetɨ bə̂d mɨ̀jìm mbe nɨə ghɨ̀ ɨnû rɨbɔ̀ŋ chɨ̀ rɨŋga ənû ɨfɔ̀n əməd,
40013042	əne màʼ mɨ̀mə̌d ɨŋga ɨsweŋ ɨwid ənam, nɨ yeʼ əsɨ nɨ bə̂d bɨrɨ sɨə zə̀ʼə̀, kud əsɔŋ.
40013043	Bə̂d mbe nɨə ghɨ̀ ɨnû nɨ kuʼnɨ bɨrɨ sɨə te ɨghabɨ ə nyumə̀ ɨŋga ənû ɨfɔ̀n ə Mbǎʼ mɨ̀mə̌d. Wə̀d we nɨ tɨ̀ wɨ̀ zu ənû, wɨ̀ zu.
40013044	“Ənû ɨfɔ̀n rɨkaŋ yɨ ɨghabɨ əghɨ əka ɨnùn nɨ wə̀d mɔʼɔ nyaʼa nəm ɨŋga mbeŋ. Wə̀d mɔʼɔ nyaʼa wò zə əghɨ ze wɨrɨ kubrɨ. Ɨghaʼi nyaʼa swi ɨŋga fîŋ məd, əne wɨ̀ fèndɨ̀ mbi ɨghɨjìm wò zon mbeŋ ze.
40013045	“Ənû ɨfɔ̀n rɨkaŋ yɨ ɨghabɨ ə wə̀d-ɨ̀wǐn nɨ nyaʼə ghanə kə̀bə̀ mɨ̀pə̂l nɨ bɔŋɨ.
40013046	Ənɨ wɨ̀ nyaʼa zə pə̂l mɔʼ nɨ bɔŋɨ chè, wɨ̀ nyaʼa fèndɨ̀ mbi ɨghɨjìm, wò zon ə pə̂l we.
40013047	“Ənû ɨfɔ̀n rɨkaŋ yɨ ɨghabɨ ə kɨ̀ nɨ mbɨ nyaʼa maʼ ɨŋga ə sà, əne gywɨ̀ tɨkwɨ əgwi jìm.
40013048	Ənɨ kɨ̀ ze nyaʼa swii, mə̀gywɨ̀-əgwi nyaʼa sùŋ chà əŋgo ɨgyɨ̀, chub ə si, tiirɨ əzɨ ə chɔ̀m zɨ̀ ɨŋga mbə ɨghɨ, əne waʼ əzɨ nɨ chəi ənɨ tɨ̀ bə̂d kud.
40013049	À yɨ ɨchî nɨ zɨə bɨrɨ nɨ yeʼ we ənɨ ɨsɨg bɨrɨ nwìə̀. Mbɨ̀aŋgɨrə̀ bɨrɨ yeʼe pè chɨ̀ bə̂d mbe nɨə ghɨ̀ ɨnû rɨbɔ̀ŋ rəbɔʼ mbe nɨə ghɨ̀ ɨnû nɨ kuʼnɨ,
40013050	əne, màʼ mɨ̀mə̌d ɨŋga ɨsweŋ ɨwid ənam, nɨ yeʼ əsɨ nɨ bə̂d bɨrɨ sɨə zə̀ʼə̀ kud əsɔŋ.”
40013051	Yeso nyaʼa biirɨ ni, “Mbə fə zu ɨnû mbɔ̂ jìm mbə ɨtu zeŋ ə?” Mbɨ nyaʼa wììrɨ̀ ni, “Ee.”
40013052	Əne wɨ̀ nyaʼa ghà əmbɨ mɨ̀mə̌d ni, “Əne yɨ ni, əchwiə̀ rɨ̀kə̌ jìm we nɨ fə kwembɨ ənû ɨmbə̀ʼ ənû ɨfɔ̀n rɨkaŋ, yɨ ɨghabɨ ə wə̀d nəb we nɨə chɨ̀ ɨghɨ fi bə̀ chɨ̀ mbɨ ənun rɨŋga i ŋgə̌n.”
40013053	Ənɨ Yeso nyaʼa maanɨ nɨ gha ɨnû mɨgɨ mbe, wɨ̀ nyaʼa nɔ̀ʼ rɨ əsɨ ze.
40013054	Ənɨ wɨ̀ nyaʼa pe ɨŋga e əbeŋ, wɨ̀ nyaʼa chwi ɨnû əmbɨ ə bə̂d ɨŋga nəb ə̀kàtɨ̀ ze nɨ nyaʼa əŋgu. Bə̂d mbe nɨ nyaʼa zu ɨnû mbe nyaʼa yiirɨ, əne biirɨ ni, “Mbaŋə̀ zɔ̂ ə nɨŋ ɨkwɨ ɨwe wɔ̂ mbɨ ɨka nɨ ghɨ ɨnû yiirɨ mbɔ̂ rɨ ə yi ə?
40013055	Ɨmbə̀ʼ wɔ̂ yɨə wan kabɨndà ə? Ɨmbə̀ʼ ɨkum ɨŋgɔb məd yɨə Mèri ə? Ɨmbə̀ʼ bɔŋgɔb məd yɨə Jems mbɨ Jòsêf mbɨ Saimòn fɔrɨ ə Judàs ə?
40013056	Ɨmbə̀ʼ njàbɨ rɨ məd rɨjìm tɨ əgha mbɨ na ə? Mbaŋə̀ zɔ̂ sɨ nɨŋ ɨnû mbɔ̂ jìm rɨ ə yi ə?”
40013057	Mbɨ nyaʼa biirɨ əne ton əməd. Àyɨə Yeso nyaʼa ghà əmbɨ mɨ̀mə̌d ni, “Bə̂d mbɨə wumnɨ ə wə̀d ɨ̀kə̀n Ŋwìə̀ ɨsɨ jìm, àyɨə chəi mbɨə wumnɨ əməd ɨŋga əsɨ əməd bə̀ fɔrɨ ɨŋga ɨnəbɨ məd.”
40013058	Chəi wɨ̀ nyaʼa ghɨ̌ ɨnû yiirɨ nɔnɔʼ əŋgu ɨmbə̀ʼ ɨghəm nɨ chəi mbɨ nyaʼa berɨ ɨbenɨ fîŋ.
40014001	À nyaʼa ənɨ ə nyùmə̀ we, Herɔ̀d we nɨ nyaʼə tùmbɨ̀ ə Galiliî nyaʼa zu mɨkâ Yeso.
40014002	Wɨ̀ nyaʼa zu əne ghà əmbɨ mbi bə̂d ə̀fàʼì ni, “Mbaŋə̀ zɔ̂ yɨə Jɔ̌n we nɨ nyaʼə nàʼ mɨnib nɨ fə zwemə. À yɨ əton nɨ wɨ̀ berɨ ɨka nɨ ghɨ ɨnû yiirɨ.”
40014003	Herɔ̀d nyaʼa kɔndɨ əne ɨmbə̀ʼ ɨghəm nɨ wɨ̀ nyaʼa ghɨ̀ ni mbɨ gywɨ̀ ə Jɔ̌n, kod, wò zɨ̀ ə ndəŋ dè ə Hèrɔdiàs. Hèrɔdiàs yɨə nyaʼə ɨwi Filip, nɨ nyaʼə aŋgɔb Herɔ̀d, àyɨə Herɔ̀d nyaʼa nɨŋ əməd ənɨ i ɨwi.
40014004	Jɔ̌n wɨə nyaʼə kɨə ghà əmbɨ Herɔ̀d ni, “Chəi ta rɨkə chwiə ni à nam ə Hèrɔdiàs.”
40014005	Əne Herɔ̀d wɨə nyaʼə kə̀bə̀ ni njɨ tə zwiirɨ əməd, àyɨə ɨ wɨə nyaʼə bɔə bə̂d, ɨmbə̀ʼ ɨghəm nɨ mbɨ nyaʼa ben ni Jɔ̌n yɨə nyaʼə wə̀d ɨ̀kə̀n Ŋwìə̀.
40014006	À nyaʼa ɨgwɨ əni ze nɨ mbɨ nyaʼa gywɨ ə Herɔ̀d, wan əyi Hèrɔdiàs nyaʼa bin ɨfě bə̂d mɨ̀jìm mbe nɨ nyaʼa ənɨ ənû ze. Əze ə nyaʼa ghɨ̀ ni fîŋ Herɔ̀d bɔŋ əku.
40014007	Əne wɨ̀ nyaʼa kàn bə̀ kàʼ wan əyi we ni tə bɨrɨ naʼ əghɨ ze nɨ wɨ̀ biirɨ.
40014008	Ɨŋgɔb məd nyaʼa nyèŋ əməd ni wɨ̀ wo ghà əmbɨ Herɔ̀d ni, “Mə kə̀b ni à naʼ ətu ə Jɔ̌n we nɨə nàʼ mɨnib ɨ num əgha tɨ̀nîn ɨŋga əjeenɨ əkaŋ.”
40014009	Ɨfɔ̂n we nyaʼa kàŋ kə̀nə̀, àyɨə ɨchî nɨ wɨ̀ fə kəʼ kàn ɨfě bə̂d mbe nɨ nyaʼa əŋgu, wɨ̀ nyaʼa ghà ni mbɨ naʼ ətu ze ɨ bɔ.
40014010	Əne wɨ̀ nyaʼa chà bə̂d ni mbɨ wo sob ətu ə Jɔ̌n ə nəb ndəŋ,
40014011	zɨ̀ ɨŋga əjeenɨ əkaŋ wò nàʼ əmbɨ wan əyi we. Wɨ̀ nyaʼa nɨŋ wò nàʼ əmbɨ i nɨŋ.
40014012	Mə̀mə̀ə̀nɨ̀-ɨ̀nù Jɔ̌n nyaʼa zu ənû ze, wò nɨŋ tɨ̀gùm əməd wò tweŋɨ. Mbɨ nyaʼa tweŋ əne wò ghà əmbɨ Yeso.
40014013	Ənɨ Yeso nyaʼa zu ənû ze nɨ mbɨ nyaʼa ghɨ̌ ənɨ Jɔ̌n, wɨ̀ nyaʼa nɔ̀ʼ rɨ əsɨ ze ɨŋga əbaŋ ɨgyɨ̀, wò rə̀zìʼ wi əsɨ nɨ chə nyaʼa i bə̂d əŋgu. Ənɨ mɨnɔ̂n bə̂d mbe nyaʼa zu ni wɨ̀ fə nɔ̀ʼ rɨ əsɨ ze, mbɨ nyaʼa bə̀ nɔ̀ʼ rɨŋga mbə ɨsɨ beenɨ əbɔʼ məd ɨwu.
40014014	Ənɨ wɨ̀ nyaʼa jwɨ rɨŋga əbaŋ ɨgyɨ̀ ze wò əsaŋ, wɨ̀ nyaʼa zə bə̂d kwàʼ mɨ̀nɔnɔʼ. Ə̀kə̀n ə nyaʼa swi ɨŋga fîŋ məd ɨmbə̀ʼ bə̂d mbe, əne wɨ̀ nyaʼa vɨ̀ mbe nɨ nyaʼə wɔ̀nə̀.
40014015	À nyaʼa sɨ ɨkwirɨ kwirɨ, mə̀mə̀ə̀nɨ̀-ɨ̀nù mbe nyaʼa wò əsɨ məd pè ghà ɨ bɔ ni, “Nyùmə̀ fə kən chè əku, chəi bə̂d ə bə̀ chub əgha. Əne gha mɨnɔ̂n bə̂d mbɔ̂ wo əwən, ɨmbə̀ʼ ɨ mbe tɨ mbɨ wo zon ɨghɨjɨg ɨŋga ɨsɨ mbe nɨ yeʼ ɨban ɨban.”
40014016	Yeso nyaʼa wììrɨ̀ ni, “Chəi əton nɨ mbɨ bɨrɨ wò. Mbə̀ naʼ əghɨ ə mɔʼɔ əmbɨ mɨ̀mə̌d ni mbɨ jɨg!”
40014017	Mbɨ nyaʼa wììrɨ̀ ni, “Tɨ̀ berɨ àmei chiŋ ŋgə̀ŋ rɨ̀tân mbɨ əgwi ə be.”
40014018	Yeso nyaʼa ghà ni, “Mbə̀ nɨŋ yeʼe naʼ ɨ num əgha.”
40014019	Wɨ̀ nyaʼa nɨŋ əne ghà əmbɨ mɨnɔ̂n bə̂d mbe ni mbɨ chub ɨgwɨ ɨfu. Ənɨ mbɨ nyaʼa chubɨ, wɨ̀ nyaʼa nɨŋ chiŋ ŋgə̀ŋ te rɨ̀tân mbɨ əgwi ze əbe, neŋ ɨkaŋ, kɔŋgɨ ə Ŋwiə̀, bəʼrɨ, nàʼ əmbɨ mbi mə̀mə̀ə̀nɨ̀-ɨ̀nù ni mbɨ naʼ əmbɨ mɨnɔ̂n bə̂d mbe.
40014020	Mbɨ nyaʼa nɨŋ nàʼ, əne mɨ̀mə̌d mɨjìm nyaʼa jɨg kod. Mə̀mə̀ə̀nɨ̀-ɨ̀nù mbe nyaʼa fetɨ rɨkə te nɨ nyaʼa buʼu, tɨ swi mbɨ̀rɨkaʼ wum chɔ̀b rɨ̀be.
40014021	Mbaŋə̀ te nɨ nyaʼa jɨgɨ yɨə nyaʼa ɨghabɨ ə chuʼ rɨ̀tân, nɨ chəi mbɨ nyaʼa taŋ məyi fɔrɨ bɔn.
40014022	Mbɨ nyaʼa mɨ jɨg ə jɨgɨ màànɨ̀, Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni mbɨ nyɨ əbaŋ ɨgyɨ̀ bè baanɨ wò ɨmbì ɨ bɔ ɨnjin wə. Wɨ̀ nyaʼa tèn ənjìm ɨ ghɨ ni mɨnɔ̂n bə̂d mbe wo əwən.
40014023	Ənɨ wɨ̀ nyaʼa fə ghɨ ni mbɨ wò əwən, wɨ̀ nyaʼa kɔʼ wò ɨkaŋ ɨwum ɨ kɔŋgɨ ə Ŋwiə̀ tə̀zìʼ wi. À nyaʼa sɨ ɨkwirɨ ɨkwirɨ, ɨ wɨə nyaʼa kɨrɨ əŋgu tə̀zìʼ wi,
40014024	àyɨə əbaŋ ze ə nyaʼa fə wò əgha ə se ɨŋga ɨgyɨ̀. Əfim nɨ nyaʼə yeʼe rɨ əba rɨ ɨfě nyaʼə tinə mɨnib mbɨ nun əbaŋ ze.
40014025	À nɨə sɨ ənjɨtuʼ, Yeso wɨə nyaʼə yèn ɨgwɨ ə sà ze wò əsɨ mbi mə̀mə̀ə̀nɨ̀-ɨ̀nù.
40014026	Ənɨ mə̀mə̀ə̀nɨ̀-ɨ̀nù mbe nyaʼa zə əməd ənɨ wɨə nyaʼə yèn ɨgwɨ ə sà ze, mbɨ nyaʼa bindɨ kwàʼ rɨŋgəʼ, əne ghà ni, “À yɨə wə̀d əfub!” Mbɨ nyaʼa kyeŋ ɨmbə̀ʼ ɨghəm nɨ mbɨ nyaʼə bɔə.
40014027	Yeso nyaʼa ghà əmbɨ mɨ̀mə̌d àmei əwu əwən ni, “Mbə̀ yim fîŋ! À yɨə mɔ̌. Tɨ mbə̀ bɔ ə!”
40014028	Pità nyaʼa ghà ɨ bɔ ni, “Ə̀nùŋɨ̀sɨg, à mɨ yeʼ àwɔ̀, ghǎ ni mə̀ yen ɨgwɨ ə sà yeʼe əsɨ ne.”
40014029	Yeso nyaʼa ghà ni, “Yeʼe!” Əne Pità nyaʼa jwɨ̀ rɨŋga əbaŋ ɨgyɨ̀, kɔ yèn ɨgwɨ ə sà ze wò əsɨ Yeso.
40014030	Àyɨə ənɨ wɨ̀ nyaʼa zə əfim ze, ənum ə nyaʼa san əməd, wɨ̀ kɔ nim əton ə sà ze. Əne, wɨ̀ nyaʼa kyeŋ ghà ni, “Ə̀nùŋɨ̀sɨg, chɨ əmɨ rəŋgəʼ.”
40014031	Àmei əwu əwən, Yeso nyaʼa chà əbɔ, yim əməd, ghà ɨ bɔ ni, “E ɨbenɨ ə kə ɨmbə̀ʼ ə yè ə? À bid ɨmbə̀ʼ ə yè ə?”
40014032	Ənɨ mbɨ nyaʼa nyɨ əbaŋ ɨgyɨ̀ ze, əfim ze ə nyaʼa sobə.
40014033	Bə̂d mbe nɨ nyaʼa ɨŋga əbaŋ ɨgyɨ̀ ze nyaʼa wumnɨ əməd, ghàə̀ ni, “À yɨ rəsìʼ ni àwɔ̀ yɨə kàŋ ə Wan Ŋwiə̀.”
40014034	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼa baanɨ ə sà ze, mbɨ nyaʼa wò təm ə Gènesarèt.
40014035	Ənɨ bə̂d mbe rɨŋga əsɨ ze nyaʼa zə əməd kyerɨ, mbɨ nyaʼa chà ɨŋgam ɨŋga ɨsɨ jìm mbe nɨ nyaʼa ɨban ɨban, əne bə̂d nyaʼa nɨŋ mbə bə̂d əwɔn mɨjìm wò əsɨ məd.
40014036	Mbɨ nyaʼa buʼ ɨbɔ ɨ bɔ ni wɨ̀ saŋ bə̂d əwɔn mbe betɨ ka àmei əchəŋ ə ngywɨ̌ əməd. Bə̂d mɨ̀jìm mbe nɨ nyaʼa betɨ ngywɨ̌ məd nyaʼa bɔtɨ.
40015001	Mɨ̀Farisiî mbɨ məchwiə̀ rɨ̀kə̌ nyaʼa nɔ̀ʼ rɨ ə Jèrusalèm wò əsɨ Yeso pè biirɨ ɨ bɔ ni,
40015002	“Əton nɨ chəi mbe mə̀mə̀ə̀nɨ̀-ɨ̀nù ə nùŋ mɨchî əbeŋ mbe nɨ mɨ̀mbǎʼ rəŋwe nyaʼa nuŋɨ kɨ ɨmbə̀ʼ ə yè ə? Chəi mɨ̀mə̌d ə sò ɨbɔ ɨchî nɨ rɨkə chwiə bɔŋ jɨg.”
40015003	Wɨ̀ nyaʼa wììrɨ̀ əmbɨ mɨ̀mə̌d ni, “Əton nɨ chəi mbə̀ə nùŋ rɨkə rɨ Ŋwìə̀, mbə bən nùŋ yeʼ mɨchî əbeŋ mbe nɨ mbə mɨ̀mbǎʼ nyaʼa nuŋɨ kɨ ɨmbə̀ʼ ə yè ə?
40015004	Ŋwìə̀ ə ghà ni, 'Wumnɨ e mbǎʼ mbɨ e nɨ̌ŋ,' fɔrɨ ni, 'Mbɨ berɨ zwiirɨ wə̀d we nɨ zɔm i mbǎʼ kɨ̀ i nɨ̌ŋ.'
40015005	Àyɨə mbə̀ mbɨə ghàə̀ ni wə̀d mɔʼɔ mɨ ghà əmbɨ i mbǎʼ kɨ̀ əmbɨ i nɨ̌ŋ ni, 'Ə̀wèèrɨ̀ ze nɨ mə kəʼ berɨ naʼ ɨ ne, mə fə nàʼ əmbɨ ə Ŋwiə̀,'
40015006	əne chəi əton ənɨ tɨ wɨ̀ wɨrɨ 'wumnɨ i mbǎʼ.' Əzɔ̂ ə zɨə chwi ɨchî nɨ mbən ə tə̀ə̀nɨ̀ ɨŋgam Ŋwiə̀ ɨmbə̀ʼ beenɨ əbɔʼ mbə mɨchî əbeŋ.
40015007	Mbə̀ yɨ ɨbekɨ bə̂d! Wə̀d ɨ̀kə̀n Ŋwìə̀ Aizayà nyaʼa ghà ɨnû nɨ kuʼnɨ ɨmbə̀ʼ əwən ənɨ wɨ̀ nyaʼa ghǎ ni,
40015008	'Bə̂d mbɔ̂ mbɨə wumnɨ əmɨ ənɨ mbə mɨ̀chù, àyɨə fîŋ tɨ mɨ̀mə̌d tɨ əsa əgha.
40015009	Ɨ mbɨə wumnɨ əmɨ ətu ə̀kǒ. Ɨ mbɨə chwiə tɨkə rɨ bə̂d ɨghabɨ ni à yɨ tum.'”
40015010	Yeso nyaʼa tɔŋ ɨnɔ̂n bə̂d we əsɨ ni, ghà əmbɨ mɨ̀mə̌d ni, “Mbə̀ zu mbə ɨtu zeŋ:
40015011	kaʼi əghɨ ze nɨə nyɨ ɨŋga ɨchû wə̀d ə ghɨ̀ə̀ ni tɨ wɨ̀ zeŋ i. Əze nɨə ghɨ̀ə̀ ni tɨ wɨ̀ zeŋ i yɨ əze nɨə jwɨ̀ rɨŋga ɨchû məd.”
40015012	Mə̀mə̀ə̀nɨ̀-ɨ̀nù mbe nyaʼa wò əsɨ məd pè biirɨ ɨ bɔ ni, “À kyerɨ ni ənû ze nɨ à ghǎ ə kə̀ʼ chə̀kɨ̀ fîŋ tɨ mɨ̀Farisiî ə?”
40015013	Wɨ̀ nyaʼa wììrɨ̀ ni, “Mbɨ bɨrɨ chɔʼrɨ ɨghɨjìm mbe nɨ chəi mɨ Mbǎʼ rɨkaŋ konɨ.
40015014	Mbə̀ saŋ mɨ̀mə̌d! Mbɨ yɨ mɨfɨgɨ̀ nɨə chàə̀ mbɨ cherə. Ɨfɨgɨ mɨ yim mbàŋ əmbɨ wɨ cherə, mɨ̀mə̌d mbe mɨ̀be bɨrɨ feŋ ɨŋga ɨbɨgɨ.”
40015015	Pità nyaʼa ghà ɨ bɔ ni, “Toʼrɨ ənû ə mɨgɨ zɔ̂ ɨ na.”
40015016	Əne wɨ̀ nyaʼa ghà əmbɨ mɨ̀mə̌d ni, “Chəi mbə̀ ɨtu bə kɨrɨ zeŋ ə?
40015017	Chəi mbə̀ zə ni əghɨ ze nɨ nyɨ ɨŋga ɨchû bɨrɨ swiʼi wò nyɨ ɨbum əne jwɨ̀ ə?
40015018	Əghɨ ze nɨə jwɨ̀ rɨŋga ɨchû yɨ rɨŋga fîŋ. Ə zɨə ghɨ̀ə̀ ni tɨ wə̀d zeŋ i,
40015019	ɨmbə̀ʼ ɨghəm nɨ tɨkɔndɨ rɨbɔ̀ŋ tɨə jwɨ̀ rɨŋga fîŋ. Tɨkɔndɨ te tɨə ghɨ̀ ni wə̀d zwiirɨ wɨ cherə, ni wə̀d ni əyi kɨ̀ ɨnom wə̀d cherə, ni wə̀d ni məyi kɨ̀ mbaŋə̀ əbəŋ əbəŋ, ni wə̀d jɨ, ni wə̀d ben zərɨmbin mɨghab fɔrɨ ni wə̀d chəkɨ rɨkum bə̂d.
40015020	Mbɔ̂ yɨ ɨnû mbe nɨə ghɨ̀ə̀ ni tɨ wə̀d zeŋ i, kaʼi ənû nɨ jɨg zɨ rɨ so ɨbɔ.”
40015021	Yeso nyaʼa nɔ̀ʼ rɨ ə Gènesarèt wò əbà əbeŋ ze rɨ ə Taì fɔrɨ ə Sidòn.
40015022	Əyi mɔʼɔ nɨ nyaʼa rɨ ə Kanàan, nɨ nyaʼə chub əbà əbeŋ ze nyaʼa wò əsɨ məd pè kyeŋ rɨkǎ ghà ni, “Masà! Wan Dèvîd! Diirɨ əmɨ! Əzwî rɨbɔ̀ŋ ə fə nyɨ ɨŋga mɨ wan əyi. Ə zɨə kàŋə̀ chə əməd kwàʼ rɨŋgəʼ.”
40015023	Chəi Yeso nyaʼa wiirɨ ənû ə mɔʼɔ ɨ bɔ. Mə̀mə̀ə̀nɨ̀-ɨ̀nù ɨməd nyaʼa wò buʼ ɨbɔ ɨ bɔ ghà ni, “Gha əyi wɔ̂ wo i, ɨmbə̀ʼ ɨghəm nɨ ɨ wɨə yènə̀ ja ɨsɨ ənjìm na.”
40015024	Wɨ̀ nyaʼa wììrɨ̀ ni, “Ŋwìə̀ nyaʼa tom əmɨ àmei əmbɨ njɨ̀g te nɨ nyaʼa nim rɨŋga ɨnəbɨ Izre.”
40015025	Ənɨ wɨ̀ nyaʼa ghà əne, əyi we nyaʼa wò chìndɨ̀ ɨtu ɨnywɨ ɨfě ɨ bɔ ghà ni, “Masà, kaŋ weerɨ əmɨ.”
40015026	Yeso nyaʼa wììrɨ̀ ni, “Zɨ̀ rɨka bɔ̀ŋ i ni mbɨ nɨŋ ɨghɨjɨg bɔn màʼ əmbɨ ə bu.”
40015027	Əyi we nyaʼa bendɨ ni, “À yɨ əne, kyɨə masà, àyɨə bu rɨ tɨə jɨgə tɨkə rɨ ɨghɨ te nɨə feŋ rɨ ɨgun ə tebrə̀ mɨ̀mbǎʼ mɨ̀mə̌d.”
40015028	Yeso nyaʼa wììrɨ̀ ɨ bɔ ni, “Əyi, e ɨbenɨ ə kà! Əne əghɨ ze nɨ à kə̀bɨ, à bɨrɨ berɨ.” Àmei əwu əwən, wan əyi məd we nyaʼa bɔtɨ i.
40015029	Yeso nyaʼa nɔ̀ʼ rɨ əsɨ ze wò chè ɨban ə sà ze rɨ ə Galiliî. Wɨ̀ nyaʼa wò kɔʼ ɨkaŋ ɨwum pè chub ə si.
40015030	Mɨnɔ̂n bə̂d nyaʼa wò əsɨ məd mbɨ ə bə̂d nɨ nyaʼə tèʼ ɨwu, mbɨ mbe nɨ ɨbɔ nyaʼa kwɨ, mbɨ mɨfɨgɨ̀, mbɨ mbɨ̀rɨ̀ghàm fɔrɨ mbɨ ə bə̂d əwɔn cherə nɔnɔʼ. Mbɨ nyaʼa pè nùŋ mɨ̀mə̌d ɨfě ɨ bɔ, əne wɨ̀ nyaʼa vɨ̀ mɨ̀mə̌d.
40015031	Bə̂d mbe nyaʼa yiirɨ ɨchî nɨ mbɨ nyaʼa zə ənɨ mbɨ̀rɨ̀ghàm ə ghàmə̀, bə̂d nɨ ɨbɔ nyaʼa kwɨ bɔtɨ, mbe nɨ nyaʼə tèʼ ɨwu yèn ɨchî chɔ̀m. Mbɨ nyaʼa bə̀ yiirɨ ɨchî nɨ mɨfɨgɨ̀ ə zə ɨsɨ. Əne mbɨ nyaʼa yiirɨ Ŋwìə̀ mɨ̀Izre.
40015032	Yeso nyaʼa tɔŋ mbi mə̀mə̀ə̀nɨ̀-ɨ̀nù əsɨ ni ghà ni, “Mə wɨə kàŋə̀ kə̀n ɨmbə̀ʼ ɨnɔ̂n bə̂d wɔ̂, ɨmbə̀ʼ ɨghəm nɨ mbɨ fə chubɨ mbɨ num ɨni tad, əne chəi mbɨ wɨrɨ berɨ əghɨ mɔʼɔ nɨ tɨ̀ mbɨ jɨg. Chəi mə̀ kə̀b ni mbɨ nɔʼ rɨ əgha njì, njɨ mbɨ bɨrɨ gu ɨnə̂njɨ̀ nə̀ŋə̀.”
40015033	Mə̀mə̀ə̀nɨ̀-ɨ̀nù mbe nyaʼa biirɨ ɨ bɔ ni, “Tɨ̀ kɨə wò zə ŋgə̀ŋ nɨ kuʼ ə yi əgha ɨŋga ɨbad rɨkwàʼi nɨ jə ɨnɔ̂n bə̂d wɔ̂ əŋgu ə?”
40015034	Yeso nyaʼa biirɨ əmbɨ mɨ̀mə̌d ni, “Mbə berɨ chiŋ ŋgə̀ŋ rɨ̀səʼ ə?” Mbɨ nyaʼa wììrɨ̀ ni, “Tɨ̀ berɨ chiŋ ŋgə̀ŋ sambe mbɨ əgwi ə kwa kwa mɔʼɔ.”
40015035	Yeso nyaʼa zu əne ghà əmbɨ ɨnɔ̂n bə̂d we ni mbɨ chub ə si.
40015036	Ənɨ mbɨ nyaʼa chubɨ, wɨ̀ nyaʼa nɨŋ chiŋ ŋgə̀ŋ te sambe bə̀ nɨŋ əgwi ze, kɔŋgɨ ə Ŋwiə̀, bəʼrɨ, nàʼ əmbɨ mə̀mə̀ə̀nɨ̀-ɨ̀nù mbe ni mbɨ nàʼ əmbɨ mɨnɔ̂n bə̂d mbe.
40015037	Mɨ̀mə̌d mɨjìm nyaʼa jɨg kod. Mə̀mə̀ə̀nɨ̀-ɨ̀nù mbe nyaʼa fetɨ tɨkə te nɨ buʼu, tɨ swi mbɨ̀rɨkaʼ sambe.
40015038	Mbaŋə̀ te nɨ nyaʼa jɨgɨ yɨə nyaʼə ɨghabɨ ə chuʼ rɨ̀kwè, nɨ chəi mbɨ taŋ məyi fɔrɨ bɔn.
40015039	Ənɨ wɨ̀ nyaʼa fə cha mɨnɔ̂n bə̂d mbe mbɨ wò əwən, wɨ̀ nyaʼa nyɨ əbaŋ ɨgyɨ̀, wò əbà əbeŋ ze rɨ ə Magadàn.
40016001	Mɨ̀Farisiî mbɨ mɨ̀Sadusiî nyaʼa wò əsɨ Yeso kə̀b kwaʼnɨ əməd. Əne mbɨ nyaʼa ghà ɨ bɔ ni wɨ̀ ghɨ ənû ə yiirɨ nɨ chwi ni à yɨə Ŋwìə̀ naʼ ɨka ɨ bɔ.
40016002	Wɨ̀ nyaʼa wììrɨ̀ əmbɨ mɨ̀mə̌d ni, “À mɨ sɨ ɨkwirɨ kwirɨ, mbə mbɨə ghàə̀ ni, 'Ɨsɨ bɨrɨ bɔ̀ŋ, ɨmbə̀ʼ ɨghəm nɨ əton ɨkaŋ ə zɨə bàŋə̀.'
40016003	À nɨə sɨ ɨsɔsɔ, mbə mbɨə ghàə̀ ni, 'Əfim ə bɨrɨ chè, ɨmbə̀ʼ ɨghəm nɨ əton ɨkaŋ ə zɨə bàŋə̀ ndwìʼnə̀.' Mbə kyerɨ ɨchî nɨ toʼrɨ ɨnû ɨmbə̀ʼ əton ɨkaŋ, àyɨə chəi mbə̀ kyerɨ ɨchî nɨ toʼrɨ ɨnweenɨ mbɔ̂ nɨə jwɨ̀ rɨ̀nîn.
40016004	Ɨghəm bə̂d wɔ̂ rɨ̀nîn nɨə ghɨ̀ ɨnû rɨbɔ̀ŋ, nɨ chəi mbɨə nùŋə̀ tə fîŋ ɨgun ə Ŋwiə̀. Ɨ mbɨə kə̀bə̀ ni mə̀ ghɨ ənû ə yiirɨ, àyɨə chəi ənû ə yiirɨ ə mɔʼɔ nɨ mə̀ bɨrɨ ghɨ̀ chè rɨ ənɨ ənû ə yiirɨ ze nɨ nyaʼa ghɨ̌ ənɨ Jonà.” Wɨ̀ nyaʼa ghà əne, sàŋ mɨ̀mə̌d nɔ̀ʼ wo i.
40016005	Ənɨ mə̀mə̀ə̀nɨ̀-ɨ̀nù mbe nyaʼa pe ɨnjin ə sà ze, mbɨ nyaʼa zə ni mbɨ kəʼ nèb nɨ nɨŋ ŋgə̀ŋ.
40016006	Yeso nyaʼa ghà əmbɨ mɨ̀mə̌d ni, “Mbə̀ chub ɨkyèʼe we əwən, ɨmbə̀ʼ ɨfuʼ mɨ̀Farisiî mbɨ wɨ mɨ̀Sadusiî we nɨə ghɨ̀ ni ŋgə̀ŋ kɔʼ.”
40016007	Mbɨ nyaʼa kɔ ghǎ mbənə mbənə ni, “Ɨ wɨə ghà əne ɨmbə̀ʼ ɨghəm nɨ chəi tɨ̀ kəʼ nɨŋ ŋgə̀ŋ.”
40016008	Yeso nyaʼa kyerɨ ənû ze nɨ mbɨ nyaʼə ghàə̀, əne wɨ̀ nyaʼa ghà ni, “Ə ɨbenɨ ə kàŋ kə! Mbə̀ kɨə ghà ɨmbə̀ʼ ɨchî nɨ chəi mbə̀ berɨ ŋgə̀ŋ ɨmbə̀ʼ ə yè ə?
40016009	Chəi ɨwe kɨrɨ nyɨ ɨŋga mbə ɨtu ə? Chəi mbə̀ wɨrɨ kɔndɨ chiŋ ŋgə̀ŋ te rɨ̀tân nɨ mə̀ nyaʼa jə mbaŋə̀ chuʼ rɨ̀tân əŋgu ə? Mbə nyaʼa fetɨ tɨkə te nɨ nyaʼa buʼu, tɨ jwɨ̀ mbɨ̀rɨkaʼ səʼ ə?
40016010	Chəi mbə̀ bə wɨrɨ kɔndɨ chiŋ ŋgə̀ŋ te sambe nɨ mə̀ nyaʼa jə mbaŋə̀ chuʼ rɨ̀kwè əŋgu ə? Mbə nyaʼa fetɨ tɨkə te nɨ nyaʼa buʼu, tɨ jwɨ̀ mbɨ̀rɨkaʼ səʼ ə?
40016011	À kɨə ye sɨ ghɨ̀ nɨ chəi mbə̀ kyerɨ ni kaʼi ɨmbə̀ʼ ə ŋgə̀ŋ nɨ mə̀ kɨə kə̀ʼə̀ ghàm ə? Mbə̀ we əwən ɨmbə̀ʼ ɨfuʼ mɨ̀Farisiî mbɨ wɨ mɨ̀Sadusiî we nɨə ghɨ̀ə̀ ni ŋgə̀ŋ kɔʼ!”
40016012	Ənɨ wɨ̀ nyaʼa gha əne, ɨtu mɨ̀mə̌d nyaʼa sɨ zeŋ ni chəi wɨə kə̀ʼə̀ ghàm ɨ nən ɨmbə̀ʼ ɨfuʼ we nɨə ghɨ̀ ni ŋgə̀ŋ kɔʼ. Ɨ wɨə kə̀ʼə̀ ghà yeʼ ɨmbə̀ʼ ɨnû mbe nɨ mɨ̀Farisiî mbɨ mɨ̀Sadusiî ə chwiə.
40016013	Ənɨ Yeso nyaʼa wo əbà əbeŋ ze rɨ ə Kàisàriyà Filipì, wɨ̀ nyaʼa biirɨ əmbɨ mbi mə̀mə̀ə̀nɨ̀-ɨ̀nù ni, “Bə̂d kɨə ghàə̀ ni Wan Wə̀d yɨə we ə?”
40016014	Mbɨ nyaʼa wììrɨ̀ ni, “Bə̂d mɔʼɔ mbɨə ghàə̀ ni àwɔ̀ yɨə Jɔ̌n we nɨ nyaʼə nàʼ mɨnib. Mbɨ cherə mbɨə ghàə̀ ni àwɔ̀ yɨə Èlaijà. Mbɨ cherə ghàə̀ ni àwɔ̀ yɨə Jèrèmià kɨ̀ wə̀d ɨ̀kə̀n Ŋwìə̀ cherə.”
40016015	Wɨ̀ nyaʼa biirɨ əmbɨ mɨ̀mə̌d ni, “À yeʼ mbə̀nə, mbə̀ sɨ ghà ni mɔ̌ yɨə we ə?”
40016016	Saimon Pità nyaʼa wììrɨ̀ ni, “Àwɔ̀ yɨə Wə̀d we nɨ Ŋwiə̀ zɔʼɔ, yeʼ Wan Ŋwìə̀ we nɨ yeʼ ɨkǎ.”
40016017	Yeso nyaʼa ghà ɨ bɔ ni, “Ŋwìə̀ zɨ əbɔrəbɔd ɨgwɨ ne, kyɨə Saimòn, wan Jɔ̌n! ɨmbə̀ʼ ɨghəm nɨ kaʼi wə̀d mɨ̀sɔŋɨchù chwi ənû zɔ̂ ɨ ne. À yɨ mɨ Mbǎʼ we nɨ yeʼ ɨkaŋ chwi ɨ ne.
40016018	Əne mə ghà ɨ ne ni, àwɔ̀ yɨə Pità, mə bɨrɨ bɔm mɨ ɨfetɨ ɨgun ɨwɔ̌ wɔ̂, ɨchî nɨ ka àbei ɨvɨ, ka wɨ bɨrɨ nimnɨ i ɨfetɨ we.
40016019	Mə bɨrɨ naʼ əfiʼ tɨ ənɨ ənû ɨfɔ̀n rɨkaŋ ɨ ne. Ənû ze nɨ à ton ɨgwɨ ə si, Ŋwìə̀ bɨrɨ bɨ ton ɨkaŋ. Əze nɨ à ben ɨgwɨ ə si, Ŋwìə̀ bɨrɨ bɨ ben ɨkaŋ.”
40016020	Ənɨ wɨ̀ nyaʼa gha əne, wɨ̀ nyaʼa sɨ jeŋgɨ patɨ mə̀mə̀ə̀nɨ̀-ɨ̀nù mbe ni tɨ mbɨ tɔ gha əmbɨ wə̀d mɔʼɔ ni tə yɨə Wə̀d we nɨ Ŋwiə̀ zɔʼɔ.
40016021	Ɨ kɔ rɨ ənɨ ə nyùmə̀ we, Yeso nyaʼa kɔ ghǎ əmbɨ mbi mə̀mə̀ə̀nɨ̀-ɨ̀nù ni tə berɨ wò ə Jèrusalèm pè jeŋgɨ zə ŋgəʼ ɨŋga rɨkyerɨ-ɨbɔ bə̂d kyeŋ mbe rɨŋga əbeŋ, ɨŋga rɨkyerɨ-ɨbɔ bə̂d kyeŋ mbe rɨ ə mbàn Ŋwìə̀ bə̀ fɔrɨ ɨŋga rɨkyerɨ-ɨbɔ məchwiə̀ rɨ̀kə̌. Mbɨ bɨrɨ zwiirɨ əwi. À sɨ ɨgwɨ ɨni tad, Ŋwìə̀ zwemnɨ əwi.
40016022	Pità nyaʼa nɨŋ əməd kɔ ghàm əbɔʼ əməd ghàə̀ ni, “Chǎʼ! Tɨ Ŋwìə̀ ben i, kyɨ Ə̀nùŋɨ̀sɨg! Ka ɨkwɨ ənû wɔ̂ bɨrɨ ghɨ i ənɨ ə ne.”
40016023	Àyɨə wɨ̀ nyaʼa bèŋ ghà əmbɨ Pità ni, “Àwɔ̀ Satàn, nɔʼ e rɨ ɨban num! À wɨə kən ɨnə̂njɨ̀ ɨ num, ɨmbə̀ʼ ɨghəm nɨ chəi à nuŋ e ɨkɔndɨ ɨgun ɨghɨ mbe nɨ Ŋwìə̀ kəbɨ. À nùŋ yeʼ ɨgun mbe nɨ bə̂d mɨ̀sɔŋɨchù kəbɨ.”
40016024	Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Wə̀d mɔʼɔ mɨ kə̀b yeʼe əbɔʼ num, wɨ̀ ton ɨnû mɔʼɔ mbe nɨ nyamnyod məd ə feenɨə, bèʼ e əzed ə baʼnɨ, beenɨ əbɔʼ num,
40016025	ɨmbə̀ʼ ɨghəm nɨ wə̀d mɔʼɔ we nɨə kə̀b nuŋ i ɨ̀tènɨ̀ bɨrɨ sam ɨ̀tènɨ̀ we. We nɨ sam i ɨ̀tènɨ̀ ɨmbə̀ʼ əmɨ, bɨrɨ wɨrɨ jɨg ɨ̀tènɨ̀ we.
40016026	Njìm nɨ wə̀d bɨrɨ jɨg əwù ze nɨ wɨ̀ berɨ ɨsɨg wɔ̂ jìm əne sam i ɨ̀tènɨ̀ kɨə yè? Kɨ̀ wə̀d bɨrɨ naʼ ye ɨ kob ɨ̀tènɨ̀ we əŋgu ə?
40016027	Wan Wə̀d bɨrɨ yeʼe mbɨ mbi mbɨ̀aŋgɨrə̀ mbɨ ɨka we nɨ Mbǎʼ məd naʼ ɨ bɔ. Wɨ̀ bɨrɨ pè chɔʼ ə̀fàʼì wə̀d mɔʼ mɔʼ ɨchî nɨ wɨ̀ fàʼi.
40016028	Mə ghà rəsìʼ ɨ nən ni chəi bə̂d mɔʼɔ rəbɔʼ mbɔ̂ nɨ təmbɨ əgha bɨrɨ kwɨ zɨ rɨ tɨ̀ mbɨ zə Wan Wə̀d nɨə yeʼe ɨghabɨ ɨfɔ̀n.”
40017001	Ənɨ ɨni nyaʼa che rɨ̀fuə, Yeso nyaʼa nɨŋ ə Pità mbɨ Jems fɔrɨ ə Jɔ̌n nɨ nyaʼə aŋgɔb Jems. Wɨ̀ nyaʼa nɨŋ əne mbɨ kɔʼ wò ɨkaŋ ɨwum se mɔʼɔ əsɨ nɨ àmei mɨ̀mə̌d nyaʼa əŋgu.
40017002	Ənɨ mbɨ nyaʼa pe əŋgu, ɨnyod məd nyaʼa kwepə ɨfě mɨ̀mə̌d. Ɨfě məd wɨə nyaʼə te ɨghabɨ ə nyumə̀, ngywɨ̌ rɨ məd bə̀ fuə teenɨə.
40017003	Mbɨ nɨ zə, Mose mbɨ Èlaijà nyaʼa jwɨ̀ ɨfě mɨ̀mə̌d. Mbɨ nyaʼa jwɨ̀ əne kɔ ghambɨ mbɨ Yeso.
40017004	Pità nyaʼa zə əne, ghà əmbɨ Yeso ni, “Ə̀nùŋɨ̀sɨg! Zɨə bɔ̀ŋ ni tɨ̀ wɨ əgha. À mɨ ghaʼ, mə bɨrɨ kod mɨŋwenɨ tad əgha, wɨ fibɨ̀ ɨ ne, wɨ fibɨ̀ əmbɨ Mose, wɨ fibɨ̀ əmbɨ Èlaijà.”
40017005	Ənɨ wɨ̀ nyaʼə kɨrɨ ghàmə̀, pàʼ nɨ nyaʼə fuə bə̀ teə nyaʼa kubrɨ mɨ̀mə̌d mɨjìm. Gɨ̂ mɔʼɔ rɨŋga pàʼ ze nyaʼa ghà ni, “Wɔ̂ yɨ mɨ Wan nɨ mə̀ ghaʼi kwàʼ rɨŋgəʼ, mɨ fîŋ ə bɔ̀ŋ əku ɨmbə̀ʼ əməd. Mbə̀ zu ənû ze nɨ wɨə ghàə̀!”
40017006	Ənɨ mə̀mə̀ə̀nɨ̀-ɨ̀nù mbe nyaʼa zu gɨ̂ ze, mbɨ nyaʼa bɔ kwàʼ rɨŋgəʼ əne gù nòkɨ̀ ə si rəkubə.
40017007	Yeso nyaʼa wò bètɨ̀ mɨ̀mə̌d ghà ni, “Mbə̀ nɔʼ rətiə. Tɨ mbə̀ bɔ ə.”
40017008	Ənɨ mbɨ nyaʼa nɔɔrɨ ə əghə, chəi mbɨ nyaʼa wɨrɨ zə wə̀d cherə chè rɨ ənɨ Yeso rə̀zìʼ wi.
40017009	Ənɨ mbɨ nyaʼə swiʼə rɨkaŋ ɨwum we, Yeso nyaʼa patɨ mɨ̀mə̌d ghà ni, “Tɨ mbə̀ tɔ gha ə rɨ̀taanɨ njə̀m zɔ̂ əmbɨ wə̀d mɔʼɔ, pè ənɨ Ŋwìə̀ fə zwemnɨ Wan Wə̀d.”
40017010	Mə̀mə̀ə̀nɨ̀-ɨ̀nù mbe nyaʼa biirɨ ɨ bɔ ni, “Məchwiə̀ rɨ̀kə̌ kɨə ghàə̀ ni Èlaijà berɨ be yeʼe ɨmbə̀ʼ ə yè ə?”
40017011	Wɨ̀ nyaʼa wììrɨ̀ ni, “Èlaijà berɨ be yeʼe ɨmbə̀ʼ wɨrɨ tekɨ ɨnû jìm ɨchî nɨ mbɨ nyaʼa bèi.
40017012	Mə ghà ɨ nən ni Èlaijà nyaʼa fə yeʼe, àyɨə chəi bə̂d nyaʼa kyerɨ əməd. Mbɨ nyaʼa ghɨ̀ mbɨ məd ɨchî nɨ zɨə nyaʼa bɔŋ əmbɨ mɨ̀mə̌d. À yɨə bə̀ ɨchî nɨ Wan Wə̀d bɨrɨ zə ŋgəʼ ɨŋga rɨkyerɨ-ɨbɔ mɨ̀mə̌d.”
40017013	Ənɨ wɨ̀ nyaʼa ghà əne, ɨtu mə̀mə̀ə̀nɨ̀-ɨ̀nù mbe nyaʼa kɨ zeŋ ni ɨ wɨə kə̀ʼə̀ ghàm ɨ nən yeʼ ɨmbə̀ʼ ə Jɔ̌n we nɨ nyaʼə nàʼ mɨnib.
40017014	Ənɨ mbɨ nyaʼa wɨrɨ bə̀ndɨ̀ wò əsɨ ɨnɔ̂n bə̂d we, wə̀d mɔʼɔ nyaʼa wò əsɨ Yeso pè chìndɨ̀ ɨtu ɨnywɨ ɨfě ɨ bɔ, ghà ni,
40017015	“Masà, diirɨ mɨ wan. Ɨ wɨə gù ə̀fìrɨ̀. Ɨ wɨə bə̀ kàŋə̀ zəə ŋgəʼ əku. Ɨ wɨə sàʼə̀ gù ɨjə̀ŋ, bə̀ sàʼə̀ gù ɨŋga mɨnib.
40017016	Mə kəʼ nɨŋ əməd yeʼe əsɨ mbe mə̀mə̀ə̀nɨ̀-ɨ̀nù, àyɨə chəi ənɨ tɨ̀ mbɨ vɨ əməd.”
40017017	Yeso nyaʼa wììrɨ̀ ni, “Chəi ɨghəm bə̂d wɔ̂ rɨ̀nîn berɨ ɨbenɨ. Ɨ mbɨə ghɨ̀ ɨnû nɨ chəi mbɨ kuʼu. Mə̀ kɨə wò chubɨ mbɨ nən ənɨ əgha nɨ sa rɨ ye ə? Mə̀ kɨə wò yim fîŋ mbɨ nən ənɨ əgha nɨ sa rɨ ye ə? Mbə̀ nɨŋ wan mbaŋə̀ we yeʼe naʼ ɨ num.”
40017018	Ənɨ mbɨ nyaʼa nɨŋ wan mbaŋə̀ we wò nàʼ ɨ bɔ, wɨ̀ nyaʼa ghàm əbɔʼ əzwî rɨbɔ̀ŋ ze, zɨə jwɨ̀ rɨŋga wan we. Əne wan we nyaʼa bɔtɨ i àmei əwu əwən.
40017019	Mə̀mə̀ə̀nɨ̀-ɨ̀nù mbe nyaʼa wò əsɨ Yeso ənjìm ənjìm pè biirɨ ɨ bɔ ni, “Chəi tɨ̀ chɨ̀ əzwî rɨbɔ̀ŋ zɔ̂ ɨmbə̀ʼ ə yè ə?”
40017020	Wɨ̀ nyaʼa wììrɨ̀ əmbɨ mɨ̀mə̌d ni, “À yɨ ɨmbə̀ʼ ɨghəm nɨ mbə̀ berɨ ɨbenɨ nɨ kə. Mə ghà rəsìʼ ɨ nən ni, mbə mɨ berɨ ɨbenɨ nɨ kə ɨghabɨ sǎm ə̀wɔ̀mɨ, mbə bɨrɨ gha əmbɨ ɨwum wɔ̂ ni, 'Nɔʼ rɨ əgha wò ə yɨə,' wɨ bə̀ nɔ̀ʼ wò. Chəi ənû ə mɔʼɔ bɨrɨ chè əwən.”
40017021	[Ka ɨkwɨ əzwî rɨbɔ̀ŋ wɔ̂ bɨrɨ jwɨ i, zɨ rɨ tɨ mbə̀ chub rɨ jɨg, kɔ̀ŋgɨ̀ ə Ŋwiə̀.]
40017022	Ənɨ mə̀mə̀ə̀nɨ̀-ɨ̀nù mbe nyaʼa wo fetɨ ə Galiliî, Yeso nyaʼa ghà əmbɨ mɨ̀mə̌d ni, “Mbɨ bɨrɨ fen Wan Wə̀d əmbɨ ə bə̂d.
40017023	Bə̂d mbe bɨrɨ zwiirɨ əməd, àyɨə Ŋwìə̀ bɨrɨ zwemnɨ əməd ənɨ ɨni pe ɨtad.” Ənɨ mə̀mə̀ə̀nɨ̀-ɨ̀nù mbe nyaʼa zu ənû ze, zɨə nyaʼa tɔb mɨ̀mə̌d.
40017024	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼa pe ə Kàpenàhom, bə̂d mbe nɨ nyaʼə fetɨ mɨ̀tagsɨ̀ mbàn Ŋwìə̀ nyaʼa wò əsɨ Pità pè biirɨ ɨ bɔ ni, “Ɨmbə̀ʼ əchwiə̀-ɨnû wɔ̂ ɨ nən wɨə màʼə̀ tagsɨ̀ mbàn Ŋwìə̀ ə?”
40017025	Pità nyaʼa ben ni, “Ee! Ɨ wɨə màʼə̀.” Ənɨ Pità nyaʼa wo nyɨ ə nəb, Yeso nyaʼa bè ghàm ɨ bɔ biirɨ ni, “Saimòn, à kɔn ə ze ni yè ə? Mɨfɔ̂n mbe rɨ ɨgwɨ ə si kɨə nɨŋə ŋgòmɨ̀ kɨ̀ mɨ̀tagsɨ̀ rɨ əmbɨ mɨ̀we ə? Mbɨ kɨə nɨŋə rɨ əmbɨ ə bə̂d əbeŋ kɨ̀ rɨ əmbɨ ə bə̂d rɨ̀sɔ̀ʼɔ̀ ə?”
40017026	Ənɨ Pità nyaʼa gha ni, “Tɨ əmbɨ ə bə̂d rɨ̀sɔ̀ʼɔ̀,” Yeso nyaʼa ghà ɨ bɔ ni, “Əne yɨ ni chəi bə̂d əbeŋ berɨ nɨ maʼ tagsɨ̀ we.
40017027	Àyɨə ɨmbə̀ʼ tɨ fîŋ bə̂d mbɔ̂ bə i, ndə̀ wò màʼ saʼ ɨŋga ə sà. Ɨgwi rɨtu we nɨ à gywɨ̌, fiʼ ɨchû ɨməd, à bɨrɨ zə ɨkab ətənɨ ɨŋga. Chɨ ɨkab we wò nàʼ əmbɨ mɨ̀mə̌d ənɨ e ɨghəm bə̀ fɔrɨ ənɨ wum.”
40018001	À nyaʼa ənɨ ə nyùmə̀ we, mə̀mə̀ə̀nɨ̀-ɨ̀nù Yeso nyaʼa wò əsɨ məd pè biirɨ ni, “We nɨ yeʼ wɨ kyeŋ ɨŋga ənû ɨfɔ̀n rɨkaŋ kɨ wi ə?”
40018002	Ənɨ wɨ̀ nyaʼa zu ɨbiirɨ we, wɨ̀ nyaʼa tɔŋ wan kwa mɔʼɔ ghɨ̀ wɨ̀ təm ɨfě mɨ̀mə̌d.
40018003	Wɨ̀ nyaʼa ghɨ̀ əne ghà ni, “Mə ghà rəsìʼ ɨ nən ni, mbə mɨ rɨ beŋ əwən sɨ ɨghabɨ ə bɔn kwa, njɨ chəi mbə bɨrɨ nɔ nyɨ ɨŋga ənû ɨfɔ̀n rɨkaŋ.
40018004	We nɨ yeʼ wɨ kyeŋ ɨŋga ənû ɨfɔ̀n rɨkaŋ yɨə wə̀d mɔʼɔ we nɨ swi i ɨnyod sɨ ɨghabɨ ə wan kwa wɔ̂.
40018005	Wə̀d mɔʼɔ we nɨ nɨŋ wan kwa mɔʼɔ ɨghabɨ wɔ̂ ənɨ mɨ ɨkum, fə bə̀ nɨŋ əmɨ.
40018006	“Wə̀d mɔʼɔ rəbɔʼ nən mɨ ghɨ̀ ni wan kwa mɔʼɔ rəbɔʼ mbɔ̂ nɨ ben əmɨ ghɨ ənû rɨbɔ̀ŋ, njɨ zɨə bɨrɨ bɔ̀ŋ ni mbɨ tiŋ ɨti ŋgə̀ŋ kyeŋ ədɔʼ ɨ bɔ wò màʼ ɨŋga rɨ̀bàà we nɨ jeŋgɨ sà ɨŋga.
40018007	“Ŋgəʼ bɨrɨ nyɨ ɨgwɨ ɨsɨg ɨmbə̀ʼ ɨnû mbe nɨə ghɨ̀ə̀ ni bə̂d ghɨ ənû rɨbɔ̀ŋ! Ɨnû mbe nɨə ghɨ̀ə̀ ni bə̂d ghɨ ɨnû rɨbɔ̀ŋ berɨ yeʼe, àyɨə ŋgəʼ bɨrɨ nyɨ ɨgun ə wə̀d we nɨ ɨnû mbe che ənjìm məd yeʼe!
40018008	E əbɔ kɨ̀ e əwu ə mɨ ghɨ̀ ni à ghɨ ənû rɨbɔ̀ŋ, sob waʼ. Zɨə bɔ̀ŋ ni à jɨg ɨ̀tènɨ̀ mbɨ əbɔ ə mɔʼ, kɨ̀ mbɨ əwu ə mɔʼ, chè ɨchî nɨ à bɨrɨ berɨ ɨbɔ be kɨ̀ ɨwu be, mbɨ màʼ əwe ɨŋga ɨwid rɨ nìmə.
40018009	E ɨghə mɨ ghɨ̀ ni à ghɨ ənû rɨbɔ̀ŋ, chɔʼ waʼ. Zɨə bɔ̀ŋ ni à jɨg ɨ̀tènɨ̀ mbɨ ɨghə mɔʼ, chè ɨchî nɨ à bɨrɨ berɨ əghə əbe, mbɨ màʼ əwe ɨŋga əsɨ ɨchə nɨ chəi ɨwid ə nɔ nìmə.
40018010	“Mbə̀ zə ni tɨ mbə̀ təənɨ ə wan kwa mɔʼɔ rəbɔʼ mbɔ̂ nɨ ben əmɨ. Mə ghà ɨ nən ni, ɨkaŋ, mbɨ̀aŋgɨrə̀ mɨ̀mə̌d mbɨə zə ɨfě mɨ Mbǎʼ we nɨ yeʼ ɨkaŋ. Ɨ mbɨə zə əne ənɨ mɨ̀nyùmə̀ jìm.
40018011	[Wan Wə̀d nyaʼa yeʼe ɨmbə̀ʼ chɨ bə̂d mbe nɨ nyaʼa nim rəŋgəʼ.]
40018012	“Mbə kɔn əzən ni yè ə? Mbaŋə̀ mɔʼɔ mɨ berɨ njɨ̀g ɨkɨ fibɨ̀, zɨ mɔʼ fèbə̀, ka wɨ̀ wa bɨrɨ saŋ i tɨ cherə te ɨwum ə̀bùə chɔ̀b ə̀bùə ɨkaŋ ɨwum, bè wò kə̀b zɨ mɔʼ ze nɨ feb ə?
40018013	Mə ghà rəsìʼ ɨ nən ni, wɨ̀ mɨ nɨə zə, wɨ̀ bɨrɨ ghaʼ kwàʼ rɨŋgəʼ ɨmbə̀ʼ njɨ̀g ze mɔʼ, chè ɨchî nɨ tɨ̀ wɨ̀ ghaʼ ɨmbə̀ʼ te ɨwum ə̀bùə chɔ̀b ə̀bùə nɨ chəi tɨ nyaʼa febə.
40018014	Əne ka à yɨə bəi ɨkɔndɨ mɨ Mbǎʼ we nɨ yeʼ ɨkaŋ ni wan kwa mɔʼɔ rəbɔʼ mbɔ̂ nim.
40018015	“We aŋgɔb mɨ ghɨ ənû rɨbɔ̀ŋ ənɨ ə ne, ndə̀ wo ghà ɨgu-ənû məd ɨ bɔ, àmei mbə̀n mbe mɨ̀be. Wɨ̀ mɨ zu ənû ze nɨ àwɔ̀ ə ghàə̀, əne à fə wɨrɨ nɨŋ əməd rəbɔʼɔ.
40018016	À mɨ yeʼ nɨ chəi wɨ̀ zu ənû ze nɨ àwɔ̀ ə ghàə̀, nɨŋ wə̀d cherə mɔʼ kɨ̀ bə̂d cherə mɨbe mbə̀ wò ɨnɔ̂n, ɨmbə̀ʼ mɨ̀zərɨmbin mɨ̀be kɨ̀ mɨtad təm ben ɨnû mbe nɨ àwɔ̀ ə ghà ɨmbə̀ʼ we aŋgɔb.
40018017	Wɨ̀ mɨ ton zwetɨ i əmbɨ mɨ̀mə̌d, gha ənû rəŋgu əmbɨ ɨfetɨ bə̂d Ŋwiə̀. Wɨ̀ mɨ ton zwetɨ i rɨ əmbɨ ɨfetɨ bə̂d Ŋwiə̀, à sɨ ghɨ̀ mbɨ məd ɨghabɨ ni chəi wɨ̀ kyerɨ ə Ŋwiə̀ kɨ̀ ɨghabɨ ni məd yɨ əfetɨ mɨ̀tagsɨ̀.
40018018	“Mə ghà rəsìʼ ɨ nən ni, ɨnû mbe nɨ mbə̀ ben ɨgwɨ ə si, Ŋwìə̀ bɨrɨ bɨ ben ɨkaŋ, mbe nɨ mbə̀ ton ɨgwɨ ə si, Ŋwìə̀ bɨrɨ bɨ ton ɨkaŋ.
40018019	“Mə yì ghà ɨ nən ni, mbən mɨbe mɨ ben ənû ə mɔʼɔ ɨgwɨ ə si, nɔn rɨ əmbɨ mɨ Mbǎʼ, mɨ Mbǎʼ nɨ yeʼ ɨkaŋ bɨrɨ ghɨ ənû ze nɨ mbə̀ nɔnɨ,
40018020	ɨmbə̀ʼ ɨghəm nɨ əsɨ ze nɨ bə̂d mɨ̀be, kɨ̀ bə̂d mɨ̀tad fetɨ əŋgu ənɨ mɨ ɨkum, mə wɨ əkaʼ mɨ̀mə̌d.”
40018021	Pità nyaʼa wò biirɨ əmbɨ Yeso ni, “Ə̀nùŋɨ̀sɨg, wum aŋgɔb mɨ ghɨ̀ ənû rɨbɔ̀ŋ ənɨ ə num, mə kɨə wo waʼ ɨnû rɨbɔ̀ŋ məd ɨghəm səʼ ə? Mə̀ wa waʼ ɨghəm sambe ə?”
40018022	Yeso nyaʼa wììrɨ̀ ɨ bɔ ni, “Mɨ rɨka ghà əmɨ ni à yɨ ɨghəm sambe. Mə ghà yeʼ ni à yɨ ɨghəm ɨwum sambe ɨghəm sambe.
40018023	“Əton nɨ mə̀ ghà əne yɨ ɨmbə̀ʼ ɨghəm nɨ ənû ɨfɔ̀n rɨkaŋ yɨ ɨghabɨ ɨchî nɨ ɨfɔ̂n mɔʼɔ nyaʼa kə̀b nweenɨ i ɨkab mbɨ mbi bə̂d ə̀fàʼì.
40018024	Wɨ̀ nyaʼa mɨ kɔ i kɔ nɨ nweenɨ ɨkab we, mbɨ nyaʼa nɨŋ wə̀d ə̀fàʼì mɔʼɔ wò əsɨ məd nɨ nyaʼa yim əməd mɨ̀fraŋ əkam wum.
40018025	Ɨchî nɨ chəi wɨ̀ nyaʼa berɨ ɨkab nɨ wì, mbǎʼ ə̀fàʼì məd we nyaʼa ghà ni mbɨ fen əməd mbɨ ɨwi məd fɔrɨ bɔn bə̀ fèn ɨghɨjìm mbe nɨ wɨ̀ berɨ, ɨmbə̀ʼ wi njɔ̌ ze.
40018026	Wə̀d ə̀fàʼì we nyaʼa chìndɨ̀ ɨtu ɨnywɨ ə si, buʼ ɨbɔ ɨ bɔ ghà ni, 'Masà, tɔ yim fîŋ, mə bɨrɨ wi e ɨkab jìm.'
40018027	Ɨfɔ̂n we nyaʼa dììrɨ̀ əməd, sàŋɨ̀, əne ghà ni tɨ wɨ̀ wɨrɨ wi i njɔ̌ ze.
40018028	“Àyɨə ənɨ wə̀d ə̀fàʼì we nyaʼa jwɨ̌, wɨ̀ nyaʼa kɔɔrɨ wə̀d ə̀fàʼì cherə nɨ nyaʼa yim əməd chuʼ ɨkɨ fibɨ̀. Əne wɨ̀ nyaʼa chè əməd ənɨ ədɔʼ yimɨ, ghà ni, 'Wi mɨ ɨkab we nɨ à yimɨ.'
40018029	Wə̀d ə̀fàʼì we nyaʼa nòkɨ̀ ə si rəkubə, buʼ ɨbɔ ɨ bɔ ghà ni, 'Tɔ yim fîŋ, mə bɨrɨ wi e ɨkab.'
40018030	Wɨ̀ nyaʼa ton i, əne nɨŋ əməd wò zɨ ə ndəŋ ni wɨ̀ chub əŋgu pè ənɨ wɨ̀ wǐ njɔ̌ ze.
40018031	Ənɨ bə̂d ə̀fàʼì cherə nyaʼa zə ənû ze, zɨə nyaʼa tɔb mɨ̀mə̌d, əne mbɨ nyaʼa wò ghà ənû ze nɨ nyaʼa ghɨ̌ əmbɨ ɨfɔ̂n we.
40018032	Ɨfɔ̂n we nyaʼa tɔŋ əməd ghà ɨ bɔ ni, 'Àwɔ̀ wə̀d ə̀fàʼì wɔ̂ yɨə kàŋ ɨzɨg! Mə kə̀ʼ sàŋ e njɔ̌ ze jìm ɨmbə̀ʼ ɨghəm nɨ à kəʼ buʼ ɨbɔ ɨ num.
40018033	Njɨ ɨmbə̀ʼ à bə̀ kə̀ʼ dììrɨ̀ we aŋgɔb ɨchî nɨ mə̀ kəʼ dììrɨ̀ əwe ə?'
40018034	Ɨfɔ̂n we nyaʼa sə ɨtəm ghà mbɨ nɨŋ əməd wò zɨ ə ndəŋ ɨmbə̀ʼ wɨ̀ chub əŋgu pè ənɨ wɨ̀ wi njɔ̌ ze jìm.
40018035	“À yɨ ɨchî nɨ mɨ Mbǎʼ rɨkaŋ bɨrɨ ghɨ̀ mbɨ wə̀d mɔʼ mɔʼ rəbɔʼ nən əwù ze nɨ chəi mbə̀ waʼ ɨnû rɨbɔ̀ŋ wən aŋgɔb ənɨ tə fîŋ rɨjìm.”
40019001	Ənɨ Yeso nyaʼa màànɨ̀ nɨ gha ɨnû mbɔ̂, wɨ̀ nyaʼa nɔ̀ʼ rɨ ə Galiliî, wò əbà əbeŋ ze rɨ ə Jùdeyà, ɨnjin ɨgyɨ̂ Jodàn.
40019002	Mɨnɔ̂n bə̂d nyaʼa beenɨ əbɔʼ məd wò əŋgu, əne wɨ̀ nyaʼa vɨ̀ mbe nɨ nyaʼə wɔ̀nə̀.
40019003	Mɨ̀Farisiî mɔʼɔ nyaʼa wò əsɨ məd ɨmbə̀ʼ kwaʼnɨ əməd. Əne mbɨ nyaʼa biirɨ ɨ bɔ ni, “Tɨkə ə wa chwiə ni mbaŋə̀ saanɨ ɨnamɨ mbɨ i ɨwi ɨmbə̀ʼ ənû ə mɔʼɔ ze nɨ wɨ̀ ghɨ̀ ə?”
40019004	Wɨ̀ nyaʼa wììrɨ̀ ni, “Chəi mbə̀ kɨrɨ foŋ ni wə̀d we nɨ nyaʼa tekɨ bə̂d rɨ ənɨ ɨkɔ, nyaʼa tekɨ mɨ̀mə̌d mbaŋə̀ mbɨ əyi,
40019005	əne ghà ni, 'À yɨ əton nɨ mbaŋə̀ bɨrɨ saŋ i mbǎʼ mbɨ i nɨŋ wò fɔtɨ mbɨ i ɨwi, əne mɨ̀mə̌d mbe mɨ̀be bɨrɨ sɨə nyamnyod mɔʼ ə'?
40019006	Əne ka mbɨ yɨə wɨrɨ əwən bə̂d mɨ̀be. Mbɨ yɨə sɨə nyamnyod mɔʼ. Əne tɨ wə̀d mɔʼɔ saanɨ i bə̂d mbe nɨ Ŋwìə̀ fə fɔtɨ.”
40019007	Mbɨ nyaʼa biirɨ ɨ bɔ ni, “Zɨə nɨə yeʼ əne, njɨ əton nɨ Mose nyaʼa sɨ ghà ni mbaŋə̀ berɨ naʼ ə̀ŋwàʼnɨ̀ nɨ chwi ni tə fə saanɨ ɨnamɨ mbɨ i ɨwi bɔŋ sɨə chɨ əməd rɨ ə nəb kɨ ɨmbə̀ʼ ə yè ə?”
40019008	Yeso nyaʼa wììrɨ̀ ni, “Mose nyaʼa ben ni mbə̀ saanɨ ɨnamɨ mbɨ mbə məyi ɨmbə̀ʼ ɨghəm nɨ tə fîŋ ə kà. Kaʼi ɨchî nɨ zɨə nyaʼa we tɨ ənɨ Ŋwìə̀ nyaʼa tekɨ ɨsɨg.
40019009	Əne mə ghà ɨ nən ni mbaŋə̀ mɔʼɔ mɨ saanɨ ɨnamɨ mbɨ i ɨwi, nam əyi cherə, nɨ kaʼi ni əyi we ə ni mbaŋə̀ cherə, njɨ wɨ̀ fə ni əyi cherə.”
40019010	Mə̀mə̀ə̀nɨ̀-ɨ̀nù ɨməd nyaʼa ghà ɨ bɔ ni, “À mɨ yeʼ ɨchî nɨ zɨə yeʼ we mbɨ ə mbaŋə̀ mbɨ i ɨwi, njɨ zɨə bɔ̀ŋ ni tɨ wə̀d nam i.”
40019011	Wɨ̀ nyaʼa ghà əmbɨ mɨ̀mə̌d ni, “Chəi ənû zɔ̂ ə dè bə̂d mɨ̀jìm. Zɨə dè àmei mbe nɨ Ŋwìə̀ ghɨ ni mbɨ ben əne.
40019012	Əton nɨ chəi mbaŋə̀ rɨ mɔʼɔ ə namə yɨ ni: à yɨ ɨchî nɨ mbɨ gywɨ mbɨ mɔʼɔ, à yɨə bə̂d zaʼ mbɨ mɔʼɔ, mbɨ mɔʼɔ ə ton ɨnamɨ ɨmbə̀ʼ ənû ɨfɔ̀n rɨkaŋ. Wə̀d we nɨ tɨ̀ wɨ̀ ben ənû zɔ̂, wɨ̀ benɨ.”
40019013	Bə̂d mɔʼɔ mbɨə nyaʼə nɨŋə bɔn kwa wò əsɨ Yeso ɨmbə̀ʼ wɨ̀ zab mbi ɨbɔ bə̀ kɔ̀ŋgɨ̀ ə Ŋwiə̀ ɨgwɨ mɨ̀mə̌d. Mə̀mə̀ə̀nɨ̀-ɨ̀nù ɨməd nyaʼa ghàm əbɔʼ ə bə̂d mbe.
40019014	Àyɨə Yeso nyaʼa ghà ni, “Mbə̀ saŋ bɔn kwa mbe yeʼe əsɨ num. Tɨ mbə̀ kən ə mɨ̀mə̌d, ɨmbə̀ʼ ɨghəm nɨ à yɨə bə̂d ɨghabɨ mbɔ̂ bɨrɨ jɨg ənû ɨfɔ̀n rɨkaŋ.”
40019015	Ənɨ wɨ̀ nyaʼa ghà əne, wɨ̀ nyaʼa zab mbi ɨbɔ ɨgun ə bɔn mbe, nɔ̀ʼ wo i.
40019016	Mbaŋə̀ mɔʼɔ nyaʼa wò əsɨ Yeso pè biirɨ ɨ bɔ ni, “Əchwiə̀-ɨ̀nù, ənû ə chɔ̀m ze nɨ tɨ̀ mə ghɨ̀ bɔŋ jɨg ɨ̀tènɨ̀ rɨ mì kɨə zi ə?”
40019017	Yeso nyaʼa wììrɨ̀ ɨ bɔ ni, “À biirɨ ɨ num ɨmbə̀ʼ ənû ə chɔ̀m ɨmbə̀ʼ ə yè ə? Wə̀d nɨ bɔŋɨ mei we mɔʼ. Əne à mɨ kə̀b jɨg ɨ̀tènɨ̀, à berɨ nùŋ tɨkə rɨ Ŋwiə̀.”
40019018	Mbaŋə̀ ze nyaʼa biirɨ ni, “Tɨkə ti ə?” Yeso nyaʼa ghà ɨ bɔ ni, “Tɨrə̀ zwiirɨ e wə̀d. Tɨrə̀ ni e əyi cherə kɨ̀ mbaŋə̀ cherə. Tɨrə̀ jɨ e. Tɨrə̀ ben e zərɨmbin mɨghab.
40019019	Wumnɨ e mbǎʼ mbɨ e nɨ̌ŋ, bə̀ ghaʼ wə̀d nɨ tindɨ ɨban ne ɨchî nɨ à ghaʼ e nyamnyod.”
40019020	Əjɔŋ ze ə nyaʼa ghà ɨ bɔ ni, “Mə wɨə nùŋə̀ rɨkə tɔ̂ rɨ̀jìm. À kɨə ye sɨ bu rɨ num ə?”
40019021	Yeso nyaʼa ghà ɨ bɔ ni, “À mɨ kə̀b bɔ̀ŋ màànɨ̀, ndə̀ wo fèndɨ̀ ɨghɨjìm mbe nɨ à berɨ, wò nàʼ ɨkab we əmbɨ ə bə̂d ɨkwaŋ, əne à bɨrɨ berɨ mbɔ̂n ɨkaŋ. À mɨ ghɨ̀ əne, à yeʼe beenɨ əbɔʼ num.”
40019022	Ənɨ əjɔŋ ze ə nyaʼa zu ənû zɔ̂, wɨ̀ nyaʼa kə̀nə̀, əne nɔ̀ʼ wò i, ɨmbə̀ʼ ɨghəm nɨ wɨ̀ nyaʼa kaŋ berɨ mbɔ̂n nɨ nɔʼ əku.
40019023	Yeso nyaʼa sɨ ghà əmbɨ mbi mə̀mə̀ə̀nɨ̀-ɨ̀nù ni, “Mə ghà rəsìʼ ɨ nən ni zɨə bɨrɨ se əmbɨ wə̀d mbɔ̂n nɨ nyɨ ɨŋga ənû ɨfɔ̀n rɨkaŋ.
40019024	Mə yì ghà ɨ nən ni, zɨə zàm əmbɨ ə kàmel nɨ chè ɨbɨgɨ saʼ, chè ɨchî nɨ wə̀d mbɔ̂n bɨrɨ nyɨ ɨŋga ənû ɨfɔ̀n ə Ŋwiə̀.”
40019025	Ənɨ mə̀mə̀ə̀nɨ̀-ɨ̀nù mbe nyaʼa zu ənû zɔ̂, mbɨ nyaʼa yiirɨ kwàʼ rɨŋgəʼ, əne gha ni, “Zɨə nɨə yeʼ əne, njɨ à kɨə we nɨ tɨ̀ wɨ̀ jwɨ̀ rəŋgəʼ ə?”
40019026	Yeso nyaʼa nèŋ mɨ̀mə̌d ghà ni, “Ənû ə zɨə chè yeʼ bə̂d. Chəi ənû ə mɔʼɔ nɨ tɨ̀ zɨə che ə Ŋwiə̀.”
40019027	Pità nyaʼa ghà ɨ bɔ ni, “Zə, tɨ̀ fə sàŋ ɨghɨjìm beenɨ əbɔʼ nè. Tɨ̀ kɨə wo berɨ ye ə?”
40019028	Yeso nyaʼa ghà əmbɨ mɨ̀mə̌d ni, “Mə ghà rəsìʼ ɨ nən ni, ənɨ Wan Wə̀d bɨrɨ chub ɨgun e ətən ɨfɔ̀n ɨŋga ɨsɨg fi, mbə̀n mbɔ̂ nɨə beenɨ əbɔʼ num bɨrɨ bɨ chub ɨgun ɨtən ɨfɔ̀n wum chɔ̀b rɨ̀be, ɨ saʼ mɨnəbɨ mɨ̀Izre mbe wum chɔ̀b rɨ̀be.
40019029	Wə̀d jìm we nɨ saŋ ti nəb, kɨ̀ mbi bɔŋgɔb mbaŋə̀ kɨ̀ mbɨ məyi, kɨ̀ i mbǎʼ, kɨ̀ i nɨŋ, kɨ̀ mbi bɔn, kɨ̀ mbi ɨsɨ si ɨmbə̀ʼ beenɨ əbɔʼ num, bɨrɨ wɨrɨ berɨ ɨghɨ ɨghəm ɨkɨ fibɨ̀, bə̀ jɨg ɨ̀tènɨ̀ rɨ mì.
40019030	Àyɨə bə̂d mɨ̀nɔnɔʼ mbe nɨ yeʼ mbɨ rɨmbì, bɨrɨ yeʼ mbe nɨ sɨ nwìə̀. Mbe nɨ sɨ nwìə̀ sɨ yeʼ mbɨ rɨmbì.”
40020001	Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Ənû ɨfɔ̀n rɨkaŋ yɨ ɨghabɨ ɨchî nɨ wə̀d mbeŋ nyaʼa jwɨ̀ ɨsɔsɔ ɨ wo kə̀b bə̂d ə̀fàʼì ni mbɨ wo fàʼ ɨŋga i mbeŋ vaìn.
40020002	Ənɨ wɨ̀ nyaʼa fə tekɨ mbɨ bə̂d ə̀fàʼì mbe ni tə bɨrɨ chwɨ mɨ̀mə̌d ɨkab ə̀fàʼì əni ə fibɨ̀, wɨ̀ nyaʼa chà mɨ̀mə̌d ɨŋga mbeŋ ze.
40020003	“Wɨ̀ nyaʼa bə̀ yì jwɨ̀ ɨghabɨ ənɨ mɨ̀nyùm ə̀bùə wò əsam ɨwin, pè zə bə̂d cherə nɨ nyaʼa təmbɨ ə təmbɨ.
40020004	Əne wɨ̀ ghà əmbɨ mɨ̀mə̌d ni, 'Mbə̀ bə wò fàʼ ɨŋga mɨ mbeŋ vaìn. Mə bɨrɨ naʼ əghɨ ze nɨ kuʼnɨ ɨ nən.'
40020005	Mbɨ nyaʼa zu əne nɔ̀ʼ wò. “Wɨ̀ nyaʼa bə̀ yì jwɨ̀ ɨghabɨ ənɨ əzi ə ka, bə̀ yi jwɨ̀ ɨghabɨ ənɨ mɨ̀nyùm mɨ̀tad əziə bə̀ ghɨ̀ àmei əndəŋ əndəŋ.
40020006	À nyaʼa ɨghabɨ mɨ̀nyùm mɨ̀tân əziə, wɨ̀ nyaʼa yì jwɨ̀ wò zə bə̂d cherə nɨ nyaʼa təmbɨ ə təmbɨ. Əne wɨ̀ nyaʼa biirɨ əmbɨ mɨ̀mə̌d ni, 'Mbə zǐ zǐ təmbɨ əgha nɨ chəi mbɨə fàʼ ɨmbə̀ʼ ə yè ə?'
40020007	Mbɨ nyaʼa wììrɨ̀ ɨ bɔ ni, 'À yɨ ɨmbə̀ʼ ɨghəm nɨ chəi wə̀d mɔʼɔ nɨŋ əwa ni tɨ̀ faʼ ɨ bɔ.' “Ənɨ mbɨ nyaʼa wììrɨ̀ əne, wɨ̀ nyaʼa ghà əmbɨ mɨ̀mə̌d ni, 'Mbə̀ bə wò fàʼ ɨŋga mɨ mbeŋ vaìn.'
40020008	“À nyaʼa sɨ ɨkwirɨ kwirɨ, wə̀d mbeŋ we nyaʼa ghà əmbɨ wə̀d we nɨə nèŋgɨ̀ ɨ̀fàʼì məd ni, 'Tɔŋ bə̂d ə̀fàʼì mbe chwɨ mɨ̀mə̌d, àyɨə kɔ rɨ ənɨ mbe nɨ mə̀ kəʼ nwìə̀ nɨŋ wò pè ənɨ mbɨ rɨtu.'
40020009	Ənɨ bə̂d mbe nɨ kəʼ kɔ ə̀fàʼì ənɨ mɨ̀nyùmə̀ tân ɨkwirɨ kwirɨ nyaʼa wo ni mbɨ chwɨ mɨ̀mə̌d, mbɨ nyaʼa nàʼ ɨkab ə̀fàʼì əni ə fibɨ̀ əmbɨ wə̀d mɔʼ mɔʼ rəbɔʼ mɨ̀mə̌d.
40020010	Ənɨ bə̂d mbe nɨ kəʼ kɔ ə̀fàʼì ɨsɔsɔ nyaʼa wo ni mbɨ chwɨ mɨ̀mə̌d, mbɨ nyaʼa kɔn əzən ni mbə bɨrɨ nɨŋ ɨkab nɨ nɔʼrɨ, àyɨə mbɨ nyaʼa nàʼ àmei ɨkab ə̀fàʼì əni ə fibɨ̀ əmbɨ wə̀d mɔʼ mɔʼ rəbɔʼ mɨ̀mə̌d.
40020011	Ənɨ mbɨ nyaʼa nɨŋ ɨkab we, mbɨ nyaʼa kɔ ghambɨ wə̀d mbeŋ we
40020012	ghàə̀ ni, 'Mbaŋə̀ tɔ̂ nɨ sɨ nwìə̀ kəʼ fàʼ àmei ənɨ ə awà mɔʼ, əne à fə chwɨ mɨ̀mə̌d əndəŋ əndəŋ mbɨ mba mbe nɨ zǐ zǐ fàʼ, əchwî ə bə̀ zuʼ əwa.'
40020013	“Wɨ̀ nyaʼa wììrɨ̀ əmbɨ mbaŋə̀ mɔʼ rəbɔʼ mɨ̀mə̌d ni, 'Mɨ sə̀ʼ! Chəi mə̀ gu ənû ə mɔʼɔ ɨ ne. Ɨmbə̀ʼ tɨ̀ kə̀ʼ ben ni mə bɨrɨ chwɨ əwe ɨkab ə̀fàʼì əni ə fibɨ̀ ə?
40020014	Nɨŋ e ɨkab wò e. Mə ghaʼ nɨ chwɨ mbaŋə̀ zɔ̂ nɨ sɨ nwìə̀ àmei ɨnun we nɨ mə chwɨ əwe.
40020015	Chəi mə̀ wa berɨ ɨka nɨ ghɨ mbɨ mɨ ɨkab ɨchî nɨ mə̀ kəb ə? Kɨ̀ à wa kɨə ghɨ̀ ə̀dìì ɨmbə̀ʼ ɨchî nɨ mɨə sàŋnə ə?'
40020016	“Əne bə̂d mbe nɨ sɨ nwìə̀ bɨrɨ yeʼ mbɨ rɨmbì. Mbe nɨ yeʼ mbɨ rɨmbì sɨ yeʼ mbe nɨ sɨ nwìə̀.”
40020017	Ənɨ Yeso nyaʼə kɔʼə wò ə Jèrusalèm, wɨ̀ nyaʼa nɨŋ mbi mə̀mə̀ə̀nɨ̀-ɨ̀nù mbe wum chɔ̀b rɨ̀be mbɨ ni. Ənɨ mbɨ nyaʼa ɨnə̂njɨ̀, wɨ̀ nyaʼa nɨŋ mɨ̀mə̌d mbɨ tindɨ ɨban ɨban əne ghà əmbɨ mɨ̀mə̌d ni,
40020018	“Mbə̀ zə, tɨ̀ yɨ əni kɔʼə wò ə Jèrusalèm. Tɨ̀ mɨ pè əŋgu, mbɨ bɨrɨ yim Wan Wə̀d, nàʼ əmbɨ ə bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌. Bə̂d mbɔ̂ bɨrɨ sob ɨsaʼi ni mbɨ zwiirɨ əməd.
40020019	Mbɨ bɨrɨ ghɨ əne, nàʼ əməd əmbɨ ə bə̂d mbe nɨ kaʼi mɨ̀Jû ni mbɨ baʼrɨ əməd, te əməd ənɨ ə ŋgwad, bə̀ kòmbɨ̀ əməd əzed ə baʼnɨ. Àyɨə ɨni nɨə pe ɨtad, Ŋwìə̀ zwemnɨ əməd.”
40020020	Ɨŋgɔb bɔn Zebèdiî nyaʼa wò əsɨ Yeso mbɨ mbi bɔn. Wɨ̀ nyaʼa pè chìndɨ̀ ɨtu ɨnywɨ ɨfě ɨ bɔ, əne biirɨ ənû ə mɔʼɔ ɨ bɔ.
40020021	Yeso nyaʼa biirɨ ɨ bɔ ni, “À kəb ni mə̀ ghɨ ənû ə ye ə?” Wɨ̀ nyaʼa wììrɨ̀ ɨ bɔ ni, “Ben ni mbɨ bɔn mbɔ̂ mɨ̀be chub mbɨ ne ɨŋga e ənû ɨfɔ̀n. Wɨ̀ fìbɨ̀ chub əbà əbɔ ə jɨgɨ, wɨ̀ fìbɨ̀ chub əbà əbɔ ə tweŋ.”
40020022	Yeso nyaʼa wììrɨ̀ ni, “Chəi mbə̀ kyerɨ ənû ze nɨ mbə̀ə biirɨə!” Ənɨ wɨ̀ nyaʼa wiirɨ əne, wɨ̀ nyaʼa biirɨ əmbɨ mɨ̀mə̌d ni, “Tɨ̀ mbə zə ɨkwɨ ŋgəʼ ze nɨ mə bɨrɨ zə ə?” Mbɨ nyaʼa wììrɨ̀ ni, “Tɨ̀ we tɨ̀ rɨ̀ ghɨ̀ əne.”
40020023	Yeso nyaʼa ghà əmbɨ mɨ̀mə̌d ni, “Mbə bɨrɨ zə ɨkwɨ ŋgəʼ ze nɨ mə̀ bɨrɨ zə, àyɨə kaʼi əzum rɨmbin nɨ chɔʼ wə̀d we nɨ bɨrɨ chub ənɨ mɨ əbɔ ə jɨgɨ kɨ̀ we nɨ bɨrɨ chub ənɨ mɨ əbɔ ə tweŋ. Mbɨ̀rɨmbin mbɔ̂ yɨ mbɨ bə̂d mbe nɨ mɨ Mbǎʼ nyaʼa fə tekɨ nùŋ əmbɨ mɨ̀mə̌d.”
40020024	Ənɨ mə̀mə̀ə̀nɨ̀-ɨ̀nù mbə wum nyaʼa zu ənû ze, mbɨ nyaʼa sə ɨtəm əbɔʼ bɔŋgɔb mbe mɨ̀be.
40020025	Àyɨə Yeso nyaʼa tɔŋ mɨ̀mə̌d ghà ni, “Mbə̀ kyerɨ ni bə̂d mbe nɨə tùmbɨ̀ə̀ bə̂d mbe nɨ kaʼi mɨ̀Jû mbɨə nyèm ɨnû nyem ɨgwɨ mɨ̀mə̌d, bə̂d kyeŋ rəbɔʼ mɨ̀mə̌d bə̀ tùmbɨ̀ə̀ mɨ̀mə̌d ənɨ ɨnû jìm.
40020026	Tɨ zɨə yeʼi əne əkaʼ nən. Àyɨə wə̀d mɔʼɔ we nɨə kə̀b yeʼ wɨ kyeŋ əkaʼ nən berɨ yeʼ we nɨə fàʼ ɨ nən.
40020027	We nɨə kə̀b yeʼ wɨ rɨmbì əkaʼ nən berɨ yeʼ ə̀bòʼò ɨ nən.
40020028	Chəi Wan Wə̀d nyaʼa yeʼe ni bə̂d faʼ ɨ bɔ. Wɨ̀ nyaʼa yeʼe ɨmbə̀ʼ faʼ əmbɨ ə bə̂d. Wɨ̀ nyaʼa bə̀ yeʼe ɨmbə̀ʼ kwɨ əne choʼ ɨtu bə̂d mɨ̀nɔnɔʼ.”
40020029	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼə jwɨ̀ rɨ ə Jerikò, ɨnɔ̂n bə̂d wɨə nyaʼə beenɨ əbɔʼ mɨ̀mə̌d.
40020030	Mbaŋə̀ rɨ̀be nɨ nyaʼa mɨfɨgɨ̀ nyaʼa chub ɨban ɨnə̂njɨ̀. Ənɨ mbɨ nyaʼa zu ni Yeso wɨə chèə̀, mbɨ nyaʼa kyeŋ kwàʼ rɨ̀kǎ ghà ni, “Wan Dèvîd, diirɨ əwa!”
40020031	Ɨnɔ̂n bə̂d we nyaʼa ghàm əbɔʼ mɨ̀mə̌d ghà ni mbɨ kəm rəziə. Àyɨə mbɨ nyaʼa wɨrɨ yì jeŋgɨ kyeŋ ghà ni, “Ə̀nùŋɨ̀sɨg, Wan Dèvîd, diirɨ əwa!”
40020032	Yeso nyaʼa təm tɔŋ mɨ̀mə̌d biirɨ ni, “Mbə kə̀b ni mə̀ ghɨ ənû ə ye ɨ nən ə?”
40020033	Mbɨ nyaʼa wììrɨ̀ ɨ bɔ ni, “Ə̀nùŋɨ̀sɨg, tɨ̀ kə̀b ni à ghɨ tɨ̀ zə ɨsɨ.”
40020034	Yeso nyaʼa kə̀n ənɨ mɨ̀mə̌d. Əne wɨ̀ nyaʼa bètɨ̀ əghə mɨ̀mə̌d. Àmei əwu əwən, mbɨ nyaʼa wɨrɨ kɔ zə ɨsɨ. Mbɨ nyaʼa nɔ̀ʼ sɨ kɔ beenɨ əbɔʼ məd.
40021001	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼə sɨə tiinɨ ɨban ə Jèrusalèm, mbɨ nyaʼa pè ə Bètfagè nɨ nyaʼa ɨbom Ɨwum mɨ̀Olìf. Mbɨ nyaʼa pè əŋgu əne, Yeso tom mbi mə̀mə̀ə̀nɨ̀-ɨ̀nù mɨ̀be ni mbɨ beə wò ɨmbì.
40021002	Wɨ̀ nyaʼa ghà əmbɨ mɨ̀mə̌d ni, “Mbə̀ wo nyɨ ɨŋga əsɨ ze nɨ yeʼ ɨmbì ɨ nən. Mbə mɨ nyɨ ə nyɨ, mbə bɨrɨ zə ə jàkas nɨ mbɨ tiŋɨ, bə̀ zə wan məd ɨban. Mbə̀ za mɨ̀jàkas mbe yeʼe nàʼ ɨ num.
40021003	Wə̀d mɔʼɔ mɨ ghà ənû ə mɔʼɔ ɨ nən, mbə̀ gha ɨ bɔ ni, 'À yɨ Ə̀nùŋɨ̀sɨg kə̀b mɨ̀jàkas mbɔ̂.' Àmei əwu əwən, wɨ̀ bɨrɨ saŋ ni mbə̀ nɨŋ.”
40021004	Ənû zɔ̂ ə nyaʼa ghɨ̀, ɨmbə̀ʼ ɨŋgam we nɨ wə̀d ɨ̀kə̀n Ŋwìə̀ nyaʼa be ghà jwɨ̀ ənɨ rəsìʼ ni,
40021005	“Mbə̀ gha əmbɨ ə bə̂d mbe nɨə chub ə Zayɔ̀n ni, mbə̀ zə, ə ɨfɔ̀n wɨə yeʼe ɨ nən! Wɨ̀ fə swi i ɨnyod, əne kɔʼ ə jàkas bə̀ kɔʼ wan jàkas.”
40021006	Mə̀mə̀ə̀nɨ̀-ɨ̀nù mbe nyaʼa bə̀ wò ghɨ̀ àmei ɨchî nɨ Yeso nyaʼa ghǎ əmbɨ mɨ̀mə̌d.
40021007	Mbɨ nyaʼa wò mbɨ jàkas we fɔrɨ wan, pè zì tə ngywɨ̌ ɨgun mɨ̀jàkas mbe, əne Yeso nyaʼa kɔʼ ɨgun.
40021008	Bə̂d mɨ̀nɔnɔʼ nyaʼa zì tə ngywɨ̌ ɨgun ɨnə̂njɨ̀. Mbɨ cherə nyaʼa sè ɨza ɨzed zì ɨgun ɨnə̂njɨ̀.
40021009	Mɨnɔ̂n bə̂d mbe nɨ nyaʼə wò ɨmbì mbɨ mbe nɨ nyaʼə beenɨ rɨ ənjìm, nyaʼə yènə̀ kyeŋə ghàə̀ ni, “Tɨ̀ yiirɨ ə Wan Dèvîd! Ŋwìə̀ zɨ əbɔrəbɔd ɨgun ə wə̀d we nɨə yeʼe ənɨ ɨkum Ə̀nùŋɨ̀sɨg. Tɨ̀ yiirɨ ə Ŋwìə̀ we nɨ yeʼ ɨkaŋ!”
40021010	Ənɨ Yeso nyaʼa nyɨ ə Jèrusalèm, əsɨ ze əjìm ə nyaʼa chìʼ, əne bə̂d nyaʼa biirɨ ni, “Wɔ̂ kɨə we ə?”
40021011	Mɨnɔ̂n bə̂d mbe nyaʼa ghà ni, “Wɔ̂ yɨə Yeso we nɨ yeʼ wə̀d ɨ̀kə̀n Ŋwìə̀. Wɨ̀ yɨ rɨ ə Nazàret ə Galiliî.”
40021012	Yeso nyaʼa wò nyɨ ɨŋga mbàn Ŋwìə̀, pè kə̀ndɨ bə̂d mbe nɨ nyaʼə fèndɨ̀ ɨghɨ bə̀ kə̀ndɨ mbe nɨ nyaʼə zòndɨə. Wɨ̀ nyaʼa bèʼ mɨ̀tebrə̀ bə̂d mbe nɨ nyaʼə kobrɨ ɨkab, bə̀ bèʼ ɨtən bə̂d mbe nɨ nyaʼə fèndɨ̀ mbɨ̀rə̀bəŋə kub ə si.
40021013	Wɨ̀ nyaʼa ghà əmbɨ mɨ̀mə̌d ni, “Ə zɨ ɨŋga Ə̀ŋwàʼnɨ̀ ə Ŋwiə̀ ni, 'Mbɨ bɨrɨ sɨə tɔŋə mɨ nəb ənɨ nəb ə̀kɔ̀ŋgɨ̀', àyɨə mbə fə bèŋ ənɨ əsɨ nɨ mɨjɨ ə nə̀mbɨ̀ ɨŋga.”
40021014	Mɨfɨgɨ̀ mbɨ ə bə̂d nɨ nyaʼə tèʼ ɨwu nyaʼa wò əsɨ məd ɨŋga mbàn Ŋwìə̀, wɨ̀ vɨ̀ mɨ̀mə̌d.
40021015	Àyɨə ənɨ bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ nyaʼa zə ɨnû yiirɨ mbe nɨ wɨ̀ nyaʼə ghɨ̀ə̀, bə̀ zu ɨchî nɨ bɔn kwa nyaʼə kyeŋ ɨŋga mbàn Ŋwìə̀ ghàə̀ ni, “Tɨ̀ yiirɨ Wan Dèvîd,” mbɨ nyaʼa sə ɨtəm.
40021016	Əne mbɨ nyaʼa biirɨ ɨ bɔ ni, “Ɨmbə̀ʼ à wɨə zu ɨnû zɔ̂ nɨ bɔn kwa mbɔ̂ ə ghà ə?” Yeso nyaʼa wììrɨ̀ ni, “Ee mə wɨə zuə. Chəi mbə̀ kɨrɨ foŋ ɨŋga Ə̀ŋwàʼnɨ̀ ə Ŋwiə̀ ni, 'À fə dàndɨ̀ bɔn kwa bə̀ dàndɨ̀ bɔn bɔd ni mbɨ yiirɨ əwe ə'?”
40021017	Ənɨ wɨ̀ nyaʼa ghà əne, wɨ̀ nyaʼa sàŋ mɨ̀mə̌d, jwɨ̀ rɨŋga əsɨ ze wò ə Betanì, pè ni əŋgu.
40021018	À nyaʼa ɨsɔsɔ, ənɨ Yeso nyaʼə wɨ̀rə̀ bə̀ndɨ̀ə̀ wò ə Jèrusalèm, njì rɨ nyaʼa zaŋ əməd.
40021019	Wɨ̀ nyaʼa zə əzed ə fîg ɨban ɨnə̂njɨ̀. Wɨ̀ nyaʼa wo nèŋ, àyɨə chəi wɨ̀ nyaʼa zə fɨtam ɨkaŋ. Wɨ̀ nyaʼa zə àmei rɨfuʼ wən. Əne wɨ̀ nyaʼa ghà əmbɨ əzed ze ni, “Chəi à bɨrɨ wɨrɨ nɔ kɔ fɨtam.” Àmei əwu əwən, əzed ze ə nyaʼa zom i.
40021020	Ənɨ mə̀mə̀ə̀nɨ̀-ɨ̀nù mbe nyaʼa zə əne, mbɨ nyaʼa yiirɨ, əne biirɨ ni, “Əzed ə fîg zɔ̂ ə zom əwu əwən rɨ ye ə?”
40021021	Yeso nyaʼa wììrɨ̀ əmbɨ mɨ̀mə̌d ni, “Mə ghà rəsìʼ ɨ nən ni, mbə mɨ berɨ ɨbenɨ nɨ chəi mbə̀ə bìrə̀, njɨ chəi mbə bɨrɨ ghɨ àmei ənû zɔ̂ nɨ mə̀ ghɨ ənɨ əzed ə fîg. Mbə mbe tɨ̀ mbə bə̀ ghà əmbɨ ɨwum wɔ̂ ni, 'Mən e wò feŋ ɨŋga rɨ̀bàà', wɨ bə̀ ghɨ̀ əne.
40021022	Mbə mɨ berɨ ɨbenɨ, njɨ Ŋwìə̀ bɨrɨ naʼ ɨghɨjìm mbe nɨ mbə̀ kɔŋgɨ əməd nɔn ɨ bɔ.”
40021023	Ənɨ Yeso nyaʼa nyɨ ɨŋga mbàn Ŋwìə̀, bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ mbe rɨŋga əbeŋ nyaʼa wò əsɨ məd ənɨ wɨ̀ nyaʼə chwiə ɨnû. Mbɨ nyaʼa pè biirɨ ɨ bɔ ni, “À kɨə we naʼ ɨka ni à ghɨ ɨnû mbɔ̂ ə? À kɨə we naʼ ɨka wɔ̂ ɨ ne ə?”
40021024	Yeso nyaʼa wììrɨ̀ əmbɨ mɨ̀mə̌d ni, “Mə bɨrɨ bɨ biirɨ ənû ə mɔʼɔ ɨ nən. Mbə mɨ wììrɨ̀ ɨ num, mə bɨrɨ bə̀ sɨ ghà əsɨ ze nɨ mə̀ nɨŋ ɨka rəŋgu bɔŋ sɨə ghɨ̀ ɨnû mbɔ̂.
40021025	À kɨə Ŋwìə̀ nyaʼa naʼ ɨka əmbɨ Jɔ̌n ni wɨ̀ nàʼ mɨnib kɨ̀ à kɨ̀ ə bə̂d ə?” Mbɨ nyaʼa zu əne kɔ tàŋɨ mbənə mbənə ghàə̀ ni, “Tɨ̀ mɨ ghà ni, 'À yɨə Ŋwiə̀,' wɨ̀ bɨrɨ biirɨ ɨ na ni, 'À nɨə yeʼ əne, njɨ chəi mbə̀ nyaʼa ben əməd ɨmbə̀ʼ ə yè ə?'
40021026	Tɨ̀ mɨ ghà ni, 'À yɨə bə̂d,' tɨ̀ wɨə bɔ ɨnɔ̂n bə̂d wɔ̂, ɨmbə̀ʼ ɨghəm nɨ mɨ̀mə̌d mɨ̀jìm ben ni Jɔ̌n yɨə nyaʼə wə̀d ɨ̀kə̀n Ŋwìə̀.”
40021027	Əne mbɨ nyaʼa wììrɨ̀ əmbɨ Yeso ni, “Chəi tɨ̀ kyerɨ.” Wɨ̀ nyaʼa bə̀ sɨ ghà əmbɨ mɨ̀mə̌d ni, “Chəi mə bɨrɨ bɨ gha wə̀d we nɨ naʼ ɨka ɨ num ni mə̀ ghɨ ɨnû mbɔ̂.
40021028	“Mbə kɔn əzən ni ye ə? Mbaŋə̀ mɔʼɔ nyaʼa berɨ mbi bɔn mbaŋə̀ mɨ̀be. Wɨ̀ nyaʼa wò əsɨ wɨ rɨtu pè ghà ɨ bɔ ni, 'Wân, ndə̀ wo fàʼ ɨŋga mbeŋ vaìn rə̀chɔ̀ŋ.'
40021029	Wɨ̀ nyaʼa wììrɨ̀ ni, 'Chəi mə bɨrɨ wò', àyɨə əmad ə nyaʼa zombɨ, wɨ̀ bèŋ i fîŋ wɨrɨ wò.
40021030	Mbaŋə̀ ze nyaʼa wò əsɨ wan mbaŋə̀ we nɨ beenɨ, pè ghà ɨ bɔ àmei əndəŋ əndəŋ. We nyaʼa bendɨ ni, 'Ee, mə bɨrɨ wò kyɨə bàba', àyɨə chəi wɨ̀ nyaʼa wǒ.
40021031	À kɨ wi rəbɔʼ bɔn mbaŋə̀ mbɔ̂ mɨ̀be nɨ nyaʼa ghɨ ənû ze nɨ mbǎʼ məd nyaʼa kə̀b ə?” Mbɨ nyaʼa wììrɨ̀ ni, “À yɨ wɨ rɨtu.” Yeso nyaʼa sɨ ghà əmbɨ mɨ̀mə̌d ni, “Mə ghà rəsìʼ ɨ nən ni, məfetɨ mɨ̀tagsɨ̀ mbɨ ɨ̀kùnɨ̀ bɨrɨ be nyɨ ɨŋga ənû ɨfɔ̀n ə Ŋwiə̀ bɔŋ ə mbə̀nə,
40021032	ɨmbə̀ʼ ɨghəm nɨ Jɔ̌n nyaʼa yeʼe əsɨ nən ɨ chwi ɨnə̂njɨ̀ nɨ kuʼnɨ, àyɨə chəi mbə̀ nyaʼa ben əməd. À yɨ məfetɨ mɨ̀tagsɨ̀ mbɨ ɨ̀kùnɨ̀ nyaʼa ben əməd. Ka àbei ənɨ mbə̀ nyaʼa zə ənû zɔ̂, chəi mbə̀ nyaʼa wɨrɨ bèŋ tə fîŋ ben əməd.
40021033	“Mbə̀ zu ənû ə mɨgɨ ə cherə. Wə̀d mbeŋ mɔʼɔ nyaʼa kon i mbeŋ vaìn. Wɨ̀ nyaʼa kod ɨkam ghab, toŋ ɨbɨgɨ nɨ mbɨ bɨrɨ sɨə mìn mɨnoʼ ɨŋga, bə̀ bɔm nəb ɨkaŋ nɨ mbɨ bɨrɨ sɨə chub ɨŋga ɨmbə̀ʼ nəŋgɨ mbeŋ ze. Wɨ̀ nyaʼa ghɨ̀ əne, nàʼ mbeŋ ze əmbɨ ə bə̂d mɔʼɔ ni mbɨ yim fàʼ ɨŋga. Wɨ̀ nyaʼa nàʼ əne, nɔ̀ʼ wò ɨŋga əbeŋ ə cherə.
40021034	Nyùmə̀ nɨ mbɨ nyaʼə kab rɨtam vaìn nyaʼa kùʼ, əne wɨ̀ nyaʼa tom mbi bə̂d ə̀fàʼì ni mbɨ wo nɨŋ əzi rɨ əbà ənɨ rɨtam vaìn te.
40021035	Bə̂d mbe nɨ nyaʼa yim mbeŋ ze nyaʼa gywɨ̀ bə̂d ə̀fàʼì mbe, som wɨ fìbɨ̀, zwiirɨ wɨ fìbɨ̀, bə̀ tumbɨ wɨ fìbɨ̀ ənɨ əti.
40021036	Wə̀d mbeŋ we nyaʼa yì tom bə̂d ə̀fàʼì cherə nɨ nyaʼa nɔʼrɨ chè mbɨ rɨtu. Bə̂d mbe nɨ nyaʼa yim mbeŋ ze nyaʼa ghɨ̀ àmei əndəŋ əndəŋ ənɨ mɨ̀mə̌d.
40021037	Wɨ̀ nyaʼa sɨ nwìə̀ tom i wan mbaŋə̀ əsɨ mɨ̀mə̌d, ghà ni, 'Mbɨ bɨrɨ wumnɨ mɨ wan.'
40021038	“Àyɨə ənɨ bə̂d mbe nɨ nyaʼa yim mbeŋ ze nyaʼa zə wan məd, mbɨ nyaʼa ghà mbənə mbənə ni, 'À yɨ əjɨnəb məd wɔ̂. Mbə̀ yeʼe tɨ̀ zwiirɨ əməd ɨmbə̀ʼ jɨg ɨghɨ məd.'
40021039	Mbɨ nyaʼa ghà əne gywɨ̀ əməd màʼ ənjìm ɨkam mbeŋ vaìn ze, zwiirɨ.”
40021040	Yeso nyaʼa sɨ nwìə̀ biirɨ ni, “Ənɨ wə̀d mbeŋ we yeʼe, wɨ̀ kɨə wo ghɨ ye ənɨ bə̂d mbe nɨ nyaʼa yim mbeŋ ze ə?”
40021041	Mbɨ nyaʼa wììrɨ̀ ɨ bɔ ni, “Wɨ̀ bɨrɨ zwiirɨ mɨzɨg mbe ənɨ ɨnə̂njɨ̀ nɨ bə əku, sɨ nàʼ mbeŋ ze əmbɨ ə bə̂d cherə mbe nɨ bɨrɨ sɨə nàʼ əbà əməd tɨ ənɨ rɨtam te ənɨ nyùmə̀ we nɨ mbɨə kwə̀ŋ ɨghɨ kuʼu.”
40021042	Yeso nyaʼa ghà əmbɨ mɨ̀mə̌d ni, “Chəi mbə̀ kweʼ foŋ ənû ze nɨ yeʼ ɨŋga Ə̀ŋwàʼnɨ̀ ə Ŋwiə̀ ə? Zɨə ghà ni, 'Ɨti we nɨ məbɔmɨ nəb nyaʼa tonɨ, fə bèŋ ənɨ ɨti rɨ ɨbu nəb. Ənû zɔ̂ yɨ Ə̀nùŋɨ̀sɨg ghɨ̌, əne à yɨ ənû ə yiirɨ ɨ na nɨ zə.'?
40021043	Əne mə ghà ɨ nən ni Ŋwìə̀ bɨrɨ nɨŋ ənû ɨfɔ̀n əməd rɨ nən, sɨ nàʼ əmbɨ ə bə̂d mbe nɨ bɨrɨ sɨə ghɨ̀ ɨnû mbe nɨ wɨ̀ kə̀bɨ.”
40021044	[Wə̀d we nɨ gu ɨgun ɨti wɔ̂ bɨrɨ sopə tɨkə rɨkə. Ɨti we mɨ bə̀ feŋ ɨgun ə wə̀d mɔʼɔ, wɨ bɨrɨ wɔʼ əməd.]
40021045	Ənɨ bə̂d kyeŋ mbe rɨ ə mbàn Ŋwìə̀ mbɨ mɨ̀Farisiî nyaʼa zu ɨnû mɨgɨ məd mbe, mbɨ nyaʼa kyerɨ ni ɨ wɨə nyaʼə ghà ɨnû mbe ɨmbə̀ʼ əwən.
40021046	Əne ɨ mbɨə nyaʼa kəb gywɨ əməd, àyɨə ɨ mbɨ nyaʼa bɔ ɨnɔ̂n bə̂d we, ɨmbə̀ʼ ɨghəm nɨ mbɨ nyaʼa ben ni məd yɨə wə̀d ɨ̀kə̀n Ŋwìə̀.
40022001	Yeso nyaʼa bə̀ yì ghà ɨnû mɨgɨ əmbɨ mɨ̀mə̌d ni,
40022002	“Ənû ɨfɔ̀n rɨkaŋ yɨ ɨghabɨ ɨchî nɨ ɨfɔ̀n mɔʼɔ nyaʼa ka əchwɨ̂ ɨnamɨ əmbɨ i wan mbaŋə̀.
40022003	Wɨ̀ nyaʼa tom mbi bə̂d ə̀fàʼì ni mbɨ wo tɔŋ bə̂d mbe nɨ wɨ̀ kəʼ won ənɨ ɨnamɨ we. Bə̂d ə̀fàʼì mbe nyaʼa wò tɔŋə, àyɨə chəi mbɨ nyaʼa yeʼe.
40022004	Wɨ̀ nyaʼa yì tom bə̂d ə̀fàʼì cherə ghà ni, 'Mbə̀ gha əmbɨ ə bə̂d mbe nɨ mə̀ won ni nyùmə̀ fə kùʼ i. Mə fə wàd ɨjɔʼrɨ pɔ̀ŋ bə̀ wàd mbɨ̀rɨkun mbe nɨ mə̀ jə mbɨ jeŋgɨ faŋ. Ɨghɨjìm fə sɨ ə si. Mbə̀ sɨ yeʼe jɨg ɨnamɨ we.'
40022005	Bə̂d mbe nyaʼa zu ənû ze, àyɨə chəi mbɨ nyaʼa tɔŋ ənɨ ənù. Mbɨ nyaʼa jwɨ̀ ə. Mbɨ mɔʼɔ nyaʼa wò əwən ə mbeŋ, mbɨ cherə nyaʼa wò əwən ənɨ mbə əsɨ ɨwin.
40022006	Ə̀bùʼ ə bə̂d ə nyaʼa gywɨ̀ bə̂d ə̀fàʼì mbe som kwàʼ ɨchî rɨbɔ̀ŋ, zwiirɨ.
40022007	Ɨfɔ̂n we nyaʼa sə ɨtəm, əne wɨ̀ nyaʼa chà mbi mɨ̀sɔgyɨ̀ ni mbɨ wò nimnɨ bə̂d mbe nɨ nyaʼa zwiirɨ mbi bə̂d ə̀fàʼì, bə̀ tɔ̀n əsɨ mɨ̀mə̌d ze.
40022008	Wɨ̀ nyaʼa ghà əmbɨ mbi bə̂d ə̀fàʼì ni, 'Nyùmə̀ nɨ jɨg əchwɨ̂ ɨnamɨ zɔ̂ fə kùʼ i, àyɨə chəi bə̂d mbe nɨ mə̀ kəʼ won nyaʼa kùʼ nɨ jɨg əchwɨ̂ zɔ̂.
40022009	Mbə̀ wo ɨtu ɨzib, won bə̂d mɨjìm mbe nɨ mbə̀ zə, ɨmbə̀ʼ mbɨ yeʼe jɨg əchwɨ̂ zɔ̂.'
40022010	Əne bə̂d ə̀fàʼì mbe nyaʼa wò ɨtu ɨzib, pè fetɨ bə̂d mɨ̀jìm mbe nɨ mbɨ nyaʼa zə, əne yɨ mbe nɨ nyaʼə ghɨ̀ ɨnû nɨ kuʼnɨ mbɨ mbe nɨ nyaʼə ghɨ̀ ɨnû rɨbɔ̀ŋ. Bə̂d mbe nɨ mbɨ nyaʼa won mɨ̀mə̌d nyaʼa wò nyɨ ɨŋga ɨ̀chàm, wɨ swi.
40022011	“Ənɨ ɨfɔ̂n we nyaʼa wò nyɨ ɨŋga ɨ̀chàm we ɨ neŋ bə̂d mbe nɨ nyaʼa yeʼe ənɨ əchwɨ̂ ɨnamɨ ze, wɨ̀ nyaʼa zə mbaŋə̀ mɔʼɔ nɨ chəi wɨ̀ nyaʼa zɨ ngywɨ̌ ɨnamɨ.
40022012	Əne wɨ̀ nyaʼa biirɨ ɨ bɔ ni, 'Mɨ sə̀ʼ! À chè rɨ yè nyɨ ɨŋga nəb əgha nɨ chəi à zɨ̌ ngywɨ̌ ɨnamɨ ə?' Chəi mbaŋə̀ ze nyaʼa berɨ ənû nɨ ghà.
40022013	Əne ɨfɔ̂n we nyaʼa ghà əmbɨ mbi bə̂d ə̀fàʼì ni, 'Mbə̀ kod ɨbɔ əməd, bə kod ɨwu məd wo màʼ ɨsɨg ɨŋga ɨsɨ firɨ, nɨ yeʼ əsɨ nɨ bə̂d bɨrɨ sɨə zə̀ʼə̀ kud əsɔŋ.'
40022014	Ŋwìə̀ wɨə tɔŋə bə̂d mɨ̀nɔnɔʼ, àyɨə ɨ wɨə chɔʼ àmei mbɨ rɨpiî.”
40022015	Mɨ̀Farisiî nyaʼa jwɨ̀ wò taŋ ɨchî nɨ mbɨ bɨrɨ zɨ ətam əmbɨ Yeso ənɨ ɨŋgam məd.
40022016	Əne mbɨ nyaʼa tom mbə mə̀mə̀ə̀nɨ̀-ɨ̀nù mbɨ ə bə̂d mbe nɨ nyaʼə tìmbɨ̀ ə Herɔ̀d əsɨ məd ni mbɨ wo ghà ɨ bɔ ni, “Əchwiə̀-ɨ̀nù, tɨ̀ kyerɨ ni à wɨə ghà rəsìʼ, fɔrɨ ni à wɨə chwi ɨnû rəsìʼ ɨmbə̀ʼ ɨchî nɨ Ŋwìə̀ kəbɨ ni bə̂d chubɨ. Chəi àwɔ̀ ə bɔə bə̂d, ɨmbə̀ʼ ɨghəm nɨ chəi àwɔ̀ ə ghɨ̀ ɨghə.
40022017	Gha ɨ na rɨ̀nîn, e ɨkɔndɨ kɨ ni yè ə? Tɨkə ə wa chwiə ni tɨ̀ maʼ mɨ̀tagsɨ̀ əmbɨ Kaisà, kɨ̀ chə ə?”
40022018	Yeso nyaʼa kyerɨ mɨnaŋ mbe nɨ mbɨ nyaʼa taŋɨ, əne wɨ̀ nyaʼa ghà ni, “Mbə yɨ ɨbekɨ bə̂d! Mbə̀ kɨə kə̀b kwaʼnɨ əmɨ ɨmbə̀ʼ ə yè ə?
40022019	Mbə̀ chwi ɨkab we nɨ mbɨə màʼə̀ tagsɨ̀ əŋgu ɨ num!” Mbɨ nyaʼa nàʼ ɨkab ətənɨ ɨ bɔ.
40022020	Əne wɨ̀ nyaʼa biirɨ əmbɨ mɨ̀mə̌d ni, “Ɨfě wɔ̂ mbɨ ɨkum wɔ̂ kɨ wɨ we ə?”
40022021	Mbɨ nyaʼa wììrɨ̀ ni, “À yɨ wɨ Kaisà.” Əne wɨ̀ nyaʼa ghà əmbɨ mɨ̀mə̌d ni, “Mbə̀ nàʼ ɨghɨ Kaisà əmbɨ Kaisà, bə̀ nàʼ ɨghɨ Ŋwiə̀ əmbɨ ə Ŋwiə̀.”
40022022	Ənɨ mbɨ nyaʼa zu ənû ze, mbɨ nyaʼa yiirɨ, əne sàŋ əməd wò əwən.
40022023	Àmei əni ze, mɨ̀Sadusiî, nɨ nyaʼə ghàə̀ ni chəi bə̂d bɨrɨ zwemə, nyaʼa wò əsɨ Yeso pè biirɨ ɨ bɔ ni,
40022024	“Əchwiə̀-ɨ̀nù, Mose nyaʼa ghà ni, 'Mbaŋə̀ mɨ kwɨ nɨ chəi wɨ̀ berɨ bɔn, aŋgɔb məd berɨ nam ɨku əyi we ɨmbə̀ʼ gywɨ bɔn mbɨ məd nɨ bɨrɨ yeʼ mbɨ aŋgɔb məd we nɨ nyaʼa kwɨ.'
40022025	Tɨ̀nîn, bɔŋgɔb mɔʼɔ sambe mbɨə nyaʼa əkaʼ na. Wɨ rɨtu nyaʼa nam kwɨ nɨ chəi wɨ̀ berɨ bɔn. Əne aŋgɔb məd nyaʼa nam ɨku əyi we.
40022026	À yɨ ɨchî nɨ zɨ nyaʼa ghɨ ənɨ aŋgɔb we nɨ nyaʼa beenɨ, bə̀ fɔrɨ ənɨ we nɨ nyaʼa pe ənɨ mbɨ mɨtad. Zɨə nyaʼa ghɨ̀ àmei əne wò pè ənɨ mbɨ sambe.
40022027	Əyi we nyaʼa bə̀ sɨ nwìə̀ kwɨ.
40022028	Ənɨ bə̂d bɨrɨ zwemə, əyi we kɨə wo yeʼ ɨwi we rəbɔʼ bɔŋgɔb mbɔ̂ sambe, ɨchî nɨ mɨ̀mə̌d mbe mɨjìm nyaʼa nam əməd ə?”
40022029	Yeso nyaʼa wììrɨ̀ əmbɨ mɨ̀mə̌d ni, “Mbə fə fèbə̀, ɨmbə̀ʼ ɨghəm nɨ chəi mbə̀ kyerɨ ənû ze nɨ yeʼ ɨŋga Ə̀ŋwàʼnɨ̀ ə Ŋwiə̀, kɨ̀ bè kyerɨ ɨka Ŋwiə̀.
40022030	Ənɨ bə̂d bɨrɨ zwemə, chəi mbɨ bɨrɨ wɨrɨ nam, chəi mbɨ bɨrɨ wɨrɨ naʼ bɔn ə nəb ɨnamɨ. Bə̂d bɨrɨ sɨ ɨghabɨ mbɨ̀aŋgɨrə̀ mbe nɨ yeʼ ɨkaŋ.
40022031	À yeʼ ɨmbə̀ʼ ənû nɨ zwemə, chəi mbə̀ kɨrɨ foŋ ənû ze nɨ Ŋwiə̀ nyaʼa gha ɨ nən ə? Wɨ̀ nyaʼa ghà ni,
40022032	'Mɔ̌ yɨə Ŋwìə̀ Abràham, Ŋwìə̀ Aizìk mbɨ Ŋwìə̀ Jekɔ̂b.' Ka məd yɨ i Ŋwìə̀ ɨvɨ bə̂d. Məd yɨə Ŋwìə̀ bə̂d mbe nɨ yeʼ ɨkǎ.”
40022033	Ənɨ mɨnɔ̂n bə̂d mbe nyaʼa zu ənû ze, mbɨ nyaʼa yiirɨ ɨnû mbe nɨ wɨ̀ nyaʼə chwiə.
40022034	Ənɨ mɨ̀Farisiî nyaʼa zu ni Yeso fə kubrɨ ɨchû mɨ̀Sadusiî, mbɨ nyaʼa fetɨ wò əsɨ məd.
40022035	Wɨ mɔʼɔ rəbɔʼ mɨ̀mə̌d nɨ nyaʼə əchwiə̀ rɨ̀kə̌ nyaʼa biirɨ ɨŋgam ɨ bɔ ɨmbə̀ʼ kwaʼnɨ əməd. Wɨ̀ nyaʼa biirɨ ni,
40022036	“Əchwiə̀-ɨ̀nù, ɨkə we nɨ che tɨkə rɨjìm kɨ wi?”
40022037	Yeso nyaʼa wììrɨ̀ ɨ bɔ ni, “À berɨ ghaʼ Ə̀nùŋɨ̀sɨg e Ŋwìə̀ ənɨ e fîŋ jìm, ənɨ e ɨ̀tènɨ̀ jìm bə̀ fɔrɨ ənɨ te rɨkɔndɨ rɨjìm.
40022038	Ɨkə wɔ̂ yɨ we nɨ che tɨkə rɨjìm. À yɨə bə̀ wɨ rɨtu.
40022039	We nɨ beenɨ wɨ əndəŋ əndəŋ ni, 'À berɨ ghaʼ wə̀d nɨ tindɨ ɨban ne ɨchî nɨ à ghaʼ e nyamnyod.'
40022040	Tɨkə rɨjìm mbɨ ɨnû jìm mbe nɨ bə̂d ɨ̀kə̀n Ŋwiə̀ nyaʼa ŋwaʼnɨ yɨ rɨ ənɨ tɨkə tɔ̂ rɨ̀be.”
40022041	Ənɨ mɨ̀Farisiî nyaʼa fetɨ əsɨ ə fibɨ̀, Yeso nyaʼa biirɨ əmbɨ mɨ̀mə̌d ni,
40022042	“Mbə̀ kɔn əzən ni ye ɨmbə̀ʼ Wə̀d we nɨ Ŋwiə̀ zɔʼ ə? À kɨə wan tɨ ənɨ əghaŋ ə we ə?” Mbɨ nyaʼa wììrɨ̀ ni, “À yɨə wan tɨ ənɨ əghaŋ ə Dèvîd.”
40022043	Yeso nyaʼa biirɨ əmbɨ mɨ̀mə̌d ni, “Zɨə nyaʼa sɨ chè rɨ ye, Əzwî ə Ŋwiə̀ ə ŋwè ə Dèvîd, wɨ̀ tɔŋ əməd ənɨ Ə̀nùŋɨ̀sɨg ə? Dèvîd nyaʼa ghà ni,
40022044	'Ə̀nùŋɨ̀sɨg nyaʼa ghà əmbɨ mɨ Ə̀nùŋɨ̀sɨg ni, chub ənɨ mɨ əbɔ ə jɨgɨ, pè ənɨ mə̀ nuŋ mbe bə̂d pə̀n əton mbe ɨwu.'
40022045	Dèvîd mɨ yeʼə tɔŋ əməd ənɨ Ə̀nùŋɨ̀sɨg, wɨ̀ sɨ wɨrɨ yeʼ wan tɨ ənɨ əghaŋ əməd rɨ ye ə?”
40022046	Chəi wə̀d nɨ tɨ̀ wɨ̀ nyaʼa wììrɨ̀ ənû ze nɨ wɨ̀ nyaʼa biirɨ. Ɨ kɔ rɨ əni ze, chəi wə̀d nɨ tɨ̀ wɨ̀ nyaʼa wɨrɨ yim fîŋ biirɨ ənû ə mɔʼɔ ɨ bɔ.
40023001	Yeso nyaʼa ghà əmbɨ mɨnɔ̂n bə̂d bə̀ fɔrɨ əmbɨ mbi mə̀mə̀ə̀nɨ̀-ɨ̀nù ni,
40023002	“Məchwiə̀ rɨ̀kə̌ mbɨ mɨ̀Farisiî yɨə bə̂d mbe nɨ nɨŋ tɨmbin ə Mose nɨ toʼrɨ tɨkə rɨ Ŋwiə̀.
40023003	Əne mbə̀ berɨ zuunɨ mɨ̀mə̌d bə̀ ghɨ̀ ɨnû jìm mbe nɨ mbɨ gha ɨ nən. Àyɨə tɨ mbə̀ ghɨ ə ɨnû mbe nɨ mɨ̀mə̌d ə ghɨ̀ə̀, ɨmbə̀ʼ ɨghəm nɨ ka ɨ mbɨə ghɨ̀ ə ɨnû mbe nɨ mbɨə ghàə̀.
40023004	Ɨ mbɨə kod ɨghɨ nɨ nirɨ, zab ə mbə̀ʼ bə̂d cherə, àyɨə chəi mbɨ ə chà fi əbɔ ɨ weerɨ ghɨ ni ɨghɨ mbe zamə.
40023005	Ɨ mbɨə ghɨ̀ ɨnû jìm ɨmbə̀ʼ bə̂d zə mɨ̀mə̌d. Ɨ mbɨə tekɨə mbə mbɨ̀rɨkub gôb nɨ mbɨ zɨ ɨŋgam Ŋwiə̀ ɨŋga ni mbɨ kaŋ faŋ. Ɨ mbɨə nyaʼə taə tə ngywɨ̌ ghɨ̀ rɨtɔŋ jeŋgɨ sà.
40023006	Ɨ mbɨə ghaʼ ɨsɨ ɨwumnɨ ənɨ mbɨ kaʼ ɨchwɨ̂. Mbɨ bə̀ ghaʼ ənû nɨ chub ɨgun ɨtən mbe nɨ yeʼ ɨfě ɨŋga nəb rɨ ə̀kàtɨ̀.
40023007	Ɨ mbɨə ghaʼə ni bə̂d chaʼrɨ əwən ɨŋga mɨ̀wǐn mbɨ ɨwumnɨ. Ɨ mbɨə bə̀ ghaʼə ni bə̂d tɔŋ əwən ni 'Əchwiə̀-ɨ̀nù.'
40023008	Tɨ mbə̀ ben ə ni bə̂d tɔŋ əwən ni 'Əchwiə̀-ɨ̀nù', ɨmbə̀ʼ ɨghəm nɨ mbə̀n mɨjìm yɨə bɔŋgɔb, əne mbə̀ berɨ àmei Əchwiə̀-ɨ̀nù mɔʼ.
40023009	Tɨ mbə̀ tɔŋ ə wə̀d mɔʼɔ ɨgwɨ ə si ni 'mbǎʼ', ɨmbə̀ʼ ɨghəm nɨ mbə̀ berɨ àmei Mbǎʼ mɔʼ. Məd wɨ ɨkaŋ.
40023010	Tɨ mbə̀ bɨ ben ə ni bə̂d tɔŋ əwən ni 'mɨ̀masà', ɨmbə̀ʼ ɨghəm nɨ mbə berɨ àmei 'Masà' mɔʼ. Məd yɨə Kristo.
40023011	Wə̀d we nɨ yeʼ wɨ kyeŋ əkaʼ nən berɨ yeʼ we nɨə fàʼ ɨ nən.
40023012	Wə̀d jìm we nɨ nɔ i ɨnyod, Ŋwìə̀ bɨrɨ swi əməd, we nɨ swi i ɨnyod, Ŋwìə̀ bɨrɨ nɔ əməd.
40023013	“Ŋgəʼ kyeŋ bɨrɨ nyɨ ɨgwɨ nən, mbə̀nə məchwiə̀ rɨ̀kə̌ bə̀ nyɨ ɨgwɨ nən mbə̀nə mɨ̀Farisiî. Mbə̀ yɨ ɨbekɨ bə̂d! Zɨ̀ bɨrɨ nyɨ ɨmbə̀ʼ ɨghəm nɨ mbə mbɨə wùb ɨchû ɨkam ənû ɨfɔ̀n rɨkaŋ ni tɨ̀ bə̂d nyɨ ə ɨŋga, àyɨə chəi mbən ə bə̀ nyɨə. Chəi mbɨə bə sàŋə̀ ni mbe nɨə kə̀b nyɨ mbɨ nyɨ.
40023014	[Ŋgəʼ kyeŋ bɨrɨ nyɨ ɨgwɨ nən mbə̀nə məchwiə̀ rɨ̀kə̌ bə̀ nyɨ ɨgwɨ nən mbə̀nə mɨ̀Farisiî. Mbə̀ yɨ ɨbekɨ bə̂d! Zɨ̀ bɨrɨ nyɨ ɨmbə̀ʼ ɨghəm nɨ mbə mbɨə tambɨə mɨku əyi ɨmbə̀ʼ fe ɨghɨ mɨ̀mə̌d. Mbə mɨ nɨə ghɨ̀ əne, mbə sɨ bègrɨ̀ kɔ̀ŋgɨ̀ ə Ŋwiə̀ ənɨ əgha ə se. Ŋwiə̀ bɨrɨ zɨ ɨsaʼi nɨ chè əbɔ ɨgwɨ nən.]
40023015	“Ŋgəʼ kyeŋ bɨrɨ nyɨ ɨgwɨ nən mbə̀nə məchwiə̀ rɨ̀kə̌ bə̀ nyɨ ɨgwɨ nən mbə̀nə mɨ̀Farisiî. Mbə̀ yɨ ɨbekɨ bə̂d! Zɨ̀ bɨrɨ nyɨ ɨmbə̀ʼ ɨghəm nɨ mbə mbɨə baanɨ rɨ̀bàà bə̀ yèn ɨbeŋ jìm ɨmbə̀ʼ beŋ wə̀d mɔʼ ni wɨ̀ ben ənû ə Ŋwiə̀. Ənɨ wɨ̀ benɨ, mbə ghɨ̀ wɨ̀ kùʼ nɨ nyɨ ɨŋga əsɨ ɨchə chè əwən ɨghəm be.
40023016	“Ŋgəʼ kyeŋ bɨrɨ nyɨ ɨgwɨ nən mbə̀nə mɨfɨgɨ̀ nɨə chàə̀ bə̂d. Mbə mbɨə ghàə̀ ni, 'Wə̀d mɨ kàn tɔŋ mbàn Ŋwìə̀, ənû ze ə chè ətu ə̀kǒ, àyɨə wɨ̀ mɨ kàn tɔŋ ə gôl we nɨ yeʼ ɨŋga mbàn Ŋwìə̀, əne wɨ̀ fə ghɨ ənû ze nɨ wɨ̀ kànɨ.'
40023017	Mbə yɨ mɨfɨgɨ̀, bə̀ yeʼ ɨneŋ! Əghɨ ze nɨ chè əzɨ ə cherə kɨ əzi ə? À kɨə gôl kɨ̀ à kɨə mbàn Ŋwìə̀ ze nɨ ghɨ ni gôl we sɨ əghɨ ə Ŋwiə̀ ə?
40023018	Mbə mbɨə ghàə̀ ni, 'Wə̀d mɨ kàn ɨgun ɨkwi ɨjə̀ŋ ə̀fà, ənû ze ə chè ətu ə̀kǒ, àyɨə wɨ̀ mɨ kàn ɨgwɨ ɨghɨ mbe nɨ mbɨ nuŋ ɨgun ɨkwi ɨjə̀ŋ ə̀fà, wɨ̀ berɨ ghɨ ənû ze nɨ wɨ̀ kànɨ.'
40023019	Mbə yɨə kaŋ mɨfɨgɨ̀! Əghɨ ze nɨ che əzɨ ə cherə kɨ əzi ə? À kɨ ɨghɨ ə̀fà kɨ̀ ɨkwi ɨjə̀ŋ ə̀fà we nɨ ghɨ ni ɨghɨ mbe sɨ ɨghɨ Ŋwiə̀ ə?
40023020	Mbə̀ kyerɨ ni wə̀d mɨ kàn ɨgun ɨkwi ɨjə̀ŋ ə̀fà, əne wɨ̀ fə kàn ɨgwɨ ɨkwi ɨjə̀ŋ we bə̀ kàn ɨgwɨ ɨghɨjìm mbe nɨ yeʼ ɨgun.
40023021	Mbə̀ bə kyerɨ ni wə̀d mɨ kàn tɔŋ mbàn Ŋwìə̀, əne wɨ̀ fə kàn mbàn ze bə̀ kàn wə̀d we nɨə chub ɨŋga.
40023022	Wə̀d mɨ kàn tɔŋ ɨkaŋ, əne wɨ̀ fə kàn ətən ə Ŋwiə̀ bə̀ kàn wə̀d we nɨə chub ɨgun.
40023023	“Ŋgəʼ kyeŋ bɨrɨ nyɨ ɨgwɨ nən mbə̀nə məchwiə̀ rɨ̀kə̌ bə̀ nyɨ ɨgwɨ nən mbə̀nə mɨ̀Farisiî. Mbə̀ yɨ ɨbekɨ bə̂d! Zɨ̀ bɨrɨ nyɨ ɨmbə̀ʼ ɨghəm nɨ mbə mbɨə ghàpə̀ tɨtiirɨ te nɨ mbɨə tɔŋ ənɨ ə mint fɔrɨ ə dill bə̀ fɔrɨ ə kumìn ɨsɨ wum, əne nàʼ əsɨ ə fibɨ̀ əmbɨ ə Ŋwìə̀. Àyɨə mbə mbɨə waʼ ɨnû kyeŋ mbe nɨ yeʼ ɨŋga rɨ̀kə̌, ɨghabɨ ənû nɨ ghɨ̀ mbɨ ə bə̂d ɨchî nɨ kuʼnɨ, ənû nɨ diirɨ bə̂d mbɨ ənû ɨmbə̀ʼ ɨbenɨ. Zɨə bɔ̀ŋ ni mbə̀ ghɨ ɨnû mbɔ̂ jìm zɨ rɨ waʼ mbɨ mɔʼɔ.
40023024	Mbə yɨ mɨfɨgɨ̀ nɨə chàə̀ bə̂d! Mbə mbɨə kyèŋə̀ fɨ̀jɨ̀ rɨŋga mɨnoʼ, àyɨə mbə mbɨə mèd ə kàmel!
40023025	“Ŋgəʼ kyeŋ bɨrɨ nyɨ ɨgwɨ nən mbə̀nə məchwiə̀ rɨ̀kə̌ bə̀ nyɨ ɨgwɨ nən mbə̀nə mɨ̀Farisiî. Mbə̀ yɨ ɨbekɨ bə̂d! Zɨ̀ bɨrɨ nyɨ ɨmbə̀ʼ ɨghəm nɨ mbə mbɨə sòə̀ njìm toʼ bə̀ sòə̀ njìm əkaŋ, àyɨə ɨghɨ mbe nɨ swi ɨŋga ɨghɨ mbɔ̂ yɨ ɨghɨ nɨ mbə̀ fe ənɨ ɨka mbɨ mbe nɨ mbə̀ berɨ ənɨ əjə.
40023026	Mbə̀n mɨ̀Farisiî yɨə kaŋ mɨfɨgɨ̀! Mbə be sò toʼ bə̀ sò əkaŋ əbà rɨŋga, əne njìm bɨrɨ bə̀ sɨ zeŋ i.
40023027	“Ŋgəʼ kyeŋ bɨrɨ nyɨ ɨgwɨ nən mbə̀nə məchwiə̀ rɨ̀kə̌ bə̀ nyɨ ɨgwɨ nən mbə̀nə mɨ̀Farisiî. Mbə̀ yɨ ɨbekɨ bə̂d! Zɨ̀ bɨrɨ nyɨ ɨmbə̀ʼ ɨghəm nɨ mbə yɨ ɨghabɨ ɨtu ɨsì nɨ mbɨ zɔʼ ənɨ ə mbǒm, mbɨ bɔ̀ŋ əbà rɨ ə sàŋ, àyɨə əbà rɨŋga, mbɨ swi mbɨ ɨwu ɨvɨ bə̂d fɔrɨ mbɨ ɨbɔb ɨghɨ cherə.
40023028	Əbà rɨ əsaŋ, mbə yɨ ɨghabɨ ə bə̂d nɨə ghɨ̀ ɨnû nɨ kuʼnɨ, àyɨə əbà rɨŋga, ɨbekɨ mbɨ ɨnû rɨbɔ̀ŋ fə swi ɨŋga nən.”
40023029	“Ŋgəʼ kyeŋ bɨrɨ nyɨ ɨgwɨ nən mbə̀nə məchwiə̀ rɨ̀kə̌ bə̀ nyɨ ɨgwɨ nən mbə̀nə mɨ̀Farisiî. Mbə̀ yɨ ɨbekɨ bə̂d! Zɨ̀ bɨrɨ nyɨ ɨmbə̀ʼ ɨghəm nɨ mbə mbɨə bɔm ɨtu ɨsì bə̂d ɨ̀kə̀n Ŋwiə̀ bə̀ yèʼ ɨtu ɨsì bə̂d mbe nɨ ɨnû mɨ̀mə̌d kuʼnɨ.
40023030	Mbə mɨ ghɨ̀ əne mbə̀ ghà ni, 'À kɨ nɨ tɨ̀ nyaʼa ənɨ ə nyùmə̀ mba mɨ̀mbǎʼ, njɨ chəi tɨ̀ nyaʼa fɔtɨ əbɔʼ mɨ̀mə̌d ɨ zwiirɨ bə̂d ɨ̀kə̀n Ŋwiə̀.'
40023031	Mbə mɨ yeʼə ghà əne, njɨ mbə̀ fə ben ni mbə yɨə bɔn tɨ ənɨ əghaŋ ə bə̂d mbe nɨ nyaʼa zwiirɨ bə̂d ɨ̀kə̀n Ŋwiə̀.
40023032	Mbə̀ chè ɨmbì màànɨ̀ ə̀fàʼì ze nɨ mbə mɨ̀mbǎʼ rəŋwe nyaʼa kɔ.
40023033	Mbə yɨə jɔ! Mbə yɨə kàŋ ə jɔ tɨ rɨbɔ̀ŋ! Mbə̀ kɨə wo chè rɨ yè bɔŋ vɨ rɨŋga əsɨ ɨchə ə?
40023034	Mə bɨrɨ tom bə̂d ɨ̀kə̀n, tom bə̂d ɨwe bə̀ tom məchwiə̀ rɨ̀kə̌ əsɨ nən. Mbə bɨrɨ zwiirɨ mbɨ mɔʼɔ, kòmbɨ̀ mbɨ mɔʼɔ əzed ə baʼnɨ, te mbɨ mɔʼɔ ənɨ ə ŋgwad ɨŋga tə nəb ə̀kàtɨ̀, bə̀ nwèndɨ̀ tɨkyerɨ-ɨwu mbɨ mɔʼɔ, kɔ rɨŋga əsɨ ə fibɨ̀ wò pè ɨŋga əzɨ ə cherə,
40023035	ɨmbə̀ʼ ənəm ə bə̂d mɨ̀jìm mbe nɨ nyaʼə ghɨ̀ ɨnû nɨ kuʼnɨ ɨgun ə si ə nyɨ ɨgwɨ nən, kɔ rɨ ənɨ ənəm ə Abèl we nɨ nyaʼə ghɨ̀ ənû nɨ kuʼnɨ wo pè ənɨ ənəm ə Zèkàriyà we nɨ nyaʼə wan Bèrekìà, nɨ mbə̀ nyaʼa zwiirɨ əsàn əsɨ ɨwumnɨ mbɨ ɨkwi ɨjə̀ŋ ə̀fà.
40023036	Mə ghà rəsìʼ ɨ nən ni, ɨnû mbɔ̂ jìm bɨrɨ ghɨ̀ ɨgwɨ ɨghəm bə̂d wɔ̂ rɨ̀nîn.
40023037	“Wəi! Jèrusalèm, Jèrusalèm! À wɨə zwiirɨə bə̂d ɨ̀kə̀n Ŋwiə̀, bə̀ tumbɨə mbe nɨ mbɨ tom əsɨ ne ənɨ əti! À kɨ ɨghəm səʼə nɨ mə̀ fə kweʼ kə̀b ni njɨ mə fetɨ mbe bɔn ɨchî nɨ ɨŋgɔŋgub ə fetɨ mbi bɔn əton ti rɨbabɨ̀, àyɨə chəi à ben ni mə̀ ghɨ əne!
40023038	Zə, Ŋwìə̀ fə sàŋ e nəb zɨ fùm ə.
40023039	Mə ghà ɨ ne ni chəi à bɨrɨ wɨrɨ zə əmɨ pè ənɨ à gha ni, 'Ŋwìə̀ zɨ əbɔrəbɔd ɨgun ə wə̀d we nɨə yeʼe ənɨ ɨkum Ə̀nùŋɨ̀sɨg.'”
40024001	Yeso nyaʼa nɔ̀ʼ rɨ ə mbàn Ŋwìə̀ kɔ wo i. Mə̀mə̀ə̀nɨ̀-ɨ̀nù ɨməd nyaʼa wò əsɨ məd ɨ chwi nəb te rɨ ə mbàn Ŋwìə̀ ɨ bɔ.
40024002	Wɨ̀ nyaʼa wììrɨ̀ əmbɨ mɨ̀mə̌d ni, “Mbə̀ zə ɨghɨ mbɔ̂ jìm ə? Mə ghà rəsìʼ ɨ nən ni chəi ɨti mɔʼ bɨrɨ chub ɨgun wɨ cherə. Mbɨ bɨrɨ kɔd əti ze əjìm ə si.”
40024003	Ənɨ Yeso nyaʼa chub ə si ɨkaŋ Ɨwum mɨ̀Olìf, mə̀mə̀ə̀nɨ̀-ɨ̀nù mbe nyaʼa wò əsɨ məd àmei mɨ̀mərə mɨ̀mərə pè biirɨ ni, “Gha ɨ na, ənû zɔ̂ ə kɨə wo ghɨ̀ əwù zi ə? Ənweenɨ ze nɨ bɨrɨ chwi ni à bɨrɨ wɨrɨ yeʼe mbɨ ni ɨsɨg bɨrɨ nwìə̀ kɨ əzi ə?”
40024004	Yeso nyaʼa wììrɨ̀ əmbɨ mɨ̀mə̌d ni, “Mbə̀ we əwən ɨmbə̀ʼ tɨ wə̀d mɔʼɔ ghɨ i ni mbə̀ febə,
40024005	ɨmbə̀ʼ ɨghəm nɨ bə̂d mɨ̀nɔnɔʼ bɨrɨ yeʼe, əne nɨŋ mɨ ɨkum yènə̀ ghàə̀ ni, 'Mɔ̌ yɨə Wə̀d we nɨ Ŋwiə̀ zɔʼɔ.' Mbɨ bɨrɨ gha əne fèbrɨ̀ bə̂d mɨ̀nɔnɔʼ.
40024006	Mbə bɨrɨ zu ni ɨbeŋ mbɨə màʼə̀ bid, bə̀ zu mɨŋgam ɨmbə̀ʼ ɨchî nɨ bə̂d ə kəb maʼ bid. Tɨ mbə̀ bɔ ə. Ɨnû mbɔ̂ jìm berɨ ghɨ̀, àyɨə ka à yɨə kɨrɨ i ɨnwǐ ɨsɨg we.
40024007	Ɨbeŋ bɨrɨ maʼ bid mbɨ ɨbeŋ cherə. Ɨbeŋ nɨ mɨfɔ̂n ə tùmbɨ̀ə̀ bə̀ màʼ bid mbɨ ɨbeŋ cherə nɨ mɨfɔ̂n ə tùmbɨ̀ə̀. Njì kǎ kǎ bɨrɨ nyɨ, si bə̀ wùd ɨsɨ ɨsɨ.
40024008	Ɨnû mbɔ̂ jìm yɨ ɨghabɨ ɨchî nɨ əyi kɔ zu rɨbuʼ ənɨ wɨə nombɨə.
40024009	“Nyùmə̀ we mɨ kùʼ, mbə bə̂d pə̀n bɨrɨ gywɨ əwən nàʼ ni mbɨ chə əwən bə̀ zwiirɨ əwən. Ɨsɨg jìm bɨrɨ ban əwən ɨmbə̀ʼ əmɨ.
40024010	Ənɨ ə nyùmə̀ we, ɨbenɨ bə̂d mɨ̀nɔnɔʼ bɨrɨ bɔd. Bə̂d bɨrɨ fendɨ mbə bɔŋgɔb bə̀ kɔ bàn mbə bɔŋgɔb.
40024011	Bə̂d ɨ̀kə̀n Ŋwiə̀ mɨghab nɔnɔʼ bɨrɨ jwɨ̀ əne fèbrɨ̀ bə̂d mɨ̀nɔnɔʼ.
40024012	Ɨchî nɨ ɨnû ɨzɨg bɨrɨ nɔʼ, chəi bə̂d mɨ̀nɔnɔʼ bɨrɨ wɨrɨə ghaʼə mbɨ cherə ɨchî nɨ mbɨ nyaʼə bèə̀ ghaʼə.
40024013	Àyɨə wə̀d we nɨ nyiʼi wò pè ənɨ ɨnwǐ, Ŋwìə̀ bɨrɨ chɨ əməd rəŋgəʼ.
40024014	Bə̂d bɨrɨ gha ɨkə̂n chɔ̀m wɔ̂ ɨmbə̀ʼ ənû ɨfɔ̀n rɨkaŋ ɨŋga ɨsɨg jìm, ɨmbə̀ʼ ɨbeŋ jìm zu. Mbɨ mɨ ghɨ̀ əne, ɨnwǐ ɨsɨg bɨrɨ sɨ yeʼe.
40024015	“Ənɨ mbə̀ zə əghɨ ze nɨə ghɨ̀ ni bə̂d tibrɨ mbàn Ŋwìə̀, nɨ Danièl nyaʼa gha ɨmbə̀ʼ əzɨ əwən, nɨ zɨə təm ɨŋga əsɨ ə zeŋɨ (ətu wə̀d we nɨə foŋ ə zeŋ),
40024016	bə̂d mbe nɨ yeʼ ə Jùdeyà, mbɨ norə kɔʼ ɨkaŋ rɨwum.
40024017	Tɨ wə̀d we nɨ yeʼ ɨdom nəb swiʼ i ɨ wo nɨŋ ɨghɨ mbe nɨ yeʼ ɨŋga nəb məd.
40024018	Tɨ wə̀d we nɨ yeʼ ə mbeŋ wɨrɨ bəndɨ i rəbɔʼ ɨ wo nɨŋ i ngywɨ̌ maʼi.
40024019	Ŋgəʼ bɨrɨ nyɨ ɨgwɨ məyi mbe nɨ yeʼ rɨ̀bùmə̀, bə̀ nyɨ ɨgwɨ mbe nɨə nyɔŋə bɔn ɨŋga ɨni mbe!
40024020	Mbə̀ kɔŋgɨ ə Ŋwiə̀ ni tɨ əni ze nɨ mbə̀ bɨrɨ ghanə nòrə̀ ə kùʼ i ənɨ ə nyùmə̀ we nɨ ɨfə ə kɔ əku, kɨ̀ ɨgwɨ əni əkwɨ mɨ̀Jû,
40024021	ɨmbə̀ʼ ɨghəm nɨ bə̂d bɨrɨ zə ŋgəʼ əku ənɨ ə nyùmə̀ we, chè ŋgəʼ jìm ze nɨ kweʼ jwɨ̀ kɔ rɨ ənɨ Ŋwìə̀ nyaʼa tekɨ ɨsɨg yeʼe pè rɨ̀nîn. Chəi ɨkwɨ ŋgəʼ cherə bɨrɨ wɨrɨ jwɨ̀ ɨghabɨ zɔ̂.
40024022	À mɨ yeʼ nɨ chəi Ŋwìə̀ nyaʼa fə be sobrɨ ɨnun ɨni mbe, njɨ chəi wə̀d mɔʼɔ bɨrɨ jwɨ rəŋgəʼ. Wɨ̀ bɨrɨ wom sobrɨ ɨnun ɨni mbe ɨmbə̀ʼ ɨghəm bə̂d mbe nɨ wɨ̀ nyaʼa fə chɔʼɔ.
40024023	“Əne wə̀d mɔʼɔ mɨ ghà ɨ nən ənɨ ə nyùmə̀ we ni, 'Mbə̀ zə, wɔ̂ yɨə Wə̀d we nɨ Ŋwìə̀ zɔʼɔ!' kɨ̀ ni, 'À yɨə məd wə!' tɨ mbə̀ ben ə,
40024024	ɨmbə̀ʼ ɨghəm nɨ bə̂d mbe nɨ Ŋwìə̀ zɔʼɔ mɨghab mbɨ ə bə̂d ɨ̀kə̀n Ŋwiə̀ mɨghab bɨrɨ nɨ jwɨ̀, əne ghɨ̀ ɨnweenɨ-ɨnû ka ka bə̀ ghɨ̀ ɨnû yiirɨ, ɨmbə̀ʼ ɨchî mɨ chwiə, mbɨ fèbrɨ̀ bə̂d mbe nɨ Ŋwìə̀ fə chɔʼɔ.
40024025	Mbə̀ zə, mə fə ghà ɨnû mbɔ̂ ɨ nən bɔŋ nyùmə̀ sɨə kùʼə̀.
40024026	“Əne wə̀d mɔʼɔ mɨ ghà ɨ nən ni, 'Mbə̀ zə, məd wɨ ɨŋga ɨbad rɨkwàʼi,' tɨ mbə̀ wo əŋgu, kɨ̀ ni, 'Mbə̀ zə, məd wɨ ɨŋga ɨtu nəb mbe rɨŋga,' tɨ mbə̀ ben ə.
40024027	Ɨchî nɨ ɨbi mbə̀ŋ ə ŋwàŋ rɨ əbà ze nɨ nyùmə̀ ə tòʼə̀ wò pè əbà ze nɨ nyùmə̀ ə nyɨ ɨkòb, yɨə bə ɨchî nɨ Wan Wə̀d bɨrɨ yeʼe.
40024028	Əsɨ ze nɨ əvɨ nyam ə yeʼ əŋgu, mɨzam bɨrɨ wo fetɨ əŋgu.
40024029	“Ɨni ŋgəʼ mbe nɨ mɨ mì i mi, nyùmə̀ bɨrɨ fin, ka ɨmɨg bɨrɨ te i, tɨtəmɨ bɨrɨ nɔʼ rɨ əton ɨkaŋ feŋgɨ ə si, Ŋwìə̀ bɨrɨ chɨ ɨzwî mbe nɨ yeʼ ɨkaŋ.
40024030	“Nyùmə̀ we mɨ kùʼ, ənweenɨ ze nɨ chwi ni Wan Wə̀d wɨə yeʼe ə bɨrɨ jwɨ̀ əton ɨkaŋ, əne mɨnəbɨ jìm rɨ ɨgwɨ ɨsɨg bɨrɨ dì. Mbɨ bɨrɨ zə Wan Wə̀d nɨə yeʼe ɨgwɨ ə pàʼ, zə ɨka we nɨ wɨ̀ berɨ bə̀ zə ɨwumnɨ kyeŋ we nɨ wɨ̀ bə̀ berɨ.
40024031	Tàŋ mɨ ghàm rɨ̀kǎ, wɨ̀ tom mbi mbɨ̀aŋgɨrə̀ ɨba ɨsɨg mbe kwè ni mbɨ fetɨ mbi bə̂d mbe nɨ wɨ̀ chɔʼɔ, kɔ rɨ ənɨ ɨbu ɨsɨg fibɨ̀ wò pè ənɨ wɨ cherə.
40024032	“Mbə̀ kwembɨ ənû ə mɔʼɔ tɨ ənɨ əzed ə fîg. Tɨtəb rɨ bɔd mɨ jwɨ̀ sɨə chə̀ʼə̀, mbə̀ kyerɨ ni ɨchɨ fə yeʼe.
40024033	À yɨ əndəŋ əndəŋ ni mbə̀ mɨ zə ɨnû mbɔ̂ jìm, mbə̀ kyerɨ ni nyùmə̀ we nɨ Wan Wə̀d bɨrɨ wɨrɨ yeʼe fə tiinɨ, əne wɨ̀ fə sɨ i ɨchû ɨkam.
40024034	Mə ghà rəsìʼ ɨ nən ni, ka ɨghəm bə̂d wɔ̂ bɨrɨ che i zɨ rɨ tɨ̀ ɨnû mbɔ̂ jìm ghɨ̀.
40024035	Ɨkaŋ mbɨ ə si bɨrɨ chè, àyɨə chəi mɨ ɨŋgam bɨrɨ nɔ che ətu ə̀kǒ.
40024036	“Chəi wə̀d mɔʼɔ kyerɨ əni ze kɨ̀ nyùmə̀ we nɨ ɨnû mbɔ̂ bɨrɨ ghɨ̀, ka àbei mbɨ̀aŋgɨrə̀ mbe nɨ yeʼ ɨkaŋ kɨ̀ bè ə Wan. Àmei Mbǎʼ rə̀zìʼ wi kyerɨ.
40024037	Ənû ze nɨ nyaʼa ghɨ ənɨ ə nyùmə̀ Noà, yɨə bə̀ əze nɨ bɨrɨ ghɨ̀ ənɨ ə nyùmə̀ we nɨ Wan Wə̀d bɨrɨ wɨrɨ yeʼe.
40024038	À nyaʼa ənɨ ə nyùmə̀ we, bɔŋ Ŋwìə̀ nyaʼə sɨə ghɨ̀ ni mbə̀ŋ nɔ mɨnib kubrɨ ɨsɨ, bə̂d mbɨə nyaʼə jɨgə bə̀ nɔə. Ɨ mbɨə nyaʼə namə bə̀ namnə mbə bɔn. Ɨ mbɨə nyaʼə ghɨ̀ əne wò pè əni ze nɨ Noà nyaʼa nyɨ əbaŋ ɨgyɨ̀ ze nɨ Ŋwìə̀ nyaʼa gha ɨ bɔ nɨ wɨ̀ tekɨ.
40024039	Chəi bə̂d mbe nyaʼa kyerɨ ənû ze nɨ nyaʼa wò ghɨ̀, pè ənɨ mbə̀ŋ ze nyaʼa nɔ, mɨnib kubrɨ ɨsɨ chè zə̀ mɨ̀mə̌d mɨjìm. À yɨ ɨchî nɨ zɨə bɨrɨ yeʼ we ənɨ ə nyùmə̀ we nɨ Wan Wə̀d bɨrɨ wɨrɨ yeʼe.
40024040	Ənɨ ə nyùmə̀ we, mbaŋə̀ rɨ̀be mɨ yeʼ ə mbeŋ, Wan Wə̀d nɨŋ wɨ fìbɨ̀, saŋ wɨ fìbɨ̀.
40024041	Məyi mɨbe bɨrɨ yeʼə wɔ̀ʼə̀ kywɨ̀, Wan Wə̀d nɨŋ wɨ fìbɨ̀, saŋ wɨ fìbɨ̀.
40024042	Əne mbə̀ chub ɨkyèʼe, ɨmbə̀ʼ ɨghəm nɨ chəi mbə̀ kyerɨ əni ze nɨ ə Ə̀nùŋɨ̀sɨg bɨrɨ wɨrɨ yeʼe.
40024043	Àyɨə mbə̀ kyerɨ ni wə̀d nəb mɨ kə̀ʼ kyerɨ nyùmə̀ we nɨ ɨjɨ ə wo yeʼe ɨzimɨ, njɨ wɨ̀ bɨrɨ chub ɨkyèʼe ɨ nəŋgɨ i nəb ɨmbə̀ʼ tɨ ɨjɨ we toʼ i nəb ze.
40024044	Əne mbə̀n bə̂, mbə̀ tekɨ ɨnyod, ɨmbə̀ʼ ɨghəm nɨ Wan Wə̀d wɨə yeʼe ənɨ ə nyùmə̀ we nɨ chəi mbə̀ə wòm əməd.
40024045	“Wə̀d ə̀fàʼì we nɨə fàʼ ənɨ i fîŋ jìm bə̀ berɨ ɨwe, nɨ mbǎʼ ə̀fàʼì məd nuŋ ni wɨ̀ nəŋgɨ bə̂d ə̀fàʼì mbe nɨ yeʼ ɨŋga i nəb, bə̀ nàʼ ɨghɨjɨg əmbɨ mɨ̀mə̌d ənɨ ə nyùmə̀ nɨ kuʼu kɨ wi ə?
40024046	Ŋwìə̀ zɨ əbɔrəbɔd ɨgun ə wə̀d ə̀fàʼì we nɨ ənɨ mbǎʼ ə̀fàʼì məd bəndɨ, wɨ̀ pè zə əməd ənɨ wɨə fàʼə̀.
40024047	Mə ghà rəsìʼ ɨ nən ni mbǎʼ ə̀fàʼì we bɨrɨ nuŋ əməd ni wɨ̀ sɨə nəŋgɨ mbi ɨghɨjìm.
40024048	Wə̀d ə̀fàʼì we nɨ chəi wɨə fàʼ ənɨ i fîŋ jìm mɨ ghà ɨŋga i fîŋ ni, 'Mɨ mbǎʼ ə̀fàʼì fə tàn nɨ yeʼe,'
40024049	əne kɔ som bə̂d ə̀fàʼì cherə, bə̀ kɔ jɨgə bə̀ nɔə mbɨ ɨtəd mɨnoʼ.
40024050	Mbǎʼ ə̀fàʼì məd bɨrɨ yeʼe ɨgwɨ əni nɨ chəi wɨə wòm əməd, bə̀ fɔrɨ ənɨ ə nyùmə̀ nɨ chəi wɨ̀ kyerɨ.
40024051	Wɨ̀ bɨrɨ pe zɨ ɨchə ɨgwɨ məd, bə̀ nɨŋ əməd nùŋ əbɔʼ ɨbekɨ bə̂d, əsɨ nɨ bə̂d bɨrɨ sɨə zə̀ʼə̀ kud əsɔŋ.
40025001	“Ənɨ ə nyùmə̀ we nɨ Kristo bɨrɨ wɨrɨ yeʼe, ənû ɨfɔ̀n rɨkaŋ bɨrɨ yeʼ ɨghabɨ ɨchî nɨ bɔn məyi wum nɨ nyaʼa nɨŋ mbə ɨnam jwɨ̀ wo bòm ɨnom ɨgən.
40025002	Mbɨ mɨtân nyaʼa fundə. Mbɨ mɨtân nyaʼa berɨ ɨwe.
40025003	Mbe nɨ nyaʼa fundə nyaʼa nɨŋ mbə ɨnam, àyɨə chəi mbɨ nyaʼa nɨŋ mɨwud ə̀nàm cherə.
40025004	Mbe nɨ nyaʼa berɨ ɨwe nyaʼa nɨŋ mbə ɨnam bə̀ yim mɨwud ə̀nàm cherə.
40025005	Ɨchî nɨ ɨnom ɨgən we nyaʼa tan nɨ yeʼe, mɨ̀mə̌d mbe mɨ̀jìm nyaʼa kɔ chiŋ ŋgwenɨ əne feŋgɨ əŋgwenɨ.
40025006	“À nɨə sɨ ɨzimɨ ka, wə̀d mɔʼɔ nyaʼa kyeŋ rɨ̀kǎ ghà ni, 'Ɨnom ɨgən we fə yeʼe i, mbə̀ jwɨə wò bòm əməd!'
40025007	Ənɨ bɔn məyi mbe nyaʼa zu ənû ze, mbɨ nyaʼa nɔ̀ʼ kɔʼrɨ tə ngywɨ̌ rɨ ɨnam.
40025008	Mbe nɨ nyaʼa fundə nyaʼa ghà əmbɨ mbe nɨ nyaʼa berɨ ɨwe ni, 'Tɨ̀ buʼ ɨbɔ, mbə̀ naʼ mɨwud ə̀nàm mɔʼɔ ɨ na. Mba ɨnam mbɨə sɨə nimə.'
40025009	Àyɨə mbe nɨ nyaʼa berɨ ɨwe nyaʼa wììrɨ̀ ni, 'Ɨghə̀m ka mbɨ bɨrɨ kuʼ i ɨ na bə̀ kuʼ ɨ nən. Mbə̀ wo zon mbən tɨ əmbɨ ə bə̂d mbe nɨə fènə̀.'
40025010	Ənɨ mbɨ nyaʼa jwɨ ɨ wo zon, ɨnom ɨgən we nyaʼa yeʼe. Mbe nɨ nyaʼa fə tekɨ ə ɨnyod nyaʼa wò nyɨ ə nəb mbɨ məd ɨ jɨg əchwɨ̂ ɨnamɨ ze. Mbɨ nyaʼa nyɨ əne wùb ɨchû nəb.
40025011	“Ənɨ əmad ə nyaʼa zombɨ, bɔn məyi mbə̂ nyaʼa bə̀ yeʼe pè kɔ gha ni, 'Masà! Masà! Fiʼ nəb ɨ na!'
40025012	Wɨ̀ nyaʼa wììrɨ̀ ni, 'Mə ghà rəsìʼ ɨ nən ni chəi mə̀ kyerɨ əwən.'
40025013	“Əne mbə̀ chub ɨkyèʼe, ɨmbə̀ʼ ɨghəm nɨ chəi mbə̀ kyerɨ əni ze kɨ̀ ə nyùmə̀ we nɨ Wan Wə̀d bɨrɨ wɨrɨ yeʼe.
40025014	“Ənɨ ə nyùmə̀ we nɨ Kristo bɨrɨ wɨrɨ yeʼe, ənû ɨfɔ̀n rɨkaŋ bɨrɨ yeʼ ɨghabɨ ɨchî nɨ mbaŋə̀ mɔʼɔ nɨ nyaʼa kə̀b wò i ɨghanɨ nyaʼa tɔŋ mbi bə̂d ə̀fàʼì, əne zɨ̀ mbi ɨghɨ ɨŋga tɨkyerɨ-ɨbɔ mɨ̀mə̌d.
40025015	Wɨ̀ nyaʼa nàʼ ɨ̀bàm ɨkab gôl ɨtân əmbɨ wɨ fìbɨ̀, nàʼ ɨbe əmbɨ wɨ cherə, bə̀ nàʼ əmɔʼ mbɨ wɨ cherə. Wɨ̀ nyaʼa nàʼ ɨ̀bàm ɨkab gôl mbe əmbɨ mɨ̀mə̌d ɨgwɨ ɨchî nɨ tɨ̀ wə̀d mɔʼ mɔʼ rəbɔʼ mɨ̀mə̌d fàʼ mbɨ mbɨwən. Ənɨ wɨ̀ nyaʼa nàʼ əne, wɨ̀ nyaʼa nɔ̀ʼ wò ɨghanɨ.
40025016	Wə̀d ə̀fàʼì we nɨ nyaʼa nɨŋ ɨ̀bàm ɨkab gôl ɨtân nyaʼa wò ghɨ̀ ɨwin, jɨg njìm ɨ̀bàm cherə ɨtân.
40025017	Əne bə̂, we nɨ nyaʼa nɨŋ ɨ̀bàm ɨkab gôl ɨbe, nyaʼa bə̀ jɨg njìm ɨ̀bàm cherə ɨbe.
40025018	Àyɨə we nɨ nyaʼa nɨŋ ə̀bàm ɨkab gôl əmɔʼ nyaʼa wò toŋ ɨbɨgɨ, nə̀m ɨkab mbǎʼ ə̀fàʼì məd we ɨŋga.
40025019	“Ənɨ əgha ə nyaʼa saarɨ, mbǎʼ ə̀fàʼì mɨ̀mə̌d we nyaʼa bə̀ndɨ̀ rɨ ɨghanɨ, pè kɔ nwendɨ i ɨkab mbɨ mɨ̀mə̌d.
40025020	Wə̀d ə̀fàʼì we nɨ nyaʼa nɨŋ ɨ̀bàm ɨkab gôl mbe ɨtân, nyaʼa wò nyɨ mbɨ ɨ̀bàm cherə ɨtân, pè ghà ɨ bɔ ni, 'Masà, à nyaʼa nàʼ ɨ̀bàm ɨkab gôl ɨ num ɨtân. Zə, mə fə jɨg njìm ɨ̀bàm cherə ɨtân.'
40025021	Mbǎʼ ə̀fàʼì məd we nyaʼa ghà ɨ bɔ ni, 'À fə ghɨ̀ ɨchî chɔ̀m, kyɨə wə̀d ə̀fàʼì chɔ̀m nɨə fàʼ ənɨ i fîŋ jìm. Ɨchî nɨ à fàʼ ənɨ e fîŋ jìm mbɨ ɨghɨ rɨpiî, mə bɨrɨ nuŋ əwe ɨgwɨ ɨghɨ nɔnɔʼ. Nyɨ ə nəb tɨ̀ ghɨ ɨghaʼi!'
40025022	“Wə̀d ə̀fàʼì we nɨ nyaʼa nɨŋ ɨ̀bàm ɨkab gôl mbe ɨbe nyaʼa wò nyɨ ghà ɨ bɔ ni, 'Masà, à nyaʼa nàʼ ɨ̀bàm ɨkab gôl ɨ num ɨbe. Zə, mə fə jɨg njìm ɨ̀bàm cherə ɨbe.'
40025023	Mbǎʼ ə̀fàʼì məd we nyaʼa ghà ɨ bɔ ni, 'À fə ghɨ̀ ɨchî chɔ̀m, kyɨə wə̀d ə̀fàʼì chɔ̀m nɨə fàʼ ənɨ i fîŋ jìm. Ɨchî nɨ à fàʼ ənɨ e fîŋ jìm mbɨ ɨghɨ rɨpiî, mə bɨrɨ nuŋ əwe ɨgwɨ ɨghɨ nɔnɔʼ. Nyɨ ə nəb tɨ̀ ghɨ ɨghaʼi!'
40025024	“Wə̀d ə̀fàʼì we nɨ nyaʼa nɨŋ ə̀bàm ɨkab ə gôl ze əmɔʼ nyaʼa wò nyɨ ghà ɨ bɔ ni, 'Masà! Mə kəʼ kyerɨ ni e fîŋ ə kà, bə̀ kyerɨ ni à wɨə kwə̀ŋ ɨghɨ rɨ əsɨ ze nɨ chəi à konɨ, bə̀ fetɨ rɨ əsɨ ze nɨ chəi à jaŋ əghɨ əŋgu.
40025025	Mə nyaʼa bɔ ni mə bɨrɨ nimnɨ e ɨkab, əne mə nyaʼa wò nə̀m ɨŋga si. Zə, à yɨ e ə̀bàm ɨkab ə gôl ze ə zɔ̂.'
40025026	“Mbǎʼ ə̀fàʼì məd we nyaʼa wììrɨ̀ ɨ bɔ ni, 'Àwɔ̀ yɨə wə̀d ə̀fàʼì rɨbɔ̀ŋ, bə̀ yeʼ ɨgwed! Ɨmbə̀ʼ à nyaʼa kàŋ kyerɨ e ni mə wɨə kwə̀ŋ ɨghɨ rɨ əsɨ ze nɨ chəi mə̀ nyaʼa konɨ, bə̀ fetɨ rɨ əsɨ ze nɨ chəi mə̀ nyaʼa jaŋ ɨghɨ əŋgu ə?
40025027	Njɨ à kə̀ʼ wò nuŋ mɨ ɨkab ɨŋga nəb nɨ mbɨə nùŋ ɨkab, ɨmbə̀ʼ mə mɨ bə̀ndɨ̀, mə nɨŋ ətu ɨkab bə̀ nɨŋ njìm.
40025028	Mbə̀ nɨŋ ə̀bàm ɨkab ə gôl ze rɨ bɔ nàʼ əmbɨ wə̀d ə̀fàʼì we nɨ berɨ ɨ̀bàm wum,
40025029	ɨmbə̀ʼ ɨghəm nɨ wə̀d jìm we nɨ berɨ ɨghɨ, mbɨ bɨrɨ naʼ mbɨ cherə ɨ bɔ, wɨ̀ sɨ berɨ mbɨ nɔʼ chè. Àyɨə we nɨ chəi wɨ̀ berɨ ɨghɨ, ka àbei ɨkə we nɨ wɨ̀ berɨ, mbɨ bɨrɨ nɨŋ rɨ bɔ.
40025030	À yeʼ ɨmbə̀ʼ wə̀d ə̀fàʼì ndɔ̀n wɔ̂, mbə̀ maʼ əməd ɨŋga əsɨ firɨ, nɨ yeʼ əsɨ nɨ bə̂d bɨrɨ sɨə zə̀ʼə̀ kud əsɔŋ.'
40025031	“Ənɨ Wan Wə̀d wɨrɨ yeʼe ɨghabɨ ɨfɔ̀n mbɨ mbɨ̀aŋgɨrə̀ mɨ̀jìm mbɨ məd, wɨ̀ bɨrɨ chub ɨgun e ətən ɨfɔ̀n.
40025032	Ɨbeŋ jìm bɨrɨ wo naanɨ ɨfě məd. Əne wɨ̀ bɨrɨ ghabrɨ bə̂d ɨba ɨbe, ɨchî nɨ ənə̂ŋgɨ̀-njɨ̀g ə ghàbrɨ̀ə̀ njɨ̀g rəbɔʼ ə gywɨ.
40025033	Wɨ̀ bɨrɨ nuŋ njɨ̀g ənɨ e əba əbɔ ə jɨgɨ, bə̀ nùŋ gywɨ ənɨ e əba əbɔ ə tweŋ.
40025034	Əne ɨfɔ̂n we bɨrɨ gha əmbɨ ə bə̂d mbe nɨ yeʼ əba əbɔ ə jɨgɨ ni, 'Mbə̀ yeʼe, kyɨə mbə̀n mbe nɨ mɨ Mbǎʼ fə zɨ əbɔrəbɔd ɨgwɨ nən. Mbə̀ yeʼe jɨg ənû ɨfɔ̀n ze nɨ mɨ Mbǎʼ nyaʼa fə tekɨ nùŋ ɨ nən tɨ ənɨ wɨ̀ nyaʼa tekɨ ɨsɨg,
40025035	ɨmbə̀ʼ ɨghəm nɨ njì rɨ tɨə nyaʼə zaŋ əmɨ, mbə nàʼ əghɨjɨg ɨ num, ədɔʼ ə zɨə nyaʼə ne əmɨ, mbə nàʼ mɨnib ɨ num, mə yɨə nyaʼə wə̀d rɨ̀sɔ̀ʼɔ̀, mbə nɨŋ əmɨ ɨŋga tə nəb,
40025036	mə wɨə nyaʼə rɨ̀sɔ̀ʼ ɨkyerɨ, mbə zɨ̀ ngywɨ̌ ɨgwɨ num, mə wɨə nyaʼə wɔ̀nə̀, mbə nèŋgɨ̀ əmɨ, mə wɨə nyaʼa ə nəb ndəŋ, mbə yeʼe neŋ əmɨ.'
40025037	“Bə̂d mbe nɨə ghɨ̀ ɨnû nɨ kuʼnɨ bɨrɨ wììrɨ̀ ɨ bɔ ni, 'Ə̀nùŋɨ̀sɨg, à kɨ əwù zi nɨ tɨ̀ nyaʼa zə e ənɨ njì rɨ nyaʼə zaŋ əwe, tɨ̀ nàʼ əghɨjɨg ɨ ne, kɨ̀ ənɨ ədɔʼ ə nyaʼə ne əwe, tɨ̀ nàʼ mɨnib ɨ ne ə?
40025038	À kɨ əwù zi nɨ tɨ̀ nyaʼa zə e nɨ à nyaʼə wə̀d rɨ̀sɔ̀ʼɔ̀, tɨ̀ nɨŋ əwe ɨŋga ta nəb, kɨ̀ nɨ a nyaʼə rɨ̀sɔ̀ʼ ɨkyerɨ, tɨ̀ zɨ̀ ngywɨ̌ ɨgwɨ ne ə?
40025039	À kɨ əwù zi nɨ tɨ̀ nyaʼa zə e ənɨ à nyaʼə wɔ̀nə̀, kɨ̀ ənɨ à nyaʼa ə nəb ndəŋ, tɨ̀ yeʼe neŋ əwe ə?'
40025040	Ɨfɔ̂n we bɨrɨ wììrɨ̀ əmbɨ mɨ̀mə̌d ni, 'Mə ghà rəsìʼ ɨ nən ni, ɨchî nɨ mbə̀ nyaʼə ghɨ̀ ɨnû mbɔ̂ ənɨ wɨ kwa mɔʼɔ rəbɔʼ bɔŋgɔb mbɔ̂ num, əne mbə̀ nyaʼa ghɨ yeʼ ənɨ ə num.'
40025041	“Wɨ̀ bɨrɨ gha əmbɨ ə mbe nɨ yeʼ əba əbɔ ə tweŋ əməd ni, 'Mbə̀n bə̂d ndɔ̀n, mbə̀ nɔʼ rɨ ɨban num wò nyɨ ɨŋga ɨwid rɨ nìmə nɨ mɨ Mbǎʼ nyaʼa fə tekɨ əmbɨ debɨ̀rə̀ mbɨ mbɨ̀aŋgɨrə̀ məd,
40025042	ɨmbə̀ʼ ɨghəm nɨ ənɨ njì rɨ nyaʼə zaŋ əmɨ, chəi mbə̀ nyaʼa naʼ əghɨjɨg ɨ num, ənɨ ədɔʼ ə nyaʼə ne əmɨ, chəi mbə̀ nyaʼa naʼ mɨnib ɨ num.
40025043	Ənɨ mə nyaʼə wə̀d rɨ̀sɔ̀ʼɔ̀, chəi mbə̀ nyaʼa nɨŋ əmɨ ɨŋga tə nəb, ənɨ mə nyaʼə rɨ̀sɔ̀ʼ ɨkyerɨ, chəi mbə̀ nyaʼa naʼ ngywɨ̌ ɨ num, ənɨ mə nyaʼə wɔ̀nə̀ bə̀ fɔrɨ ənɨ mə nyaʼa nyɨ ə nəb ndəŋ, chəi mbə̀ nyaʼa yeʼe nèŋ əmɨ.'
40025044	“Mbɨ bɨrɨ bɨ wììrɨ̀ ni, 'Ə̀nùŋɨ̀sɨg, à kɨ əwù zi nɨ tɨ̀ nyaʼa zə e ənɨ njì rɨ nyaʼə zaŋ e, kɨ̀ ənɨ ədɔʼ ə nyaʼə ne e, kɨ̀ ənɨ à nyaʼə rɨ̀sɔ̀ʼ ɨkyerɨ, kɨ̀ ənɨ à nyaʼə wɔ̀nə̀, kɨ̀ ənɨ à nyaʼa ə nəb ndəŋ, nɨ chəi tɨ̀ nyaʼa weerɨ əwe ə?'
40025045	Wɨ̀ bɨrɨ wiirɨ əmbɨ mɨ̀mə̌d ni, 'Mə ghà rəsìʼ ɨ nən ni, ɨchî nɨ chəi mbə̀ nyaʼa ghɨ ɨnû mbɔ̂ ənɨ wɨ kwa mɔʼɔ rəbɔʼ mbɔ̂, əne chəi mbə̀ nyaʼa bə̀ ghɨ̀ ənɨ ə num.'
40025046	Əne mbɨ bɨrɨ wò nyɨ ɨŋga ɨchə rɨ nɔ mì, àyɨə bə̂d mbe nɨə ghɨ̀ ɨnû nɨ kuʼnɨ bɨrɨ jɨg ɨ̀tènɨ̀ rɨ mì.”
40026001	Ənɨ Yeso nyaʼa fə maanɨ nɨ chwi ɨnû mbe, wɨ̀ nyaʼa ghà əmbɨ mbi mə̀mə̀ə̀nɨ̀-ɨ̀nù ni,
40026002	“Mbə̀ fə kyerɨ ə ni à sɨ bùʼ ɨni be mbɨ jɨg Əchwɨ̂ ə Che-ɨgun, əne mbɨ bɨrɨ yim Wan Wə̀d nàʼ ni mbɨ kombɨ əzed ə baʼnɨ.”
40026003	À nyaʼa ənɨ ə nyùmə̀ we, bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ mbe rɨŋga əbeŋ nyaʼa wò nàànɨ̀ ɨŋga tɔʼ Kaifàs, nɨ nyaʼa ətu ɨgwɨ ə bə̂d mbàn Ŋwìə̀.
40026004	Mbɨ nyaʼa wò nàànɨ̀ əne ɨ taŋ ɨchî nɨ mbɨ bɨrɨ yim ə Yeso ənjìm ənjìm, zwiirɨ.
40026005	Àyɨə mbɨ nyaʼa ghà mbənə mbənə ni, “Chəi tɨ̀ bɨrɨ zwiirɨ əməd ənɨ mbɨə jɨg Əchwɨ̂ ə Che-ɨgun, njɨ bə̂d bɨrɨ bu əchɔb.”
40026006	Ənɨ Yeso nyaʼa ə Betanì ɨŋga nəb Saimòn we nɨ nyaʼa kweʼ wɔ̀n əpabɨ,
40026007	əyi mɔʼɔ nyaʼa wò əsɨ məd mbɨ mɨwud ɨŋga chəŋ àlàbastà. Wɨ̀ nyaʼa pè tuŋ mɨwud mbe ɨgun ətu əməd ənɨ wɨ̀ nyaʼə jɨgə.
40026008	Ənɨ mə̀mə̀ə̀nɨ̀-ɨ̀nù ɨməd nyaʼa zə ənû ze, mbɨ nyaʼa sə ɨtəm, biirɨ ni, “Əyi wɔ̂ kɨə chə̀kɨ̀ mɨwud mbɔ̂ ɨmbə̀ʼ ə yè ə?
40026009	Njɨ wɨ̀ kə̀ʼ fèn mɨwud mbɔ̂ ənɨ ɨkab nɔnɔʼ, nàʼ ɨkab we əmbɨ ə bə̂d ɨkwaŋ.”
40026010	Yeso nyaʼa kyerɨ ɨnû mbe nɨ mbɨ nyaʼə ghàə̀, əne wɨ̀ nyaʼa ghà əmbɨ mɨ̀mə̌d ni, “Mbə̀ kɨə chə əyi wɔ̂ ɨmbə̀ʼ ə yè ə? Wɨ̀ fə ghɨ̀ ənû ə chɔ̀m ənɨ ə num.
40026011	Bə̂d ɨkwaŋ mbɨ əkaʼ nən ɨghəm jìm, àyɨə chəi əmɨ mbɨ nən ɨghəm jìm.
40026012	Əyi wɔ̂ fə tuŋ mɨwud mbɔ̂ ɨgwɨ num, ɨmbə̀ʼ tekɨ mɨ nyamnyod ni mə mɨ kwɨ, mbɨ sɨ tweŋɨ.
40026013	Mə ghà rəsìʼ ɨ nən ni, ɨsɨ jìm mbe nɨ mbɨ bɨrɨ gha ɨkə̂n chɔ̀m wɔ̂ ɨŋga ɨsɨg, mbɨ bɨrɨ ghà ənû ze nɨ əyi wɔ̂ ghɨ̌, əne sɨə kɔndɨ əməd.”
40026014	Wɨ mɔʼɔ rəbɔʼ mə̀mə̀ə̀nɨ̀-ɨ̀nù Yeso mbe wum chɔ̀b rɨ̀be, nɨ ɨkum məd nyaʼə Judàs Iskàriɔ̀t, nyaʼa wò əsɨ bə̂d kyeŋ mbe rɨ ə mbàn Ŋwìə̀
40026015	pè biirɨ ni, “Mbə kɨə wo naʼ ye ɨ num əwù ze nɨ mə chwiə Yeso ɨ nən ni mbə̀ yim əməd ə?” Mbɨ nyaʼa zu əne, taŋ ɨkab sɨrɨvà chuʼ ɨwum tad nàʼ ɨ bɔ.
40026016	Ɨ kɔ rɨ ənɨ ə nyùmə̀ we, wɨ̀ nyaʼa kɔ kə̀b əpan nɨ ghɨ ni mbɨ gywɨ ə Yeso.
40026017	À nyaʼa ɨgwɨ əni rɨtu nɨ mbɨ nyaʼə jɨgə ŋgə̀ŋ ze nɨ chəi mbɨ nyaʼa zɨ ɨfuʼ we nɨə ghɨ̀ ni ŋgə̀ŋ kɔʼ ɨŋga, mə̀mə̀ə̀nɨ̀-ɨ̀nù Yeso nyaʼa wò əsɨ məd, pè biirɨ ɨ bɔ ni, “À kə̀b ni tɨ̀ wo tekɨ əsɨ ɨ ne ə yi nɨ à bɨrɨ jɨg Əchwɨ̂ ə Che-ɨgun ə?”
40026018	Wɨ̀ nyaʼa ghà əmbɨ mɨ̀mə̌d ni, “Mbə̀ wo əsɨ mbaŋə̀ mɔʼɔ ɨŋga əsɨ ze nɨ yeʼ ɨmbì ɨ nən pè ghà ɨ bɔ ni, 'Əchwiə̀-ɨ̀nù ə ghà ni, Mɨ nyùmə̀ fə kùʼ i. Mə bɨrɨ jɨg Əchwɨ̂ ə Che-ɨgun mbɨ mbɨ mə̀mə̀ə̀nɨ̀-ɨ̀nù ɨŋga e nəb.'”
40026019	Mə̀mə̀ə̀nɨ̀-ɨ̀nù mbe nyaʼa ghɨ̀ àmei ɨchî nɨ Yeso nyaʼa gha əmbɨ mɨ̀mə̌d, əne tekɨ rɨjɨg Əchwɨ̂ ə Che-ɨgun te.
40026020	À nyaʼa sɨ ɨkwirɨ kwirɨ we, Yeso nyaʼa chubɨ ɨ jɨg mbɨ mbi mə̀mə̀ə̀nɨ̀-ɨ̀nù mbe wum chɔ̀b rɨ̀be.
40026021	Ənɨ mbɨ nyaʼə jɨgə, wɨ̀ nyaʼa ghà ni, “Mə ghà rəsìʼ ɨ nən ni wə̀d mɔʼɔ rəbɔʼ nən bɨrɨ fen əmɨ.”
40026022	Mə̀mə̀ə̀nɨ̀-ɨ̀nù mbe nyaʼa kàŋ kə̀nə̀. Əne mbɨ nyaʼa kɔ biirɨ ɨ bɔ ɨ mɔʼ mɔʼ ni, “Ə̀nùŋɨ̀sɨg, à wa kɨə mɔ̌ ə?”
40026023	Wɨ̀ nyaʼa wììrɨ̀ ni, “We nɨ fə zɨ əbɔ ɨŋga əkaŋ ə mɔʼ mbɨ num bɨrɨ fen əmɨ.
40026024	Wan Wə̀d bɨrɨ kwɨ ɨchî nɨ mbɨ nyaʼa fə ŋwaʼnɨ ɨmbə̀ʼ əməd, àyɨə ŋgəʼ bɨrɨ nyɨ ɨgun ə wə̀d we nɨ fen əməd. À kɨ ənɨ chəi mbɨ nyaʼa kɨrɨ gywɨ əməd, njɨ zɨə bɔ̀ŋ.”
40026025	Judàs we nɨ nyaʼa fen əməd nyaʼa bə̀ biirɨ ni, “Əchwiə̀-ɨ̀nù, à wa kɨə mɔ̌ ə?” Yeso nyaʼa ghà ɨ bɔ ni, “À fə ghà əne.”
40026026	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼa sɨə jɨgə, Yeso nyaʼa nɨŋ chiŋ ŋgə̀ŋ, kɔŋgɨ ə Ŋwiə̀ ɨgun, bəʼrɨ, nàʼ əmbɨ mbi mə̀mə̀ə̀nɨ̀-ɨ̀nù ghà ni, “Mbə̀ nɨŋ jɨg, əzɔ̂ yɨ mɨ nyamnyod.”
40026027	Wɨ̀ nyaʼa bə̀ nɨŋ toʼ mɨnoʼ, kɔŋgɨ ə Ŋwiə̀, nàʼ əmbɨ mɨ̀mə̌d ghà ni, “Mbə̀ nɔ mbə̀n mɨjìm.
40026028	Əzɔ̂ yɨ mɨ ənəm nɨ Ŋwìə̀ fə nɨŋ san fɨso fi mbɨ nən. Ənəm zɔ̂ yɨ əze nɨ mbɨ chəmnɨ ɨmbə̀ʼ ɨtu bə̂d mɨ̀nɔnɔʼ, ɨmbə̀ʼ Ŋwìə̀ waʼ ɨnû rɨbɔ̀ŋ mɨ̀mə̌d.
40026029	Mə ghà ɨ nən ni chəi mə bɨrɨ wɨrɨ nɔ mɨnoʼ pè əni ze nɨ mə̀ bɨrɨ nɔ mbɨ nən ənɨ ɨghəm fi ɨŋga ənû ɨfɔ̀n mɨ Mbǎʼ.”
40026030	Ənɨ mbɨ nyaʼa fə kwerɨ ɨkyî, mbɨ nyaʼa jwɨ̀ wò ɨkaŋ Ɨwum mɨ̀Olìf.
40026031	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼa pè ɨkaŋ Ɨwum mɨ̀Olìf we, wɨ̀ nyaʼa ghà əmbɨ mɨ̀mə̌d ni, “Mbə bɨrɨ norə əwən sàŋ əmɨ ɨzimɨ wɔ̂. Ə zɨ ɨŋga Ə̀ŋwàʼnɨ̀ ə Ŋwiə̀ ni, 'Mə bɨrɨ zwiirɨ ənə̂ŋgɨ̀-njɨ̀g, əne ɨnɔ̂n njɨ̀g we bɨrɨ jàŋə̀.'
40026032	Àyɨə ənɨ Ŋwìə̀ fə zwemnɨ əmɨ, mə bɨrɨ wo ɨmbì ɨ nən ə Galiliî.”
40026033	Pità nyaʼa ghà ɨ bɔ ni, “Ka mə̀mə̀ə̀nɨ̀-ɨ̀nù mbə mɨ̀jìm bè nòrə̀ əwən sàŋ əwe, chəi mə̀ bɨrɨ nɔ ghɨ əne.”
40026034	Yeso nyaʼa ghà ɨ bɔ ni, “Mə ghà rəsìʼ ɨ ne ni, àmei ɨzimɨ wɔ̂, bɔŋ ɨnoŋgub sɨə tɔŋə, à bɨrɨ fə ton əmɨ ɨghəm tad.”
40026035	Pità nyaʼa ghà ɨ bɔ ni, “Ka à bè yeʼi ni mbɨ bɨrɨ zwiirɨ əwe bə̀ zwiirɨ əmɨ, chəi mə bɨrɨ nɔ ton əwe.” Mə̀mə̀ə̀nɨ̀-ɨ̀nù mbə mɨ̀jìm nyaʼa bə̀ ghà àmei əne.
40026036	Yeso mbɨ mbi mə̀mə̀ə̀nɨ̀-ɨ̀nù nyaʼa nɔ̀ʼ wò əsɨ ə mɔʼɔ ze nɨ mbɨ nyaʼə tɔŋ ənɨ Gètsemanì. Ənɨ mbɨ nyaʼa pè əŋgu, wɨ̀ nyaʼa ghà əmbɨ mɨ̀mə̌d ni, “Mbə̀ chub əgha, mə̀ tindɨ wò ɨmbì kɔ̀ŋgɨ̀ ə Ŋwiə̀.”
40026037	Ənɨ wɨ̀ nyaʼa ghà əne, wɨ̀ nyaʼa nɨŋ ə Pità mbɨ ə bɔn Zebèdiî mbe mɨ̀be mbɨ wò ɨnɔ̂n. Ɨ wɨə nyaʼə kàŋə̀ kə̀nə̀, fîŋ bə̀ kɔ tɔb əməd.
40026038	Əne wɨ̀ nyaʼa ghà əmbɨ mɨ̀mə̌d ni, “Ə̀kə̀nɨ̀ ə fə kàŋ swi ɨŋga mɨ fîŋ, kəb zwiirɨ əmɨ. Mbə̀ chub əgha, mba mɨnən chub ɨkyèʼe.”
40026039	Ənɨ wɨ̀ nyaʼa ghà əne, wɨ̀ nyaʼa yèndɨ̀ wò ɨmbì rɨpiî, pè kub ɨfě ə si, kɔ̀ŋgɨ̀ ə Ŋwiə̀ ghà ni, “Mɨ Mbǎʼ, ɨchî mɨ chwiə, à ghɨ̀ ŋgəʼ zɔ̂ chè rɨ ɨgwɨ num. Àyɨə ghɨ yeʼ ənû ze nɨ à kə̀bɨ, kaʼi əze nɨ mə̀ kəbɨ.”
40026040	Wɨ̀ nyaʼa bə̀ndɨ̀ wò əsɨ mə̀mə̀ə̀nɨ̀-ɨ̀nù mbe pè zə ənɨ mbɨ nyaʼə gwenə. Əne wɨ̀ nyaʼa biirɨ əmbɨ Pità ni, “Chəi ənɨ tɨ̀ mbə chub ɨkyèʼe mbɨ num ənɨ awà fìbɨ̀ ə?
40026041	Mbə̀ chub ɨkyèʼe kɔ̀ŋgɨ̀ ə Ŋwiə̀ ni tɨ ənû ə mɔʼɔ numbɨ i əwən. Fîŋ zɨə kə̀b ni mbə̀ ghɨ ənû nɨ kuʼnɨ, àyɨə nyamnyod ə bɔd.”
40026042	Ənɨ Yeso nyaʼa ghà əne, wɨ̀ nyaʼa yì wò kɔ̀ŋgɨ̀ ə Ŋwiə̀ ənɨ ɨghəm nɨ pe ɨbe ghà ni, “Mɨ Mbǎʼ, à mɨ yeʼ nɨ chəi ɨchî cherə nɨ tɨ̀ à ghɨ̀ ni ŋgəʼ zɔ̂ chè rɨ ɨgwɨ num, njɨ ghɨ ɨchî nɨ à kə̀bɨ.”
40026043	Ənɨ wɨ̀ nyaʼa wɨrɨ bə̀ndɨ̀, wɨ̀ nyaʼa wò pè zə mə̀mə̀ə̀nɨ̀-ɨ̀nù mbe ənɨ mbɨə gwenə. Ɨ mbɨə nyaʼə gwen ɨmbə̀ʼ ɨghəm nɨ ŋgwenɨ nyaʼa fə kən chìŋ mɨ̀mə̌d əku.
40026044	Yeso nyaʼa bə̀ yì sàŋ mɨ̀mə̌d wò kɔ̀ŋgɨ̀ ə Ŋwiə̀ ənɨ ɨghəm nɨ pe ɨtad. Ɨ wɨə nyaʼə ghà àmei ɨnû mbe nɨ wɨ̀ kəʼ bè ghà.
40026045	Wɨ̀ nyaʼa bə̀ndɨ̀ wò əsɨ mə̀mə̀ə̀nɨ̀-ɨ̀nù mbe pè ghà əmbɨ mɨ̀mə̌d ni, “Mbə̀ kɨə kɨrɨ gwenə bə̀ zwììrɨ̀ əwən ə? Mbə̀ zə ni nyùmə̀ fə kùʼi, əne mbɨ fə fèn Wan Wə̀d əmbɨ ə bə̂d nɨə ghɨ̀ ɨnû rɨbɔ̀ŋ.
40026046	Mbə̀ nɔʼ tɨ̀ kɔ wo a. Mbə̀ zə, wə̀d we nɨ fen əmɨ fə sɨ i əgha!”
40026047	Ənɨ Yeso nyaʼə kɨrɨ ghamə, Judàs, nɨ nyaʼa wɨ mɔʼɔ rəbɔʼ mə̀mə̀ə̀nɨ̀-ɨ̀nù mbe wum chɔ̀b rɨ̀be nyaʼa yeʼe. Ɨ wɨə nyaʼə yènə̀ mbɨ ɨnɔ̂n bə̂d nɨ nyaʼa yim rɨbi bə̀ yim ɨtum mbàŋ. À yɨə bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ mbe rɨŋga əbeŋ nyaʼa tom mɨ̀mə̌d.
40026048	Wə̀d we nɨ nyaʼa fen ə Yeso nyaʼa fə nàʼ ənweenɨ əmbɨ mɨ̀mə̌d ni, “Mbaŋə̀ ze nɨ mə̀ sɔɔrɨ ndə̀ʼ məd yɨ we nɨ mbɨə kə̀bə̀. Mbə̀ gywɨ əməd.”
40026049	Judàs nyaʼa wò əsɨ Yeso əwu əwən pè ghà ɨ bɔ ni, “Əchwiə̀-ɨ̀nù, mə chàʼrɨ̀ əwe!” Wɨ̀ nyaʼa chàʼrɨ̀ əne, sɔɔrɨ ndə̀ʼ məd.
40026050	Yeso nyaʼa wììrɨ̀ ɨ bɔ ni, “Mɨ sə̀ʼ! Ghɨ ənû ze nɨ à yeʼe ghɨ̀!” Ənɨ Judàs nyaʼa ghɨ̀ əne, bə̂d mbe nyaʼa wò chè ə Yeso ənɨ ɨkǎ, yimɨ.
40026051	Mbaŋə̀ mɔʼɔ rəbɔʼ bə̂d mbe nɨ nyaʼa mbɨ Yeso nyaʼa chɔʼ i ɨbi rɨ əbaʼ, ŋwì, wɨ chè kwa ə̀tǒŋ rɨ ətu wə̀d ə̀fàʼì ətu ɨgwɨ ə bə̂d mbàn Ŋwìə̀.
40026052	Yeso nyaʼa ghà əmbɨ wə̀d ɨbi we ni, “Sɔ e ɨbi əbaʼ. Àyɨə kyerɨ ni wə̀d we nɨə zɔ̀ŋ ənɨ ɨbi bɨrɨ bɨ kwɨ ɨchû ɨbi.
40026053	Chəi à kyerɨ ni mə we tɨ̀ mə dì əmbɨ mɨ Mbǎʼ, wɨ̀ kɨ chà mɨnɔ̂n mbɨ̀aŋgɨrə̀ nɨ che mɨnɔ̂n wum chɔ̀b rɨ̀be ni mbɨ yeʼe wèèrɨ̀ əmɨ ə?
40026054	Àyɨə mə mɨ ghɨ̀ əne, njɨ ɨŋgam Ŋwiə̀ we nɨ gha ni ɨnû mbɔ̂ berɨ ghɨ̀, kɨə wo jwɨ ənɨ rəsìʼ rɨ ye ə?”
40026055	Yeso nyaʼa ghà əmbɨ mɨnɔ̂n bə̂d mbe ni, “Mbə sɨ yeʼe ɨ gywɨ əmɨ mbɨ mɨbi fɔrɨ mbɨ ɨtum mbàŋ ɨghabɨ ni mə̀ yɨ ɨjɨ ə? Mə wɨə nyaʼə chub ɨŋga mbàn Ŋwìə̀ ɨni jìm chwi ɨnû, àyɨə chəi mbə̀ nyaʼa gywɨ əmɨ.
40026056	Ɨnû mbɔ̂ jìm fə ghɨ̀ ɨmbə̀ʼ ɨnû mbe nɨ bə̂d ɨ̀kə̀n Ŋwiə̀ nyaʼa ŋwàʼnɨ̀ mbɨ jwɨ ənɨ rəsìʼ.” Ənɨ wɨ̀ nyaʼa ghà əne, mə̀mə̀ə̀nɨ̀-ɨ̀nù mbe mɨ̀jìm nyaʼa sàŋ əməd nòd əwən.
40026057	Bə̂d mbe nɨ nyaʼa yim ə Yeso nyaʼa nɨŋ əməd wò əkwɨ Kaifàs, əsɨ nɨ məchwiə̀ rɨ̀kə̌ mbɨ ə bə̂d kyeŋ mbe rɨŋga əbeŋ nyaʼa fə naanɨ əŋgu. Kaifàs yɨə nyaʼə ətu ɨgwɨ ə bə̂d mbàn Ŋwìə̀.
40026058	Pità wɨə nyaʼə beenɨ əbɔʼ məd tɨgharɨgha. Wɨ̀ nyaʼa beenɨ əne wò pè ɨchû ɨkam ətu ɨgwɨ ə bə̂d mbàn Ŋwìə̀ we. Wɨ̀ nyaʼa nyɨ ɨŋga ɨkam we wò chubɨ mbɨ mənə̂ŋgɨ̀ mbàn Ŋwìə̀ ɨmbə̀ʼ zə ɨnwǐ.
40026059	Bə̂d kyeŋ mbe rɨ ə mbàn Ŋwìə̀ mbɨ mə̀saʼ əbeŋ mbe mɨ̀jìm nyaʼa kɔ kəb bə̂d nɨ bɨrɨ gha mɨghab ɨgwɨ ə Yeso ɨmbə̀ʼ ɨ mbe tɨ̀ mbɨ zwiirɨ əməd.
40026060	Mbɨ nyaʼa kə̀b àyɨə chəi mbɨ nyaʼa zə, ka à bè yeʼi ni bə̂d mɨ̀nɔnɔʼ nyaʼa jwɨ̀ wò ghà mɨghab ɨgwɨ məd ɨfě mɨ̀mə̌d. À nɨ pe ənɨ ɨnwǐ, mbaŋə̀ mɔʼɔ rɨbe nyaʼa jwɨ̀ wò ɨmbì
40026061	ghà ni, “Mbe wɔ̂ kə̀ʼ ghà ni, 'Mə we tɨ̀ mə sàʼ mbàn Ŋwìə̀ wɨrɨ kod ənɨ ɨni tad.'”
40026062	Ənɨ mbɨ nyaʼa ghà əne, ətu ɨgwɨ ə bə̂d mbàn Ŋwìə̀ nyaʼa nɔ̀ʼ rətiə biirɨ ni, “Chəi à berɨ ənû ə mɔʼɔ nɨ wììrɨ̀ ə? À gha ni ye ɨmbə̀ʼ ɨnû mbɔ̂ nɨ mbɨ zɨ ɨgwɨ ne ə?”
40026063	Yeso nyaʼa kəm i rəziə. Əne ətu ɨgwɨ ə bə̂d mbàn Ŋwìə̀ we nyaʼa ghà ɨ bɔ ni, “Gha we rəsìʼ ənɨ ɨkum Ŋwiə̀ we nɨ yeʼ ɨkǎ ni àwɔ̀ yɨə Wə̀d we nɨ Ŋwìə̀ zɔʼɔ, nɨ yeʼ Wan Ŋwìə̀.”
40026064	Yeso nyaʼa wììrɨ̀ ɨ bɔ ni, “À fə ghà əne. Àyɨə mə ghà ɨ nən ni, ɨ kɔ rɨ̀nîn, mbə bɨrɨ zə Wan Wə̀d nɨ chub əbà əbɔ ə jɨg ə Ŋwìə̀ we nɨ berɨ ɨka jìm, bə̀ zə ənɨ wɨə yeʼe ɨgwɨ ə pàʼ.”
40026065	Ənɨ wɨ̀ nyaʼa ghà əne, ətu ɨgwɨ ə bə̂d mbàn Ŋwìə̀ we nyaʼa yim ti ngywɨ̌ sèèrɨ̀ ghà ni, “Wɨ̀ fə zɔ̀m ə Ŋwiə̀! Tɨ̀ kɨə wɨrɨə kə̀b mɨ̀zərɨmbin ɨmbə̀ʼ ə yè ə? Mbə fə zu ɨchî nɨ wɨ̀ zɔm ə Ŋwiə̀.
40026066	Mbə sob ni yè ə?” Mbɨ nyaʼa wììrɨ̀ ni, “Wɨ̀ fə gù, əne zɨə kùʼ ni mbɨ zwiirɨ əməd.”
40026067	Ənɨ mbɨ nyaʼa ghà əne, mbɨ nyaʼa ched mad ənɨ ɨfě məd bə̀ som əməd. Mbɨ mɔʼɔ nyaʼa bə̀ nìbrɨ̀ əməd,
40026068	ghà ni, “Àwɔ̀ we nɨ Ŋwiə̀ zɔʼɔ, kaŋ wə̀d we nɨ nib əwe!”
40026069	Pità nyaʼa chub ɨsɨg ɨŋga ɨkye ɨkam, əne wan əyi mɔʼɔ nɨ nyaʼə wə̀d ə̀fàʼì Kaifàs nyaʼa wò əsɨ məd pè ghà ɨ bɔ ni, “Àwɔ̀ bə̂ wɨə kə̀ʼ mbɨ Yeso we rɨ ə Galiliî.”
40026070	Wɨ̀ nyaʼa ton ənû ze ɨfě bə̂d mɨ̀jìm ghà ni, “Chəi mə̀ kyerɨ ənû ze nɨ àwɔ̀ ə ghàə̀.”
40026071	Ənɨ wɨ̀ nyaʼa ghà əne, wɨ̀ nyaʼa jwɨ̀ wò ɨchû ɨkam. Wan əyi ə̀fàʼì cherə nyaʼa zə əməd, əne ghà əmbɨ ə bə̂d mbe nɨ nyaʼa təmbɨ ɨban ɨban ni, “Mbaŋə̀ zɔ̂ wɨə kə̀ʼ mbɨ Yeso we rɨ ə Nazàret.”
40026072	Pità nyaʼa bə̀ yì ton ənû ze, əne kàn ni, “Chəi mə̀ kyerɨ mbaŋə̀ ze nɨ àwɔ̀ ə ghàə̀!”
40026073	Ənɨ əmad ə nyaʼa yì zòmbɨ, mbaŋə̀ te nɨ nyaʼa təmbɨ ɨban ɨban nyaʼa wò ghà əmbɨ Pità ni, “À yɨ kaŋ rəsìʼ ni àwɔ̀ yɨ wɨ mɔʼɔ rəbɔʼ mɨ̀mə̌d, ɨmbə̀ʼ ɨghəm nɨ ɨchî nɨ àwɔ̀ ə ghàm ə chwi ni àwɔ̀ yɨ rɨ ə Galiliî.”
40026074	Əne Pità nyaʼa kɔ zɔm i ɨnyod kàn ni, “Ənɨ ɨkum Ŋwiə̀, chəi mə̀ kyerɨ mbaŋə̀ ze nɨ mbɨə ghàə̀.” Àmei əwu əwən, ɨnoŋgub nyaʼa tɔŋ ə.
40026075	Əne Pità nyaʼa kɔndɨ ɨŋgam we nɨ Yeso nyaʼa gha ɨ bɔ ni, “Bɔŋ ɨnoŋgub sɨə tɔŋə, à bɨrɨ fə ton əmɨ ɨghəm tad.” Ənɨ wɨ̀ nyaʼa kɔndɨ əne, wɨ̀ nyaʼa jwɨ̀ wò ɨsɨg chweŋ mɨsɨ kwàʼ rɨŋgəʼ.
40027001	À nyaʼa ɨsɔsɔ, bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ mbe rɨŋga əbeŋ nyaʼa yim ɨfetɨ əne taŋ ɨchî nɨ mbɨ bɨrɨ zwiirɨ ə Yeso.
40027002	Mbɨ nyaʼa taŋ əne, kod əməd, nɨŋ wò nàʼ əmbɨ Pailèt nɨ nyaʼə gɔmnà.
40027003	Ənɨ Judàs we nɨ nyaʼa fen ə Yeso, nyaʼa zə ni mbɨ fə sob ni mbɨ zwiirɨ əməd, wɨ̀ nyaʼa beŋ i fîŋ wɨrɨ wò wì ɨkab mɨ̀sɨrɨvà mbe ɨwum tad əmbɨ ə bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ mbe rɨŋga əbeŋ.
40027004	Wɨ̀ nyaʼa nàʼ əne ghà ni, “Mə fə ghɨ̀ ənû rɨbɔ̀ŋ ɨchî nɨ mə̀ fen wə̀d nɨ chəi wɨ̀ gu ənû.” Mbɨ nyaʼa wììrɨ̀ ni, “Əze ə berɨ ənû ə ye nɨ ghɨ̀ mbɨ nà ə? À yɨ e ɨsaʼi!”
40027005	Judàs nyaʼa zu əne, màʼ ɨkab we ɨŋga mbàn Ŋwìə̀, jwɨ̀ wò swen ə.
40027006	Bə̂d kyeŋ mbe rɨ ə mbàn Ŋwìə̀ nyaʼa gwe ɨkab we ghà ni, “Wɔ̂ yɨ ɨkab ənəm, əne chəi ta tɨkə chwiə ni tɨ̀ zɨ ɨkab wɔ̂ əbɔʼ ɨkab we rɨ ə mbàn Ŋwìə̀.”
40027007	Mbɨ nyaʼa ghà əne, yim ɨfetɨ, nɨŋ ɨkab we wò zon si ze nɨ mbɨ nyaʼə tɔŋ ənɨ Si əbɔm rɨkyiŋ, nɨ mbɨ bɨrɨ sɨə tweŋə bə̂d rɨ̀sɔ̀ʼɔ̀ əŋgu.
40027008	À yɨ əton nɨ ɨ pè rəchɔ̀ŋ, bə̂d mbɨə kɨrɨ tɔŋ əsɨ ə si ze ənɨ Si Ənəm.
40027009	Əne ənû ze nɨ wə̀d ɨ̀kə̀n Jèrèmià, nyaʼa ŋwaʼnɨ, ə nyaʼa jwɨ̀ ənɨ rəsìʼ ni, “Mbɨ nyaʼa nɨŋ ɨkab mɨ̀sɨrɨvà ɨwum ɨtad, nɨ yeʼ ɨnun ɨkab we nɨ mɨ̀Izre nyaʼa ben ni mbə bɨrɨ nàʼ ɨgwɨ ətu əməd,
40027010	wò zon Si əbɔm rɨkyiŋ əŋgu, ɨchî nɨ Ŋwìə̀ nyaʼa gha ɨ num.”
40027011	Yeso nyaʼa təm ɨfě gɔmnà, əne gɔmnà we nyaʼa biirɨ ɨ bɔ ni, “Àwɔ̀ kɨ ɨfɔ̂n mɨ̀Jû ə?” Yeso nyaʼa wììrɨ̀ ni, “À fə ghà əne.”
40027012	Àyɨə ənɨ bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ mbe rɨŋga əbeŋ nyaʼa zɨ ɨnû ɨgwɨ məd, chəi wɨ̀ nyaʼa wiirɨ.
40027013	Əne Pailèt nyaʼa biirɨ ɨ bɔ ni, “Chəi à zu ɨnû mbɔ̂ jìm nɨ mbɨ zɨ ɨgwɨ ne ə?”
40027014	Àyɨə chəi Yeso nyaʼa wiirɨ, ka àbei nɨ wiirɨ ənû ə mɔʼɔ ə mɔʼ. Əne ənû ze ə nyaʼa chè ə gɔmnà we.
40027015	Ɨŋga ɨghəm ɨwu jìm, əne yɨ ɨgwɨ ɨni mbe nɨ mɨ̀Jû nyaʼə jɨg Əchwɨ̂ ə Che-ɨgun, gɔmnà wɨə nyaʼə kɨə chɨ̀ə̀ wə̀d ndəŋ fìbɨ̀ sàŋə̀, nɨ yeʼ we nɨ ɨnɔ̂n bə̂d də̀bɨ.
40027016	À nyaʼa ənɨ ə nyùmə̀ we, mbaŋə̀ mɔʼɔ zɨə nyaʼə nəb ndəŋ nɨ ɨnɔ̂n bə̂d we nyaʼa kyerɨ əməd ɨmbə̀ʼ ɨnû rɨbɔ̀ŋ mbe nɨ wɨ̀ nyaʼə ghɨ̀ə̀. Ɨkum məd yɨə nyaʼə Barabas.
40027017	Ənɨ ɨnɔ̂n bə̂d we nyaʼa fetɨ, Pailèt nyaʼa biirɨ əmbɨ mɨ̀mə̌d ni, “Wə̀d we nɨ mbə̀ kəb ni mə̀ chɨə sàŋ ɨ nən kɨ wi ə? À kɨə Barabas kɨ̀ Yeso we nɨ mbɨə tɔŋ ənɨ Wə̀d we nɨ Ŋwìə̀ zɔʼ ə?”
40027018	Wɨ̀ nyaʼa biirɨ əne ɨmbə̀ʼ ɨghəm nɨ wɨ̀ nyaʼa kyerɨ ni mɨ̀Jû nyaʼa yim ə Yeso yeʼe nàʼ ɨ ni ɨmbə̀ʼ ə̀dìì.
40027019	Ənɨ wɨ̀ nyaʼa chub ɨgun ətən ze nɨ wɨ̀ nyaʼə chub ɨgun sobə mɨsaʼi, ɨwi məd nyaʼa chà ɨkə̂n ɨ bɔ ni: “Tɨrə̀ berɨ e ənû ə mɔʼɔ nɨ ghɨ̀ mbɨ ə mbaŋə̀ zɔ̂, ɨmbə̀ʼ ɨghəm nɨ chəi wɨ̀ gu ənû ə mɔʼɔ, ɨmbə̀ʼ ɨghəm nɨ mə kàŋ zə ŋgəʼ əku ə njə̀m ɨzimɨ wɔ̂ ɨmbə̀ʼ əməd.”
40027020	Bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ mbe rɨŋga əbeŋ nyaʼa no bə̂d mbe ni mbɨ gha Pailèt chɨ ə Barabas sàŋɨ̀, əne zwiirɨ ə Yeso.
40027021	Pailèt nyaʼa yì biirɨ əmbɨ mɨ̀mə̌d ni, “Tɨ əbɔʼ mbaŋə̀ tɔ̂ rɨ̀be, we nɨ mbə̀ kəb ni mə̀ chɨ ə sàŋ ɨ nən kɨ wi ə?” Mbɨ nyaʼa wììrɨ̀ ni, “Chɨ ə Barabas.”
40027022	Pailèt nyaʼa biirɨ əmbɨ mɨ̀mə̌d ni, “Mə̀ sɨ ghɨ̀ ənû ə ye mbɨ Yeso we nɨ mbɨə tɔŋ ənɨ Wə̀d we nɨ Ŋwìə̀ zɔʼ ə?” Mɨ̀mə̌d mɨjìm nyaʼa wììrɨ̀ ni, “Kombɨ əməd əzed ə baʼnɨ.”
40027023	Pailèt nyaʼa biirɨ ni, “Wɨ̀ ə gu ənû ə ye ə?” Mbɨ nyaʼa màànɨ̀ yì kyeŋ rɨ̀kǎ ghà ni, “Kombɨ əməd əzed ə baʼnɨ!”
40027024	Ənɨ Pailèt nyaʼa zə ni chəi ənû ə mɔʼɔ nɨ tɨ̀ rə nyaʼa wɨrɨ ghɨ̀, àmei ni tə mɨ wò ɨmbì, əchɔb ə bɨrɨ gù, wɨ̀ nyaʼa nɨŋ mɨnib sò mbi ɨbɔ ɨfě ɨnɔ̂n bə̂d we ghà ni, “Chəi mə berɨ əbɔ ənɨ ɨvɨ mbaŋə̀ zɔ̂! Ɨsaʼi yɨ wən!”
40027025	Bə̂d mbe mɨ̀jìm nyaʼa wììrɨ̀ ni, “Ndɔ̀n ɨmbə̀ʼ ɨchî nɨ mbɨ zwiirɨ əməd nyɨ ɨgwɨ na bə̀ nyɨ ɨgwɨ mba bɔn!”
40027026	Əne Pailèt nyaʼa chɨ̀ ə Barabas sàŋ əmbɨ mɨ̀mə̌d. Ənɨ wɨ̀ nyaʼa fə gha mbɨ te ə Yeso ənɨ ə ŋgwad, wɨ̀ nyaʼa nàʼ əməd ni mbɨ wò kòmbɨ̀ əzed ə baʼnɨ.
40027027	Mɨ̀sɔgyɨ̀ Pailèt, nɨ nyaʼə gɔmnà, nyaʼa nɨŋ ə Yeso mbɨ wò ɨŋga tɔʼ gɔmnà. Mbɨ nyaʼa pè fetɨ mɨ̀sɔgyɨ̀ mɨ̀jìm, mbɨ kad əməd.
40027028	Mbɨ nyaʼa chɨ̀ ngywɨ̌ rɨ məd, əne nɨŋ ngywɨ̌ ɨfɔ̀n zɨ̀ ɨgwɨ məd.
40027029	Mbɨ nyaʼa ghɨ̀ əne, nɨŋ ɨ̀jə̀ŋɨ̀ kad ɨghabɨ ɨdəm ɨfɔ̀n zɨ̀ ətu ɨ bɔ. Mbɨ nyaʼa bə̀ zɨ̀ fɨzed ɨŋga əbɔ ə jɨg əməd, əne chìndɨ̀ ɨtu ɨnywɨ ɨfě ɨ bɔ kɔ baʼrɨ əməd ghàə̀ ni, “Mbèè! Ŋgə̀ə̀! Tɨ̀ chàʼrɨ̀ əwe, kyɨ ɨfɔ̂n mɨ̀Jû!”
40027030	Mbɨ nyaʼa ched mad ənɨ məd bə̀ nɨŋ fɨzed fe rɨ bɔ buʼ ətu əməd əŋgu.
40027031	Ənɨ mbɨ nyaʼa fə baʼrɨ əməd màànɨ̀, mbɨ nyaʼa chɨ̀ ngywɨ̌ ɨfɔ̀n ze, wɨrɨ zɨ̀ ngywɨ̌ rɨ məd ɨbòm ɨ bɔ. Mbɨ nyaʼa ghɨ̀ əne, nɨŋ əməd ɨ wò kombɨ əzed ə baʼnɨ.
40027032	Ənɨ Yeso mbɨ mɨ̀sɔgyɨ̀ mbe nyaʼə jwɨ̀ rɨŋga Jèrusalèm yènə̀ wòə̀, mbɨ nyaʼa pè ɨnə̂njɨ̀ bòmnɨ̀ mbaŋə̀ mɔʼɔ nɨ nyaʼa rɨ ə Sìrin nɨ ɨkum məd nyaʼə Saimòn. Mɨ̀sɔgyɨ̀ mbe nyaʼa nyèŋ əməd ni wɨ̀ nɨŋ əzed ə baʼnɨ ze rɨ əmbɨ Yeso bèʼè.
40027033	Mbɨ nyaʼa yèn wò pè əsɨ ze nɨ mbɨ nyaʼə tɔŋ ənɨ Golgotà. (Golgotà yɨ ni “Tɨmbin Ɨwɔʼ-ətu”).
40027034	Ənɨ mbɨ nyaʼa pè əŋgu, mbɨ nyaʼa nàʼ mɨnoʼ nɨ mbɨ nyaʼa nyamɨ mbɨ ə̀nywɨ̀-ə̀nywɨ̂ ni wɨ̀ nɔ. Àyɨə ənɨ wɨ̀ nyaʼa zweʼrɨ, wɨ̀ nyaʼa ton i nɨ nɔ.
40027035	Ənɨ mbɨ nyaʼa fə kòmbɨ̀ əməd əzed ə baʼnɨ, mbɨ nyaʼa sɔ̀ŋ mbaŋ ghàpɨ̀ ngywɨ̌ rɨ məd əkaʼ mɨ̀mə̌d.
40027036	Ənɨ mbɨ nyaʼa ghɨ̀ əne, mbɨ nyaʼa chub ə si əsɨ ze ɨmbə̀ʼ nəŋgɨ əməd.
40027037	Mbɨ nyaʼa ŋwàʼnɨ̀ ɨsaʼi we nɨ mbɨ nyaʼa zɨ ɨgwɨ məd kòmbɨ̀ əzed ə baʼnɨ ze ɨgwɨ ətu əməd. Mbɨ nyaʼa ŋwàʼnɨ̀ ni: “Wɔ̂ yɨə Yeso, ɨfɔ̂n mɨ̀Jû.”
40027038	Mbɨ nyaʼa bə̀ kòmbɨ̀ mɨjɨ mɨ̀be mbɨ Yeso, wɨ fìbɨ̀ əbà əbɔ ə jɨgɨ, wɨ fìbɨ̀ əbà əbɔ ə tweŋ.
40027039	Bə̂d mbe nɨ nyaʼə chè ɨban əsɨ ze mbɨə nyaʼə baʼrɨ əməd bə̀ mə̀ʼə̀ mbə ɨtu
40027040	ghàə̀ ni, “Àwɔ̀ we nɨ bɨrɨ saʼ mbàn Ŋwìə̀ wɨrɨ nɨŋ ɨni tad kod, kaŋ jwɨ̀ e rəŋgəʼ! Àwɔ̀ mɨ kàŋ yeʼ Wan Ŋwìə̀, swiʼ e tɨ əzed ə baʼnɨ ze.”
40027041	À yɨə bə̀ əndəŋ əndəŋ nɨ bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ fɔrɨ bə̂d kyeŋ mbe rɨŋga əbeŋ nyaʼa bə̀ baʼrɨ əməd ghàə̀ ni,
40027042	“Ɨ wɨə nyaʼə chɨ̀ə̀ bə̂d cherə rəŋgəʼ, àyɨə chəi ənɨ tɨ̀ məd ziə jwɨ̀ rəŋgəʼ! Məd yɨ ɨfɔ̂n mɨ̀Izre! Wɨ̀ swiʼ rɨ əzed ə baʼnɨ ze, əne tɨ̀ bɨrɨ ben ni məd yɨ ɨfɔ̂n!
40027043	Wɨ̀ nyaʼa nuŋ i fîŋ ɨgun ə Ŋwiə̀, əne Ŋwìə̀ sɨ chɨ əməd rəŋgəʼ tɨ̀nîn əwù ze nɨ wɨ̀ kəb əməd, ɨmbə̀ʼ ɨghəm nɨ ɨ wɨə nyaʼə ghà ni, 'Mɔ̌ yɨə Wan Ŋwìə̀.'”
40027044	Mɨjɨ mbe nɨ mbɨ nyaʼa bə̀ kòmbɨ̀ mbɨ məd mbɨə nyaʼə bə̀ zɔ̀m əməd àmei əndəŋ əndəŋ.
40027045	Ɨ kɔ rɨ ənɨ mɨ̀nyùmə̀ wum chɔ̀b rɨ̀be əziə, ɨsɨ nyaʼa fin əbeŋ ə jìm. Mbɨ nyaʼa fin əne wò pè ənɨ mɨ̀nyùmə̀ tad.
40027046	À nyaʼa ɨghabɨ mɨ̀nyùmə̀ tad, Yeso nyaʼa kyeŋ rɨ̀kǎ ghà ni, “Èli Èli!, lama sabaktanì?” əne yɨ ni, “Mɨ Ŋwìə̀, mɨ Ŋwìə̀, à waʼ əmɨ ɨmbə̀ʼ ə yè ə?”
40027047	Bə̂d mɔʼɔ rəbɔʼ mbe nɨ nyaʼa təmbɨ ɨban ɨban nyaʼa zu əne ghà ni, “Mbaŋə̀ zɔ̂ zɨə tɔŋə Èlaijà ni wɨ̀ yeʼe wèèrɨ̀ əwi.”
40027048	Àmei əwu əwən, wɨ mɔʼɔ rəbɔʼ mɨ̀mə̌d nyaʼa nòrə̀ wò nɨŋ jûʼ, chùb ɨŋga twàŋ tɨ mɨnoʼ, fàm ətu fɨzed, wò nàʼ ɨ bɔ ni wɨ̀ sɔɔrɨ.
40027049	Àyɨə mbɨ cherə nyaʼa ghà ni, “Be wòm tɨ̀ zə ni Èlaijà wa bɨrɨ yeʼe ɨ chɨ̀ əməd rəŋgəʼ ə.”
40027050	Yeso nyaʼa yì kyeŋ rɨkǎ, sɨ mèndɨ̀.
40027051	Àmei əwu əwən, ngywɨ̌ ze nɨ mbɨ nyaʼa tam ɨŋga mbàn Ŋwìə̀ nyaʼa san ɨba be kɔ rɨ ətu wò pè əton. Si nyaʼa wùd, tɨkôb bə̀ nùmə̀.
40027052	Mɨsî nyaʼa fìʼə̀, əne Ŋwiə̀ nyaʼa zwemnɨ bə̂d məd mbe nɨ nyaʼa fə kwɨ.
40027053	Ənɨ Yeso nyaʼa zwemə, mbɨ nyaʼa jwɨ rɨŋga mɨ̀sì mbe wò nyɨ ɨŋga əsɨ ə zeŋɨ (əne yɨə Jèrusalèm). Bə̂d mɨ̀nɔnɔʼ nyaʼa zə mɨ̀mə̌d əŋgu.
40027054	Ənɨ ətu ɨgwɨ mɨ̀sɔgyɨ̀ mbɨ mɨ̀sɔgyɨ̀ mbe nɨ nyaʼə nə̀ŋgɨ ə Yeso, nyaʼa zə ɨchî nɨ si nyaʼa wùrɨ bə̀ zə ɨnû jìm mbe nɨ nyaʼa ghɨ̌, mbɨ nyaʼa bɔ kwàʼ rɨŋgəʼ, əne ghà ni, “À yɨ rəsìʼ ni mbaŋə̀ zɔ̂ yɨ kə̀ʼ ə Wan Ŋwìə̀!”
40027055	Məyi mɨ̀nɔnɔʼ mbɨə nyaʼa əŋgu. Mbɨ nyaʼa təm rɨ ə sà əgha ɨ nèŋ. Ɨ mbɨə nyaʼə beenɨ əbɔʼ ə Yeso nɔ̀ʼ tɨ rɨ ə Galiliî yènə̀ wèèrɨ̀ əməd.
40027056	Mbɨ mɔʼɔ rɨbɔʼ mɨ̀mə̌d yɨə nyaʼə Mèri Màgdàlen, Mèri ɨŋgɔb Jems mbɨ Jòsêf, mbɨ ɨŋgɔb bɔn Zebèdiî.
40027057	À nyaʼa ɨkwirɨ kwirɨ, wə̀d mbɔ̂n mɔʼɔ rɨ ə Àrɨmateà nyaʼa yeʼe. Ɨkum məd yɨə nyaʼə Jòsêf. Wɨ̀ yɨə nyaʼə bə̀ wɨ mɔʼɔ rəbɔʼ mə̀mə̀ə̀nɨ̀-ɨ̀nù Yeso.
40027058	Wɨ̀ nyaʼa yeʼe əne wò əsɨ Pailèt, pè ghà ɨ bɔ ni wɨ̀ naʼ əvɨ ə Yeso ɨ ni. Pailèt nyaʼa ghà ni mbɨ naʼ əvɨ ze ɨ bɔ.
40027059	Jòsêf nyaʼa nɨŋ əvɨ ze, nib ɨŋga ngywɨ̌ rɨ̀fɨ nɨ nyaʼa zɨ fi,
40027060	wò boŋ ɨŋga ɨ̀sì məd nɨ nyaʼa wɨ fi, nɨ wɨ̀ nyaʼa chəb ɨŋga ɨwɔ̌. Wɨ̀ nyaʼa boŋ əne, biŋ ɨti kyeŋ kubrɨ ɨchû ɨ̀sì we əŋgu, nɔ̀ʼ wò i.
40027061	Mèri Màgdàlen mbɨ Mèri cherə wə mbɨə nyaʼə əŋgu. Mbɨ nyaʼa chub ə si sɨə nèŋ ɨsi we.
40027062	À nyaʼa əni ze nɨ beenɨ, nɨ nyaʼa əni nɨ mɨ̀Jû nyaʼə tekɨ ɨnyod ɨmbə̀ʼ jɨg əni əkwɨ, bə̂d kyeŋ mbe rɨ ə mbàn Ŋwìə̀ mbɨ mɨ̀Farisiî nyaʼa fetɨ wò əsɨ Pailèt,
40027063	pè ghà ɨ bɔ ni, “Masà, tɨ̀ fə wɨrɨ kɔndɨ ənû ze nɨ wə̀d mɨghab we nyaʼa ghǎ ənɨ wɨ̀ nyaʼa kɨrɨ i ɨkǎ. Wɨ̀ nyaʼa ghà ni, 'Ɨni mɨ chè ɨtad, mə bɨrɨ wɨrɨ zwemə.'
40027064	Əne sob ni mbɨ jeŋgɨ nəŋgɨ ɨsi we wò pè ənɨ ɨni mbe tad. À mɨ ton ghɨ e əne, njɨ mə̀mə̀ə̀nɨ̀-ɨ̀nù ɨməd bɨrɨ wo jɨ əvɨ əməd, sɨ ghà əmbɨ ə bə̂d ni, 'Wɨ̀ fə zwemə.' Mɨghab mbɔ̂ nɨ sɨ nwìə̀ bɨrɨ bə chè mɨghab rɨtu.”
40027065	Pailèt nyaʼa ghà əmbɨ mɨ̀mə̌d ni, “Mbə̀ nɨŋ mɨ̀sɔgyɨ̀ mbɨ wò nəŋgɨ ɨsi we ɨchî nɨ mbə̀ kəbɨ.”
40027066	Əne mbɨ nyaʼa wò zɨ̀ ənweenɨ ɨgwɨ ɨti we nɨ mbɨ nyaʼa kubrɨ ɨchû ɨ̀sì we əŋgu, bə̀ nùŋ mɨ̀sɔgyɨ̀ ni mbɨ nəŋgɨ ɨsi we.
40028001	Ənɨ əni əkwɨ mɨ̀Jû ə nyaʼa yeʼe chè, ənɨ ɨtuʼ nyaʼə chɨg əni ə Sɔndè, Mèri Màgdàlen mbɨ Mèri cherə wə nyaʼa wo ɨ neŋ ɨ̀sì we.
40028002	Mbɨ nɨ zə, si nyaʼa sàʼ wùd kwàʼ rɨ̀kǎ. Zɨ̀ nyaʼa wùd ɨmbə̀ʼ ɨghəm nɨ aŋgɨrə̀ Ə̀nùŋɨ̀sɨg nyaʼa swiʼ rɨkaŋ pè biŋ ɨti we rɨ ɨchû ɨ̀sì we, chub ɨgun.
40028003	Ɨnyod məd wɨə nyaʼə te ɨchî nɨ ɨbi mbə̀ŋ ə ŋwàŋə̀. Ngywɨ̌ rɨ məd tɨə nyaʼə bə̀ fuə rɨ saaŋ.
40028004	Mɨ̀sɔgyɨ̀ mbe nɨ nyaʼə nəŋgɨ ɨsi we nyaʼa zə əməd, bɔ kwàʼ rɨŋgəʼ, əne bindɨ. Mbɨ nyaʼa sɨ yeʼ ɨghabɨ ɨvɨ bə̂d.
40028005	Àyɨə aŋgɨrə̀ we nyaʼa ghà əmbɨ məyi mbe ni, “Tɨ mbə̀ bɔ ə. Mə kyerɨ ni mbə mbɨə kə̀b ə Yeso we nɨ mbɨ nyaʼa kombɨ əzed ə baʼnɨ.
40028006	Chəi məd əgha. Wɨ̀ fə zwemə àmei ɨchî nɨ wɨ̀ nyaʼa gha ɨ nən. Mbə̀ yeʼe zə əsɨ ze nɨ mbɨ kəʼ boŋ əməd əŋgu.
40028007	Əne mbə̀ zambɨ wò ghà əmbɨ mə̀mə̀ə̀nɨ̀-ɨ̀nù ɨməd ni: 'Wɨ̀ fə zwemə, əne ɨ wɨə wò ɨmbì ɨ nən ə Galiliî. Mbə bɨrɨ zə əməd əŋgu.' Tɨ mbə̀ neb ə ənû zɔ̂ nɨ mə̀ gha ɨ nən.”
40028008	Məyi mbe nyaʼa kɨ zàmbɨ̀ nɔ̀ʼ rɨ ɨ̀chù ɨ̀sì we. Ɨ mbɨə nyaʼə yènə̀ bɔə, àyɨə ɨghaʼi nyaʼa swi ɨŋga fîŋ tɨ mɨ̀mə̌d. Mbɨ nyaʼa nòrə̀ ɨmbə̀ʼ ɨ wò ghà ənû ze əmbɨ mə̀mə̀ə̀nɨ̀-ɨ̀nù ɨməd.
40028009	Ənɨ mbɨ nyaʼə nòrə̀ wò əne, mbɨ nɨ zə Yeso nyaʼa sàʼ kumnɨ mɨ̀mə̌d, ghà ni, “Mə chàʼrɨ̀ əwən!” Ənɨ wɨ̀ nyaʼa ghà əne, mbɨ nyaʼa wò əsɨ məd, pè yim ɨwu ɨməd bə̀ wumnɨ əməd.
40028010	Yeso nyaʼa ghà əmbɨ mɨ̀mə̌d ni, “Tɨ mbə̀ bɔ ə. Mbə̀ wo ghà əmbɨ mbɨ bɔŋgɔb ni mbɨ wo ə Galiliî. Mbɨ bɨrɨ zə əmɨ əŋgu.”
40028011	Ənɨ məyi mbe nyaʼə wòə̀, mɨ̀sɔgyɨ̀ mɔʼɔ nyaʼa wò ɨŋga əsɨ ze, pè ghà ɨnû jìm mbe nɨ nyaʼa ghɨ̌ əmbɨ ə bə̂d kyeŋ mbe rɨ ə mbàn Ŋwìə̀.
40028012	Ənɨ bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ mbe rɨŋga əbeŋ nyaʼa fetɨ, mbɨ nyaʼa taŋ ənû nɨ mbɨ bɨrɨ ghɨ̀. Mbɨ nyaʼa taŋ əne, nàʼ ɨkab nɔnɔʼ əmbɨ mɨ̀sɔgyɨ̀ mbe,
40028013	ghà ni, “Mbə ghà əmbɨ ə bə̂d ni, 'Mə̀mə̀ə̀nɨ̀-ɨ̀nù ɨməd kə̀ʼ yeʼe jɨ əvɨ əməd ɨzimɨ ənɨ tɨə kə̀ʼə̀ gwenə.'
40028014	Ka gɔmnà bè zu i, tɨ̀ bɨrɨ kyerɨ ənû nɨ gha ɨ bɔ, əne chɨ̀ əwən rəŋgəʼ.”
40028015	Mɨ̀sɔgyɨ̀ mbe nyaʼa nɨŋ ɨkab we wò ghɨ̀ àmei ɨchî nɨ mbɨ nyaʼa ghà əmbɨ mɨ̀mə̌d. Əzɔ̂ yɨ ənû ze nɨ jaŋ əkaʼ mɨ̀Jû yeʼe pè rə̀chɔ̀ŋ.
40028016	Mə̀mə̀ə̀nɨ̀-ɨ̀nù Yeso mbe wum chɔ̀b mɔʼ nyaʼa wò ə Galiliî ɨkaŋ ɨwum we nɨ Yeso nyaʼa fə mə̌ əmbɨ mɨ̀mə̌d.
40028017	Ənɨ mbɨ nyaʼa zə əməd, mbɨ nyaʼa wumnɨ əməd, àyɨə mbɨ mɔʼɔ nyaʼa bìd ni à kɨə kàŋ ə Yeso ə.
40028018	Yeso nyaʼa wò əsɨ mɨ̀mə̌d pè ghà ni, “Ŋwìə̀ fə nàʼ ɨka jìm ɨ num ni mə̀ tumbɨ ɨkaŋ fɔrɨ si.
40028019	Əne mbə̀ wo əmbɨ ə bə̂d mɨ̀jìm ɨŋga ɨbeŋ jìm, ghɨ̀ ni mbɨ yeʼ mbɨ mə̀mə̀ə̀nɨ̀-ɨ̀nù. Mbə̀ nàʼ mɨnib əmbɨ mɨ̀mə̌d ənɨ ɨkum Mbǎʼ, ənɨ wɨ Wan bə̀ fɔrɨ ənɨ wɨ Əzwî ə Zeŋɨ.
40028020	Mbə̀ chwi əmbɨ mɨ̀mə̌d ni mbɨ nuŋ rɨkə rɨjìm te nɨ mə̀ fə naʼ ɨ nən. Mbə̀ kyerɨ ni mə wɨ mbɨ nən ɨghəm jìm wò pè ənɨ ɨsɨg bɨrɨ nwìə̀.”
41001001	Ɨkɔ rɨ ənɨ ɨkə̂n chɔ̀m ɨmbə̀ʼ ə Yeso Kristo we nɨ yeʼ Wan Ŋwìə̀.
41001002	Wə̀d ɨ̀kə̀n Ŋwìə̀ Aizayà nyaʼa ŋwàʼnɨ̀ ni, “Zə, mə wɨə chà mɨ wə̀d tom ɨmbì ɨ ne. Məd bɨrɨ tekɨ ɨnə̂njɨ̀ ɨ ne.
41001003	Məd yɨ we nɨə kyeŋ ɨŋga ɨbad rɨkwàʼi ghàə̀ ni, 'Mbə̀ tekɨ ɨnə̂njɨ̀ əmbɨ Ə̀nùŋɨ̀sɨg. Mbə̀ tekɨ mɨnə̂njɨ̀ məd mbɨ təm!'”
41001004	Jɔ̌n we nɨ nyaʼə nàʼ mɨnib nyaʼa wò ɨŋga ɨbad rɨkwàʼi pè kɔ nàʼ mɨnib bə̀ kɔ gha ɨŋgam Ŋwiə̀ ghàə̀ ni bə̂d beŋ tə fîŋ nɨŋ mɨnib ɨmbə̀ʼ Ŋwìə̀ waʼ ɨnû rɨbɔ̀ŋ mɨ̀mə̌d.
41001005	Bə̂d mbe rɨŋga əbà əbeŋ ze rɨ ə Jùdeyà mbɨə bə̂d mɨ̀jìm mbe rɨ ə Jèrusalèm nyaʼa jwɨ̀ wò kumnɨ əməd, ben mbə ɨnû rɨbɔ̀ŋ, əne wɨ̀ nyaʼa nàʼ mɨnib əmbɨ mɨ̀mə̌d ɨŋga ɨgyɨ̂ Jodàn.
41001006	Jɔ̌n wɨə nyaʼə zɨ̀ə̀ ngywɨ̌ nɨ mbɨ nyaʼa tekɨ ənɨ ə nyôŋ rɨ kàmel. Ɨ wɨə nyaʼə bə̀ kod ɨ̀kɔ̀bɨ̀ gôb ənɨ i ɨkyerɨ. Ɨ wɨə nyaʼə kurə ŋgwèmɨ bə̀ nerə jǔ nɨ mbɨ kəʼ rɨŋga bǔʼ.
41001007	Ɨ wɨə nyaʼə ghàə̀ ni, “Wə̀d we nɨə yeʼe ənɨ mɨ njìm ə dabə chè əmɨ. Mɨ rɨka kùʼ əmɨ nɨ tɨ̀ mə gundɨ ə si zà mɨniʼ ɨtabɨ məd.
41001008	Mə wɨə nàʼ mɨnib ɨ nən, àyɨə məd bɨrɨ cha Əzwî ə Zeŋɨ ɨgwɨ nən.”
41001009	À nyaʼa ənɨ ə nyùmə̀ we, Yeso nyaʼa nɔ̀ʼ rɨ ə Nazàret ə Galiliî wò əsɨ Jɔ̌n, əne Jɔ̌n nyaʼa nàʼ mɨnib ɨ bɔ ɨŋga ɨgyɨ̂ Jodàn.
41001010	Ənɨ Yeso nyaʼə jwɨ̀ rɨŋga ɨgyɨ̀ we, wɨ̀ nyaʼa zə ɨkaŋ əfìʼə, bə̀ zə Əzwî ə Ŋwìə̀ nɨ nyaʼə swiʼə yeʼe ɨgwɨ məd ɨghabɨ tə̀bə̀ŋə.
41001011	Gɨ̂ mɔʼɔ nyaʼa ghàm rɨkaŋ ghà ni, “Àwɔ̀ yɨ mɨ Wan nɨ mə̀ ghaʼi kwàʼ rɨŋgəʼ. Mɨ fîŋ ə bɔ̀ŋ əku ɨmbə̀ʼ əwe.”
41001012	Àmei əwu əwən, Əzwî ə Ŋwìə̀ ə nyaʼa nɨŋ əməd mbɨ wò ɨŋga ɨbad rɨkwàʼi.
41001013	Wɨ̀ nyaʼa chub ɨŋga ɨbad rɨkwàʼi we ɨni ɨwum kwè. Satàn wɨə nyaʼə numbɨ əməd ənɨ ə nyùmə̀ we. Ɨ wɨə nyaʼə mbɨ ə nyam rɨ tɔtɔ te rɨŋga ɨbad rɨkwàʼi. Mbɨ̀aŋgɨrə̀ mbɨə nyaʼə nàʼ ɨghɨ mbe nɨ wɨ̀ kə̀bɨ.
41001014	Ənɨ mbɨ nyaʼa yim ə Jɔ̌n wò zɨ̀ ə ndəŋ, Yeso nyaʼa wò ə Galiliî pè kɔ gha ɨkə̂n chɔ̀m ɨmbə̀ʼ ənû ɨfɔ̀n ə Ŋwìə̀.
41001015	Ɨ wɨə nyaʼə ghàə̀ ni, “Nyùmə̀ fə kùʼi. Ənû ɨfɔ̀n ə Ŋwìə̀ ə fə tiinɨ. Mbə̀ beŋ tə fîŋ, ben ɨkə̂n chɔ̀m wɔ̂.”
41001016	Ənɨ Yeso nyaʼə che ɨban ə sà ze rɨ ə Galiliî, wɨ̀ nyaʼa zə mbaŋə̀ rɨ̀be nɨ nyaʼə mə̀gywɨ̀-əgwi. Ɨ mbɨə nyaʼə màʼə̀ kɨ̀ ɨŋga ə sà ze. Mbɨ yɨə nyaʼə Saimòn mbɨ Andrù nɨ nyaʼə aŋgɔb məd.
41001017	Yeso nyaʼa zə əne ghà əmbɨ mɨ̀mə̌d ni, “Mbə̀ yeʼe əbɔʼ num. Mə bɨrɨ ghɨ mbə̀ sɨə ghɨ̀ə̀ ni bə̂d beenɨ əbɔʼ num.”
41001018	Àmei əwu əwən, mbɨ nyaʼa nɔ̀ʼ sàŋ tə kɨ̀ beenɨ əbɔʼ məd.
41001019	Wɨ̀ nyaʼa tindɨ wò ɨmbì rɨpiî, zə ə Jems mbɨ Jɔ̌n nɨ nyaʼə bɔn Zebèdiî. Ɨ mbɨə nyaʼa ɨŋga əbaŋ ɨgyɨ̀ baŋgɨə tə kɨ̀.
41001020	Ənɨ wɨ̀ nyaʼa zə mɨ̀mə̌d əne, wɨ̀ nyaʼa tɔŋə. Mbɨ nyaʼa nɔ̀ʼ sàŋ ə mbǎʼ nɨ nyaʼə Zebèdiî ɨŋga əbaŋ ɨgyɨ̀ ze mbɨ ə bə̂d mbe nɨ wɨ̀ nyaʼa nɨŋ ənɨ ə̀fàʼì. Mbɨ nyaʼa sàŋ əne beenɨ əbɔʼ məd.
41001021	Yeso mbɨ mbi mə̀mə̀ə̀nɨ̀-ɨ̀nù mbɨə nyaʼə wò nyɨ ə Kàpenàhom. À nyaʼa əni əkwɨ mɨ̀Jû ze nɨ nyaʼa beenɨ, wɨ̀ nyaʼa wo nyɨ kɔ chwi ɨnû ɨŋga nəb ə̀kàtɨ̀ ze nɨ nyaʼa əsɨ ze.
41001022	Bə̂d mbe nɨ nyaʼa zu ɨnû mbe nyaʼa yiirɨ ɨchî nɨ wɨ̀ nyaʼə chwi ɨnû, ɨmbə̀ʼ ɨghəm nɨ ɨ wɨə nyaʼə chwi ɨnû əmbɨ mɨ̀mə̌d ɨghabɨ ə wə̀d nɨ berɨ ɨka nɨ ghɨ əne, kaʼi ɨghabɨ ɨchî nɨ məchwiə̀ rɨ̀kə̌ nyaʼə chwiə.
41001023	Àmei ənɨ ə nyùmə̀ we, mbaŋə̀ mɔʼɔ nɨ əzwî rɨbɔ̀ŋ ə nyaʼa ɨŋga məd nyaʼa yeʼe ɨŋga nəb ə̀kàtɨ̀ ze.
41001024	Wɨ̀ nyaʼa kɔ kyeŋ rɨ̀kǎ ghàə̀ ni, “Yeso rɨ ə Nazàret! À berɨ ənû ə ye nɨ ghɨ̀ mbɨ nà ə? À wa yeʼe ɨmbə̀ʼ nimnɨ əwa ə? Mə kyerɨ wə̀d we nɨ à yeʼ wɨwən. Àwɔ̀ yɨə Wə̀d Zeŋɨ we nɨ Ŋwìə̀ tomɨ.”
41001025	Yeso nyaʼa ghàm əbɔʼ əzwî rɨbɔ̀ŋ ze ghà ni, “Kəm rəziə, jwɨ̀ rɨŋga məd!”
41001026	Əzwî rɨbɔ̀ŋ ze ə nyaʼa kyeŋ rɨkǎ, chìʼ mbaŋə̀ ze, jwɨ̀ rɨŋga məd.
41001027	Bə̂d mɨ̀jìm mbe nɨ nyaʼa əŋgu nyaʼa yiirɨ, əne mbɨ nyaʼa sɨə biirɨə mbənə mbənə ni, “Əzɔ̂ ə kɨə ye ə? À kɨ ɨkwɨ ɨchî fi nɨ chwi ɨnû ə? Mbaŋə̀ zɔ̂ ə berɨ ɨka nɨ gham nɨ ka àbei əbɔʼ ɨzwî rɨbɔ̀ŋ mbɨə zuunɨ əməd.”
41001028	Àmei əwu əwən, mɨkâ məd nyaʼa kɔ jaŋ ɨŋga ɨsɨ jìm mbe nɨ nyaʼa kad ə Galiliî.
41001029	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼa jwɨ rɨŋga nəb ə̀kàtɨ̀ ze, mbɨ nyaʼa wò nyɨ ɨŋga nəb ze nɨ Saimòn mbɨ Andrù nyaʼə chub ɨŋga. Jems mbɨ Jɔ̌n nyaʼa bə̀ wò mbɨ mɨ̀mə̌d.
41001030	Nyɔ̂ Saimòn wɨə nyaʼa ɨgun əbaʼ mbɨ ɨfə. Ənɨ Yeso nyaʼa nyɨ ɨŋga nəb ze, mbɨ nyaʼa ghà ɨ bɔ ni ɨ wɨə wɔ̀nə̀.
41001031	Yeso nyaʼa wò ɨban məd, pè yim əbɔ əməd nɔ̀, wɨ̀ nɔ̀ʼ chubɨ. Ɨfə we nyaʼa saŋ əməd, wɨ̀ nɔ̀ʼ nàʼ ɨghɨjɨg əmbɨ mɨ̀mə̌d.
41001032	À nyaʼa ɨkwirɨ kwirɨ we, ənɨ ə nyùmə̀ nyaʼə sɨə wo nyɨ ɨkòb, mbɨ nyaʼa nɨŋ bə̂d əwɔn mɨjìm bə̀ nɨŋ mbe nɨ ɨzwî rɨbɔ̀ŋ nyaʼa ɨŋga mɨ̀mə̌d, wò əsɨ Yeso.
41001033	Bə̂d mɨ̀jìm rɨŋga əsɨ ze nyaʼa wò fetɨ ɨfě nəb ze.
41001034	Yeso nyaʼa vɨ̀ bə̂d mɨ̀nɔnɔʼ nɨ nyaʼa wɔ̀nə̀ tɨkwɨrɨ ɨwɔn nɔnɔʼ. Wɨ̀ nyaʼa bə̀ chɨ̀ ɨzwî rɨbɔ̀ŋ nɔnɔʼ rɨŋga bə̂d. Chəi wɨ̀ nyaʼa ben ni ɨzwî rɨbɔ̀ŋ mbe ghàmə̀, ɨmbə̀ʼ ɨghəm nɨ mbɨ nyaʼa kyerɨ wə̀d we nɨ wɨ̀ yeʼ wɨwən.
41001035	À nyaʼa ɨsɔsɔ ənɨ chəi ɨtuʼ nyaʼa kɨrɨ jeŋgɨ chɨg, Yeso nyaʼa jwɨ̀ wò əsɨ nɨ chə nyaʼa i bə̂d əŋgu. Wɨ̀ nyaʼa wò kɔŋgɨ ə Ŋwiə̀ tə̀zìʼ wi.
41001036	Saimòn mbɨ ə bə̂d mbe nɨ nyaʼa mbɨ məd nyaʼa jwɨ̀ ɨ wo kəb əməd.
41001037	Ənɨ mbɨ nyaʼa zə əməd, mbɨ nyaʼa ghà ɨ bɔ ni, “Wə̀d jìm wɨə kə̀b əwe.”
41001038	Wɨ̀ nyaʼa ghà əmbɨ mɨ̀mə̌d ni, “Tɨ̀ wo ɨŋga ɨsɨ mbe nɨ yeʼ ɨban ɨban, ɨmbə̀ʼ mə̀ bə ghà ɨŋgam Ŋwiə̀ əŋgu. Əzɔ̂ yɨ əton nɨ mə̀ nyaʼa yeʼe.”
41001039	Wɨ̀ nyaʼa yèn ɨŋga Galiliî jìm, yènə̀ ghà ɨŋgam Ŋwiə̀ ɨŋga nəb rɨ ə̀kàtɨ̀ te nɨ nyaʼa ɨŋga ɨsɨ mbe, bə̀ yènə̀ chɨ̀ ɨzwî rɨbɔ̀ŋ rɨŋga bə̂d.
41001040	Mbaŋə̀ mɔʼɔ nɨ nyaʼə wɔ̀n əpabɨ nyaʼa wò əsɨ Yeso, pè chìndɨ̀ ɨtu ɨnywɨ ə si buʼ ɨbɔ ɨ bɔ ghà ni, “À mɨ ghaʼ, à ghɨ̀ mɨ ɨnyod zeŋ.”
41001041	Yeso nyaʼa nèŋ əməd kə̀nə̀, əne wɨ̀ nyaʼa sèm e əbɔ bètɨ̀ əməd ghà ɨ bɔ ni, “Mə ghaʼ nɨ ghɨ əne. Ɨnyod, zeŋ!”
41001042	Àmei əwu əwən, əpabɨ ze ə nyaʼa mì i, ɨnyod məd zeŋ.
41001043	Yeso nyaʼa jeŋgɨ patɨ əməd, sɨ ghà ɨ bɔ wɨ̀ sɨ wò i.
41001044	Bɔŋ wɨ̀ nyaʼa sɨə wòə̀, Yeso nyaʼa ghà ɨ bɔ ni, “Zə ni tɨ à ghà e ənû ə mɔʼɔ əmbɨ ə wə̀d, àyɨə ndə̀ chwi e ɨnyod əmbɨ ə wə̀d mbàn Ŋwìə̀, sɨ nàʼ ɨghɨ ə̀fà ze nɨ Mose nyaʼa sobɨ, ɨmbə̀ʼ bə̂d kyerɨ ni əpabɨ ze ə fə mì rɨ ɨgwɨ ne.”
41001045	Àyɨə mbaŋə̀ ze nyaʼa jwɨ̀ kɔ yènə̀ saʼ ənû ze ɨsɨ jìm. Əze ə nyaʼa ghɨ̀ ni tɨ Yeso wɨrɨ nyɨ i ɨŋga əsɨ ə cherə əsaŋ əsaŋ. Wɨ̀ nyaʼa sɨ wò chubɨ yeʼ ɨban əsɨ ze. Bə̂d mbɨə nyaʼə nɔ̀ʼ rɨ ɨsɨ mbe jìm wò kɔɔrɨ əməd əŋgu.
41002001	Ənɨ ɨni mɔʼɔ nyaʼa che, Yeso nyaʼa bə̀ndɨ̀ wo ə Kàpenàhom. Ɨkə̂n nyaʼa jàŋ ni wɨ̀ fə sɨ i ɨnuʼ.
41002002	Bə̂d mɨ̀nɔnɔʼ nyaʼa wò fetɨ ɨŋga nəb ze nɨ wɨ̀ nyaʼə chubə. Nəb ze nyaʼa swi nɨ chə nyaʼa wɨrɨ i əpan ɨŋga nəb kɨ̀ ɨfě nəb nɨ tɨ̀ bə̂d nyaʼa təmbɨ əŋgu. Yeso nyaʼa zə əne kɔ gha ɨŋgam Ŋwiə̀ əmbɨ mɨ̀mə̌d.
41002003	Mbaŋə̀ rɨkwè nyaʼa bèʼ mbaŋə̀ mɔʼɔ nɨ nyaʼa buʼrə wò əsɨ məd mbɨ wɨwən.
41002004	Ənɨ chəi ənɨ tɨ̀ mbaŋə̀ te nyaʼa tindɨ ɨban məd ɨmbə̀ʼ ɨnɔ̂n bə̂d we, mbɨ nyaʼa tòʼ ɨdom nəb ɨgwɨ əsɨ ze nɨ wɨ̀ nyaʼə əŋgu. Ənɨ mbɨ nyaʼa toʼ ɨbɨgɨ, mbɨ nyaʼa swi mbaŋə̀ ze nɨ nyaʼa buʼrə ɨgun ə matə̀ we nɨ mbɨ kəʼ bèʼ əməd ɨgun.
41002005	Ənɨ Yeso nyaʼa zə ɨchî nɨ bə̂d mbe nyaʼa nuŋ fîŋ ɨgwɨ ni, wɨ̀ nyaʼa ghà əmbɨ ə mbaŋə̀ ze nɨ nyaʼa buʼrə ni, “Mɨ wan, mə fə waʼ mbe ɨnû rɨbɔ̀ŋ.”
41002006	Məchwiə̀ rɨ̀kə̌ mɔʼɔ nɨ nyaʼa chub əŋgu, nyaʼa biirɨ ɨŋga tə fîŋ ni,
41002007	“Mbaŋə̀ zɔ̂ kɨə ghàm əni ɨmbə̀ʼ ə yè ə? Ɨ wɨə zɔ̀m ə Ŋwìə̀! À kɨə we nɨ tɨ̀ wɨ̀ waʼ ɨnû rɨbɔ̀ŋ chè rɨ ənɨ ə Ŋwiə̀ tə̀zìʼ wi ə?”
41002008	Yeso nyaʼa kyerɨ tɨkɔndɨ tɨ mɨ̀mə̌d àmei əwu əwən, əne wɨ̀ nyaʼa ghà əmbɨ mɨ̀mə̌d ni, “Mbə̀ kɨə kɔndɨ tɨkwɨrɨ ɨnû tɔ̂ ɨŋga tə fîŋ ɨmbə̀ʼ ə yè ə?
41002009	À kɨ ənû zi ə zam ə? À kɨ ɨ ghà əmbɨ ə mbaŋə̀ zɔ̂ nɨ buʼrə ni, 'Mə fə waʼ mbe ɨnû rɨbɔ̀ŋ,' kɨ ɨ ghà ni, 'Nɔʼ rətiə, nɨŋ e matə̀ yèn ə?'
41002010	Àyɨə mə bɨrɨ ghɨ mbə̀ kyerɨ ni Wan Wə̀d ə berɨ ɨka ɨgwɨ ə si nɨ waʼ ɨnû rɨbɔ̀ŋ.” Ənɨ wɨ̀ nyaʼa ghà əne, wɨ̀ nyaʼa ghà əmbɨ ə mbaŋə̀ ze nɨ nyaʼa buʼrə ni,
41002011	“Mə ghà ɨ ne ni nɔʼ rətiə, nɨŋ e matə̀, wò əwe ɨnuʼ.”
41002012	Mbaŋə̀ ze nyaʼa nɔ̀ʼ əwu əwən, nɨŋ i matə̀, jwɨ̀ wò i ɨfě mɨ̀mə̌d mɨjìm. Ənû ze ə nyaʼa chè bə̂d mbe mɨ̀jìm, əne mbɨ nyaʼa yiirɨ ə Ŋwiə̀ ghàə̀ ni, “Chəi tɨ̀ kweʼ zə ənû ɨghabɨ ə zɔ̂!”
41002013	Yeso nyaʼa wɨrɨ bə̀ndɨ̀ wò ɨban ə sà ze rɨ ə Galiliî. Ɨnɔ̂n bə̂d nyaʼa wò kad əməd, əne wɨ̀ nyaʼa chwi ɨnû əmbɨ mɨ̀mə̌d.
41002014	Ənɨ wɨ̀ nyaʼə chèə̀, wɨ̀ nyaʼa zə ə Levì, nɨ nyaʼə wan Alfaùs. Wɨ̀ nyaʼa chub ɨŋga nəb ze nɨ wɨ̀ nyaʼə fetɨ mɨ̀tagsɨ̀. Ənɨ Yeso nyaʼa zə əməd əne, wɨ̀ nyaʼa ghà ɨ bɔ ni, “Beenɨ əbɔʼ num.” Levì nyaʼa nɔ̀ʼ beenɨ əbɔʼ məd.
41002015	Ənɨ Yeso nyaʼa chub ɨ jɨg ɨŋga nəb Levì, məfetɨ mɨ̀tagsɨ̀ nɔnɔʼ, bə̂d nɨə ghɨ̀ ɨnû rɨbɔ̀ŋ mbɨ mə̀mə̀ə̀nɨ̀-ɨ̀nù ɨməd nyaʼa bə̀ wò chubɨ mbɨ məd. Bə̂d mɨ̀nɔnɔʼ nyaʼa kàŋ beenɨ əbɔʼ məd.
41002016	Məchwiə̀ rɨ̀kə̌ mɔʼɔ nɨ nyaʼə bə mɨ̀Farisiî nyaʼa zə ənɨ Yeso nyaʼə jɨgə mbɨ ə bə̂d nɨə ghɨ̀ ɨnû rɨbɔ̀ŋ bə̀ jɨgə mbɨ məfetɨ mɨ̀tagsɨ̀, əne mbɨ nyaʼa biirɨ əmbɨ mə̀mə̀ə̀nɨ̀-ɨ̀nù ɨməd ni, “Əton nɨ Yeso ə jɨgə mbɨ məfetɨ mɨ̀tagsɨ̀ fɔrɨ mbɨ ə bə̂d nɨə ghɨ̀ ɨnû rɨbɔ̀ŋ kɨ ɨmbə̀ʼ ə yè ə?”
41002017	Ənɨ Yeso nyaʼa zu ənû zɔ̂, wɨ̀ nyaʼa ghà əmbɨ mɨ̀mə̌d ni, “Chəi bə̂d mbe nɨ yeʼ ɨkǎ ə kə̀bə̀ wə̀d ɨfuʼ. Bə̂d mbe nɨə kə̀bə̀ wə̀d ɨfuʼ yɨ mbe nɨə wɔ̀nə̀. Chəi mə̀ nyaʼa yeʼe ɨ tɔŋ bə̂d mbe nɨə ghɨ̀ ɨnû nɨ kuʼnɨ ni. Mə nyaʼa yeʼe ɨ tɔŋ yeʼ mbe nɨə ghɨ̀ ɨnû rɨbɔ̀ŋ.”
41002018	Mə̀mə̀ə̀nɨ̀-ɨ̀nù Jɔ̌n mbɨ mɨ̀Farisiî mbɨə nyaʼə chubə rɨ jɨg. Əne bə̂d mɔʼɔ nyaʼa wò biirɨ əmbɨ Yeso ni, “Əton nɨ mə̀mə̀ə̀nɨ̀-ɨ̀nù Jɔ̌n mbɨ mbɨ mɨ̀Farisiî ə chubə rɨ jɨg, àyɨə chəi mbe ə chubə rɨ jɨg kɨ ɨmbə̀ʼ ə yè ə?”
41002019	Yeso nyaʼa wììrɨ̀ əmbɨ mɨ̀mə̌d ni, “Tɨ̀ bə̂d mbe nɨ wo jɨg ɨgən chub rɨ jɨg ənɨ ɨnom ɨgən kɨrɨ i mbɨ mɨ̀mə̌d ə? Ɨnom ɨgən mɨ kɨrɨ i mbɨ mɨ̀mə̌d, njɨ chəi mbɨ bɨrɨ chub rɨ jɨg.
41002020	Ɨni mbɨə yeʼe nɨ mbɨ bɨrɨ nɨŋ ɨnom ɨgən we rəkaʼ mɨ̀mə̌d. Ɨni mbe mɨ pè, mbɨ kɨ chubɨ rɨ jɨg.
41002021	“Ka wə̀d wɨə baŋgɨ i əghɨ ə ngywɨ̌ ə fi ɨgun ə ngywɨ̌ ənun. Wɨ̀ mɨ ghɨ əne, əghɨ ə ngywɨ̌ ə fi ze ə bɨrɨ nurə, əne ghɨ̀ ɨbɨgɨ we wɨrɨ faŋgɨ.
41002022	Ka wə̀d wɨə zɨ̀ i mɨnoʼ zwɨ̀ ɨŋga chəŋ rɨ ənun. Wɨ̀ mɨ ghɨ̀ əne, mɨnoʼ mbe bɨrɨ zwi chəŋ te, mɨnoʼ mbe chwɨ i, chəŋ te bə̀ bə i. Ɨ mbɨə zɨ mɨnoʼ zwɨ̀ yeʼ ɨŋga chəŋ rɨ fi.”
41002023	À nyaʼa əni əkwɨ mɨ̀Jû ə mɔʼɔ, Yeso mbɨ mbi mə̀mə̀ə̀nɨ̀-ɨ̀nù mbɨə nyaʼə che ɨŋga mbeŋ kywɨ-kɔ̀ʼ. Ənɨ mbɨ nyaʼə yènə̀ wòə̀, mə̀mə̀ə̀nɨ̀-ɨ̀nù ɨməd nyaʼa kɔ parɨ kywɨ̀ rɨ mɔʼɔ.
41002024	Mɨ̀Farisiî nyaʼa biirɨ ɨ bɔ ni, “Zə, mbe mə̀mə̀ə̀nɨ̀-ɨ̀nù kɨə ghɨ̀ ɨnû nɨ chəi ta rɨkə chwi ni mbɨ ghɨ əne əni əkwɨ ɨmbə̀ʼ ə yè ə?”
41002025	Yeso nyaʼa wììrɨ̀ əmbɨ mɨ̀mə̌d ni, “Chəi mbə̀ kweʼ foŋ ənû ze nɨ ɨfɔ̂n Dèvîd nyaʼa ghɨ̌ ənɨ wɨ̀ nyaʼa kwaŋ ɨghɨ bə̀ fɔrɨ ənɨ njì rɨ nyaʼa zaŋ əməd bə̀ zaŋə bə̂d mbe nɨ nyaʼa mbɨ məd ə?
41002026	Ənɨ ə nyùmə̀ we nɨ Àbiatà nyaʼə ətu ɨgwɨ ə bə̂d mbàn Ŋwìə̀, wɨ̀ nyaʼa wò nyɨ ɨŋga nəb Ŋwìə̀, əne jɨg ŋgə̀ŋ ze nɨ mbɨ nyaʼa nuŋ ənɨ əghɨ ə̀fà ɨfě Ŋwìə̀, bə̀ nàʼ zɨ mɔʼɔ əmbɨ bə̂d mbe nɨ nyaʼa mbɨ məd, nɨ ta rɨkə chwi ni àmei bə̂d mbàn Ŋwìə̀ mbe tɨ̀ mbɨ nyaʼa jɨg ŋgə̀ŋ ze.”
41002027	Wɨ̀ nyaʼa sɨ ghà əmbɨ mɨ̀mə̌d ni, “Ŋwìə̀ nyaʼa nùŋ əni əkwɨ ɨmbə̀ʼ ə bə̂d. Chəi wɨ̀ nyaʼa nuŋ bə̂d ɨmbə̀ʼ əni əkwɨ.
41002028	Əne Wan Wə̀d yɨə Ə̀nùŋɨ̀sɨg ka àbei ɨgwɨ əni əkwɨ.”
41003001	Yeso nyaʼa yì wò nyɨ ɨŋga nəb ə̀kàtɨ̀. Mbaŋə̀ mɔʼɔ zɨə nyaʼa əŋgu nɨ əbɔ əməd ə nyaʼa nə̀ŋɨ.
41003002	Bə̂d mɔʼɔ mbɨ nyaʼə bə̀ əŋgu nɨ nyaʼə nèŋ ə Yeso ɨ zə ni wɨ̀ wa bɨrɨ vɨ mbaŋə̀ ze əni əkwɨ ə. Ɨ mbɨə nyaʼə nèŋ əne ɨmbə̀ʼ ɨ zɨ ɨsaʼi ɨgwɨ məd.
41003003	Yeso nyaʼa ghà əmbɨ ə mbaŋə̀ ze nɨ əbɔ əməd ə nyaʼa nə̀ŋɨ ni, “Yeʼe ɨfě əgha.”
41003004	Ənɨ wɨ̀ nyaʼa ghà əne, wɨ̀ nyaʼa biirɨ əmbɨ ə bə̂d mbe ni, “Tɨkə ə wa chwiə ni tɨ̀ ghɨ ɨ̀chɔ̀m əni əkwɨ kɨ̀ ni tɨ̀ ghɨ ɨbə ə? Tɨ wa chwiə ni tɨ̀ zwemnɨ wə̀d kɨ̀ ni tɨ̀ zwiirɨ wə̀d ə?” Bə̂d mbe nyaʼa kəm rəziə.
41003005	Wɨ̀ nyaʼa nèŋ mɨ̀mə̌d kad nàànɨ̀, sə ɨtəm bə̀ wɨrɨ kə̀n ɨmbə̀ʼ ɨghəm nɨ fîŋ tɨ mɨ̀mə̌d nyaʼa tu. Wɨ̀ nyaʼa ghɨ̀ əne ghà əmbɨ ə mbaŋə̀ ze ni, “Sem e əbɔ.” Wɨ̀ nyaʼa sèm, əne əbɔ əməd ə nyaʼa wɨrɨ kà i.
41003006	Mɨ̀Farisiî mbe nɨ nyaʼa əŋgu nyaʼa jwɨ̀ əwu əwən wò yim ɨfetɨ mbɨ ə bə̂d mbe nɨ nyaʼə tìmbɨ̀ ə Herɔ̀d, əne taŋ ɨchî nɨ mbɨ bɨrɨ zwiirɨ ə Yeso.
41003007	Yeso mbɨ mbi mə̀mə̀ə̀nɨ̀-ɨ̀nù nyaʼa jwɨ̀ wò ɨban ə sà ze rɨ ə Galiliî. Ɨnɔ̂n bə̂d nɨ nyaʼa kwàʼ wɨ kyeŋ wɨə nyaʼə beenɨ əbɔʼ məd. Bə̂d nyaʼa bə̀ nɔ̀ʼ rɨ ə Jùdeyà,
41003008	rɨ ə Jèrusalèm, rɨ ə Idùmeyà, rɨ ɨsɨ mbe nɨ nyaʼa ɨnjin ɨgyɨ̂ Jodàn bə̀ fɔrɨ rɨŋga ɨsɨ mbe nɨ nyaʼa kad ə Taì fɔrɨ ə Sidòn. Ɨnɔ̂n bə̂d we nɨ nyaʼa kwàʼ wɨ kyeŋ nyaʼa zu ɨnû mbe nɨ wɨ̀ nyaʼə ghɨ̀ə̀, əne mbɨ nyaʼa wò əsɨ məd.
41003009	Ɨchî nɨ ɨnɔ̂n bə̂d we nyaʼa kaŋ nɔʼ əku, Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni mbɨ tekɨ əbaŋ ɨgyɨ̀ nùŋ ɨ ni, njɨ bə̂d mbe bɨrɨ nyem əwi.
41003010	Wɨ̀ nyaʼa fə vɨ̀ bə̂d mɨ̀nɔnɔʼ, əne əze ə nyaʼa ghɨ̀ ni bə̂d mɨ̀jìm mbe nɨ nyaʼa berɨ ɨwɔn zɔŋ nɨ betɨ əməd.
41003011	Ənɨ bə̂d mbe nɨ ɨzwî rɨbɔ̀ŋ nyaʼa ɨŋga mɨ̀mə̌d nyaʼa zə əməd, mbɨ nyaʼa gù ə si ɨfě ɨ bɔ, kyeŋ rɨkǎ ghà ni, “Àwɔ̀ yɨə Wan Ŋwìə̀!”
41003012	Yeso nyaʼa jeŋgɨ patɨ ɨzwî rɨbɔ̀ŋ mbe ni tɨ mbɨ tɔ ghɨ̀ ə ni bə̂d kyerɨ wə̀d we nɨ tə yeʼ wɨwən.
41003013	Yeso nyaʼa kɔʼ ɨkaŋ ɨwum pè tɔŋ mbaŋə̀ te nɨ wɨ̀ nyaʼa kəbɨ. Wɨ̀ nyaʼa tɔŋ əne, mbɨ wò əsɨ məd.
41003014	Wɨ̀ nyaʼa chɔʼ mbaŋə̀ wum chɔ̀b rɨ̀be, nɨ wɨ̀ nyaʼa tɔŋ ənɨ ə bə̂d tom. Wɨ̀ nyaʼa chɔʼ mɨ̀mə̌d ni mbɨ chubɨ mbɨ ni bə̀ fɔrɨ ni wɨ̀ bɨrɨ sɨə tom mɨ̀mə̌d ni mbɨ yenə ghà ɨŋgam Ŋwiə̀.
41003015	Wɨ̀ nyaʼa bə̀ nàʼ ɨka əmbɨ mɨ̀mə̌d ni mbɨ chɨ ɨzwî rɨbɔ̀ŋ rɨŋga bə̂d.
41003016	Mbaŋə̀ te nɨ wɨ̀ nyaʼa chɔʼɔ yɨə: Saimòn, nɨ wɨ̀ nyaʼa chu əməd ni Pità;
41003017	Jems mbɨ Jɔ̌n nɨ nyaʼa aŋgɔb məd. Mbɨ yɨə nyaʼə bɔn Zebèdiî, nɨ wɨ̀ nyaʼa chu mɨ̀mə̌d ni Boanejès, əne yɨə ni, Bɔn nɨə ghàm ɨghabɨ ə mbə̀ŋ nɨə kùmə̀.
41003018	Mbɨ cherə yɨə Andrù, Filip, Bàtòlòmiù, Matiù, Tomas, Jems nɨ nyaʼə wan Alfaùs, Tàdiòs, Saimòn nɨ mbɨ nyaʼə tɔŋ ənɨ ə mɨ̀taku
41003019	mbɨ Judàs Iskàriɔ̀t nɨ nyaʼa fen əməd.
41003020	Yeso nyaʼa bə̀ndɨ̀ wò əwi ɨnuʼ. Ənɨ wɨ̀ nyaʼa pè əŋgu, bə̂d mɨ̀nɔnɔʼ nyaʼa yi wò nàànɨ̀, əne ghɨ̀ ni chəi ənɨ tɨ̀ məd mbɨ mbi mə̀mə̀ə̀nɨ̀-ɨ̀nù berɨ nyùmə̀ nɨ jɨg.
41003021	Ənɨ ɨnəbɨ məd nyaʼa zu əne, mbɨ nyaʼa jwɨ̀ wò nɨŋ əməd ɨmbə̀ʼ ɨghəm nɨ bə̂d mbɨə nyaʼə ghàə̀ ni, “Ətu əməd rɨka kuʼ i.”
41003022	Məchwiə̀ rɨ̀kə̌ mɔʼɔ nɨ nyaʼa nɔʼ rɨ ə Jèrusalèm swiʼi nyaʼa ghà ni, “Belzebùl wɨ ɨŋga məd. À yɨ Belzebùl, nɨ yeʼ ɨfɔ̂n ɨzwî rɨbɔ̀ŋ, naʼ ɨka ɨ bɔ ni wɨ̀ chɨ ɨzwî rɨbɔ̀ŋ.”
41003023	Ənɨ mbɨ nyaʼa ghà əne, wɨ̀ nyaʼa tɔŋ mɨ̀mə̌d əsɨ ni, ghà əmbɨ mɨ̀mə̌d ənɨ ɨnû mɨgɨ ni, “Satàn kɨə wɨrɨə chɨ̀ i ɨnyod rɨŋga bə̂d rɨ ye ə?
41003024	Əbeŋ nɨ ɨfɔ̂n ə tùmbɨ̀ə̀ mɨ saanɨ əkəmɨ kəmɨ, ka əbeŋ ɨfɔ̀n ze ə bɨrɨ təm i.
41003025	Nəb mɨ saanɨ əkəmɨ kəmɨ, ka nəb ze bɨrɨ bɨ təm i.
41003026	Satàn mɨ nɔʼ kɔ zɔ̀ŋ i ziə ziə, ghàbrɨ̀ i ɨnyod ɨba ɨba, ka wɨ̀ bɨrɨ təm i. Əne ɨnwǐ məd fə yeʼe.
41003027	“Əndəŋ əndəŋ, chəi wə̀d mɔʼɔ əŋgu nɨ tɨ̀ wɨ̀ nyɨ ɨŋga nəb əka wə̀d, beʼrɨ ɨghɨ məd, nɨ chəi wɨ̀ be kod əka wə̀d ze. Wɨ̀ berɨ be kod əməd, bɔŋ wɨ̀ sɨə beʼrɨ ɨghɨ məd.
41003028	“Mə ghà rəsìʼ ɨ nən ni, Ŋwìə̀ bɨrɨ waʼ ɨnû rɨbɔ̀ŋ jìm bə̀ waʼ mɨzɔ̂m jìm mbe nɨ bə̂d ə zɔ̀m əməd,
41003029	àyɨə ka wɨ̀ bɨrɨ nɔ waʼ i ɨnû rɨbɔ̀ŋ wə̀d mɔʼɔ we nɨ zɔm Əzwî ə Zeŋɨ, ɨmbə̀ʼ ɨghəm nɨ wɨ̀ fə ghɨ ənû rɨbɔ̀ŋ ze nɨ ten i koŋ.”
41003030	Wɨ̀ nyaʼa ghà əne ɨmbə̀ʼ ɨghəm nɨ mbɨ nyaʼə ghàə̀ ni, “Əzwî rɨbɔ̀ŋ ə zɨ ɨŋga məd.”
41003031	Ɨŋgɔb Yeso mbɨ ə bɔŋgɔb məd nyaʼa wò pè təm ɨsɨg, əne tom bə̂d ni mbɨ tɔŋ əməd.
41003032	Bə̂d mɨ̀nɔnɔʼ nyaʼa chubɨ kad əməd. Əne bə̂d mɔʼɔ nyaʼa ghà ɨ bɔ ni, “E nɨŋ mbɨ mbe bɔŋgɔb mbɨ ɨsɨg kə̀b əwe.”
41003033	Yeso nyaʼa wììrɨ̀ ni, “Mɨ nɨŋ mbɨ mbɨ bɔŋgɔb kɨ mɨ̀we ə?”
41003034	Ənɨ wɨ̀ nyaʼa ghà əne, wɨ̀ nyaʼa neŋ bə̂d mbe nɨ nyaʼa chubɨ kad əməd, əne ghà ni, “Mbə̀ zə, mbɔ̂ yɨə mɨ nɨŋ mbɨ mbɨ bɔŋgɔb!
41003035	Wə̀d mɔʼɔ we nɨə ghɨ̀ ənû ze nɨ Ŋwìə̀ kəbɨ yɨ wum aŋgɔb, yɨ mɨ njàbɨ bə̀ fɔrɨ mɨ nɨ̌ŋ.”
41004001	Yeso nyaʼa yì kɔ chwi ɨnû ɨban ə sà ze rɨ ə Galiliî. Ɨnɔ̂n bə̂d nɨ nyaʼa kwàʼ wɨ kyeŋ nyaʼa wò fetɨ kad əməd. Əze ə nyaʼa ghɨ̀ ni wɨ̀ nyɨ chub ɨŋga əbaŋ ɨgyɨ̀ ɨgun ə sà ze. Ɨnɔ̂n bə̂d we ɨjìm nyaʼa sɨ chub əŋgo ə sà ze.
41004002	Wɨ̀ nyaʼa kɔ chwi ɨnû nɔnɔʼ əmbɨ mɨ̀mə̌d ənɨ ɨnû mɨgɨ. Wɨ̀ nyaʼa ghà ni,
41004003	“Mbə zwetɨ! Mbaŋə̀ mɔʼɔ nɨə fàʼə̀ mbeŋ nyaʼa wò kon mbi ɨghɨ ŋgwèd.
41004004	Ənɨ wɨ̀ nyaʼə ŋwì ɨghɨ mbe, tɨtam mɔʼɔ nyaʼa feŋ ɨgun ɨnə̂njɨ̀, əne tɨnən nyaʼa wò kud.
41004005	Tɨ mɔʼɔ nyaʼa feŋ ɨgun ɨwɔ̌ nɨ si nyaʼa àmei rɨpiî. Tɨtam te nyaʼa zambɨ gwed ɨchî nɨ si nyaʼa mei ənambɨ ənambɨ̀.
41004006	Ənɨ əchwî ə nyaʼa te kàànɨ̀, zɨə nyaʼa zuʼ ɨghɨ mbe mbɨ nə̀ŋə̀ kwɨ, ɨmbə̀ʼ ɨghəm nɨ chəi ɨghaŋ ɨghɨ mbe nyaʼa nyɨ ə si.
41004007	Tɨ mɔʼɔ nyaʼa feŋ ɨŋga ɨ̀jə̀ŋɨ̀. Ɨ̀jə̀ŋɨ̀ we nyaʼa kwi nib ɨghɨ mbe, chəi tɨ nyaʼa kɔ rɨtam.
41004008	Tɨ mɔʼɔ nyaʼa feŋ ɨŋga si chɔ̀m. Tɨ nyaʼa kwi bə̀ kɔ rɨtam nɔnɔʼ. Tɨ mɔʼɔ nyaʼa kɔ rɨtam ɨwum ɨtad, tɨ mɔʼɔ kɔ ɨwum rɨ̀fuə, tɨ mɔʼɔ kɔ ɨkɨ fibɨ̀.”
41004009	Yeso nyaʼa sɨ nwìə̀ ghà ni, “Wə̀d we nɨ tɨ̀ wɨ̀ zu ənû, wɨ̀ zu!”
41004010	Ənɨ Yeso nyaʼa i tə̀zìʼ wi, bə̂d mbe nɨ nyaʼa kad əməd mbɨ mə̀mə̀ə̀nɨ̀-ɨ̀nù mbe wum chɔ̀b rɨ̀be nyaʼa biirɨ ɨŋgam ɨ bɔ ɨmbə̀ʼ ɨnû mɨgɨ mbe.
41004011	Wɨ̀ nyaʼa wììrɨ̀ əmbɨ mɨ̀mə̌d ni, “Ŋwìə̀ fə nàʼ ɨwe ɨ nən ni mbə̀ kyerɨ ɨnû mbe nɨ yeʼ ənə̀mə ɨmbə̀ʼ ənû ɨfɔ̀n əməd. Àyɨə mbɨ bɨrɨ ghà ɨnû jìm əmbɨ ə bə̂d mbe nɨ chəi əkaʼ nən ənɨ ɨnû mɨgɨ,
41004012	ɨmbə̀ʼ ə, 'Mbɨ bɨrɨ kaŋ nèŋ, àyɨə chəi mbɨ bɨrɨ zə. Mbɨ bɨrɨ kaŋ zwetɨ, àyɨə chəi mbɨ bɨrɨ kyerɨ; njɨ mbɨ bɨrɨ beŋ tə fîŋ, Ŋwìə̀ waʼ ɨnû rɨbɔ̀ŋ mɨ̀mə̌d.'”
41004013	Yeso nyaʼa biirɨ əmbɨ mɨ̀mə̌d ni, “Chəi mbə̀ kyerɨ əton ənɨ ənû ə mɨgɨ zɔ̂ ə? Mbə̀ kɨə wo chè rɨ ye bɔŋ kyerɨ əton ənɨ ɨnû mɨgɨ jìm ə?
41004014	Wə̀d nɨə fàʼə̀ mbeŋ we wɨə kon ɨŋgam Ŋwiə̀.
41004015	Bə̂d mɔʼɔ yɨ ɨghabɨ ɨghɨ ŋgwèd mbe nɨ nyaʼa feŋ ɨgun ɨnə̂njɨ̀. Mbɨ mɨ zu ɨŋgam Ŋwiə̀, Satàn wò chɨ̀ ɨŋgam we nɨ mbɨ kon ɨŋga mɨ̀mə̌d àmei əwu əwən.
41004016	Bə̂d mɔʼɔ yɨ ɨghabɨ ɨghɨ mbe nɨ nyaʼa feŋ ɨgun ɨwɔ̌. Mbɨ mɨ zu ɨŋgam we nɨŋ ənɨ ɨghaʼi əwu əwən.
41004017	Àyɨə chəi ɨŋgam we jeŋgɨ nyɨ ɨŋga fîŋ tɨ mɨ̀mə̌d. Wɨ chub àmei ənɨ ɨkə nyumə̀. Ənɨ ŋgəʼ yeʼe kɨ̀ ənɨ mbɨə nwèndɨ̀ tɨkyerɨ-ɨwu mɨ̀mə̌d ɨmbə̀ʼ ɨŋgam we, mbɨ ton ɨŋgam we əwu əwən.
41004018	Bə̂d cherə yɨ ɨghabɨ ɨghɨ mbe nɨ nyaʼa feŋ ɨŋga ɨ̀jə̀ŋɨ̀. Mbɔ̂ yɨ mbe nɨ mbɨ mɨ zu ɨŋgam we,
41004019	ənû nɨ nwiʼ ɨnyod ɨmbə̀ʼ ɨghɨ rɨŋga ɨsɨg, ənû nɨ berɨ mbɔ̂n, fɔrɨ ənû nɨ feenɨ ɨghɨ nɔnɔʼ, mbɨ fumnɨ ɨŋgam we, chəi wɨ kɔ rɨtam.
41004020	Bə̂d mɔʼɔ yɨ ɨghabɨ ɨghɨ ŋgwèd mbe nɨ mbɨ nyaʼa ŋwi ɨgun ə si chɔ̀m. Mbɨ zu ɨŋgam we, benɨ əne kɔ rɨtam. Mbɨ mɔʼɔ kɔ rɨtam ɨwum ɨtad, mbɨ mɔʼɔ ɨwum rɨ̀fuə, mbɨ mɔʼɔ ɨkɨ fibɨ̀.”
41004021	Yeso nyaʼa biirɨ əmbɨ ə bə̂d mbe ni, “Ɨ mbɨə wa nɨŋ ənam nyɨ ə nəb ɨmbə̀ʼ kubrɨ əton fɨkùʼù kɨ̀ ɨmbə̀ʼ chà əton əbàʼ ə? Ɨmbə̀ʼ ɨ mbɨə nùŋə̀ yeʼ ɨgun əsɨ nɨ mbɨə te ənam ə?
41004022	Chəi ənû ə mɔʼɔ ənə̀mə nɨ chəi mbɨ bɨrɨ toʼ əsaŋ. Chəi bəi ɨsə mɔʼɔ nɨ chəi zɨə bɨrɨ jwɨ əsaŋ.
41004023	Wə̀d we nɨ tɨ̀ wɨ̀ zu ənû, wɨ̀ zu!”
41004024	Wɨ̀ nyaʼa bə̀ yì ghà əmbɨ mɨ̀mə̌d ni, “Mbə̀ zɨ ətu ənɨ ɨnû mbe nɨ mbə̀ zu. Ɨchî nɨ mbə̀ə saʼə bə̂d cherə yɨə bə ɨchî nɨ mbɨ bɨrɨ saʼ əwən. Àyɨə mbɨ bɨrɨ saʼ əwən chè ɨchî nɨ mbɨ bɨrɨ saʼ bə̂d cherə.
41004025	Wə̀d we nɨ berɨ ɨghɨ, mbɨ bɨrɨ naʼ mbɨ cherə ɨ bɔ, wɨ̀ sɨ berɨ mbɨ nɔʼ. Àyɨə we nɨ chəi wɨ̀ berɨ əghɨ, ka àbei ɨkə we nɨ wɨ̀ berɨ, mbɨ bɨrɨ nɨŋ rɨ bɔ.”
41004026	Yeso nyaʼa wò ɨmbì ghà ni, “Ənû ɨfɔ̀n ə Ŋwiə̀ ə zɨ ɨghabɨ ɨchî nɨ wə̀d nɨŋ ɨghɨ ŋgwèd ɨ wò ŋwì əkaʼ mbi ɨbən.
41004027	Ɨzimɨ mbɨ əziə, kɨ̀ wɨ̀ kɨə gwenə kɨ̀ ɨ wɨ̀ rətiə, ɨghɨ mbe bɨrɨ gwed, kwi, àyɨə chəi wɨ̀ kyerɨ ɨchî nɨ ɨghɨ mbe chè bɔŋ sɨə kwiə.
41004028	Si zɨə ghɨ̀ ni ɨghɨ mbe kwi ziə. Ɨghɨ mbe bɨrɨ be zɨ rɨfuʼ, beenɨ fo bɔŋ sɨə kɔ rɨtam.
41004029	Àyɨə ɨghɨ mbe nɨə tənə, mbaŋə̀ ze bɨrɨ nɨŋ fi ɨbi mbeŋ wò kwə̀ŋ ɨghɨ mbe, ɨmbə̀ʼ ɨghəm nɨ nyùmə̀ nɨ kwəŋ ɨghɨ fə kùʼ.”
41004030	Yeso nyaʼa biirɨ ni, “Tɨ̀ kɨə wo mɨg ənû ɨfɔ̀n ə Ŋwìə̀ ənɨ ə ye ə? Ənû ə mɨgɨ nɨ tɨ̀ rɨ̀ nɨŋ toʼrɨ əngu kɨ əzi ə?
41004031	Ənû ɨfɔ̀n ə Ŋwiə̀ yɨ ɨghabɨ ə sǎm ə̀wɔ̀mɨ. Wə̀d mɔʼɔ nyaʼa nɨŋ sǎm ze wò kon ə si. Sǎm ə̀wɔ̀mɨ ə kə chè sǎm rɨjìm ɨgwɨ ə si.
41004032	Àyɨə ənɨ mbɨ konɨ, zɨ̀ bɨrɨ kwi faŋ chè ɨzed jìm. Zɨ̀ bɨrɨ zɨ rɨtəb kyeŋ nɨ tɨnən bɨrɨ kod tə kàn ɨŋga.”
41004033	Yeso wɨə nyaʼə ghà ɨŋgam Ŋwiə̀ əmbɨ ə bə̂d ənɨ ɨnû mɨgɨ nɔnɔʼ ɨghabɨ mbɔ̂. Ɨ wɨə nyaʼə ghà ənɨ ɨnə̂njɨ̀ nɨ tɨ̀ bə̂d zu kyerɨ.
41004034	Chəi wɨ̀ nyaʼa gha ənû ə mɔʼɔ əmbɨ ə bə̂d nɨ chəi wɨ̀ zɨ ənû ə mɨgɨ əbɔʼ. Àyɨə ənɨ wɨ̀ nyaʼa chub i tə̀zìʼ wi mbɨ mbi mə̀mə̀ə̀nɨ̀-ɨ̀nù, wɨ̀ nyaʼa tòʼrɨ̀ ɨnû jìm əmbɨ mɨ̀mə̌d.
41004035	À nyaʼa ɨkwirɨ kwirɨ əni ze, Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Tɨ̀ baanɨ wò ɨnjin wə.”
41004036	Mə̀mə̀ə̀nɨ̀-ɨ̀nù mbe nyaʼa nɔ̀ʼ sàŋ bə̂d mɨ̀nɔnɔʼ mbe, əne nɨŋ əməd mbɨ wò ɨŋga əbaŋ ze nɨ wɨ̀ kɨə kəʼ ɨŋga. Ɨbaŋ ɨgyɨ̀ cherə mbɨə nyaʼa bə̀ əŋgu.
41004037	Əfim ə kǎ kǎ ə nyaʼa sàʼ kɔ chě. Mɨnib nɨə nɔ̀ʼə̀ swiʼə mbɨə nyaʼə nyɨ ɨŋga əbaŋ ze, əne ghɨ̀ mɨnib kəb swi ɨŋga əbaŋ ze.
41004038	Yeso wɨə nyaʼa gwen i ɨgun ə pirə ənjìm əbaŋ ze. Mbɨ nyaʼa nɔ̀ əməd ghà ɨ bɔ ni, “Əchwiə̀-ɨ̀nù, chəi à zə ni tɨ̀ yɨ əni ɨchù ɨvɨ ə?”
41004039	Wɨ̀ nyaʼa nɔ̀ʼ, ghàm əbɔʼ əfim ze əne ghà əmbɨ mɨnib mbe nɨ nyaʼə nɔ̀ʼə̀ swiʼə ni, “Kəm rəziə! Tɨrə̀ bə̀ jùʼ e!” Ənɨ wɨ̀ nyaʼa ghà əne, əfim ze ə nyaʼa sobə, ɨsɨ bɔd rɨ gwèèd.
41004040	Yeso nyaʼa sɨ ghà əmbɨ mə̀mə̀ə̀nɨ̀-ɨ̀nù mbe ni, “Mbə̀ kɨə bɔ ɨmbə̀ʼ ə yè ə? Chəi mbə̀ kɨrɨ berɨ ɨbenɨ ə?”
41004041	Ɨfeŋɨ nyaʼa yim mɨ̀mə̌d, əne mbɨ ghà mbənə mbənə ni, “Wɔ̂ kɨə kaŋ əwe, nɨ ka àbei əfim mbɨ mɨnib nɨə nɔ̀ʼə̀ swiʼə ə zuunɨ əməd ə?”
41005001	Yeso mbɨ mbi mə̀mə̀ə̀nɨ̀-ɨ̀nù nyaʼa wò pè ɨnjin ə sà ze rɨ ə Galiliî, əne yɨ ɨŋga əbà əbeŋ ze rɨ ə Gèrasenès.
41005002	Ənɨ Yeso nyaʼa jwɨ rɨŋga əbaŋ ɨgyɨ̀ ze, mbaŋə̀ mɔʼɔ nɨ əzwî rɨbɔ̀ŋ ə nyaʼa ɨŋga məd nyaʼa jwɨ̀ rɨŋga ɨtu ɨ̀sì nɨ mbɨ nyaʼa chəb ɨŋga ɨwɔ̌ wò kumnɨ əməd.
41005003	Mbaŋə̀ ze zɨə nyaʼə chub ɨŋga mɨ̀sì mbe. Chəi wə̀d mɔʼɔ nɨ tɨ̀ wɨ̀ nyaʼa kod əməd, ka àbei ənɨ mɨ̀kàrə̀,
41005004	ɨmbə̀ʼ ɨghəm nɨ mbɨ nyaʼə mɨ̀ə̀ kod əməd ənɨ ə ndəŋ bə̀ fɔrɨ ənɨ mɨ̀kàrə̀, àyɨə wɨ̀ nyaʼə tənə mɨ̀kàrə̀ mbe bə̀ təndɨə ndəŋ te tɨkə rɨkə. Chəi wə̀d mɔʼɔ nɨ nyaʼa berɨ ɨka nɨ ghɨ̀ ni wɨ̀ nyeʼ chubɨ.
41005005	Ɨ wɨə nyaʼa kɨə yèn əkaʼ mɨ̀sì mbe bə̀ yèn ɨgwɨ rɨwum. Ɨ wɨə nyaʼə ghɨ̀ əne ɨzimɨ mbɨ ɨziə. Ɨ wɨə nyaʼə yènə̀ kyeŋə rɨkǎ bə̀ pɔ̀ndɨ̀ i ɨnyod ənɨ əti.
41005006	Ənɨ wɨ̀ nyaʼa zə ə Yeso rɨ əsa əgha, wɨ̀ nyaʼa nòrə̀ wò chìndɨ̀ ɨtu ɨnywɨ ɨfě ɨ bɔ,
41005007	kyeŋ ənɨ ə gɨ̂ kǎ kǎ ghà ni, “Yeso, Wan Ŋwìə̀ Ə̀chè-ɨsɨg, à berɨ ənû ə ye nɨ ghɨ̀ mbɨ num ə? Mə buʼ ɨbɔ ɨ ne ənɨ ɨkum Ŋwiə̀ ni tɨrə̀ chə e əmɨ!”
41005008	Wɨ̀ nyaʼa ghà əne ɨmbə̀ʼ ɨghəm nɨ Yeso nyaʼa be gha ɨ bɔ ni, “Àwɔ̀ əzwî rɨbɔ̀ŋ, jwɨ e rɨŋga mbaŋə̀ zɔ̂!”
41005009	Yeso nyaʼa biirɨ ɨ bɔ ni, “E ɨkum kɨə we?” Mbaŋə̀ ze nyaʼa wììrɨ̀ ni, “Mɨ ɨkum yɨ Ɨnɔ̂n, ɨmbə̀ʼ ɨghəm nɨ tɨ̀ ə kàŋ nɔʼ.”
41005010	Ɨzwî rɨbɔ̀ŋ mbe nyaʼa jeŋgɨ buʼ ɨbɔ əmbɨ Yeso ni tɨ wɨ̀ chɨ i əwən rɨŋga əbà əbeŋ ze.
41005011	Ɨnɔ̂n mɨ̀kuŋə nɨ nyaʼa kwàʼ wɨ̀ kyeŋ wɨə nyaʼə jɨg ɨbom ɨwum əsɨ ze.
41005012	Ɨzwî rɨbɔ̀ŋ mbe nyaʼa buʼ ɨbɔ ɨ bɔ ghà ni, “Cha əwa ɨŋga mɨ̀kuŋə mbə.”
41005013	Wɨ̀ nyaʼa benɨ. Əne ɨzwî rɨbɔ̀ŋ mbe nyaʼa jwɨ̀ wò nyɨ ɨŋga mɨ̀kuŋə mbe. Ɨnɔ̂n mɨ̀kuŋə we, nɨ nyaʼa ɨghabɨ ə chuʼ rɨ̀be, nyaʼa sù ɨbom bam wò feŋ ɨŋga ə sà ze, koŋ.
41005014	Bə̂d mbe nɨ nyaʼə nə̀ŋgɨ mɨ̀kuŋə mbe nyaʼa nòrə̀ wò ghà ənû ze əmbɨ ə bə̂d mbe rɨŋga əsɨ ze bə̀ ghà əmbɨ mbe nɨ nyaʼa ɨban əsɨ ze. Bə̂d nyaʼa jwɨ̀ rɨŋga ɨsɨ mbe wò zə ənû ze nɨ nyaʼa ghɨ̌.
41005015	Mbɨ nyaʼa wò əsɨ Yeso pè zə mbaŋə̀ ze nɨ ɨnyɔrɨ ɨzwî rɨbɔ̀ŋ mbe nyaʼa ɨŋga məd. Mbaŋə̀ ze nyaʼa chub əŋgu mbɨ ə ngywɨ̌ ɨbom. Ətu əməd ə nyaʼa fə zeŋ i. Mbɨ nyaʼa zə əne bɔ.
41005016	Bə̂d mbe nɨ nyaʼa zə ənû ze nyaʼa ghà ənû nɨ nyaʼa ghɨ̌ ənɨ ə mbaŋə̀ ze bə̀ fɔrɨ ənɨ mɨ̀kuŋə mbe əmbɨ mbe nɨ nyaʼa yeʼe.
41005017	Ənɨ bə̂d mbe nyaʼa zu əne, mbɨ nyaʼa buʼ ɨbɔ əmbɨ Yeso ni wɨ̀ saŋ əbà əbeŋ mɨ̀mə̌d ze.
41005018	Ənɨ Yeso nyaʼə nyɨ ɨŋga əbaŋ ɨgyɨ̀, mbaŋə̀ ze nɨ ɨzwî rɨbɔ̀ŋ mbe nyaʼa ɨŋga məd nyaʼa buʼ ɨbɔ ɨ bɔ ni wɨ̀ benɨ tə̀ beenɨ əbɔʼ məd.
41005019	Chəi Yeso nyaʼa benɨ, àyɨə wɨ̀ nyaʼa ghà ɨ bɔ ni, “Wo əwe ɨnuʼ əsɨ mbe bə̂d, pè ghà ənû ə kyeŋ ze nɨ Ə̀nùŋɨ̀sɨg ghɨ̌ ənɨ ə ne, bə̀ ghà ɨchî nɨ wɨ̀ diirɨ əwe.”
41005020	Mbaŋə̀ ze nyaʼa nɔ̀ʼ wò ɨŋga əbà əbeŋ ze nɨ mbɨ nyaʼə tɔŋ ənɨ Dèkapolìs. Wɨ̀ nyaʼa pè əŋgu kɔ saʼ ənû ə kyeŋ ze nɨ Yeso ghɨ̌ ənɨ məd. Bə̂d mɨ̀jìm mbe nɨ nyaʼa zu ənû ze nyaʼa yiirɨ kwàʼ rɨŋgəʼ.
41005021	Ənɨ Yeso nyaʼa wɨrɨ yì baanɨ ə sà ze ɨŋga əbaŋ ɨgyɨ̀, ɨnɔ̂n bə̂d kwàʼ wɨ kyeŋ nyaʼa wò fetɨ kad əməd ənɨ wɨ̀ nyaʼa kɨrɨ i əŋgo ə sà ze.
41005022	Wə̀d kyeŋ mɔʼɔ rəbɔʼ mbe nɨ nyaʼə chà nəb ə̀kàtɨ̀, nɨ ɨkum məd nyaʼa ə Jairùs, nyaʼa zə əməd wò gù ə si ɨban ɨwu məd,
41005023	buʼ ɨbɔ ɨ bɔ ənɨ i fîŋ jìm ghà ni, “Mɨ wan əyi kwa wɨə wɔ̀nə̀. Ɨ wɨə sɨə wo kwɨ. Mə buʼ ɨbɔ ni à yeʼe zab mbe ɨbɔ ɨgwɨ məd ɨmbə̀ʼ wɨ̀ bɔtɨ wɨrɨ chub ɨkǎ.”
41005024	Ənɨ Yeso nyaʼa zu əne, wɨ̀ nyaʼa nɔ̀ʼ kɔ wo mbɨ məd. Ɨnɔ̂n bə̂d kwàʼ wɨ kyeŋ wɨə nyaʼə beenɨ əbɔʼ məd. Ɨ mbɨə nyaʼə yènə̀ fatɨ əməd.
41005025	Əyi mɔʼɔ wɨə nyaʼa əbɔʼ mɨ̀mə̌d nɨ nyaʼə wɔ̀n ɨtuʼ. Wɨ̀ nyaʼa fə wɔ̀n ənɨ ɨghəm ɨwu wum chɔ̀b rɨ̀be.
41005026	Wɨ̀ nyaʼa fə kàŋ zə ŋgəʼ ɨŋga tɨkyerɨ-ɨbɔ bə̂d ɨfuʼ nɔnɔʼ. Wɨ̀ nyaʼa fə bə̀ chə̀kɨ̀ i ɨkab jìm, àyɨə chəi wɨ̀ nyaʼa bɔtɨ. Əwɔn əməd ze ə nyaʼa rəbə wò i wo ɨmbì.
41005027	Wɨ̀ nyaʼa fə zu ɨŋgam ɨmbə̀ʼ ə Yeso. Əne wɨ̀ nyaʼa wò ənjìm məd ənɨ wɨ̀ nyaʼa əkaʼ ə bə̂d mɨ̀nɔnɔʼ mbe, əne bètɨ̀ ngywɨ̌ məd.
41005028	Wɨ̀ nyaʼa ghà ɨŋga i fîŋ ni, “Mə mɨ bètɨ̀ ka àbei ngywɨ̌ məd, mɨ əwɔn ə bɨrɨ bɔtɨ.”
41005029	Ənɨ wɨ̀ nyaʼa betɨ əne, ɨtuʼ we nyaʼa sob əwu əwən. Wɨ̀ nyaʼa zu ɨŋga i nyamnyod ni tə fə bɔtɨ rɨ ənɨ əwɔn ze nɨ nyaʼə chə əwi.
41005030	Yeso nyaʼa kyerɨ ɨŋga i nyamnyod àmei əwu əwən ni ɨka fə jwɨ̀ rɨ ənɨ ə ni. Əne wɨ̀ nyaʼa bèŋ əkaʼ ə bə̂d mɨ̀nɔnɔʼ mbe biirɨ ni, “À kɨə we betɨ mɨ ngywɨ̌ ə?”
41005031	Mə̀mə̀ə̀nɨ̀-ɨ̀nù ɨməd nyaʼa ghà ɨ bɔ ni, “À zə ɨchî nɨ bə̂d mɨ̀nɔnɔʼ mbɔ̂ ə nyèŋ ɨnyod ənɨ ə ne, əne à kɨrɨ wɨrɨ biirɨ ni, 'À kɨə we betɨ əmɨ ə?'”
41005032	Yeso nyaʼa nèŋ ɨsɨ ghab ɨmbə̀ʼ zə wə̀d we nɨ betɨ əməd.
41005033	Əyi we nyaʼa kyerɨ ənû ze nɨ nyaʼa ghɨ̌ ənɨ ə ni, əne wɨ̀ nyaʼa wò mbɨ ɨbɔɔ yènə̀ bindɨə, pè chìndɨ̀ ɨtu ɨnywɨ ɨfě Yeso, ghà rəsìʼ jìm ɨ bɔ.
41005034	Yeso nyaʼa zu əne ghà ɨ bɔ ni, “Wân, e ɨbenɨ fə ghɨ̀ ni à bɔtɨ e. Ndə̀ əwe ənɨ əbɔrəbɔd, e əwɔn ə fə mì i.”
41005035	Ənɨ wɨ̀ nyaʼə kɨrɨ ghàmə̀, bə̂d mɔʼɔ rɨŋga nəb wə̀d kyeŋ we nɨ nyaʼə chà nəb ə̀kàtɨ̀ nyaʼa wò pè ghà ni, “E wan əyi we fə kwɨ i. À kɨə wɨrɨə chə əchwiə̀-ɨnû ɨmbə̀ʼ ə yè ə?”
41005036	Yeso nyaʼa zu ənû ze, àyɨə chəi wɨ̀ nyaʼa tɔŋ ənɨ ənû. Wɨ̀ nyaʼa ghà əmbɨ wə̀d kyeŋ we nɨ nyaʼə chà nəb ə̀kàtɨ̀ ni, “Tɨrə̀ bɔ e. Ənû àmei ni à benɨ.”
41005037	Chəi Yeso nyaʼa ben ni wə̀d cherə beenɨ əbɔʼ ni chè rɨ ənɨ Pità mbɨ Jems fɔrɨ ə Jɔ̌n nɨ nyaʼə aŋgɔb Jems.
41005038	Ənɨ mbɨ nyaʼa wo pè əkwɨ wə̀d kyeŋ we nɨ nyaʼə chà nəb ə̀kàtɨ̀, Yeso nyaʼa zə bə̂d bə̀ zu ɨchî nɨ bə̂d nyaʼə jùʼə̀, dìə̀ bə̀ tɔ̀ndɨ̀ əwob.
41005039	Ənɨ wɨ̀ nyaʼa nyɨ ə nəb, wɨ̀ nyaʼa ghà əmbɨ ə bə̂d mbe nɨ nyaʼa əŋgu ni, “Mbə kɨə jùʼə̀ bə̀ dì ɨmbə̀ʼ ə yè ə? Chəi wan wɔ̂ kɨrɨ kwɨ. Ɨ wɨə gwen i gwenɨ.”
41005040	Ənɨ wɨ̀ nyaʼa ghà əne, bə̂d mbe nyaʼa kɔ chəʼ əməd. Àyɨə wɨ̀ nyaʼa chà bə̂d mbe mɨ̀jìm ɨsɨg, nɨŋ mbǎʼ wan we mbɨ ɨŋgɔb məd bə̀ nɨŋ mə̀mə̀ə̀nɨ̀-ɨ̀nù mbe nɨ nyaʼa mbɨ məd, mbɨ wò nyɨ ɨŋga ətu ə nəb ze nɨ wan we nyaʼa ɨŋga.
41005041	Ənɨ mbɨ nyaʼa nyɨ, wɨ̀ nyaʼa yim əbɔ ə wan əyi we ghà ɨ bɔ ni, “Talità kumi” əne yɨ ni, “Wan əyi kwa, mə ghà ɨ ne ni nɔʼ rətiə!”
41005042	Àmei əwu əwən, wan əyi we, nɨ nyaʼa ɨghəm ɨwu wum chɔ̀b rɨ̀be, nyaʼa nɔ̀ʼ kɔ yenɨ. Bə̂d mbe nɨ nyaʼa əŋgu nyaʼa zə ənû ze, yiirɨ kwàʼ rɨŋgəʼ.
41005043	Yeso nyaʼa sɨ jeŋgɨ patɨ mɨ̀mə̌d ni tɨ mbɨ tɔ gha ə ənû ze əmbɨ wə̀d mɔʼɔ. Wɨ̀ nyaʼa bə̀ yì ghà əmbɨ mɨ̀mə̌d ni mbɨ naʼ əghɨ ə mɔʼɔ əmbɨ wan əyi we ni wɨ̀ jɨg.
41006001	Yeso nyaʼa nɔ̀ʼ rɨ əsɨ ze, wò ɨŋga e əbeŋ. Mə̀mə̀ə̀nɨ̀-ɨ̀nù ɨməd nyaʼa bə̀ wò mbɨ məd.
41006002	À nyaʼa sɨ əni əkwɨ mɨ̀Jû, wɨ̀ nyaʼa kɔ chwi ɨnû ɨŋga nəb ə̀kàtɨ̀. Bə̂d mɨ̀nɔnɔʼ mbe nɨ nyaʼa əŋgu nyaʼa zu ɨnû mbe yiirɨ, əne biirɨ ni, “Mbaŋə̀ zɔ̂ ə nɨŋ ɨnû mbɔ̂ jìm rɨ əyi ə? Wɨ̀ ə nɨŋ ɨkwɨ ɨwe wɔ̂ rɨ əyi ə? Mbə̀ zə ɨnû yiirɨ mbɔ̂ nɨ wɨə ghɨ̀ə̀!
41006003	Ɨmbə̀ʼ wɔ̂ yɨə kabɨndà we nɨ yeʼ wan Mèri ə? Ɨmbə̀ʼ bɔŋgɔb məd yɨə Jems mbɨ Josès mbɨ Judàs fɔrɨ ə Saimòn ə? Chə wa i njàbɨ rɨ məd əgha mbɨ na ə?” Mbɨ nyaʼa biirɨ əne ton əməd.
41006004	Yeso nyaʼa ghà əmbɨ mɨ̀mə̌d ni, “Bə̂d mbɨə wumnɨ ə wə̀d ɨ̀kə̀n Ŋwìə̀ ɨsɨ jìm, àyɨə chəi mbɨə wumnɨ əməd ɨŋga əbeŋ əməd, əkaʼ ɨnəbɨ məd bə̀ fɔrɨ ɨŋga nəb məd.”
41006005	Chəi wɨ̀ nyaʼa ghɨ̌ ənû ə yiirɨ ə mɔʼɔ əŋgu, chè rɨ ənɨ ɨchî nɨ wɨ̀ nyaʼa zab mbi ɨbɔ ɨgun ə bə̂d əwɔn mɔʼɔ rɨpiî, vɨ̀ mɨ̀mə̌d.
41006006	Zɨə nyaʼa chè əməd ɨchî nɨ chəi mbɨ nyaʼa berɨ ɨbenɨ fîŋ. Yeso wɨə nyaʼa ghanə yènə̀ chwi ɨnû ɨŋga ɨsɨ mbe nɨ nyaʼa ɨban ɨban.
41006007	Ənɨ wɨ̀ nyaʼə ghɨ̀ əne, wɨ̀ nyaʼa tɔŋ mbi mə̀mə̀ə̀nɨ̀-ɨ̀nù mbe wum chɔ̀b rɨ̀be əsɨ ni kɔ tom mɨ̀mə̌d ɨsɨg mɨbe mɨbe. Wɨ̀ nyaʼa bə̀ nàʼ ɨka əmbɨ mɨ̀mə̌d ni mbɨ chɨ ɨzwî rɨbɔ̀ŋ rɨŋga bə̂d.
41006008	Wɨ̀ nyaʼa ghà əmbɨ mɨ̀mə̌d ni tɨ mbɨ nɨŋ ə əghɨ mɔʼɔ ənɨ mbɨə wòə̀, chè rɨ ənɨ ə mbàŋ. Wɨ̀ nyaʼa bə̀ ghà ni tɨ mbɨ nɨŋ ə ŋgə̀ŋ, kɨ̀ ə̀bàmɨ̀, kɨ̀ ɨkab.
41006009	Wɨ̀ nyaʼa ghà ni mbɨ zɨ ɨtabɨ, àyɨə tɨ mbɨ zɨ ə ngywɨ̌ rɨ̀be.
41006010	Wɨ̀ nyaʼa bə̀ ghà əmbɨ mɨ̀mə̌d ni, “Mbə̀ mɨ nyɨ ɨŋga nəb əsɨ ə mɔʼɔ, mbə̀ chub ɨŋga nəb ze pè ənɨ mbə̀ nɔʼ rɨ əsɨ ze.
41006011	À mɨ yeʼ nɨ chəi mbɨ nɨŋ əwən əsɨ ə mɔʼɔ kɨ̀ nɨ chəi mbɨ zu ənû ze nɨ mbə̀ə ghàə̀, mbə̀ kud əgywɨ rɨ ənɨ mbə ɨwu ənɨ mbə̀ə nɔʼə. Əze ə bɨrɨ yeʼ ənweenɨ əmbɨ mɨ̀mə̌d ni mbɨ fə ton ɨkə̂n chɔ̀m. [Mə ghà rəsìʼ ɨ nən ni, à bɨrɨ sɨ əni ze nɨ Ŋwìə̀ ə sob mɨsaʼi, wɨ̀ bɨrɨ diirɨ bə̂d mbe rɨ ə Sodòm bə̀ dììrɨ̀ mbe rɨ ə Gòmorà chè ɨchî nɨ wɨ̀ bɨrɨ diirɨ bə̂d mbe rɨŋga əsɨ ze.]”
41006012	Ənɨ wɨ̀ nyaʼa tom mɨ̀mə̌d əne, mbɨ nyaʼa jwɨ̀ wò ghà ni bə̂d mɨ̀jìm beŋ tə fîŋ.
41006013	Mbɨ nyaʼa chɨ̀ ɨzwî rɨbɔ̀ŋ nɔnɔʼ rɨŋga bə̂d bə̀ zɔʼ bə̂d əwɔn nɔnɔʼ ənɨ mɨwud, vɨ̀ mɨ̀mə̌d.
41006014	Ɨfɔ̂n Herɔ̀d nyaʼa zu ɨnû mbɔ̂ jìm, ɨmbə̀ʼ ɨghəm nɨ ɨkum Yeso nyaʼa fə jàŋ ɨsɨ jìm. Bə̂d mɔʼɔ mbɨə nyaʼə ghàə̀ ni, “Jɔ̌n we nɨ nyaʼə nàʼ mɨnib fə zwemə. À yɨ əton nɨ wɨ̀ berɨ ɨka nɨ ghɨ ɨnû yiirɨ mbɔ̂.”
41006015	Mbɨ mɔʼɔ mbɨə nyaʼə ghàə̀ ni, “Məd yɨ Èlaijà.” Mbɨ cherə mbɨə nyaʼə ghàə̀ ni, “Məd yɨə wə̀d ɨ̀kə̀n Ŋwìə̀ ɨghabɨ wɨ mɔʼɔ rəbɔʼ mbɨ rəŋwe.”
41006016	Àyɨə ənɨ Herɔ̀d nyaʼa zu ənû ze, wɨ̀ nyaʼa ghà ni, “Jɔ̌n we nɨ mə̀ nyaʼa sob ətu əməd fə zwemə!”
41006017	Herɔ̀d ziə wɨə nyaʼə kɔndɨ əne ɨmbə̀ʼ ɨghəm nɨ wɨ̀ nyaʼa chà mɨ̀sɔgyɨ̀ mbɨ wò gywɨ̀ ə Jɔ̌n, kod, wò zɨ ə nəb ndəŋ dè ə Hèrɔdiàs. Hèrɔdiàs yɨə nyaʼa ɨwi Filip nɨ nyaʼə aŋgɔb Herɔ̀d, àyɨə Herɔ̀d nyaʼa nam əməd.
41006018	Jɔ̌n wɨə nyaʼə mɨə ghà əmbɨ Herɔ̀d ni, “Chəi ta tɨkə ben ni à nam ɨwi we aŋgɔb.”
41006019	Əze ə nyaʼa ghɨ̀ ni Hèrɔdiàs yim əməd ɨŋga i fîŋ. Əne wɨ̀ nyaʼa kə̀b ni njɨ tə zwiirɨ əməd, àyɨə chəi ənɨ tɨ̀ wɨ̀ nyaʼa ghɨ̀ əne
41006020	ɨmbə̀ʼ ɨghəm nɨ Herɔ̀d wɨə nyaʼə bɔ ə Jɔ̌n. Wɨ̀ nyaʼa kyerɨ ni Jɔ̌n yɨə wə̀d zeŋɨ fɔrɨ ni ɨ wɨə nyaʼə ghɨ̀ ɨnû nɨ kuʼnɨ. Əne ɨ wɨə nyaʼə nə̀ŋgɨ əməd ni tɨ ənû ə mɔʼɔ ə ghɨ i ənɨ məd. Ɨ wɨə nyaʼə kàŋə̀ ghaʼə nɨ zu ɨnû mbe nɨ Jɔ̌n nyaʼə ghàə̀, àyɨə wɨ̀ nyaʼa mɨ zu, fîŋ tɔb əməd kwàʼ rɨŋgəʼ.
41006021	Əpan ə nyaʼa jwɨ̀ əmbɨ Hèrɔdiàs əni ze nɨ Herɔ̀d nyaʼa kaʼ əni əgywɨ əməd, əne tɔŋ mbi mɨ̀kǔm fɔ̀n, tɔŋ ɨtu kyeŋ ɨgwɨ mɨ̀sɔgyɨ̀ bə̀ tɔŋ bə̂d kyeŋ mbe nɨ nyaʼa ə Galiliî.
41006022	Ənɨ mbɨ nyaʼə jɨgə, wan Hèrɔdiàs, wɨ əyi, nyaʼa nyɨ bin əbin. Əze ə nyaʼa ghɨ̀ fîŋ Herɔ̀d mbɨ tɨ bə̂d mbe nɨ wɨ̀ nyaʼa wonɨ tɨ bɔŋə. Əne wɨ̀ nyaʼa ghà əmbɨ wan əyi we ni, “Biirɨ əghɨ ze nɨ à kəbɨ, mə bɨrɨ naʼ ɨ ne.”
41006023	Wɨ̀ nyaʼa kàʼ wan əyi we kàn ni, “Əghɨ ze nɨ à biirɨ rɨ num, mə bɨrɨ naʼ ɨ ne, ka àbei əbà ə fibɨ̀ tɨ ənɨ mɨ ŋgɔ̀ŋ.”
41006024	Ənɨ wɨ̀ nyaʼa gha əne, wan əyi we nyaʼa jwɨ̀ wò biirɨ əmbɨ i nɨŋ ni, “Mə̀ biirɨ əghɨ zi ə?” Wɨ̀ nyaʼa wììrɨ̀ ni, “Biirɨ ətu ə Jɔ̌n we nɨə nàʼ mɨnib.”
41006025	Wan əyi we nyaʼa nòd əwu əwən wò ghà əmbɨ ɨfɔ̀n we ni, “Mə kə̀b ni à naʼ ətu ə Jɔ̌n we nɨə nàʼ mɨnib ɨ num tɨ̀nîn ɨŋga əjeenɨ əkaŋ.”
41006026	Ɨfɔ̂n we nyaʼa kàŋ kə̀nə̀ kwàʼ rɨŋgəʼ. Àyɨə ɨchî nɨ wɨ̀ nyaʼa fə kaʼi kàn bə̀ fɔrɨ ɨchî nɨ bə̂d mbe nɨ wɨ̀ nyaʼa won nyaʼa əŋgu, chəi ɨchî nɨ tɨ̀ wɨ̀ nyaʼa wɨrɨ ton.
41006027	Àmei əwu əwən, ɨfɔ̀n we nyaʼa chà ə sɔgyɨ̀ rəbɔʼ mbe nɨ nyaʼə nə̀ŋgɨ əməd ni wɨ̀ wo sob ətu ə Jɔ̌n yeʼe mbɨ əzɨ əwən. Sɔgyɨ̀ we nyaʼa wò sob ətu ə Jɔ̌n ə nəb ndəŋ.
41006028	Wɨ̀ nyaʼa yeʼe mbɨ əzɨ əwən ɨŋga əjeenɨ əkaŋ, pè nàʼ əmbɨ ə wan əyi we. Wan əyi we nyaʼa nɨŋ wò nàʼ əmbɨ i nɨŋ.
41006029	Ənɨ mə̀mə̀ə̀nɨ̀-ɨ̀nù Jɔ̌n nyaʼa zu ənû ze, mbɨ nyaʼa wò nɨŋ tɨ̀gùm əməd wò boŋ ɨŋga ɨ̀sì nɨ mbɨ chəb ɨŋga ɨwɔ̌.
41006030	Bə̂d tom Yeso nyaʼa bə̀ndɨ̀ rɨ ɨsɨ mbe nɨ wɨ̀ nyaʼa tom mɨ̀mə̌d əŋgu. Mbɨ nyaʼa bə̀ndɨ̀ əne wò fetɨ ɨban məd. Əne mbɨ nyaʼa ghà ɨnû jìm mbe nɨ mbɨ nyaʼa ghɨ̌ bə̀ ghà mbe nɨ mbɨ nyaʼa chwiə.
41006031	Wɨ̀ nyaʼa ghà əmbɨ mɨ̀mə̌d ni, “Mbə̀ yeʼe tɨ̀ wo chub əsɨ ə mɔʼɔ àmei mbǎ mbǎ, zwììrɨ̀ rɨpiî.” Wɨ̀ nyaʼa ghà əne ɨmbə̀ʼ ɨghəm nɨ bə̂d mɨ̀nɔnɔʼ mbɨə nyaʼə yeʼe wɨrɨə wòə̀, əne chə nyaʼa i əpan əmbɨ mɨ̀mə̌d nɨ zwììrɨ̀ kɨ̀ əpan nɨ be jɨg.
41006032	Əne mbɨ nyaʼa nyɨ əbaŋ ɨgyɨ̀ wò əsɨ nɨ chəi bə̂d nyaʼə chub əŋgu. Mbɨ nyaʼa pè chub əŋgu àmei mɨ̀mərə mɨ̀mərə.
41006033	Bə̂d mɨ̀nɔnɔʼ nyaʼa zə ənɨ mbɨ nyaʼə wòə̀, əne mbɨ nyaʼa kyerɨ bə̂d mbe nɨ mbɨ nyaʼa mbɨwən. Əne mbɨ nyaʼa nòd rɨŋga ɨsɨ mbe jìm bè pè əsɨ ze nɨ Yeso mbɨ mbi mə̀mə̀ə̀nɨ̀-ɨ̀nù nyaʼə wò əŋgu bɔŋ mbɨ nyaʼa sɨə yeʼe.
41006034	Ənɨ Yeso nyaʼa jwɨ rɨŋga əbaŋ ɨgyɨ̀ ze wò əsaŋ, wɨ̀ nyaʼa zə bə̂d kwàʼ ɨnɔ̂n kyeŋ. Ə̀kə̀n ə nyaʼa swi ɨŋga fîŋ məd ɨmbə̀ʼ bə̂d mbe, ɨmbə̀ʼ ɨghəm nɨ ɨ mbɨə nyaʼa ɨghabɨ ə njɨ̀g nɨ chəi ənə̂ŋgɨ̀-njɨ̀g əbɔʼ mɨ̀mə̌d. Wɨ̀ nyaʼa ghɨ̀ əne kɔ chwi ɨnû nɔnɔʼ əmbɨ mɨ̀mə̌d.
41006035	Ənɨ əfub ə nyaʼə sɨə bɨ̀gə̀, mə̀mə̀ə̀nɨ̀-ɨ̀nù ɨməd nyaʼa wò əsɨ məd pè ghà ɨ bɔ ni, “Chəi bə̂d ə chub əgha, nyùmə̀ fə bə̀ kən chè əku,
41006036	əne ghà əmbɨ ə bə̂d mbɔ̂ ni mbɨ wo əwən, ɨmbə̀ʼ mbɨ wo ɨŋga mbeŋ fɔrɨ ɨŋga ɨsɨ mbe nɨ yeʼ ɨban ɨban zon ɨghɨ mɔʼɔ jɨg.”
41006037	Ənɨ mbɨ nyaʼa ghà əne, Yeso nyaʼa wììrɨ̀ əmbɨ mɨ̀mə̌d ni, “Mbə̀ naʼ əghɨ ə mɔʼɔ əmbɨ mɨ̀mə̌d ni mbɨ jɨg.” Mbɨ nyaʼa biirɨ ɨ bɔ ni, “Tɨ̀ wa wo zon ŋgə̀ŋ ənɨ mɨ̀fraŋ chuʼ əkɨ əbe yeʼe nàʼ əmbɨ mɨ̀mə̌d ə?”
41006038	Wɨ̀ nyaʼa biirɨ əmbɨ mɨ̀mə̌d ni, “Mbə̀ berɨ chiŋ ŋgə̀ŋ rɨ̀səʼ ə? Mbə̀ wo nèŋ.” Ənɨ mbɨ nyaʼa kə̀bɨ zə, mbɨ nyaʼa wò ghà ɨ bɔ ni, “Tɨ̀ fə zə chiŋ ŋgə̀ŋ rɨ̀tân mbɨ əgwi əbe.”
41006039	Yeso nyaʼa ghà əmbɨ mɨ̀mə̌d ni mbɨ ghɨ bə̂d mbe chub ɨgwɨ ɨfu zwɨ̂ əkəmɨ kəmɨ.
41006040	Mbɨ nyaʼa chub əkəmɨ kəmɨ. Mbɨ nyaʼa chub ɨŋga ɨkəm mɔʼɔ ɨkɨ fibɨ̀ ɨkɨ fibɨ̀, bə̀ chub ɨŋga mbɨ cherə ɨwum tân ɨwum tân.
41006041	Ənɨ mbɨ nyaʼa chub əne, Yeso nyaʼa nɨŋ chiŋ ŋgə̀ŋ te rɨ̀tân mbɨ əgwi ze əbe, nèŋ ɨkaŋ, kɔ̀ŋgɨ̀ ə Ŋwìə̀, bəʼrɨ nàʼ əmbɨ mbi mə̀mə̀ə̀nɨ̀-ɨ̀nù ni mbɨ te ɨfě bə̂d mbe mɨ̀jìm. Wɨ̀ nyaʼa bə̀ ghàpɨ̀ əgwi ze əbe əmbɨ mɨ̀mə̌d mɨ̀jìm.
41006042	Mɨ̀mə̌d mbe mɨjìm nyaʼa jɨg kod.
41006043	Mə̀mə̀ə̀nɨ̀-ɨ̀nù mbe nyaʼa fetɨ tɨkə te nɨ nyaʼa buʼu tɨ ənɨ ə ŋgə̀ŋ bə̀ fɔrɨ tɨ ənɨ əgwi, tɨ swi mbɨ̀rɨkaʼ wum chɔ̀b rɨ̀be.
41006044	À yɨə mbaŋə̀ chuʼ rɨ̀tân nyaʼa jɨg chiŋ ŋgə̀ŋ te.
41006045	Mbɨ nyaʼa mɨ jɨg ə jɨgɨ màànɨ̀, Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni mbɨ nyɨ əbaŋ ɨgyɨ̀ bè baanɨ wò ɨmbì ɨ bɔ ə Bètsaidà nɨ nyaʼa ɨnjin wə. Wɨ̀ nyaʼa tèn ənjìm ɨ ghɨ ni bə̂d mɨ̀nɔnɔʼ mbe wo əwən.
41006046	Ənɨ wɨ̀ nyaʼa fə ndàʼnɨ mbɨ mɨ̀mə̌d, wɨ̀ nyaʼa kɔʼ wò ɨkaŋ ɨwum ɨ kɔŋgɨ ə Ŋwiə̀.
41006047	À nyaʼa sɨ ɨkwirɨ kwirɨ, əbaŋ ze ə zɨə nyaʼa kɨrɨ i ɨŋga mɨgharə̀ ə sà ze. Yeso wɨə nyaʼa i əsaŋ tə̀zìʼ wi.
41006048	Wɨ̀ nyaʼa zə ni mə̀mə̀ə̀nɨ̀-ɨ̀nù mbe mbɨə nyaʼə zəə ŋgəʼ bɔŋ tin əbaŋ ze ɨmbə̀ʼ ɨghəm nɨ əfim ə zɨə nyaʼə yeʼe əbà rɨ ɨfě. À sɨ ənjɨtuʼ, wɨ̀ nyaʼa yèn ɨgun ə sà ze wò əsɨ mɨ̀mə̌d. Wɨ̀ nyaʼa kɔndɨ ni tə bɨrɨ chè i ɨban mɨ̀mə̌d.
41006049	Àyɨə ənɨ mbɨ nyaʼa zə əməd ənɨ wɨ̀ nyaʼə yèn ɨgun ə sà ze, mbɨ nyaʼa kɔndɨ ni à yɨə wə̀d əfub. Mbɨ nyaʼa zə əne kyeŋ rɨ̀kǎ
41006050	ɨmbə̀ʼ ɨghəm nɨ mɨ̀mə̌d mɨ̀jìm nyaʼa zə əməd, əne bɔ kwàʼ rɨŋgəʼ. Àyɨə wɨ̀ nyaʼa ghà əmbɨ mɨ̀mə̌d əwu əwən ni, “Mbə̀ yim fîŋ! À yɨə mɔ̌. Tɨ mbə̀ bɔ ə!”
41006051	Wɨ̀ nyaʼa ghà əne, nyɨ əbaŋ ɨgyɨ̀ ze əbɔʼ mɨ̀mə̌d. Ənɨ wɨ̀ nyaʼa ghɨ əne, əfim ze ə nyaʼa sobə. Əze ə nyaʼa ghɨ̀ ni mə̀mə̀ə̀nɨ̀-ɨ̀nù mbe yiirɨ kwàʼ rɨŋgəʼ.
41006052	Mbɨ nyaʼa yiirɨ ɨmbə̀ʼ ɨghəm nɨ chəi ɨtu mɨ̀mə̌d nyaʼa kɨrɨ zeŋ ɨmbə̀ʼ ɨchî nɨ Yeso nyaʼa jə bə̂d ənɨ ə chiŋ ŋgə̀ŋ rɨ̀tân. Chəi mbɨ nyaʼa zeŋ ɨmbə̀ʼ ɨghəm nɨ fîŋ tɨ mɨ̀mə̌d nyaʼa tu.
41006053	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼa baanɨ ə sà ze, mbɨ nyaʼa wò təm ə Gènesarèt, əne tìŋ əbaŋ ze əŋgu.
41006054	Ənɨ mbɨ nyaʼa jwɨ rɨŋga əbaŋ ze, bə̂d nyaʼa zə ə Yeso kyerɨ.
41006055	Əne mbɨ nyaʼa nòrə̀ kad əbà əbeŋ ze ə jìm, əne nɨŋ bə̂d əwɔn ɨgun mɨmatə̀ mɨ̀mə̌d wò əsɨ Yeso ɨsɨ mbe nɨ mbɨ nyaʼa zu ni ɨ wɨ əŋgu.
41006056	Ɨsɨ jìm mbe nɨ wɨ̀ nyaʼa wo əŋgu, əne yɨ ɨŋga ɨsɨ kwa bə̀ fɔrɨ ɨŋga ɨsɨ kyeŋ, kɨ̀ ɨŋga ɨsɨ mbe nɨ nyaʼa ɨban ɨban, bə̂d mbɨə nyaʼə wò nùŋə̀ mbə bə̂d əwɔn ɨsam mɨwin əne buʼ ɨbɔ ɨ bɔ ni wɨ̀ saŋ bə̂d əwɔn mbe betɨ ka àmei əchəŋ ə ngywɨ̌ əməd. Bə̂d mɨ̀jìm mbe nɨ nyaʼa betɨ ngywɨ̌ məd nyaʼa bɔtɨ.
41007001	Mɨ̀Farisiî mbɨ məchwiə̀ rɨ̀kə̌ mɔʼɔ nɨ nyaʼa nɔʼ rɨ ə Jèrusalèm, nyaʼa wò nàànɨ̀ kad ə Yeso.
41007002	Mbɨ nyaʼa zə ni mə̀mə̀ə̀nɨ̀-ɨ̀nù ɨməd mɔʼɔ mbɨə nyaʼə jɨgə nɨ chəi mbɨ so ɨbɔ, əne yɨ nɨ sò ɨchî nɨ zɨə yeʼ ɨŋga rɨkə tɨ mɨ̀Jû.
41007003	(Chəi mɨ̀Farisiî mbɨ mɨ̀Jû mɨ̀jìm nyaʼə jɨgə kɨrɨ ənɨ mbɨ fə sò mbə ɨbɔ beenɨ əbɔʼ mɨchî mbe nɨ mɨ̀mbǎʼ mɨ̀mə̌d rəŋwe nyaʼa nuŋɨ.
41007004	Ənɨ mbɨ nyaʼə bə̀ndɨ̀ rɨ ɨwin, chəi mbɨ nyaʼə jɨgə kɨrɨ ənɨ mbɨ fə ghɨ ə ɨnyod zeŋ ɨchî nɨ zɨə yeʼ ɨŋga rɨ̀kə̌. Mɨchî əbeŋ nɔnɔʼ mbɨə nyaʼa əŋgu nɨ mɨ̀mə̌d nyaʼə beenɨ əbɔʼ, ɨghabɨ ənû nɨ so toʼ mbɨ rɨkyiŋ fɔrɨ ənû nɨ so ɨghɨ mbe nɨ mbɨə zɨ ɨghɨ ɨŋga nɨ mbɨ tekɨ ənɨ ə brɔnz.)
41007005	Mɨ̀Farisiî mbe mbɨ məchwiə̀ rɨ̀kə̌ mbe nyaʼa biirɨ ɨ bɔ ni, “Əton nɨ chəi mbe mə̀mə̀ə̀nɨ̀-ɨ̀nù ə nùŋ mɨchî əbeŋ mbe nɨ mba mɨ̀mbǎʼ rəŋwe nyaʼa nuŋɨ kɨ ɨmbə̀ʼ ə yè ə? Mbɨ kɨə jɨgə mbɨ ɨbɔ nɨ chəi mbɨ zeŋ ɨchî nɨ zɨə yeʼ ɨŋga rɨ̀kə̌ ɨmbə̀ʼ ə yè ə?”
41007006	Wɨ̀ nyaʼa wììrɨ̀ əmbɨ mɨ̀mə̌d ni, “Wə̀d ɨ̀kə̀n Ŋwìə̀ Aizayà nyaʼa ghà ənû nɨ kuʼnɨ ɨmbə̀ʼ əwən, mbən ɨbekɨ bə̂d. Wɨ̀ nyaʼa ŋwaʼnɨ ni, 'Bə̂d mbɔ̂ mbɨə wumnɨ əmɨ àmei ənɨ mbə mɨ̀chù, àyɨə fîŋ tɨ mɨ̀mə̌d tɨ əsa əgha.
41007007	Ɨ mbɨə wumnɨ əmɨ ətu ə̀kǒ. Ɨ mbɨə chwi tɨkə rɨ bə̂d ɨghabɨ ni à yɨ tum.'
41007008	“Mbə fə sàŋ tɨkə rɨ Ŋwiə̀, sɨ jeŋgɨ yim yeʼ mɨchî bə̂d.”
41007009	Wɨ̀ nyaʼa yì ghà əmbɨ mɨ̀mə̌d ni, “Mbə berɨ ɨchî chɔ̀m nɨ ton tɨkə rɨ Ŋwiə̀ ɨmbə̀ʼ nuŋ yeʼ mbə mɨchî əbeŋ!
41007010	Mose nyaʼa ghà ni, 'Wumnɨ e mbǎʼ mbɨ e nɨ̌ŋ' fɔrɨ ni, 'Wə̀d we nɨ zɔm i mbǎʼ kɨ̀ i nɨ̌ŋ berɨ kwɨ.'
41007011	Àyɨə mbə mbɨə ghàə̀ ni, 'Wə̀d mɨ ghà əmbɨ i mbǎʼ kɨ̀ əmbɨ i nɨŋ ni əghɨ ze ni mə nɨrə wèèrɨ̀ əwe əŋgu yɨə Kobàn' (əne yɨ ni, mə fə nàʼ əmbɨ ə Ŋwìə̀)
41007012	əne chəi mbə̀ wɨrɨ ben ni wɨ̀ ghɨ ənû ə mɔʼɔ əmbɨ i mbǎʼ kɨ̀ əmbɨ i nɨŋ.
41007013	Ənɨ ɨkwɨ ɨchî wɔ̂, mbə mbɨə nimnɨ ɨŋgam Ŋwiə̀ ənjìm mbə mɨchî əbeŋ mbe nɨ mbə̀ə chwi əmbɨ ə bə̂d. Mbə mbɨə bə̀ ghɨ̀ ɨnû cherə nɔnɔʼ ɨghabɨ mbɔ̂.”
41007014	Yeso nyaʼa yì tɔŋ ɨnɔ̂n bə̂d we əsɨ ni, ghà əmbɨ mɨ̀mə̌d ni, “Mbə̀n mɨ̀jìm zu ənû zɔ̂ nɨ mɨə ghàə̀, mbə ɨtu zeŋ.
41007015	Chəi əghɨ ə mɔʼɔ əsaŋ nɨ wə̀d mɨ jɨg kɨ̀ nɨ wɨ̀ mɨ nɔ, nɨ tɨ̀ zɨə ghɨ̀ ni tɨ wɨ̀ zeŋ i. À yɨ əghɨ ze nɨə jwɨ̀ rɨŋga wə̀d ə ghɨ̀ ni tɨ wɨ̀ zeŋ i.”
41007016	[“Wə̀d we nɨ tɨ̀ wɨ̀ zu ənû, wɨ̀ zu.”]
41007017	Ənɨ wɨ̀ nyaʼa saŋ bə̂d mbe wò nyɨ ə nəb, mə̀mə̀ə̀nɨ̀-ɨ̀nù ɨməd nyaʼa biirɨ əton ənɨ ənû ə mɨgɨ ze.
41007018	Wɨ̀ nyaʼa ghà əmbɨ mɨ̀mə̌d ni, “Chəi mbə̀ bə kyerɨ ə? Mbə̀ rɨka zə ə ni chəi əghɨ ə mɔʼɔ ze nɨ wə̀d ə jɨgə kɨ̀ ənɨ wɨə nɔə nɨ tɨ̀ zɨə ghɨ̀ ni tɨ wɨ̀ zeŋ i ə?
41007019	Əne yɨ ɨmbə̀ʼ ɨghəm nɨ ka ə zɨə nyɨ i ɨŋga fîŋ. Ə zɨə nyɨə yeʼ ɨŋga ɨbum, əne chèə̀ jwɨ̀ə̀.” (Ɨchî nɨ wɨ̀ nyaʼa ghà ənû zɔ̂, əne wɨ̀ fə sob ni ɨghɨjɨg jìm ə kùʼ nɨ tɨ̀ bə̂d jɨg.)
41007020	Wɨ̀ nyaʼa bə̀ yì ghà ni, “Əghɨ ze nɨə jwɨ̀ rɨŋga wə̀d, ə zɨə ghɨ̀ ni tɨ wɨ̀ zeŋ i.
41007021	Əne yɨ ɨmbə̀ʼ ɨghəm nɨ tɨkɔndɨ rɨbɔ̀ŋ ɨ tɨə jwɨ̀ rɨŋga wə̀d bə̀ jwɨ rɨŋga fîŋ wə̀d. Tɨkɔndɨ te tɨə ghɨ̀ ni wə̀d ni məyi kɨ̀ mbaŋə̀ əbəŋ əbəŋ, ni wə̀d jɨ, ni wə̀d zwiirɨ wɨ cherə, ni wə̀d ni ɨwi kɨ̀ ɨnom wə̀d cherə,
41007022	ni wə̀d feenɨ ɨghɨ bə̂d, ni wə̀d ghɨ ɨnû ɨzɨg, ni wə̀d tambɨ bə̂d, ni wə̀d ghɨ ɨnyamnɨ-ɨnû, ni wə̀d ghɨ ə̀dìì, ni wə̀d chəkɨ rɨkum bə̂d, ni wə̀d nɔ ɨnyod mbɨ ni wə̀d fundɨ.
41007023	Ɨnû rɨbɔ̀ŋ mbɔ̂ jìm ɨ mbɨə jwɨ̀ rɨŋga wə̀d, əne ɨ mbɨə ghɨ̀ ni tɨ wɨ̀ zeŋ i”
41007024	Yeso nyaʼa nɔ̀ʼ rɨ ə Gènesarèt wò əbà əbeŋ ze rɨ ə Taì fɔrɨ ə Sidòn. Wɨ̀ nyaʼa pè nyɨ ɨŋga nəb mɔʼɔ. Chəi wɨ̀ nyaʼa kəb ni wə̀d mɔʼɔ kyerɨ ni tə wɨ ɨŋga nəb ze, àyɨə chəi ɨchî ənɨ tɨ̀ wɨ̀ nyaʼa nə̀mbɨ̀.
41007025	Àmei əwu əwən, əyi mɔʼɔ nɨ əzwî rɨbɔ̀ŋ ə nyaʼa ɨŋga wan əyi məd, nyaʼa zu ənû ɨmbə̀ʼ ə Yeso. Əne wɨ̀ nyaʼa wò chìndɨ̀ ɨtu ɨnywɨ ɨfě ɨ bɔ.
41007026	Əyi we wɨə nyaʼə rɨ ə Gris, àyɨə mbɨ nyaʼa gywɨ əməd ə Sàìròfònisià. Wɨ̀ nyaʼa wò chìndɨ̀ ɨtu ɨnywɨ mbe əne, buʼ ɨbɔ ɨ bɔ ni wɨ̀ chɨ əzwî rɨbɔ̀ŋ ze rɨŋga i wan.
41007027	Yeso nyaʼa ghà ɨ bɔ ni, “Be sàŋ ni mbɨ jə bɔn, ɨmbə̀ʼ ɨghəm nɨ zɨ rɨka bɔŋ i ni mbɨ nɨŋ ɨghɨjɨg bɔn màʼ əmbɨ ə bu.”
41007028	Àyɨə əyi we nyaʼa wììrɨ̀ ɨ bɔ ni, “À yɨ əne, kyɨə masà, àyɨə ka àbei bu te rɨ əton ə tebrə̀, ɨ tɨə jɨgə tɨkə rɨ ɨghɨ te nɨə feŋ rɨ əmbɨ ə bɔn.”
41007029	Yeso nyaʼa ghà ɨ bɔ ni, “Ɨchî nɨ à gha əne, nɔʼɔ wò e. Əzwî rɨbɔ̀ŋ ze ə fə sàŋ e wan.”
41007030	Əyi we nyaʼa nɔ̀ʼ wò ɨnuʼ. Wɨ̀ nyaʼa pè zə wan we nɨ nokɨ ɨgun əbàʼ. Əzwî rɨbɔ̀ŋ ze ə nyaʼa fə jwɨ̀ rɨŋga wan we.
41007031	Yeso nyaʼa bə̀ndɨ̀ rɨ əbà əbeŋ ze rɨ ə Taì. Wɨ̀ nyaʼa chè ə Sidòn bə̀ chè ɨŋga əbà əbeŋ ze rɨ ə Dèkapolìs nɨ nyaʼa sɨə wò ə sà ze rɨ ə Galiliî.
41007032	Ənɨ wɨ̀ nyaʼə che ɨŋga Dèkapolìs, bə̂d mɔʼɔ nyaʼa nɨŋ rɨko nɨ nyaʼə bə̀ kə̀b ɨchî nɨ ghàm wò nàʼ ɨ bɔ. Mbɨ nyaʼa nàʼ əne, buʼ ɨbɔ ni wɨ̀ zab mbi ɨ bɔ ɨgwɨ məd.
41007033	Yeso nyaʼa nɨŋ mbaŋə̀ ze rəkaʼ ɨnɔ̂n bə̂d we, mbɨ wò əsɨ ə cherə. Wɨ̀ nyaʼa pè əŋgu, zɨ̀ ti twi rɨ əbɔ ɨŋga ɨ̀tǒŋ məd, bə̀ chèd mad bètɨ̀ ɨnemɨ məd əŋgu.
41007034	Wɨ̀ nyaʼa neŋ ɨkaŋ, sɔ ɨchû, ghà ɨ bɔ ni, “Efatà,” əne yɨ ni “Fiʼə!”
41007035	Àmei əwu əwən, ɨ̀tǒŋ məd nyaʼa tòʼə̀, ɨnemɨ məd za, wɨ̀ kɔ gham ɨchî chɔ̀m.
41007036	Yeso nyaʼa ghɨ̀ əne, patɨ bə̂d mbe ni tɨ mbɨ tɔ ghà ənû zɔ̂ əmbɨ wə̀d mɔʼɔ. Àyɨə ɨchî nɨ wɨ̀ nyaʼə patɨ mɨ̀mə̌d ni tɨ mbɨ ghà ə, yɨə bə̀ ɨchɨ nɨ mbɨ nyaʼə yènə̀ saʼ ənû ze kwàʼ ənɨ ɨka.
41007037	Bə̂d mbe nyaʼa yiirɨ kwàʼ rɨŋgəʼ, əne ghà ni, “Wɨ̀ fə ghɨ ɨnû jìm ɨchî chɔ̀m. Wɨ̀ fə ghɨ̀ ni mbɨ̀rɨko zu ɨnû bə̀ ghɨ̀ ni mbɨ̀rɨ̀ghàm ghamə.”
41008001	À nyaʼa ənɨ ə nyùmə̀ we, ɨnɔ̂n bə̂d nɨ nyaʼa kwàʼ wɨ kyeŋ nyaʼa fetɨ. Ɨchî nɨ chəi mbɨ nyaʼa wɨrɨ berɨ əghɨ ə mɔʼɔ nɨ tɨ mbɨ jɨg, Yeso nyaʼa tɔŋ mbi mə̀mə̀ə̀nɨ̀-ɨ̀nù əsɨ ni, ghà əmbɨ mɨ̀mə̌d ni,
41008002	“Mə wɨə kàŋə̀ kə̀n ɨmbə̀ʼ ɨnɔ̂n bə̂d wɔ̂, ɨmbə̀ʼ ɨghəm nɨ mbɨ fə chubɨ mbɨ num ɨni tad, əne chəi mbɨ wɨrɨ berɨ əghɨ ə mɔʼɔ nɨ tɨ̀ mbɨ jɨg.
41008003	Mə mɨ chà mɨ̀mə̌d ɨnuʼ njì, njɨ mbɨ bɨrɨ gù ɨnə̂njɨ̀ nə̀ŋə̀, ɨmbə̀ʼ ɨghəm nɨ mbɨ mɔʼɔ rəbɔʼ mɨ̀mə̌d kàŋ nɔ̀ʼ rɨ əsa əgha.”
41008004	Mə̀mə̀ə̀nɨ̀-ɨ̀nù ɨməd nyaʼa biirɨ ɨ bɔ ni, “Wə̀d kɨə wo nɨŋ ŋgə̀ŋ rɨ ə yi əgha ɨŋga ɨbad rɨkwàʼi nɨ bɨrɨ kùʼ nɨ tɨ̀ mbɨ jə bə̂d mbɔ̂ mɨ̀jìm əŋgu ə?”
41008005	Wɨ̀ nyaʼa biirɨ əmbɨ mɨ̀mə̌d ni, “Mbə̀ berɨ chiŋ ŋgə̀ŋ rɨ̀səʼ ə?” Mbɨ nyaʼa wììrɨ̀ ni, “Tɨ̀ berɨ chiŋ ŋgə̀ŋ sambe.”
41008006	Yeso nyaʼa zu əne ghà əmbɨ ɨnɔ̂n bə̂d we ni mbɨ chub ə si. Ənɨ mbɨ nyaʼa chubɨ, wɨ̀ nyaʼa nɨŋ chiŋ ŋgə̀ŋ te sambe, kɔ̀ŋgɨ̀ ə Ŋwìə̀, bəʼrɨ, nàʼ əmbɨ mbi mə̀mə̀ə̀nɨ̀-ɨ̀nù ni mbɨ ghapə. Mbɨ nyaʼa nɨŋ ghàpɨ̀ əmbɨ ɨnɔ̂n bə̂d we.
41008007	Mbɨ nyaʼa bə̀ berɨ əgwi ə kwa kwa mɔʼɔ rɨpiî. Ənɨ wɨ̀ nyaʼa zɨ əbɔrəbɔd ɨgun əgwi ze, wɨ̀ nyaʼa bə̀ ghà ni mbɨ ghapə.
41008008	Mbɨ nyaʼa bə̀ ghàpɨ̀, əne wə̀d jìm nyaʼa jɨg kod. Mə̀mə̀ə̀nɨ̀-ɨ̀nù mbe nyaʼa fetɨ tɨkə te nɨ nyaʼa buʼu, tɨ swi mbɨ̀rɨkaʼ sambe.
41008009	À yɨə nyaʼə ɨghabɨ ə bə̂d chuʼ rɨ̀kwè nɨ nyaʼa əŋgu. Ənɨ mbɨ nyaʼa fə jɨgɨ màànɨ̀, wɨ̀ nyaʼa ghà ni mbɨ sɨ wò əwən.
41008010	Àmei əwu əwən, wɨ̀ nyaʼa nɔ̀ʼ wò nyɨ əbaŋ ɨgyɨ̀ mbɨ mbi mə̀mə̀ə̀nɨ̀-ɨ̀nù mbɨ wò əbà əbeŋ ze rɨ ə Dàlmanutà.
41008011	Mɨ̀Farisiî mɔʼɔ nyaʼa wò kɔ tàŋɨ mbɨ Yeso. Mbɨ nyaʼə kə̀b kwàʼnɨ̀ əməd, əne mbɨ nyaʼa ghà ɨ bɔ ni wɨ̀ ghɨ ənû ə yiirɨ nɨ chwi ni à yɨə Ŋwìə̀ naʼ ɨka ɨ bɔ.
41008012	Ənû ze ə nyaʼa bètɨ̀ fîŋ məd, wɨ̀ zwi rɨ fùùm əne ghà ni, “Ɨghəm bə̂d wɔ̂ kɨə kə̀b ənû ə yiirɨ ɨmbə̀ʼ ə yè ə? Mə ghà rəsìʼ ɨ nən ni chəi mbɨ bɨrɨ chwi ənû ə yiirɨ ə mɔʼɔ əmbɨ mɨ̀mə̌d.”
41008013	Ənɨ wɨ̀ nyaʼa ghà əne, wɨ̀ nyaʼa sàŋ mɨ̀mə̌d yì wò nyɨ əbaŋ ɨgyɨ̀ ze baanɨ wò ɨnjin wə.
41008014	Mə̀mə̀ə̀nɨ̀-ɨ̀nù Yeso nyaʼa neb nɨ nɨŋ ŋgə̀ŋ. Mbɨ nyaʼa berɨ àmei chiŋ ŋgə̀ŋ mɔʼ ɨŋga əbaŋ ze.
41008015	Əne Yeso nyaʼa patɨ mɨ̀mə̌d ghà ni, “Mbə̀ chub ɨkyèʼe we əwən ɨmbə̀ʼ ɨfuʼ mɨ̀Farisiî mbɨ wɨ Herɔ̀d we nɨə ghɨ̀ ni ŋgə̀ŋ kɔʼ.”
41008016	Mbɨ nyaʼa kɔ ghǎ mbənə mbənə ni, “Ɨ wɨə ghà əne ɨmbə̀ʼ ɨghəm nɨ chəi tɨ̀ berɨ ŋgə̀ŋ.”
41008017	Yeso nyaʼa kyerɨ ənû ze nɨ mbɨ nyaʼə ghàə̀, əne wɨ̀ nyaʼa ghà əmbɨ mɨ̀mə̌d ni, “Mbə kɨə ghà ənû ɨmbə̀ʼ ɨchî nɨ chəi mbə̀ berɨ ŋgə̀ŋ ɨmbə̀ʼ ə yè ə? Chəi ɨwe kɨrɨ nyɨ ɨŋga mbə ɨtu ə? Chəi mbə ɨtu bə kɨrɨ zeŋ ə? Tə fîŋ wa fə bə̀ tu ə?
41008018	Mbə berɨ əghə, àyɨə chəi ənɨ tɨ̀ mbə zə ɨsɨ ə? Mbə berɨ ɨ̀tǒŋ, àyɨə chəi ənɨ tɨ̀ mbə zu ɨnû ə? Chəi mbə̀ wɨrɨ kɔndɨ ə?
41008019	Ənɨ mə̀ nyaʼa bəʼrɨ chiŋ ŋgə̀ŋ te rɨ̀tân əmbɨ ə bə̂d chuʼ rɨ̀tân, mbə̀ nyaʼa fetɨ tɨkə te nɨ nyaʼa buʼu, tɨ swi mbɨ̀rɨkaʼ səʼ ə?” Mbɨ nyaʼa ghà ɨ bɔ ni, “Tɨ̀ nyaʼa fetɨ mbɨ̀rɨkaʼ wum chɔ̀b rɨ̀be.”
41008020	Wɨ̀ nyaʼa bə̀ yì biirɨ ni, “Ənɨ mə̀ nyaʼa bəʼrɨ chiŋ ŋgə̀ŋ te sambe əmbɨ ə bə̂d chuʼ rɨ̀kwè, mbə̀ nyaʼa fetɨ tɨkə te nɨ nyaʼa buʼu, tɨ swi mbɨ̀rɨkaʼ səʼ ə?” Mbɨ nyaʼa ghà ɨ bɔ ni, “Tɨ̀ nyaʼa fetɨ mbɨ̀rɨkaʼ sambe.”
41008021	Wɨ̀ nyaʼa sɨ biirɨ əmbɨ mɨ̀mə̌d ni, “Əne chəi mbə ɨtu kɨrɨ zeŋ ə?”
41008022	Yeso mbɨ mbi mə̀mə̀ə̀nɨ̀-ɨ̀nù nyaʼa wò ə Bètsaidà. Ənɨ mbɨ nyaʼa əŋgu, bə̂d mɔʼɔ nyaʼa wò əsɨ məd mbɨ ə mbaŋə̀ nɨ nyaʼa fɨgə. Mbɨ nyaʼa pè buʼ ɨbɔ ɨ bɔ ni wɨ̀ betɨ mbaŋə̀ ze.
41008023	Yeso nyaʼa yim əbɔ ɨfɨgɨ we, mbɨ jwɨ̀ rɨŋga əsɨ ze. Ənɨ wɨ̀ nyaʼa fə fam mad ɨŋga əghə əməd bə̀ zab mbi ɨbɔ ɨgwɨ məd, wɨ̀ nyaʼa biirɨ ɨ bɔ ni, “À wɨə zə əghɨ ə mɔʼɔ ə?”
41008024	Mbaŋə̀ ze nyaʼa nɔ̀ɔ̀rɨ̀ e ətu ghà ni, “Mə wɨə zə bə̂d nɨə yènə̀, àyɨə ɨ mbɨ ɨghabɨ ɨzed.”
41008025	Yeso nyaʼa wɨrɨ yì bètɨ̀ əghə ə mbaŋə̀ ze. Ənɨ wɨ̀ nyaʼa bètɨ̀ əne, mbaŋə̀ ze nyaʼa sɔ̀ŋgɨ̀ əghə neŋ ɨsɨ, əne əghə əməd ə nyaʼa zeŋ, wɨ̀ zə ɨghɨjìm kwàʼ ɨchî chɔ̀m.
41008026	Yeso nyaʼa ghà ɨ bɔ ni wɨ̀ wo əkwɨ ni. Wɨ̀ nyaʼa ghɨ̀ əne wɨrɨ ghà ɨ bɔ ni, “Tɨrə̀ tɔ wɨrɨ nyɨ e ə Bètsaidà.”
41008027	Yeso mbɨ mbi mə̀mə̀ə̀nɨ̀-ɨ̀nù nyaʼa nɔ̀ʼ wò ɨŋga ɨsɨ mbe rɨ ə Kàisàriyà Filipì. Ənɨ mbɨ nyaʼa sɨ ɨnə̂njɨ̀, wɨ̀ nyaʼa biirɨ əmbɨ mɨ̀mə̌d ni, “Bə̂d kɨə ghàə̀ ni mɔ̌ yɨə we ə?”
41008028	Mbɨ nyaʼa wììrɨ̀ ɨ bɔ ni, “Bə̂d mɔʼɔ mbɨə ghàə̀ ni àwɔ̀ yɨə Jɔ̌n we nɨ nyaʼə nàʼ mɨnib. Mbɨ cherə mbɨə ghàə̀ ni àwɔ̀ yɨə Èlaijà. Mbɨ cherə ghàə̀ ni àwɔ̀ yɨ wɨ mɔʼɔ rəbɔʼ bə̂d ɨ̀kə̀n Ŋwiə̀.”
41008029	Wɨ̀ nyaʼa biirɨ əmbɨ mɨ̀mə̌d ni, “À yeʼ mbə̀nə, mbə̀ sɨ ghà ni mɔ̌ yɨə we ə?” Pità nyaʼa wììrɨ̀ ɨ bɔ ni, “Àwɔ̀ yɨə Wə̀d we nɨ Ŋwìə̀ zɔʼɔ.”
41008030	Ənɨ Pità nyaʼa gha əne, wɨ̀ nyaʼa sɨ jeŋgɨ patɨ mɨ̀mə̌d ni tɨ mbɨ tɔ ghà ə ənû ɨmbə̀ʼ əwi əmbɨ ə wə̀d mɔʼɔ.
41008031	Yeso nyaʼa kɔ chwi ɨnû əmbɨ mbi mə̀mə̀ə̀nɨ̀-ɨ̀nù ni Wan Wə̀d berɨ jeŋgɨ zə ŋgəʼ, bə̂d kyeŋ mbe rɨŋga əbeŋ mbɨ ə bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ bɨrɨ ton əməd. Mbɨ bɨrɨ zwiirɨ əməd. Ɨni nɨə che ɨtad wɨ̀ wɨrɨ zwemə.
41008032	Wɨ̀ nyaʼa ghà əzɔ̂ əsaŋ əsaŋ. Əne Pità nyaʼa nɨŋ əməd mbɨ tindɨ wò ɨban ɨban. Wɨ̀ nyaʼa pè kɔ gham əbɔʼ məd.
41008033	Yeso nyaʼa bèŋ zə mbi mə̀mə̀ə̀nɨ̀-ɨ̀nù əne ghàm əbɔʼ ə Pità ghà ni, “Àwɔ̀ Satàn, nɔʼ e rɨ ɨban num! Chəi à nuŋ e ɨkɔndɨ ɨgun ɨghɨ mbe nɨ Ŋwìə̀ kəbɨ. À nùŋ yeʼ ɨgun mbe nɨ bə̂d mɨ̀sɔŋɨchù kəbɨ.”
41008034	Ənɨ wɨ̀ nyaʼa ghà əne, wɨ̀ nyaʼa tɔŋ ɨnɔ̂n bə̂d we bə̀ tɔŋ mbi mə̀mə̀ə̀nɨ̀-ɨ̀nù əsɨ ni, ghà əmbɨ mɨ̀mə̌d ni, “Wə̀d mɔʼɔ mɨ kəb yeʼe əbɔʼ num, wɨ̀ ton ɨnû mɔʼɔ mbe nɨ nyamnyod məd ə feenɨə, bèʼ e əzed ə baʼnɨ beenɨ əbɔʼ num,
41008035	ɨmbə̀ʼ ɨghəm nɨ wə̀d mɔʼɔ we nɨə kə̀b nuŋ i ɨ̀tènɨ̀ bɨrɨ sam ɨ̀tènɨ̀ we. We nɨ sam i ɨ̀tènɨ̀ ɨmbə̀ʼ ɨkə̂n chɔ̀m bɨrɨ wɨrɨ jɨg ɨ̀tènɨ̀ we.
41008036	Njìm ze nɨ wə̀d bɨrɨ jɨg kɨə ye əwù ze nɨ wɨ̀ berɨ ɨsɨg wɔ̂ jìm əne sam i ɨ̀tènɨ̀ ə?
41008037	Əghɨ nɨ tɨ̀ wə̀d nàʼ ɨmbə̀ʼ wɨrɨ berɨ i ɨ̀tènɨ̀ kɨə yè ə?
41008038	Ətu ə wə̀d mɔʼɔ mɨ yeʼə nìd ɨmbə̀ʼ əmɨ fɔrɨ ɨmbə̀ʼ mɨ ɨŋgam ɨŋga ɨghəm bə̂d wɔ̂ nɨ chəi wɨə wumnɨ ə Ŋwiə̀, nɨ wɨə bə̀ ghɨ̀ yeʼ ɨnû rɨbɔ̀ŋ, njɨ ətu ə Wan Wə̀d ə bɨrɨ bɨ nìd ɨmbə̀ʼ əməd ənɨ ə nyùmə̀ we nɨ wɨ̀ wɨrɨ yeʼe mbɨ mbi mbɨ̀aŋgɨrə̀ zeŋɨ mbɨ ɨka we nɨ Mbǎʼ naʼ ɨ bɔ ni wɨ̀ tumbɨ ɨsɨg.”
41009001	Yeso nyaʼa yì ghà əmbɨ mɨ̀mə̌d ni, “Mə ghà rəsìʼ ɨ nən ni chəi bə̂d mɔʼɔ rəbɔʼ mbɔ̂ nɨ təmbɨ əgha bɨrɨ kwɨ zɨ rɨ tɨ̀ mbɨ zə ɨchî nɨ Ŋwìə̀ ə tùmbɨ̀ə̀ mbi bə̂d ɨchî nɨ kaanɨ.”
41009002	Ənɨ ɨni nyaʼa che rɨ̀fuə, Yeso nyaʼa nɨŋ ə Pità mbɨ Jems fɔrɨ ə Jɔ̌n mbɨ kɔʼ wò ɨkaŋ ɨwum se mɔʼɔ, əsɨ nɨ àmei mɨ̀mə̌d nyaʼa əŋgu. Ənɨ mbɨ nyaʼa pè əŋgu, ɨnyod məd nyaʼa kwepə ɨfě mɨ̀mə̌d.
41009003	Ngywɨ̌ rɨ məd nyaʼa sɨə fuə teenɨə, nɨ chəi ənɨ tɨ̀ wə̀d mɔʼɔ rɨ ɨgwɨ ə si sò tɨ fu əne.
41009004	Èlaijà mbɨ Mose nyaʼa jwɨ̀ ɨfě mɨ̀mə̌d. Mbɨ nyaʼa jwɨ̀ əne kɔ ghambɨ mbɨ Yeso.
41009005	Ənɨ Pità nyaʼa zə əne, wɨ̀ nyaʼa ghà əmbɨ Yeso ni, “Əchwiə̀-ɨ̀nù, zɨə bɔ̀ŋ ni tɨ̀ wɨ əgha. Tɨ̀ bɨrɨ kod mɨŋwenɨ tad, wɨ fibɨ̀ ɨ ne, wɨ fibɨ̀ əmbɨ Mose, wɨ fibɨ̀ əmbɨ Èlaijà.”
41009006	Chəi wɨ̀ nyaʼa kyerɨ ənû nɨ ghà. Àyɨə wɨ̀ nyaʼa ghà əne ɨmbə̀ʼ ɨghəm nɨ məd mbɨ mə̀mə̀ə̀nɨ̀-ɨ̀nù mbə mɨbe mbɨə nyaʼə bɔə kwàʼ rɨŋgəʼ.
41009007	Pàʼ mɔʼɔ nyaʼa kubrɨ mɨ̀mə̌d, əne gɨ̂ mɔʼɔ rɨŋga pàʼ ze nyaʼa ghà ni, “Wɔ̂ yɨ mɨ Wan nɨ mə̀ ghaʼi kwàʼ rɨŋgəʼ, mbə̀ zu ənû ze nɨ wɨə ghàə̀!”
41009008	Ənɨ mbɨ nyaʼa zu gɨ̂ ze, mbɨ nyaʼa kɨ bèŋ nèŋ, àyɨə chəi mbɨ nyaʼa wɨrɨ zə wə̀d mɔʼɔ, chè rɨ ənɨ Yeso rə̀zìʼ wi.
41009009	Ənɨ mbɨ nyaʼə swiʼə rɨkaŋ ɨwum we, wɨ̀ nyaʼa patɨ mɨ̀mə̌d ni tɨ mbɨ tɔ ghà ə ənû ze nɨ mbɨ zə əmbɨ wə̀d mɔʼɔ, pè ənɨ Wan Wə̀d fə zwemə.
41009010	Ənû ze ə nyaʼa tèn àmei mbɨ mɨ̀mə̌d, àyɨə ɨ mbɨə nyaʼə biirɨə mbənə mbənə ɨmbə̀ʼ əton nɨ zwemə.
41009011	Mbɨ nyaʼa biirɨ əmbɨ Yeso ni, “Əton nɨ məchwiə̀ rɨ̀kə̌ ə ghàə̀ ni Èlaijà berɨ be yeʼe kɨ ɨmbə̀ʼ ə yè ə?”
41009012	Wɨ̀ nyaʼa wììrɨ̀ əmbɨ mɨ̀mə̌d ni, “Èlaijà berɨ be yeʼe ɨmbə̀ʼ wɨrɨ tekɨ ɨnû jìm ɨchî nɨ mbɨ nyaʼa bèi. Əton nɨ mbɨ ŋwaʼnɨ ɨmbə̀ʼ Wan Wə̀d ni wɨ̀ bɨrɨ zə ŋgəʼ nɨ che əbɔ, mbɨ bə̀ ton əməd, kɨ ni yè ə?
41009013	Mə ghà ɨ nən ni Èlaijà fə yeʼe, àyɨə bə̂d mɔʼɔ nyaʼa ghɨ̀ mbɨ məd ɨchî nɨ zɨə nyaʼa bɔŋ əmbɨ mɨ̀mə̌d. Mbɨ nyaʼa ghɨ̀ àmei ɨchî nɨ mbɨ nyaʼa ŋwaʼnɨ ɨmbə̀ʼ əməd.”
41009014	Ənɨ Yeso mbɨ mə̀mə̀ə̀nɨ̀-ɨ̀nù mbe nɨ nyaʼa mbɨ məd nyaʼa swiʼi wò kɔɔrɨ mə̀mə̀ə̀nɨ̀-ɨ̀nù mbə, mbɨ nyaʼa zə ɨnɔ̂n bə̂d nɨ nyaʼa kwàʼ wɨ kyeŋ nɨ nyaʼa kad mɨ̀mə̌d. Mbɨ nyaʼa bə̀ zə məchwiə̀ rɨ̀kə̌ nɨ nyaʼə tàŋə̀ mbɨ mɨ̀mə̌d.
41009015	Ənɨ ɨnɔ̂n bə̂d we jìm nyaʼa zə ə Yeso, mbɨ nyaʼa yiirɨ kwàʼ rɨŋgəʼ, əne nòrə̀ wò əsɨ məd, pè chàʼrɨ̀ əməd.
41009016	Wɨ̀ nyaʼa biirɨ əmbɨ mə̀mə̀ə̀nɨ̀-ɨ̀nù mbe ni, “Mbə kɨə tàŋə̀ mbɨ ə bə̂d mbɔ̂ ɨmbə̀ʼ ə yè ə?”
41009017	Mbaŋə̀ mɔʼɔ rɨŋga ɨnɔ̂n bə̂d we nyaʼa wììrɨ̀ ɨ bɔ ni, “Əchwiə̀-ɨ̀nù, mə kə̀ʼ yeʼe əsɨ ne mbɨ mɨ wan nɨ əzwî rɨbɔ̀ŋ ə ghɨ̀ ni tɨ wɨ̀ gham i.
41009018	Ənɨ mɨ̀nyùmə̀ jìm mbe nɨ əzwî rɨbɔ̀ŋ ze ə yim əməd, ə zɨə mèʼ əməd ə si, tɨjo jwɨ̀ rɨ ɨchû ɨməd, wɨ̀ kud əsɔŋ, ɨnyod məd jìm kà. Əne mə kə̀ʼ ghà əmbɨ mbe mə̀mə̀ə̀nɨ̀-ɨ̀nù ni mbɨ chɨ əzwî ze, àyɨə chəi ənɨ tɨ̀ mbɨ chɨ̀.”
41009019	Yeso nyaʼa ghà əmbɨ mɨ̀mə̌d ni, “Chəi ɨghəm bə̂d wɔ̂ berɨ ɨbenɨ! Mə̀ kɨə wò chubɨ mbɨ nən ənɨ əgha nɨ sa rɨ ye ə? Mə̀ kɨə wò yim fîŋ mbɨ nən ənɨ əgha nɨ sa rɨ ye ə? Mbə nɨŋ wan mbaŋə̀ we yeʼe nàʼ ɨ num!”
41009020	Mbɨ nyaʼa nɨŋ wan mbaŋə̀ we wò nàʼ ɨ bɔ. Ənɨ əzwî rɨbɔ̀ŋ ze ə nyaʼa zə ə Yeso, zɨə nyaʼa chìʼ wan we əwu əwən, wɨ̀ gù ə si, biŋgə, tɨjo kɔ jwɨ rɨ ɨchû.
41009021	Yeso nyaʼa biirɨ əmbɨ ə mbǎʼ wan mbaŋə̀ we ni, “Əgha ə fə sà rɨ ye nɨ əwɔn zɔ̂ ə yeʼ ɨgun ə wan wɔ̂ ə?” Wɨ̀ nyaʼa wììrɨ̀ ɨ bɔ ni, “Zɨə nyaʼa kɔ ənɨ wɨ̀ nyaʼa kɨrɨ wan bɔd.
41009022	Ə zɨə kɨə mèʼ əməd ɨŋga ɨwid bə̀ fɔrɨ ɨŋga mɨnib, ɨmbə̀ʼ zwiirɨ əməd. À mɨ yeʼ nɨ tɨ̀ à ghɨ̀ ənû ə mɔʼɔ, njɨ kaŋ dììrɨ̀ əwa bə̀ wèèrɨ̀ əwa.”
41009023	Yeso nyaʼa ghà ɨ bɔ ni, “À ghà ni, 'A mɨ yeʼ nɨ tɨ̀ à ghɨ̀ ənû ə mɔʼɔ!' Kyerɨ ni chəi ənû ə mɔʼɔ nɨ tɨ̀ zɨə chè wə̀d we nɨ benɨ.”
41009024	Àmei əwu əwən, mbǎʼ wan we nyaʼa kyeŋ rɨkǎ ghà ni, “Mə benɨ, àyɨə mɨ ɨbenɨ ə bɔd. Weerɨ əmɨ ghɨ̀ ni wɨ kaanə!”
41009025	Ənɨ Yeso nyaʼa zə ənɨ ɨnɔ̂n bə̂d nyaʼə nòrə̀ yeʼe fetɨə, wɨ̀ nyaʼa ghàm əbɔʼ əzwî rɨbɔ̀ŋ ze ni, “Àwɔ̀ əzwî ze nɨə ghɨ̀ ni tɨ wə̀d gham i bə̀ ghɨ̀ə̀ ni tɨ wɨ̀ zu i ənû, mə ghà ɨ ne ni à jwɨ rɨŋga wan mbaŋə̀ wɔ̂. Tɨrə̀ tɔ wɨrɨ nyɨ e ɨŋga məd.”
41009026	Ənɨ wɨ̀ nyaʼa ghà əne, əzwî ze ə nyaʼa kyeŋ, chìʼ wan mbaŋə̀ we kwàʼ rɨ̀kǎ, jwɨ̀ rɨŋga məd. Wan we nyaʼa sɨ ɨghabɨ əvɨ ə wə̀d. Əze ə nyaʼa ghɨ̀ bə̂d mɨ̀nɔnɔʼ ghà ni, “Wɨ̀ fə kwɨ!”
41009027	Àyɨə Yeso nyaʼa yim əbɔ əməd, nɔ̀ əməd, wɨ̀ nɔ̀ʼ təm rətiə.
41009028	Ənɨ Yeso nyaʼa wò nyɨ ɨŋga nəb, mə̀mə̀ə̀nɨ̀-ɨ̀nù ɨməd nyaʼa biirɨ ɨ bɔ ənjìm ənjìm ni, “Əton nɨ chəi tɨ kə̀ʼ chɨ̀ əzwî ze ə kɨ ɨmbə̀ʼ ə yè ə?”
41009029	Wɨ̀ nyaʼa wììrɨ̀ əmbɨ mɨ̀mə̌d ni, “Chəi ənɨ tɨ̀ mbə chɨ̀ ɨkwɨ əzwî wɔ̂ ənɨ əghɨ ə cherə chè rɨ ənɨ ə̀kɔ̀ŋgɨ̀.”
41009030	Yeso mbɨ mbi mə̀mə̀ə̀nɨ̀-ɨ̀nù nyaʼa nɔ̀ʼ rɨ əsɨ ze wò chè ə Galiliî. Chəi wɨ̀ nyaʼa kəb ni wə̀d mɔʼɔ kyerɨ əsɨ ze nɨ wɨ̀ nyaʼə əŋgu,
41009031	ɨmbə̀ʼ ɨghəm nɨ wɨ̀ nyaʼə chwi ɨnû əmbɨ mbi mə̀mə̀ə̀nɨ̀-ɨ̀nù ni, “Mbɨ bɨrɨ fen Wan Wə̀d əmbɨ ə bə̂d, mbɨ zwiirɨ əməd, àyɨə ɨni nɨə chè ɨtad, wɨ̀ wɨrɨ zwemə.”
41009032	Chəi ɨtu mɨ̀mə̌d nyaʼa zeŋ ɨmbə̀ʼ ənû ze nɨ wɨ̀ nyaʼə ghàə̀, àyɨə mbɨ nyaʼa bɔ nɨ biirɨ ɨ bɔ.
41009033	Yeso mbɨ mbi mə̀mə̀ə̀nɨ̀-ɨ̀nù nyaʼa wò ə Kàpenàhom. Ənɨ mbɨ nyaʼa fə sɨ ɨŋga nəb, wɨ̀ nyaʼa biirɨ əmbɨ mɨ̀mə̌d ni, “Mbə kɨə kə̀ʼə̀ tàŋ ənû ə ye ɨnə̂njɨ̀ ə?”
41009034	Mbɨ nyaʼa kəm rəziə, ɨmbə̀ʼ ɨghəm nɨ ɨ mbɨ nyaʼə yènə̀ taŋ ɨmbə̀ʼ we nɨ yeʼ wɨ kyeŋ.
41009035	Wɨ̀ nyaʼa chub ə si, tɔŋ mə̀mə̀ə̀nɨ̀-ɨ̀nù mbe wum chɔ̀b rɨ̀be, ghà əmbɨ mɨ̀mə̌d ni, “Wə̀d mɔʼɔ mɨ kəb yeʼ wɨ rɨmbì, wɨ̀ berɨ be yeʼ we nɨ sɨ nwìə̀, bə̀ yeʼ we nɨə fàʼ əmbɨ mbɨ mɨjìm.”
41009036	Wɨ̀ nyaʼa ghà əne, nɨŋ wan kwa mɔʼɔ nùŋ wɨ̀ təm ɨŋga mɨgharə̀ mɨ̀mə̌d. Wɨ̀ nyaʼa yim wan we, ghà əmbɨ mɨ̀mə̌d ni,
41009037	“Wə̀d mɔʼɔ we nɨ nɨŋ wan kwa mɔʼɔ ɨghabɨ wɔ̂ ənɨ mɨ ɨkum, fə bə̀ nɨŋ əmɨ. Wə̀d mɔʼɔ we nɨ nɨŋ əmɨ, kaʼi wɨ nɨŋ əmɨ, wɨ nɨŋ yeʼ wə̀d we nɨ nyaʼa tom əmɨ.”
41009038	Jɔ̌n nyaʼa ghà əmbɨ Yeso ni, “Əchwiə̀-ɨ̀nù, tɨ̀ kə̀ʼ zə wə̀d mɔʼɔ nɨə chɨ̀ ɨzwî rɨbɔ̀ŋ ənɨ e ɨkum, əne tɨ̀ kə̀ʼ kə̀b nɨ təmnɨ əməd, ɨmbə̀ʼ ɨghəm nɨ ka məd yɨ i wɨ mɔʼɔ rəbɔʼ na.”
41009039	Yeso nyaʼa ghà ni, “Tɨ mbə̀ təmnɨ ə əməd, ɨmbə̀ʼ ɨghəm nɨ chəi wə̀d we nɨə ghɨ̀ ɨnû yiirɨ ənɨ mɨ ɨkum, nɨ əmad ə bɨrɨ zombɨ, wɨ̀ bèŋ ghà yeʼ ɨnû rɨbɔ̀ŋ ɨmbə̀ʼ əmɨ.
41009040	Wə̀d we nɨ chəi wɨ̀ ton əwa wɨ i mbɨ na.
41009041	Mə ghà rəsìʼ ɨ nən ni chəi wə̀d mɔʼɔ we nɨ naʼ toʼ mɨnib ɨ nən ni mbə̀ nɔ ɨmbə̀ʼ ɨghəm nɨ mbə̀ ben ɨkum Kristo bɨrɨ nim i ɨchɔʼ ə̀fàʼì.
41009042	“Wə̀d mɔʼɔ rəbɔʼ nən mɨ ghɨ̀ ni wan kwa mɔʼɔ rəbɔʼ mbɔ̂ nɨ ben əmɨ ghɨ ənû rɨbɔ̀ŋ, njɨ zɨə bɨrɨ bɔ̀ŋ ni mbɨ tiŋ ɨti ŋgə̀ŋ kyeŋ ədɔʼ ɨ bɔ wò màʼ ɨŋga rɨ̀bàà.
41009043	E əbɔ ə mɨ ghɨ̀ ni à ghɨ ənû rɨbɔ̀ŋ, sob. Zɨə bɔ̀ŋ ni à jɨg ɨ̀tènɨ̀ mbɨ əbɔ ə mɔʼ, chè ɨchî nɨ à bɨrɨ berɨ ɨbɔ be Ŋwìə̀ màʼ əwe ɨŋga ɨwid rɨ nìmə nɨ yeʼ əsɨ ɨchə. [
41009044	Əŋgu, chəi tɨgwid te nɨə kurə nyamnyod bə̂d ə nɔ̀ kwɨə, chə bəi ɨwid we nɨə tɔ̀n mɨ̀mə̌d ə nɔ̀ nìmə.]
41009045	E əwù ə mɨ ghɨ ni à ghɨ ənû rɨbɔ̀ŋ, sob. Zɨə bɔ̀ŋ ni à jɨg ɨ̀tènɨ̀ mbɨ əwù ə mɔʼ, chè ɨchî nɨ à bɨrɨ berɨ ɨwu be Ŋwìə̀ màʼ əwe ɨŋga əsɨ ɨchə. [
41009046	Əŋgu, chəi tɨgwid te nɨə kurə nyamnyod bə̂d ə nɔ̀ kwɨə, chə bəi ɨwid we nɨə tɔ̀n mɨ̀mə̌d ə nɔ̀ nìmə.]
41009047	E ɨghə mɨ ghɨ̀ ni à ghɨ ənû rɨbɔ̀ŋ, chɔʼ. Zɨə bɔ̀ŋ ni à nyɨ ɨŋga ənû ɨfɔ̀n ə Ŋwìə̀ mbɨ ɨghə mɔʼ, chè ɨchî nɨ à bɨrɨ berɨ əghə əbe Ŋwìə̀ màʼ əwe ɨŋga əsɨ ɨchə.
41009048	Əŋgu, chəi tɨgwid te nɨə kurə nyamnyod bə̂d ə nɔ̀ kwɨə, chə bəi ɨwid we nɨə tɔ̀n mɨ̀mə̌d ə nɔ̀ nimə.
41009049	“Mbɨ bɨrɨ zeŋnɨ wə̀d jìm ənɨ ɨwid, [ɨchî nɨ mbɨə zeŋnɨ ɨghɨ ə̀fà jìm ənɨ fɨ̀ŋgwaŋ.]
41009050	“Fɨ̀ŋgwaŋ ə bɔ̀ŋ, àyɨə fɨ mɨ ton wɨrɨ nəm i, à wɨrɨ tekɨ rɨ ye ni fɨ wɨrɨ nə̀m ə? Mbə̀ yeʼ ɨghabɨ fɨ̀ŋgwaŋ, əne mbə̀ chub ənɨ əbɔrəbɔd mbɨ mbə bɔŋgɔb.”
41010001	Yeso nyaʼa nɔ̀ʼ rɨ əsɨ ze wò əbà əbeŋ ze rɨ ə Jùdeyà bə̀ fɔrɨ ɨnjin ɨgyɨ̂ Jodàn. Mɨnɔ̂n bə̂d nyaʼa yì wò fetɨ ɨban ɨməd. Əne wɨ̀ nyaʼa kɔ chwi ɨnû əmbɨ mɨ̀mə̌d ɨchî nɨ wɨ̀ nyaʼə mɨ̀ə̀ ghɨ̀ə̀.
41010002	Mɨ̀Farisiî mɔʼɔ nyaʼa wò əsɨ məd ɨmbə̀ʼ kwaʼnɨ əməd. Əne mbɨ nyaʼa biirɨ ɨ bɔ ni, “Tɨkə ə wa chwiə ni mbaŋə̀ saanɨ ɨnamɨ mbɨ i ɨwi ə?”
41010003	Wɨ̀ nyaʼa wììrɨ̀ əmbɨ mɨ̀mə̌d ni, “Mose nyaʼa ghà ɨ nən ni ye ə?”
41010004	Mbɨ nyaʼa ghà ni, “Mose nyaʼa ben ni mbaŋə̀ naʼ ə̀ŋwàʼnɨ̀ nɨ chwi ni tə fə saanɨ ɨnamɨ mbɨ i ɨwi bɔŋ chɨ əməd rɨ ə nəb.”
41010005	Àyɨə Yeso nyaʼa ghà əmbɨ mɨ̀mə̌d ni, “Mose nyaʼa ŋwàʼnɨ̀ ɨkə wɔ̂ ɨ nən ɨmbə̀ʼ ɨghəm nɨ tə fîŋ ə tu.
41010006	Àyɨə tɨ ənɨ ɨsɨg nyaʼa kɔ, 'Ŋwìə̀ nyaʼa tekɨ bə̂d mbaŋə̀ mbɨ əyi.
41010007	À yɨ əton nɨ mbaŋə̀ bɨrɨ saŋ i mbǎʼ mbɨ i nɨŋ wò fɔtɨ mbɨ i ɨwi,
41010008	əne mɨ̀mə̌d mbe mɨbe bɨrɨ sɨə nyamnyod mɔʼ.' Əne ka mbɨ yɨə wɨrɨ əwən bə̂d mɨbe. Mbɨ yɨə sɨə nyamnyod mɔʼ.
41010009	Əne tɨ wə̀d mɔʼɔ saanɨ i bə̂d mbe nɨ Ŋwìə̀ fə fɔtɨ.”
41010010	Ənɨ mbɨ nyaʼa bəndɨ wò nyɨ ə nəb, mə̀mə̀ə̀nɨ̀-ɨ̀nù mbe nyaʼa yì biirɨ ənû zɔ̂ ɨ bɔ.
41010011	Wɨ̀ nyaʼa ghà əmbɨ mɨ̀mə̌d ni, “Mbaŋə̀ mɔʼɔ ze nɨ saanɨ ɨnamɨ mbɨ i ɨwi, nam əyi cherə, fə ni əyi cherə.
41010012	Əyi mɔʼɔ we nɨ bə̀ saanɨ ɨnamɨ mbɨ i ɨnom, nam wɨ cherə, fə ni mbaŋə̀ cherə.”
41010013	Bə̂d mɔʼɔ mbɨə nyaʼə nɨŋə bɔn kwa wò əsɨ Yeso ɨmbə̀ʼ wɨ̀ betɨ mɨ̀mə̌d. Mə̀mə̀ə̀nɨ̀-ɨ̀nù ɨməd nyaʼa ghàm əbɔʼ ə bə̂d mbe.
41010014	Àyɨə ənɨ Yeso nyaʼa zə ənû ze, wɨ̀ nyaʼa sə ɨtəm, əne ghà əmbɨ mbi mə̀mə̀ə̀nɨ̀-ɨ̀nù ni, “Mbə̀ saŋ bɔn kwa mbe yeʼe əsɨ num. Tɨ mbə̀ kən ə mɨ̀mə̌d, ɨmbə̀ʼ ɨghəm nɨ à yɨə bə̂d ɨghabɨ mbɔ̂ bɨrɨ jɨg ənû ɨfɔ̀n ə Ŋwiə̀.
41010015	Mə ghà rəsìʼ ɨ nən ni, ka wə̀d mɔʼɔ we nɨ chəi wɨ̀ ben ənû ɨfɔ̀n ə Ŋwiə̀ ɨghabɨ ə wan kwa bɨrɨ nɔ nyɨ i ɨŋga ənû ɨfɔ̀n ze.”
41010016	Ənɨ wɨ̀ nyaʼa ghà əne, wɨ̀ nyaʼa nɨŋ bɔn kwa mbe kyìə, zab mbi ɨbɔ ɨgun mɨ̀mə̌d, bə̀ zɨ̀ əbɔrəbɔd ɨgwɨ mɨ̀mə̌d.
41010017	Ənɨ Yeso nyaʼə jwɨ̀ə̀ wò i ɨghanɨ, mbaŋə̀ mɔʼɔ nyaʼa nòrə̀ wò pè chìndɨ̀ ɨtu ɨnywɨ ɨfě ɨ bɔ, biirɨ ɨ bɔ ni, “Əchwiə̀-ɨ̀nù chɔ̀m, mə̀ kɨə wo ghɨ ənû ə yè bɔŋ jɨg ɨ̀tènɨ̀ rɨ mì ə?”
41010018	Yeso nyaʼa ghà ɨ bɔ ni, “À tɔŋ əmɨ ənɨ ə wə̀d chɔ̀m ɨmbə̀ʼ ə yè ə? Chəi wə̀d mɔʼɔ əŋgu nɨ bɔŋɨ chè rɨ ənɨ ə Ŋwìə̀ rə̀zìʼ wi.
41010019	À kàŋ kyerɨ e tɨkə rɨ Ŋwiə̀. Tɨ ghà ni, 'Tɨrə̀ zwiirɨ e wə̀d. Tɨrə̀ ni e əyi kɨ̀ mbaŋə̀ cherə. Tɨrə̀ jɨ e. Tɨrə̀ ben e zərɨmbin mɨghab. Tɨrə̀ fɨg e wə̀d. Wumnɨ e mbǎʼ mbɨ e nɨ̌ŋ.'”
41010020	Mbaŋə̀ ze nyaʼa ghà ɨ bɔ ni, “Əchwiə̀-ɨ̀nù, mə nyaʼa fə kɔ nùŋ tɨkə tɔ̂ rɨjìm tɨ ənɨ mə nyaʼə wan kwa.”
41010021	Yeso nyaʼa nèŋ əməd ghaʼ, əne ghà ɨ bɔ ni, “À kwaŋ əghɨ ə mɔʼɔ. Ndə̀ wò fèndɨ̀ ɨghɨ mbe nɨ à berɨ, wò nàʼ ɨkab we əmbɨ ə bə̂d ɨkwaŋ, əne à bɨrɨ berɨ mbɔ̂n ɨkaŋ. À mɨ ghɨ̀ əne, à yeʼe beenɨ əbɔʼ num.”
41010022	Ənɨ mbaŋə̀ ze nyaʼa zu ənû zɔ̂, ɨnyod ɨməd nyaʼa bɔd, əne wɨ̀ nyaʼa nɔ̀ʼ wò i yènə̀ kə̀nə̀, ɨmbə̀ʼ ɨghəm nɨ wɨ̀ nyaʼa kaŋ berɨ mbɔ̂n nɨ nɔʼ əku.
41010023	Yeso nyaʼa nèŋ ɨsɨ kad, əne ghà əmbɨ mbi mə̀mə̀ə̀nɨ̀-ɨ̀nù ni, “Zɨə bɨrɨ nɨ se əmbɨ ə bə̂d mbɔ̂n nɨ nyɨ ɨŋga ənû ɨfɔ̀n ə Ŋwiə̀!”
41010024	Mə̀mə̀ə̀nɨ̀-ɨ̀nù mbe nyaʼa zu ɨŋgam we, yiirɨ kwàʼ rɨŋgəʼ. Àyɨə Yeso nyaʼa yì ghà əmbɨ mɨ̀mə̌d ni, “Bɔn, zɨə kàŋ seə nɨ nyɨ ɨŋga ənû ɨfɔ̀n ə Ŋwiə̀!
41010025	Zɨə zàm əmbɨ ə kàmel nɨ che ɨbɨgɨ saʼ, chè ɨchî nɨ wə̀d mbɔ̂n bɨrɨ nyɨ ɨŋga ənû ɨfɔ̀n ə Ŋwiə̀.”
41010026	Mə̀mə̀ə̀nɨ̀-ɨ̀nù mbe nyaʼa yiirɨ kwàʼ rɨŋgəʼ, əne ghà mbənə mbənə ni, “Zɨə nɨə yeʼ əne, njɨ à kɨə we nɨ tɨ̀ wɨ̀ jwɨ̀ rəŋgəʼ ə?”
41010027	Yeso nyaʼa neŋ mɨ̀mə̌d ghà ni, “Ənû ə zɨə chè yeʼ bə̂d, kaʼi Ŋwiə̀, ɨmbə̀ʼ ɨghəm nɨ chəi ənû ə mɔʼɔ nɨ tɨ̀ zɨə chè ə Ŋwiə̀.”
41010028	Pità nyaʼa ghà ɨ bɔ ni, “Zə, tɨ̀ fə sàŋ ɨghɨjìm beenɨ əbɔʼ ne.”
41010029	Yeso nyaʼa ghà əmbɨ mɨ̀mə̌d ni, “Mə ghà rəsìʼ ɨ nən ni, chəi wə̀d mɔʼɔ we nɨ saŋ i nəb, kɨ̀ mbi bɔŋgɔb, kɨ̀ ti njàbɨ, kɨ̀ i nɨ̌ŋ, kɨ̀ i mbǎʼ, kɨ̀ mbi bɔn, kɨ̀ mbi ɨsɨ si ɨmbə̀ʼ əmɨ fɔrɨ ɨmbə̀ʼ ɨkə̂n chɔ̀m,
41010030	nɨ chəi wɨ̀ bɨrɨ wɨrɨ nɨŋ ɨghɨ mbɔ̂ tɨ̀nîn ənɨ ə nyùmə̀ wɔ̂ ɨghəm ɨkɨ fibɨ̀. Wɨ̀ bɨrɨ nɨŋ nəb, nɨŋ bɔŋgɔb mbɨ ə njàbɨ, nɨŋ mɨ̀nɨ̌ŋ, nɨŋ bɔn bə̀ nɨŋ ɨsɨ si, mbɨ bə̀ nwèndɨ̀ tɨkyerɨ-ɨwu ɨməd. Wɨ̀ bɨrɨ jɨg ɨ̀tènɨ̀ rɨ mì ənɨ ə nyùmə̀ we nɨə yeʼe.
41010031	Àyɨə bə̂d mɨ̀nɔnɔʼ mbe nɨ yeʼ mbɨ rɨmbì, bɨrɨ yeʼ mbe nɨ sɨ nwìə̀. Mbe nɨ sɨ nwìə̀ sɨ yeʼ mbɨ rɨmbì.”
41010032	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼə kɔʼə wò ə Jèrusalèm, Yeso wɨə nyaʼə yèn ɨmbì. Ənû ze ə nyaʼa chè mə̀mə̀ə̀nɨ̀-ɨ̀nù mbe. Bə̂d mbe nɨ nyaʼə beenɨ rənjìm nyaʼa bɔ. Wɨ̀ nyaʼa bə̀ yì nɨŋ mə̀mə̀ə̀nɨ̀-ɨ̀nù mbe wum chɔ̀b rɨ̀be ɨban ɨban kɔ ghà ənû ze nɨ bɨrɨ ghɨ ənɨ ni əmbɨ mɨ̀mə̌d.
41010033	Wɨ̀ nyaʼa ghà əmbɨ mɨ̀mə̌d ni, “Mbə̀ zə, tɨ̀ yɨ əni kɔʼə wò ə Jèrusalèm. Tɨ̀ mɨ pè əŋgu, mbɨ bɨrɨ yim Wan Wə̀d nàʼ əmbɨ bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌. Bə̂d mbɔ̂ bɨrɨ sob ɨsaʼi ni mbɨ zwiirɨ əməd. Mbɨ bɨrɨ ghɨ əne, nàʼ əməd əmbɨ ə bə̂d mbe nɨ kaʼi mɨ̀Jû.
41010034	Bə̂d mbe nɨ kaʼi mɨ̀Jû bɨrɨ baʼrɨ əməd, chèd mad ənɨ məd, te əməd ənɨ ə ŋgwad bə̀ zwiirɨ əməd. Ɨni nɨə che ɨtad, wɨ̀ zwemə.”
41010035	Jems mbɨ Jɔ̌n nɨ nyaʼə bɔn Zebèdiî nyaʼa wò əsɨ Yeso pè ghà ɨ bɔ ni, “Əchwiə̀-ɨ̀nù, tɨ̀ kə̀b ni à ghɨ ənû ə mɔʼɔ ze nɨ tɨ̀ biirɨ ɨ ne.”
41010036	Wɨ̀ nyaʼa biirɨ əmbɨ mɨ̀mə̌d ni, “Mbə̀ kɨə kə̀bə̀ ni mə̀ ghɨ ənû ə ye ɨ nən ə?”
41010037	Mbɨ nyaʼa ghà ɨ bɔ ni, “Ənɨ à chub ɨŋga e ənû ɨfɔ̀n, ben ni wə̀d fìbɨ̀ rəbɔʼ na chub ənɨ e əba əbɔ ə jɨgɨ, wɨ fìbɨ̀ bə chub ənɨ e əba əbɔ ə tweŋ.”
41010038	Yeso nyaʼa ghà əmbɨ mɨ̀mə̌d ni, “Chəi mbə̀ kyerɨ ənû ze nɨ mbə̀ə biirɨə.” Ənɨ wɨ̀ nyaʼa wiirɨ əne, wɨ̀ nyaʼa biirɨ əmbɨ mɨ̀mə̌d ni, “Tɨ̀ mbə zə ɨkwɨ ŋgəʼ ze nɨ mə bɨrɨ zə, kɨ̀ tɨ̀ mbə nɨŋ mɨnib ɨchî nɨ mə bɨrɨ nɨŋ ə?”
41010039	Mbɨ nyaʼa wììrɨ̀ ɨ bɔ ni, “Tɨ̀ we tɨ̀ rɨ̀ ghɨ̀ əne.” Yeso nyaʼa sɨ ghà əmbɨ mɨ̀mə̌d ni, “Mbə bɨrɨ zə ŋgəʼ ze nɨ mɨə zəə, bə̀ nɨŋ mɨnib ɨchî nɨ mə bɨrɨ nɨŋ;
41010040	àyɨə kaʼi əzum rɨmbin nɨ chɔʼ wə̀d we nɨ bɨrɨ chub ənɨ mɨ əba əbɔ ə jɨgɨ kɨ̀ we nɨ chub ənɨ mɨ əba əbɔ ə tweŋ. Mbɨ̀rɨmbin mbɔ̂ yɨ mbɨ bə̂d mbe nɨ Ŋwìə̀ nyaʼa fə tekɨ nùŋ əmbɨ mɨ̀mə̌d.”
41010041	Ənɨ mə̀mə̀ə̀nɨ̀-ɨ̀nù mbə wum nyaʼa zu ənû ze, mbɨ nyaʼa kɔ sə ɨtəm əbɔʼ ə Jems mbɨ Jɔ̌n.
41010042	Əne Yeso nyaʼa tɔŋ mə̀mə̀ə̀nɨ̀-ɨ̀nù mbe mɨ̀jìm, ghà əmbɨ mɨ̀mə̌d ni, “Mbə kyerɨ ni bə̂d mbe nɨə tùmbɨ̀ə̀ bə̂d mbe nɨ kaʼi mɨ̀Jû mbɨə nyèm ɨnû nyemɨ ɨgwɨ mɨ̀mə̌d. Mbə bə̀ kyerɨ ni bə̂d kyeŋ rəbɔʼ mɨ̀mə̌d ə berɨ ɨka nɨ tumbɨ mɨ̀mə̌d ənɨ ɨnû jìm.
41010043	Àyɨə kaʼi əne əkaʼ nən. Àyɨə wə̀d mɔʼɔ we nɨə kə̀b yeʼ wɨ kyeŋ əkaʼ nən berɨ yeʼ we nɨə fàʼ ɨ nən.
41010044	We nɨə kə̀b yeʼ wɨ rɨmbì əkaʼ nən berɨ yeʼ ə̀bòʼò əmbɨ mbən mɨjìm,
41010045	ɨmbə̀ʼ ɨghəm nɨ chəi Wan Wə̀d nyaʼa yeʼe ni bə̂d faʼ ɨ bɔ. Wɨ̀ nyaʼa yeʼe ɨ fàʼ əmbɨ ə bə̂d, bə̀ kwɨ ɨmbə̀ʼ choʼ ɨtu bə̂d mɨ̀nɔnɔʼ.”
41010046	Yeso mbɨ mbi mə̀mə̀ə̀nɨ̀-ɨ̀nù nyaʼa wò ə Jerikò. Ənɨ mɨ̀mə̌d mbɨ ɨnɔ̂n bə̂d nɨ nyaʼa kwàʼ wɨ kyeŋ nyaʼə jwɨ̀ rɨ ə Jerikò, Batimeòs nɨ nyaʼa ɨfɨgɨ, bə̀ yeʼ wan Timeòs, nyaʼa chub ɨban ɨnə̂njɨ̀ ɨ nɔn ɨghɨ.
41010047	Ənɨ wɨ̀ nyaʼa zu ni à yɨə Yeso rɨ ə Nazàret nyaʼə chèə̀, wɨ̀ nyaʼa kɔ kyeŋɨ ghàə̀ ni, “Yeso, Wan Dèvîd, diirɨ əmɨ!”
41010048	Ənɨ wɨ̀ nyaʼa ghà əne, bə̂d mɨ̀nɔnɔʼ nyaʼa ghàm əbɔʼ məd ni wɨ̀ kəm rəziə. Àyɨə wɨ̀ nyaʼa wɨrɨ yì jeŋgɨ kyeŋ ghà ni, “Wan Dèvîd ə, diirɨ əmɨ!”
41010049	Yeso nyaʼa təm ghà ni, “Mbə̀ tɔŋ əməd.” Ənɨ mbɨ nyaʼa tɔŋ ə mbaŋə̀ ze, mbɨ nyaʼa ghà ɨ bɔ ni, “Bɔtɨ e fîŋ! Nɔʼ rətiə, ɨ wɨə tɔŋ e.”
41010050	Wɨ̀ nyaʼa zu əne, chɨ i ngywɨ̌ maʼi màʼ ə yɨə, nɔʼ tòm, wò əsɨ Yeso.
41010051	Yeso nyaʼa biirɨ ɨ bɔ ni, “À kə̀b ni mə̀ ghɨ ənû ə ye ɨ ne ə?” Mbaŋə̀ ze nyaʼa ghà ɨ bɔ ni, “Masà, mə kə̀b ni à ghɨ mə zə ɨsɨ.”
41010052	Yeso nyaʼa ghà ɨ bɔ ni, “Sɨ wò e. E ɨbenɨ fə ghɨ̀ ni à bɔtɨ e.” Àmei əwu əwən, mbaŋə̀ ze nyaʼa wɨrɨ kɔ zə ɨsɨ, əne wɨ̀ nyaʼa nɔʼ beenɨ əbɔʼ ə Yeso wò əsɨ ze nɨ wɨ̀ nyaʼə wòə̀.
41011001	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼa sɨə tiinɨ ɨban ə Jèrusalèm, mbɨ nyaʼa pè ə Bètfagè mbɨ ə Betanì nɨ nyaʼa ɨbom Ɨwum mɨ̀Olìf. Ənɨ mbɨ nyaʼa pè əŋgu, Yeso nyaʼa tom mbi mə̀mə̀ə̀nɨ̀-ɨ̀nù mɨbe.
41011002	Wɨ̀ nyaʼa ghà əmbɨ mɨ̀mə̌d ni, “Mbə̀ wo nyɨ ɨŋga əsɨ ze nɨ yeʼ ɨmbì ɨ nən. Mbə mɨ nyɨ ə nyɨ, mbə bɨrɨ zə wan jàkas nɨ mbɨ tiŋɨ, nɨ chəi wə̀d mɔʼɔ kweʼ kɨrɨ kɔʼ ɨgun. Mbə̀ za nɨŋ yeʼe.
41011003	Wə̀d mɔʼɔ mɨ biirɨ ɨ nən ni, 'Mbə̀ kɨə zàə̀ wan jàkas we ɨmbə̀ʼ ə yè ə?' mbə ghà ni, 'À yɨ Ə̀nùŋɨ̀sɨg kəb ə jàkas wɔ̂. Wɨ̀ bɨrɨ wɨrɨ cha rəbɔʼ àmei əwu əwən.'”
41011004	Mbɨ nyaʼa wò pè zə wan jàkas nɨ mbɨ nyaʼa tiŋ ɨfě nəb ɨban ɨnə̂njɨ̀. Ənɨ mbɨ nyaʼə zàə̀,
41011005	bə̂d mbe nɨ nyaʼa təmbɨ ɨban ɨban nyaʼa biirɨ əmbɨ mɨ̀mə̌d ni, “Mbə̀ kɨə əni ghɨ̀ ə ye ə? Mbə̀ kɨə zàə̀ wan jàkas we ɨmbə̀ʼ ə yè ə?”
41011006	Mbɨ nyaʼa ghà ənû ze nɨ Yeso kəʼ ghà əmbɨ mɨ̀mə̌d. Bə̂d mbe nyaʼa zu əne sàŋ ni mbɨ wò mbɨ wɨwən.
41011007	Mbɨ nyaʼa wò mbɨ wan jàkas we pè nàʼ əmbɨ Yeso. Mbɨ nyaʼa nàʼ əne, zì tə ngywɨ̌ ɨgun ə wan jàkas we. Yeso nyaʼa kɔʼ chub ɨgun.
41011008	Bə̂d mɨ̀nɔnɔʼ nyaʼa zì tə ngywɨ̌ ɨgun ɨnə̂njɨ̀. Mbɨ cherə nyaʼa sè ɨza ɨzed rɨŋga bǔʼ bə̀ wò zì ɨgun ɨnə̂njɨ̀.
41011009	Bə̂d mbe nɨ nyaʼə wò ɨmbì mbɨ mbe nɨ nyaʼə beenɨə mbɨə nyaʼə kyeŋə ghàə̀ ni, “Tɨ̀ yiirɨ ə Ŋwiə̀! Ŋwìə̀ zɨ əbɔrəbɔd ɨgun ə wə̀d we nɨə yeʼe ənɨ ɨkum Ə̀nùŋɨ̀sɨg!
41011010	Ŋwìə̀ zɨ əbɔrəbɔd ɨgun ənû ɨfɔ̀n ze nɨə yeʼe, nɨ yeʼ əzɨ a mbǎʼ Dèvîd. Tɨ̀ yiirɨ ə Ŋwìə̀ we nɨ yeʼ ɨkaŋ!”
41011011	Yeso nyaʼa wò nyɨ ə Jèrusalèm chè wò ɨŋga mbàn Ŋwìə̀. Wɨ̀ nyaʼa pè nèŋ ɨghɨjìm kad. Àyɨə ɨchî nɨ nyùmə̀ nyaʼa fə kən chè əku, wɨ̀ nyaʼa jwɨ̀ wò ə Betanì mbɨ mə̀mə̀ə̀nɨ̀-ɨ̀nù mbe wum chɔ̀b rɨ̀be.
41011012	À nyaʼa əni ze nɨ beenɨ, ənɨ Yeso mbɨ mbi mə̀mə̀ə̀nɨ̀-ɨ̀nù nyaʼə bə̀ndɨ̀ rɨ ə Betanì, njì rɨ nyaʼa zaŋ əməd.
41011013	Wɨ̀ nyaʼa təm zə əzed ə fîg əsa əgha nɨ nyaʼa mbɨ rɨfuʼ ɨkaŋ. Wɨ̀ nyaʼa zə əne tindɨ wò ɨban ɨ zə ni tə wa bɨrɨ zə əghɨ ə mɔʼɔ ɨkaŋ ə. Ənɨ wɨ̀ nyaʼa pe əton əzed ze, wɨ̀ nyaʼa zə àmei rɨfuʼ, ɨmbə̀ʼ ɨghəm nɨ ka nyùmə̀ we yɨə nyaʼa i nyùmə̀ nɨ mɨ̀fîg ə kɔə.
41011014	Əne Yeso nyaʼa ghà əmbɨ əzed ə fîg ze ni, “Chəi wə̀d mɔʼɔ bɨrɨ nɔ wɨrɨ kud fɨtam nɨ à kɔ̌!” Ənɨ wɨ̀ nyaʼa ghà əne, mə̀mə̀ə̀nɨ̀-ɨ̀nù ɨməd nyaʼa zu.
41011015	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼa wò pè ə Jèrusalèm, wɨ̀ nyaʼa wò nyɨ ɨŋga mbàn Ŋwìə̀ pè kɔ kəndɨ bə̂d mbe nɨ nyaʼə fèndɨ̀ ɨghɨ bə̀ kəndɨ mbe nɨ nyaʼə zòndɨə. Wɨ̀ nyaʼa kub mɨ̀tebrə̀ bə̂d mbe nɨ nyaʼə kobrɨ ɨkab bə̀ kub ɨtən bə̂d mbe nɨ nyaʼə fèndɨ̀ mbɨ̀rə̀bəŋə.
41011016	Chəi wɨ̀ nyaʼa ben ni wə̀d beʼ əghɨ mɔʼɔ che ɨŋga mbàn Ŋwìə̀.
41011017	Wɨ̀ nyaʼə chwi ɨnû əmbɨ mɨ̀mə̌d ghàə̀ ni, “Chəi mbɨ wa ŋwaʼnɨ ni, 'Mbɨ bɨrɨ sɨə tɔŋə mɨ nəb ənɨ ə nəb ə̀kɔ̀ŋgɨ̀ əmbɨ ɨbeŋ jìm ə'? Àyɨə mbə fə bèŋ ənɨ əsɨ nɨ mɨjɨ ə nə̀mbɨ̀ ɨŋga.”
41011018	Bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ nyaʼa zu ənû ze nɨ wɨ̀ nyaʼə ghàə̀ əne mbɨ nyaʼa kə̀b ɨnə̂njɨ̀ nɨ zwiirɨ əməd. Àyɨə ɨ mbɨ nyaʼə bɔ əməd ɨmbə̀ʼ ɨghəm nɨ ɨnɔ̂n bə̂d we jìm wɨə nyaʼə yiirɨ ɨnû mbe nɨ wɨ̀ nyaʼə chwiə.
41011019	À nyaʼa sɨ ɨkwirɨ kwirɨ, Yeso mbɨ mbi mə̀mə̀ə̀nɨ̀-ɨ̀nù nyaʼa jwɨ̀ rɨ ə Jèrusalèm wò əwən.
41011020	À nyaʼa ɨsɔsɔ we nɨ beenɨ, ənɨ Yeso mbɨ mbi mə̀mə̀ə̀nɨ̀-ɨ̀nù nyaʼə chèə̀, mbɨ nyaʼa zə əzed ə fîg ze. Zɨə nyaʼa fə kwɨ wò pè ənɨ ɨghaŋ.
41011021	Pità nyaʼa zə əne, kɔndɨ ənû ze nɨ Yeso kəʼ ghà, əne ghà ɨ bɔ ni, “Masà, neŋə! Əzed ə fîg ze nɨ à kəʼ fə kwɨ!”
41011022	Yeso nyaʼa wììrɨ̀ əmbɨ mɨ̀mə̌d ni, “Mbə nuŋ fîŋ ɨgun ə Ŋwiə̀.
41011023	Mə ghà rəsìʼ ɨ nən ni, wə̀d mɔʼɔ we nɨ gha əmbɨ ɨwum wɔ̂ ni, 'Mən e, wò feŋ ɨŋga rɨ̀bàà,' zɨə bɨrɨ bɨ ghɨ àmei ɨchî nɨ wɨ̀ ghǎ. Ənû ze nɨ yeʼ əŋgu yɨ ni tɨ wɨ̀ bid i ɨŋga i fîŋ, àyɨə wɨ̀ ben ni ənû ze nɨ tə gha ə bɨrɨ ghɨ àmei ɨchî we.
41011024	Əne mə ghà ɨ nən ni, ɨnû jìm mbe nɨ mbə̀ kɔŋgɨ ə Ŋwiə̀ nɔn ɨ bɔ, mbə̀ ben ni mbə fə berɨ, əne mbɨ bɨrɨ yeʼ mbən.
41011025	Ənɨ mbə̀ təm ɨ kɔŋgɨ ə Ŋwiə̀, mbə̀ waʼ ɨnû mbe nɨ mbə bɔŋgɔb ghɨ ənɨ ə nən, ɨmbə̀ʼ ə Mbǎʼ we nɨ yeʼ ɨkaŋ bə waʼ mbə ɨnû rɨbɔ̀ŋ. [
41011026	Mbə mɨ ton waʼ ə ɨnû rɨbɔ̀ŋ bə̂d cherə, ka ə Mbǎʼ we nɨ yeʼ ɨkaŋ bɨrɨ bɨ waʼ i mbə ɨnû rɨbɔ̀ŋ.”]
41011027	Yeso mbɨ mbi mə̀mə̀ə̀nɨ̀-ɨ̀nù nyaʼa wɨrɨ bə̀ndɨ̀ wò ə Jèrusalèm. Ənɨ wɨ̀ nyaʼə yèn ɨŋga mbàn Ŋwìə̀, bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ fɔrɨ bə̂d kyeŋ mbe rɨŋga əbeŋ nyaʼa wò əsɨ məd,
41011028	pè biirɨ ɨ bɔ ni, “À kɨ ənɨ ɨka we nɨ àwɔ̀ ə ghɨ ɨnû mbɔ̂ ə? À kɨə we naʼ ɨka wɔ̂ ɨ ne ə?”
41011029	Yeso nyaʼa ghà əmbɨ mɨ̀mə̌d ni, “Mə bɨrɨ bɨ biirɨ ənû ə mɔʼɔ ɨ nən. Mbə wiirɨ ɨ num, əne mə bɨrɨ bə̀ sɨ ghà əsɨ ze nɨ mə nɨŋ ɨka rəŋgu bɔŋ sɨə ghɨ̀ ɨnû mbɔ̂.
41011030	À kɨə Ŋwìə̀ nyaʼa naʼ ɨka əmbɨ Jɔ̌n ni wɨ̀ nàʼ mɨnib kɨ̀ à kɨ̀ ə bə̂d ə? Mbə̀ wiirɨ ɨ num.”
41011031	Mbɨ nyaʼa kɔ tàŋɨ mbənə mbənə ghàə̀ ni, “Tɨ̀ mɨ ghà ni, 'À yɨə Ŋwiə̀', wɨ̀ bɨrɨ biirɨ ɨ na ni, 'À nɨə yeʼ əne, njɨ chəi mbə̀ nyaʼa ben əməd ɨmbə̀ʼ ə yè ə?'
41011032	Tɨ̀ wa ghà ni, 'À yɨə bə̂d'…” Ɨ mbɨə nyaʼə bɔə bə̂d mbe ɨmbə̀ʼ ɨghəm nɨ mbɨ nyaʼa ben ni Jɔ̌n yɨə nyaʼə wə̀d ɨ̀kə̀n Ŋwìə̀ rəsìʼ.
41011033	Əne mbɨ nyaʼa wììrɨ̀ əmbɨ Yeso ni, “Chəi tɨ̀ kyerɨ.” Yeso nyaʼa bə̀ ghà əmbɨ mɨ̀mə̌d ni, “Chəi mə bɨrɨ bɨ ghà wə̀d we nɨ naʼ ɨka ɨ num ni mə̀ ghɨ ɨnû mbɔ̂.”
41012001	Yeso nyaʼa kɔ gha ɨnû mɨgɨ əmbɨ ə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû ni, “Mbaŋə̀ mɔʼɔ nyaʼa kon mbeŋ vaìn, kod ɨkam ghab, toŋ ɨbɨgɨ nɨ mbɨ bɨrɨ sɨə mìn mɨnoʼ ɨŋga, bə̀ bɔm nəb ɨkaŋ nɨ wə̀d bɨrɨ chub ɨŋga nəŋgɨ mbeŋ ze. Wɨ̀ nyaʼa ghɨ̀ əne nàʼ mbeŋ ze əmbɨ ə bə̂d mɔʼɔ ni mbɨ faʼ ɨŋga. Wɨ̀ nyaʼa nàʼ əne, nɔ̀ʼ wò ɨŋga əbeŋ ə cherə.
41012002	Ənɨ nyùmə̀ nyaʼa kuʼu nɨ mbɨ bɨrɨ kab tɨtam rɨ vaìn te, wɨ̀ nyaʼa cha i wə̀d ə̀fàʼì əmbɨ ə bə̂d mbe nɨ nyaʼa yim mbeŋ ze ni wɨ̀ wo nɨŋ əbà əməd tɨ ənɨ rɨtam vaìn te.
41012003	Bə̂d mbe nyaʼa yim wə̀d ə̀fàʼì we, som əməd, əne chà əməd rəbɔʼ ɨbɔ-ɨbɔ.
41012004	Wɨ̀ nyaʼa yì chà wə̀d ə̀fàʼì cherə əmbɨ mɨ̀mə̌d. Mbɨ nyaʼa som we toʼ ətu, bə̀ bəə ghɨ̀ə̀ mbɨ məd ɨchî nɨ chəi mbɨ kəʼ berɨ ghɨ̀.
41012005	Wɨ̀ nyaʼa yì chà wə̀d ə̀fàʼì cherə. Mbɨ nyaʼa zwiirɨ we. Wɨ̀ nyaʼa bə̀ yì chà bə̂d ə̀fàʼì cherə nɔnɔʼ. Mbɨ nyaʼa som mbɨ mɔʼɔ bə̀ zwiirɨ mbɨ mɔʼɔ.
41012006	Mbaŋə̀ ze nyaʼa kɨrɨ berɨ wə̀d cherə mɔʼ, nɨ nyaʼə wan məd nɨ wɨ̀ nyaʼa ghaʼi kwàʼ rɨŋgəʼ. Wɨ̀ nyaʼa sɨ nwìə̀ chà we əmbɨ mɨ̀mə̌d, ghàə̀ ni, 'Mbɨ bɨrɨ wumnɨ mɨ wan.'
41012007	Àyɨə bə̂d mbe nɨ nyaʼa yim mbeŋ ze nyaʼa ghà mbənə mbənə ni, 'À yɨ əjɨnəb məd wɔ̂. Mbə yeʼe tɨ̀ zwiirɨ əməd, ɨmbə̀ʼ ɨghɨ mbɔ̂ sɨ yeʼ mba.'
41012008	Mbɨ nyaʼa ghà əne yim wan we zwiirɨ, màʼ əməd ənjìm ɨkam mbeŋ vaìn ze.
41012009	“Mbaŋə̀ ze nɨ nyaʼa berɨ mbeŋ vaìn ze kɨə wo ghɨ ye ə? Wɨ̀ bɨrɨ wo zwiirɨ bə̂d mbe nɨ nyaʼa yim mbeŋ ze, sɨ nàʼ mbeŋ ze əmbɨ ə bə̂d cherə.
41012010	Chəi mbə̀ kɨrɨ foŋ ənû zɔ̂ ɨŋga Ə̀ŋwàʼnɨ̀ ə Ŋwiə̀ ni, 'Ɨti we nɨ məbɔmɨ nəb nyaʼa tonɨ, fə bèŋ ənɨ ɨti rɨ ɨbu nəb.
41012011	Ənû zɔ̂ yɨ Ə̀nùŋɨ̀sɨg ghɨ̌. À yɨ ənû ə yiirɨ ɨ na nɨ zə!'”
41012012	Bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa zu əne, kəb gywɨ əməd, ɨmbə̀ʼ ɨghəm nɨ mbɨ nyaʼa kyerɨ ni ɨ wɨə nyaʼə ghà ənû ə mɨgɨ ze ɨmbə̀ʼ əwən. Àyɨə mbɨ nyaʼa bɔ bə̂d mɨ̀nɔnɔʼ mbe. Əne mbɨ nyaʼa sàŋ əməd nɔ̀ʼ wò əwən.
41012013	Bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa tom mɨ̀Farisiî mɔʼɔ fɔrɨ bə̂d mbe nɨ nyaʼə tìmbɨ̀ ə Herɔ̀d ni mbɨ wo əsɨ Yeso ɨmbə̀ʼ zɨ ətam ɨ bɔ ənɨ ɨŋgam məd.
41012014	Mbɨ nyaʼa wò pè ghà ɨ bɔ ni, “Əchwiə̀-ɨ̀nù, tɨ̀ kyerɨ ni à wɨə ghà rəsìʼ, fɔrɨ ni chəi àwɔ̀ ə bɔə bə̂d, ɨmbə̀ʼ ɨghəm nɨ chəi àwɔ̀ ə ghɨ̀ ɨghə. Àyɨə à wɨə chwiə rəsìʼ ɨmbə̀ʼ ɨchî nɨ Ŋwìə̀ kəb ni bə̂d chubɨ. Tɨkə ə wa chwi ni tɨ̀ maʼ mɨ̀tagsɨ̀ əmbɨ Kaisà, kɨ̀ chə ə?
41012015	Tɨ̀ maʼa kɨ̀ tɨ rɨ̀ maʼ əwa ə?” Yeso nyaʼa kyerɨ ɨbekɨ ɨnû mɨ̀mə̌d, əne wɨ̀ nyaʼa ghà əmbɨ mɨ̀mə̌d ni, “Mbə̀ kɨə kəb kwaʼnɨ əmɨ ɨmbə̀ʼ ə yè ə? Mbə̀ yeʼe mbɨ ɨkab ətənɨ mɔʼɔ mə zə.”
41012016	Mbɨ nyaʼa wò nàʼ wɨ mɔʼɔ ɨ bɔ. Əne wɨ̀ nyaʼa biirɨ əmbɨ mɨ̀mə̌d ni, “Ɨfě wɔ̂ mbɨ ɨkum wɔ̂ kɨ wɨ we ə?” Mbɨ nyaʼa wììrɨ̀ ɨ bɔ ni, “À yɨ wɨ Kaisà.”
41012017	Yeso nyaʼa ghà əmbɨ mɨ̀mə̌d ni, “Mbə̀ naʼ ɨghɨ Kaisà əmbɨ Kaisà, bə̀ nàʼ ɨghɨ Ŋwiə̀ əmbɨ ə Ŋwiə̀.” Mbɨ nyaʼa kàŋ yiirɨ ɨchî nɨ wɨ̀ nyaʼa wiirɨ ɨŋgam we.
41012018	Mɨ̀Sadusiî mbɨə nyaʼə ghàə̀ ni chəi bə̂d bɨrɨ zwemə. Əne mbɨ mɔʼɔ rəbɔʼ mɨ̀mə̌d nyaʼa wò əsɨ Yeso pè biirɨ ɨ bɔ ni,
41012019	“Əchwiə̀-ɨ̀nù, Mose nyaʼa ŋwàʼnɨ̀ ɨ na ni aŋgɔb mbaŋə̀ mɔʼɔ mɨ kwɨ nùŋ i ɨwi nɨ chəi wan, mbaŋə̀ ze berɨ nɨŋ ɨku əyi we gywɨ bɔn mbɨ məd, nɨ bɨrɨ yeʼ bɔn aŋgɔb məd we nɨ nyaʼa kwɨ.
41012020	Bɔŋgɔb mɔʼɔ sambe mbɨə nyaʼa əŋgu, wɨ rɨtu nyaʼa nam i ɨwi, kwɨ nɨ chəi wɨ̀ berɨ bɔn.
41012021	We nɨ beenɨ nyaʼa nɨŋ ɨku əyi we, bə̀ kwɨ nɨ chəi wɨ̀ berɨ bɔn. Zɨə nyaʼa ghɨ̀ àmei əndəŋ əndəŋ mbɨ we nɨ nyaʼa pe ənɨ mbɨ mɨtad.
41012022	Zɨə nyaʼa chè ni bɔŋgɔb mbe sambe nyaʼa kwɨ nɨ chəi mbɨ berɨ bɔn. Əyi we nyaʼa bə̀ sɨ nwìə̀ kwɨ.
41012023	Ənɨ bə̂d bɨrɨ zwemə, ɨku əyi we kɨə wo yeʼ ɨwi we, ɨchî nɨ bɔŋgɔb mbe sambe nyaʼa nam əməd ə?”
41012024	Yeso nyaʼa wììrɨ̀ əmbɨ mɨ̀mə̌d ni, “Əton nɨ mbə̀ febə yɨ ni chəi mbə̀ kyerɨ Ə̀ŋwàʼnɨ̀ ə Ŋwiə̀ kɨ̀ bè kyerɨ ɨka Ŋwiə̀.
41012025	Ənɨ bə̂d bɨrɨ zwemə, chəi mbɨ bɨrɨ wɨrɨ nam, chəi mbɨ bɨrɨ wɨrɨ naʼ bɔn ə nəb ɨnamɨ. Bə̂d bɨrɨ sɨ ɨghabɨ mbɨ̀aŋgɨrə̀ mbe nɨ yeʼ ɨkaŋ.
41012026	À yeʼ ɨmbə̀ʼ ənû nɨ ɨvɨ bə̂d bɨrɨ zwemə, chəi mbə̀ kɨrɨ foŋ ɨŋga ə̀ŋwàʼnɨ̀ ze nɨ Mose nyaʼa ŋwaʼnɨ, ɨŋga əsɨ ze nɨə ghà ɨmbə̀ʼ ətud nɨ nyaʼə fɨə, ɨchî nɨ Ŋwìə̀ nyaʼa gha ɨ bɔ ni, 'Mɔ̌ yɨə Ŋwìə̀ Abràham, Ŋwìə̀ Aizìk, mbɨ Ŋwìə̀ Jekɔ̂b ə'?
41012027	Ka məd yɨ i Ŋwìə̀ ɨvɨ bə̂d. Məd yɨə Ŋwìə̀ bə̂d mbe nɨ yeʼ ɨkǎ. Mbə fə kàŋ febə.”
41012028	Əchwiə̀ rɨ̀kə̌ mɔʼɔ nyaʼa zu ɨchî nɨ Yeso mbɨ mɨ̀Sadusiî mbe nyaʼə ghàmə̀. Wɨ̀ nyaʼa bə̀ zə ɨchî nɨ Yeso nyaʼə wììrɨ̀ ɨŋgam əmbɨ mɨ̀mə̌d ɨchî chɔ̀m. Əne wɨ̀ nyaʼa biirɨ ɨ bɔ ni, “Ɨkə we nɨ che tɨkə rɨjìm kɨ wi ə?”
41012029	Yeso nyaʼa wììrɨ̀ ɨ bɔ ni, “Ɨkə we nɨ che tɨkə rɨjìm yɨ ni, 'Mbə̀ zu, kyɨə mɨ̀Izre! Ə̀nùŋɨ̀sɨg a Ŋwìə̀, Ə̀nùŋɨ̀sɨg mei we mɔʼ.
41012030	À berɨ ghaʼ Ə̀nùŋɨ̀sɨg e Ŋwiə̀ ənɨ e fîŋ jìm, ənɨ e ɨ̀tènɨ̀ jìm, ənɨ te rɨkɔndɨ rɨjìm bə̀ fɔrɨ ənɨ e ɨka jìm.'
41012031	We nɨ beenɨ yɨ ni, 'À berɨ ghaʼ wə̀d nɨ tindɨ ɨban ne ɨchî nɨ à ghaʼ e nyamnyod.' Chəi ɨkə cherə nɨ che tɔ̂ rɨ̀be.”
41012032	Əchwiə̀ rɨ̀kə̌ we nyaʼa ghà ɨ bɔ ni, “Əchwiə̀-ɨ̀nù, à fə ghà ənû nɨ kuʼnɨ. À fə ghà rəsìʼ ni Ŋwìə̀ mei we mɔʼ, fɔrɨ ni chəi wɨ cherə.
41012033	Ənû nɨ ghaʼ əməd ənɨ ə fîŋ jìm, ənɨ ɨwe jìm, ənɨ ɨka jìm bə̀ fɔrɨ nɨ ghaʼ wə̀d nɨ tindɨ ɨban ne ɨchî nɨ à ghaʼ e nyamnyod ə chè nyam rɨ̀jìm te nɨ mbɨə tɔ̀n əmbɨ ə Ŋwiə̀. Tɨ bə̀ chè ɨghɨ ə̀fà jìm.”
41012034	Ənɨ Yeso nyaʼa zə ni wɨ̀ fə wììrɨ̀ ənɨ ɨwe, wɨ̀ nyaʼa ghà ɨ bɔ ni, “À fə tiinɨ ɨban ənû ɨfɔ̀n ə Ŋwiə̀.” Ɨ kɔ rɨ ənɨ ə nyùmə̀ we, chəi wə̀d mɔʼɔ nyaʼa wɨrɨ yim fîŋ biirɨ ənû mɔʼɔ ɨ bɔ.
41012035	Ənɨ Yeso nyaʼə chwi ɨnû ɨŋga mbàn Ŋwìə̀, wɨ̀ nyaʼa biirɨ ni, “Məchwiə̀ rɨ̀kə̌ kɨə ghàə̀ ni Wə̀d we nɨ Ŋwìə̀ zɔʼɔ yɨə wan tɨ ənɨ əghaŋ ə Dèvîd rɨ ye ə?
41012036	Əzwî ə Zeŋɨ ə nyaʼa fe ə Dèvîd wɨ̀ ghà ziə ni, 'Ə̀nùŋɨ̀sɨg nyaʼa ghà əmbɨ mɨ Ə̀nùŋɨ̀sɨg ni, Chub ənɨ mɨ əbɔ ə jɨgɨ, pè ənɨ mə̀ nuŋ mbe bə̂d pə̀n əton mbe ɨwu.'
41012037	Dèvîd ziə wɨə tɔŋ əməd ənɨ Ə̀nùŋɨ̀sɨg. Zɨə sɨ wɨrɨ chè rɨ ye ni məd yɨə wan tɨ ənɨ əghaŋ əməd ə?” Ɨnɔ̂n bə̂d we nyaʼa ghaʼ nɨ zu ənû ze nɨ wɨ̀ nyaʼə ghàə̀.
41012038	Ənɨ Yeso nyaʼə chwi ɨnû, wɨ̀ nyaʼa ghà ni, “Mbə̀ we əwən ɨmbə̀ʼ məchwiə̀ rɨ̀kə̌. Mbɨ ghaʼ nɨ zɨ ngywɨ̌ rɨ se ghanə yènə̀ mbɨ rɨwən. Mbɨ bə̀ ghaʼ ni bə̂d chaʼrɨ əwən mbɨ ɨwumnɨ ɨŋga mɨ̀wǐn.
41012039	Mbɨ ghaʼ nɨ chub ɨgun ɨtən mbe nɨ yeʼ ɨfě ɨŋga nəb tɨ ə̀kàtɨ̀. Mbɨ bə̀ ghaʼ ɨsɨ ɨwumnɨ ənɨ bə̂d kaʼ ɨchwɨ̂.
41012040	Ɨ mbɨə tambɨə mɨku əyi ɨmbə̀ʼ fe ɨghɨ mɨ̀mə̌d. Mbɨ mɨ nɨə ghɨ̀ əne, mbɨ sɨ bègrɨ̀ kɔŋgɨ ə Ŋwiə̀ ənɨ əgha ə se. Ŋwìə̀ bɨrɨ zɨ ɨsaʼi nɨ che əbɔ ɨgwɨ mɨ̀mə̌d.”
41012041	Yeso nyaʼa chub ɨban rɨkub ze nɨ mbɨ nyaʼə zɨ̀ ɨchəmnɨ Ŋwiə̀ ɨŋga. Wɨ̀ nyaʼə neŋ ɨchî nɨ bə̂d nyaʼə zɨ̀ ɨkab ɨŋga rɨkub ze. Bə̂d ɨkab mɨ̀nɔnɔʼ nyaʼə zɨ̀ ɨkab nɨ nɔʼɔ.
41012042	Ɨku əyi kwaŋ mɔʼɔ nyaʼa pè zɨ̀ ɨkab ɨtənɨ mɨ̀kɔpà mɨ̀be nɨ ɨnun nyaʼa ɨghabɨ mɨ̀fraŋ wum.
41012043	Yeso nyaʼa zə əne tɔŋ mbi mə̀mə̀ə̀nɨ̀-ɨ̀nù əsɨ ni ghà əmbɨ mɨ̀mə̌d ni, “Mə ghà rəsìʼ ɨ nən ni ɨku əyi kwaŋ wɔ̂ fə zɨ̀ ɨkab nɨ nɔʼɔ chè wɨ bə̂d mɨ̀jìm mbe nɨə zɨ̀ ɨkab ɨŋga rɨkub ze,
41012044	ɨmbə̀ʼ ɨghəm nɨ mɨ̀mə̌d mɨjìm mbɨə nàʼə̀ wən tɨ ənɨ ɨkab nɔnɔʼ, àyɨə məd we nɨ yeʼ əyi kwaŋ fə kùtɨ̀ ə̀bàm zɨ̀ ɨkab jìm we nɨ wɨ̀ berɨ.”
41013001	Ənɨ Yeso nyaʼə jwɨ̀ rɨŋga mbàn Ŋwìə̀, ə̀mə̀ə̀nɨ̀-ɨ̀nù məd mɔʼɔ nyaʼa ghà ɨ bɔ ni, “Əchwiə̀-ɨ̀nù, zə mbɨ̀rɨ̀sɔ̀ʼ əti bə̀ zə mbɨ̀rɨ̀sɔ̀ʼ nəb!”
41013002	Yeso nyaʼa ghà ɨ bɔ ni, “À zə nəb rɨ kyeŋ tɔ ə? Chəi ɨti mɔʼ bɨrɨ chub ɨgun wɨ cherə. Mbɨ bɨrɨ kɔd əti ze əjìm ə si.”
41013003	Ənɨ Yeso nyaʼa chub ə si ɨkaŋ Ɨwum mɨ̀Olìf, əne yɨ əbà ze nɨ nyaʼə nèŋ ə mbàn Ŋwìə̀, Pità mbɨ Jems mbɨ Jɔ̌n fɔrɨ ə Andrù nyaʼa biirɨ ɨ bɔ àmei mɨ̀mərə mɨ̀mərə ni,
41013004	“Gha ɨ na, ənû zɔ̂ ə kɨə wo ghɨ̀ əwù zi ə? Ənweenɨ ze nɨ bɨrɨ chwiə ni nyùmə̀ fə kùʼ nɨ ənû zɔ̂ ə bɨrɨ ghɨ̀ kɨ əzi ə?”
41013005	Yeso nyaʼa ghà əmbɨ mɨ̀mə̌d ni, “Mbə̀ we əwən ɨmbə̀ʼ tɨ wə̀d mɔʼɔ ghɨ i ni mbə̀ febə.
41013006	Bə̂d mɨ̀nɔnɔʼ bɨrɨ yeʼe nɨŋ mɨ ɨkum yènə̀ ghàə̀ ni, 'Mɔ̌ yɨə wə̀d we nɨ Ŋwìə̀ zɔʼɔ!' Mbɨ bɨrɨ gha əne fèbrɨ̀ bə̂d mɨ̀nɔnɔʼ.
41013007	Ənɨ mbə̀ zu ni ɨbeŋ mbɨə màʼə̀ bid, bə̀ zu mɨŋgam ɨmbə̀ʼ ɨchî nɨ bə̂d ə kəb maʼ bid, tɨ mbə̀ bɔ ə. Ɨnû mbɔ̂ berɨ ghɨ̀, àyɨə ka àyɨə kɨrɨ i ɨnwǐ ɨsɨg we.
41013008	Ɨbeŋ bɨrɨ maʼ bid mbɨ ɨbeŋ cherə. Ɨbeŋ nɨ mɨfɔ̀n ə tùmbɨ̀ə̀ bə̀ maʼ bid mbɨ mbɨ cherə nɨ mɨfɔ̀n ə tùmbɨ̀ə̀. Si bɨrɨ wùd ɨsɨ ɨsɨ, njì kǎ kǎ bə̀ nyɨ. Ɨnû mbɔ̂ yɨ ɨghabɨ ɨchî nɨ əyi kɔ zu rɨbuʼ ənɨ wɨə nombɨə.
41013009	“Àyɨə mbə̀ we əwən. Mbɨ bɨrɨ gywɨ əwən nàʼ əmbɨ mə̀saʼ ɨbeŋ. Mbɨ bɨrɨ som əwən ɨŋga nəb rɨ ə̀kàtɨ̀. Mbə bɨrɨ təm ɨfě mɨ̀gɔmnà bə̀ təm ɨfě mɨfɔ̂n ənɨ mɨ ɨkum ɨmbə̀ʼ ghà ɨkə̂n chɔ̀m əmbɨ mɨ̀mə̌d.
41013010	Mbə̀ kyerɨ ni mbɨ bɨrɨ be gha ɨkə̂n chɔ̀m ɨŋga ɨbeŋ jìm bɔŋ ɨnwǐ sɨə yeʼe.
41013011	Ənɨ mbɨ gywɨ əwən wò ɨfě mə̀saʼ ɨbeŋ, tɨ mbə̀ nwìʼ ə ɨnyod ɨmbə̀ʼ ənû ze nɨ mbə̀ bɨrɨ ghà. Mbə ghà àmei ənû ze nɨ Ŋwìə̀ gha ɨ nən ənɨ ə nyùmə̀ we, ɨmbə̀ʼ ɨghəm nɨ à yɨ Əzwî ə Zeŋɨ ə ghàmə̀, kaʼi mbə̀nə.
41013012	Aŋgɔb bɨrɨ fen wi aŋgɔb ni mbɨ zwiirɨ, mbǎʼ bə̀ fèn i wan ni mbɨ zwiirɨ. Bɔn bɨrɨ beŋ ətu əbɔʼ mbə mɨ̀mbǎʼ bə̀ beŋ əbɔʼ mbə mɨ̀nɨ̌ŋ, əne ghɨ̀ ni mbɨ zwiirɨ mɨ̀mə̌d.
41013013	Bə̂d mɨ̀jìm bɨrɨ ban əwən ɨmbə̀ʼ əmɨ, àyɨə wə̀d we nɨ nyiʼi wò pè ənɨ ɨnwǐ, Ŋwìə̀ bɨrɨ chɨ əməd rəŋgəʼ.
41013014	“Ənɨ mbə̀ zə əghɨ ze nɨə ghɨ̀ ni bə̂d tibrɨ mbàn Ŋwìə̀, nɨ mbɨ nuŋ əsɨ ze nɨ chəi mbɨ kəʼ berɨ nuŋ əŋgu (ətu ə wə̀d we nɨə foŋ ə zeŋ), əne bə̂d mbe nɨ yeʼ ə Jùdeyà mbɨ norə kɔʼ ɨkaŋ rɨwum.
41013015	Tɨ wə̀d we nɨ yeʼ ɨdom nəb swiʼ i, kɨ̀ be nyɨ ɨŋga i nəb ɨmbə̀ʼ nɨŋ əghɨ ə mɔʼɔ.
41013016	Tɨ wə̀d we nɨ yeʼ ə mbeŋ wɨrɨ bəndɨ i rəbɔʼ ɨ wo nɨŋ i ngywɨ̌ maʼi.
41013017	Ŋgəʼ bɨrɨ nyɨ ɨgwɨ məyi mbe nɨ yeʼ rɨ̀bùmə̀, bə̀ nyɨ ɨgwɨ mbe nɨə nyɔŋə bɔn ɨŋga ɨni mbe!
41013018	Mbə̀ kɔŋgɨ ə Ŋwìə̀ ni tɨ ənû ze ə ghɨ i ənɨ ə nyùmə̀ we nɨ ɨfə ə kɔ əku,
41013019	ɨmbə̀ʼ ɨghəm nɨ ŋgəʼ ze nɨ bɨrɨ jwɨ̀ ɨŋga ɨni mbe bɨrɨ chè ŋgəʼ jìm ze nɨ kweʼ jwɨ̀, kɔ rɨ ənɨ ə Ŋwìə̀ nyaʼa tekɨ ɨsɨg yeʼe pè rɨ̀nîn. Chəi ɨkwɨ ŋgəʼ cherə bɨrɨ wɨrɨ nɔ jwɨ̀ ɨghabɨ zɔ̂.
41013020	À kɨ̀ nɨ chəi Ə̀nùŋɨ̀sɨg nyaʼa fə sobrɨ ɨnun ɨni mbe, njɨ chəi wə̀d mɔʼɔ bɨrɨ jwɨ̀ rəŋgəʼ. Wɨ̀ nyaʼa sobrɨ ɨmbə̀ʼ bə̂d məd mbe nɨ wɨ̀ nyaʼa fə chɔʼɔ.
41013021	“Wə̀d mɔʼɔ mɨ ghà ɨ nən ənɨ ə nyùmə̀ we ni, 'Mbə̀ zə, wɔ̂ yɨə Wə̀d we nɨ Ŋwìə̀ zɔʼɔ!' kɨ̀ ni, 'Mbə̀ zə, à yɨə məd wə!' tɨ mbə̀ ben ə.
41013022	Bə̂d mbe nɨ Ŋwìə̀ zɔʼɔ mɨghab, mbɨ ə bə̂d ɨ̀kə̀n Ŋwiə̀ mɨghab bɨrɨ jwɨ̀, əne ghɨ̀ ɨnweenɨ-ɨnû bə̀ ghɨ̀ ɨnû yiirɨ, ɨmbə̀ʼ ɨchî mɨ chwiə, mbɨ fèbrɨ̀ bə̂d mbe nɨ Ŋwìə̀ chɔʼɔ.
41013023	Əne mbə̀ we ə. Mə fə ghà ɨnû jìm ɨ nən bɔŋ nyùmə̀ sɨə kùʼə̀.
41013024	Ɨŋga ɨni mbe, ənɨ ə ŋgəʼ ze fə che i, nyùmə̀ bɨrɨ fin, ka ɨmɨg bɨrɨ bɨ te i,
41013025	rɨtəmɨ bɨrɨ nɔʼ rɨ əton ɨkaŋ feŋgɨ ə si. Ŋwìə̀ bə̀ chɨ ɨzwî jìm mbe nɨ yeʼ ɨkaŋ.
41013026	“Ənɨ ə nyùmə̀ we, bə̂d bɨrɨ zə Wan Wə̀d nɨə yeʼe ɨŋga pàʼ, zə ɨka kyeŋ we nɨ wɨ̀ berɨ bə̀ zə ɨwumnɨ we nɨ wɨ̀ bə̀ berɨ.
41013027	Wɨ̀ bɨrɨ tom mbi mbɨ̀aŋgɨrə̀ ni mbɨ fetɨ bə̂d məd mbe nɨ wɨ̀ chɔʼɔ rɨ ənɨ rɨbu ɨsɨg te rɨ̀kwè. Mbɨ bɨrɨ kɔ fetɨ rɨ ənɨ ɨnwǐ si wò pè ɨnwǐ ɨkaŋ.
41013028	“Mbə̀ kwembɨ ənû ə mɔʼɔ tɨ ənɨ əzed ə fîg. Tɨtəb rɨ bɔd mɨ jwɨ̀ sɨə chə̀ʼə̀, mbə̀ kyerɨ ni ɨchɨ fə tiinɨ.
41013029	À yɨ əndəŋ əndəŋ ni mbə mɨ zə ənɨ ɨnû mbɔ̂ ə ghɨ̀ə̀, mbə̀ kyerɨ ni nyùmə̀ we nɨ Wan wə̀d bɨrɨ wɨrɨ yeʼe fə tiinɨ, əne wɨ̀ fə sɨ i ɨchû ɨkam.
41013030	Mə ghà rəsìʼ ɨ nən ni, ka ɨghə̀m bə̂d wɔ̂ bɨrɨ che i zɨ rɨ tɨ̀ ɨnû mbɔ̂ jìm ghɨ̀.
41013031	Ɨkaŋ mbɨə si bɨrɨ chè, àyɨə chəi mɨ ɨŋgam bɨrɨ nɔ che ətu ə̀kǒ.
41013032	“Chəi wə̀d mɔʼɔ kyerɨ əni ze kɨ̀ nyùmə̀ we nɨ ɨnû mbɔ̂ bɨrɨ ghɨ̀, ka àbei mbɨ̀aŋgɨrə̀ mbe nɨ yeʼ ɨkaŋ kɨ̀ bè ə Wan. Àmei Mbǎʼ rə̀zìʼ wi kyerɨ.
41013033	Əne mbə̀ we əwən, chub ɨkyèʼe ɨmbə̀ʼ ɨghəm nɨ chəi mbə̀ kyerɨ nyùmə̀ we nɨ Wan Wə̀d bɨrɨ wɨrɨ yeʼe.
41013034	Ə zɨ ɨghabɨ ɨchî nɨ wə̀d ə wò ɨghanɨ. Bɔŋ wɨ̀ sɨə jwɨ̀ rɨ ə nəb, wɨ̀ bɨrɨ fə nàʼ ə̀fàʼì əmbɨ mbi bə̂d ə̀fàʼì, wə̀d mɔʼ mbɨ e ə̀fàʼì, wɨ cherə mbɨ əzi. Wɨ̀ bɨrɨ bɨ ghà əmbɨ wə̀d we nɨə nəŋgɨ ɨchû nəb ni wɨ̀ chub ɨkyèʼe.
41013035	Əne mbə̀ chub ɨkyèʼe ɨmbə̀ʼ ɨghəm nɨ chəi mbə̀ kyerɨ nyùmə̀ we nɨ wə̀d nəb bɨrɨ yeʼe. Ɨ we tɨ̀ wɨ̀ yeʼe ɨkwirɨ kwirɨ, kɨ̀ ɨzimɨ ka, kɨ̀ ənɨ ənoŋgub ə tɔŋə, kɨ̀ ɨsɔsɔ.
41013036	Tɨ wɨ̀ saʼ yeʼe i pè zə əwən ənɨ mbə̀ə gwenə.
41013037	Əne ənû ze nɨ mə ghà ɨ nən, yɨ mə fə bə̀ ghà əmbɨ ə bə̂d mɨ̀jìm. Ənû ze yɨ ni mbə̀ chub ɨkyèʼe!”
41014001	À nyaʼa sɨ bùʼ ɨni be bɔŋ mɨ̀Jû nyaʼə sɨə jɨg Əchwɨ̂ ə Che-ɨgun mbɨ Əchwɨ̂ ə Ŋgə̀ŋ nɨ chəi ɨfuʼ we nɨə ghɨ̀ ni ŋgə̀ŋ kɔʼ ɨŋga. Əne bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ nyaʼa kɔ kə̀b ɨnə̂njɨ̀ nɨ yim ə Yeso ənjìm ənjìm ɨmbə̀ʼ zwiirɨ əməd.
41014002	Mbɨ nyaʼa ghà ni, “Àyɨə chəi tɨ̀ bɨrɨ ghɨ əne ənɨ mbɨə jɨg əchwɨ̂, njɨ əchɔb ə bɨrɨ gù.”
41014003	Yeso wɨə nyaʼa ə Betanì ɨŋga nəb Saimòn we nɨ nyaʼa kweʼ wɔ̀n əpabɨ. Ənɨ wɨ̀ nyaʼə jɨgə, əyi mɔʼɔ nyaʼa wò mbɨ mɨwud əka ɨnùn ɨŋga chəŋ àlàbastà. Mɨwud mbe nyaʼa berɨ ɨfɔ chɔ̀m. Mbɨ nyaʼa tekɨ mɨwud mbe àmei ənɨ ə naàd. Wɨ̀ nyaʼa pè sob ətu ə chəŋ ze, tuŋ mɨwud mbe ɨgun ətu ə Yeso.
41014004	Bə̂d mɔʼɔ rəbɔʼ mbe nɨ nyaʼə əŋgu nyaʼa sə ɨtəm ghà mbənə mbənə ni, “Wɨ̀ kɨə chə̀kɨ̀ mɨwud mbɔ̂ ɨkwɨ ɨchî wɔ̂ ɨmbə̀ʼ ə ye ə?
41014005	Njɨ wɨ kə̀ʼ fèn mɨwud mbɔ̂ ənɨ ɨkab nɨ che mɨ̀fraŋ chuʼ əkɨ ətad, əne nàʼ ɨkab we əmbɨ ə bə̂d ɨkwaŋ.” Mbɨ nyaʼa ghɨ̀ əne gham əbɔʼ əyi we.
41014006	Àyɨə Yeso nyaʼa ghà ni, “Mbə̀ saŋ əməd! Mbə kɨə chə əməd ɨmbə̀ʼ ə yè? Wɨ̀ fə ghɨ ənû ə chɔ̀m ənɨ ə num.
41014007	Bə̂d ɨkwaŋ mbɨ əkaʼ nən ɨghəm jìm, əne mbə mbe tɨ̀ mbə ghɨ ɨ̀chɔ̀m ənɨ mɨ̀mə̌d ənɨ ə nyùmə̀ we nɨ mbə̀ ghaʼi, àyɨə chəi əmɨ mbɨ nən ɨghəm jìm.
41014008	Əyi wɔ̂ fə ghɨ ənû ze nɨ tɨ̀ wɨ̀ ghɨ̀. Wɨ̀ fə zɔʼ mɨ ɨnyod ɨmbə̀ʼ mə mɨ kwɨ, mbɨ sɨ tweŋɨ.
41014009	Mə ghà rəsìʼ ɨ nən ni ɨsɨ jìm mbe nɨ mbɨ bɨrɨ ghà ɨkə̂n chɔ̀m wɔ̂ ɨŋga ɨsɨg, mbɨ bɨrɨ ghà ənû ze nɨ əyi wɔ̂ ghɨ̌, əne sɨə kɔndɨ əməd.”
41014010	Judàs Iskàriɔ̀t, nɨ nyaʼa wɨ mɔʼɔ rəbɔʼ mə̀mə̀ə̀nɨ̀-ɨ̀nù Yeso mbe wum chɔ̀b rɨ̀be, nyaʼa wò əsɨ bə̂d kyeŋ mbe rɨ ə mbàn Ŋwìə̀ ɨmbə̀ʼ fen ə Yeso əmbɨ mɨ̀mə̌d.
41014011	Ənɨ mbɨ nyaʼa zu ənû ze, mbɨ nyaʼa ghaʼ, əne kàʼ ni mbə bɨrɨ naʼ ɨkab ɨ bɔ. Ɨ kɔ rɨ ənɨ ə nyùmə̀ we, wɨ̀ nyaʼa kɔ kəb əpan nɨ ghɨ ni mbɨ gywɨ ə Yeso.
41014012	À nyaʼa ɨgwɨ əni rɨtu ze nɨ mbɨ nyaʼə jɨgə ŋgə̀ŋ nɨ chəi mbɨ zɨ ɨfuʼ we nɨə ghɨ̀ ni ŋgə̀ŋ kɔʼ ɨŋga, ənɨ yɨ əni ze nɨ mbɨ nyaʼə kyemə wan njɨ̀g Əchwɨ̂ ə Che-ɨgun, mə̀mə̀ə̀nɨ̀-ɨ̀nù Yeso nyaʼa ghà ɨ bɔ ni, “À kə̀b ni tɨ̀ wo tekɨ əsɨ ɨ ne ə yi nɨ à bɨrɨ jɨg Əchwɨ̂ ə Che-ɨgun ə?”
41014013	Ənɨ mbɨ nyaʼa biirɨ əne, wɨ̀ nyaʼa tom mbi mə̀mə̀ə̀nɨ̀-ɨ̀nù mɨ̀be, ghà əmbɨ mɨ̀mə̌d ni, “Mbə̀ wo ɨŋga əsɨ ze nɨ yeʼ ɨmbì ɨ nən, mbaŋə̀ mɔʼɔ nɨ beʼ fɨkyiŋ mɨnib bɨrɨ kɔɔrɨ əwən. Mbə̀ beenɨ əbɔʼ məd.
41014014	Mbə̀ nyɨ ɨŋga nəb ze nɨ wɨ̀ nyɨ, ghà əmbɨ wə̀d nəb ni, 'Əchwiə̀-ɨ̀nù ə biirɨ ni, Ətu ə nəb ə bə̂d rɨ̀sɔ̀ʼɔ̀ nɨ mə bɨrɨ jɨg Əchwɨ̂ ə Che-ɨgun ɨŋga mbɨ mbɨ mə̀mə̀ə̀nɨ̀-ɨ̀nù ə zi ə?'
41014015	Wɨ̀ bɨrɨ chwi ətu ə nəb ə kyeŋ ə mɔʼɔ ɨ nən ɨkaŋ nɨ mbɨ fə zɨ ɨghɨ rɨ ə nəb ɨŋga bə̀ tekɨ. Mbə tekɨ ɨghɨjìm ɨ na əŋgu.”
41014016	Mə̀mə̀ə̀nɨ̀-ɨ̀nù mbe nyaʼa wò ɨŋga əsɨ ze, pè zə ɨghɨjìm àmei ɨchî nɨ Yeso kəʼ ghà əmbɨ mɨ̀mə̌d. Əne mbɨ nyaʼa tekɨ tɨjɨg te əŋgu.
41014017	À nyaʼa sɨ ɨkwirɨ kwirɨ, Yeso nyaʼa wò ɨŋga əsɨ ze mbɨ mbi mə̀mə̀ə̀nɨ̀-ɨ̀nù mbe wum chɔ̀b rɨ̀be.
41014018	Ənɨ mbɨ nyaʼə jɨgə, Yeso nyaʼa ghà ni, “Mə ghà rəsìʼ ɨ nən ni wə̀d mɔʼɔ rəbɔʼ nən bɨrɨ fen əmɨ. Təŋgàŋ yɨ we nɨə jɨgə mbɨ num.”
41014019	Mbɨ nyaʼa zu əne kə̀nə̀. Əne mbɨ nyaʼa kɔ bɨrɨ ɨ bɔ ɨ mɔʼ mɔʼ ni, “À wa kɨə mɔ̌ ə?”
41014020	Wɨ̀ nyaʼa ghà əmbɨ mɨ̀mə̌d ni, “À yɨə wə̀d mɔʼɔ rəbɔʼ mbə̀n mbɔ̂ wum chɔ̀b rɨ̀be. Təŋgàŋ wɨə chùbə̀ ŋgə̀ŋ ɨŋga əkaŋ ə mɔʼ mbɨ num.
41014021	Wan Wə̀d bɨrɨ kwɨ ɨchî nɨ mbɨ nyaʼa fə ŋwaʼnɨ ɨmbə̀ʼ əməd, àyɨə ŋgəʼ bɨrɨ nyɨ ɨgun ə wə̀d we nɨ fen əməd! À kɨ nɨ chəi mbɨ nyaʼa kɨrɨ gywɨ əməd, njɨ zɨə bɔŋ.”
41014022	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼə sɨə jɨgə, wɨ̀ nyaʼa nɨŋ chiŋ ŋgə̀ŋ, kɔŋgɨ ə Ŋwiə̀, bəʼrɨ nàʼ əmbɨ mə̀mə̀ə̀nɨ̀-ɨ̀nù mbe ghà ni, “Mbə̀ nɨŋ, əzɔ̂ yɨ mɨ nyamnyod.”
41014023	Wɨ̀ nyaʼa bə̀ nɨŋ toʼ mɨnoʼ, kɔŋgɨ ə Ŋwiə̀, nàʼ əmbɨ mɨ̀mə̌d. Mɨ̀mə̌d mɨ̀jìm nyaʼa nɨŋ nɔ.
41014024	Wɨ̀ nyaʼa ghà əmbɨ mɨ̀mə̌d ni, “Əzɔ̂ yɨ mɨ ənəm nɨ Ŋwìə̀ fə nɨŋ san fɨso fi mbɨ nən. Ənəm zɔ̂ yɨ əze nɨ mə̀ chəmnɨ ɨmbə̀ʼ ɨtu bə̂d mɨ̀nɔnɔʼ.
41014025	Mə ghà rəsìʼ ɨ nən ni, chəi mə bɨrɨ wɨrɨ nɔ mɨnoʼ pè əni ze nɨ mə bɨrɨ nɨ nɔ ənɨ ɨghəm fi ɨŋga ənû ɨfɔ̀n ə Ŋwiə̀.”
41014026	Ənɨ mbɨ nyaʼa fə kwerɨ ɨkyî, mbɨ nyaʼa jwɨ̀ wò ɨkaŋ Ɨwum mɨ̀Olìf.
41014027	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼa pe ɨkaŋ Ɨwum mɨ̀Olìf we, wɨ̀ nyaʼa ghà əmbɨ mɨ̀mə̌d ni, “Mbə̀n mɨ̀jìm bɨrɨ norə əwən sàŋ əmɨ. Ə zɨ ɨŋga Ə̀ŋwàʼnɨ̀ ə Ŋwiə̀ ni, 'Mə bɨrɨ zwiirɨ ənə̂ŋgɨ̀-njɨ̀g, əne njɨ̀g te bɨrɨ jàŋə̀.'
41014028	Àyɨə ənɨ Ŋwìə̀ fə zwemnɨ əmɨ, mə bɨrɨ wo ɨmbì ɨ nən ə Galiliî.”
41014029	Pità nyaʼa ghà ɨ bɔ ni, “Ka mə̀mə̀ə̀nɨ̀-ɨ̀nù mbə mɨ̀jìm bè nòd əwən sàŋ əwe, chəi mə bɨrɨ nɔ ghɨ əne.”
41014030	Yeso nyaʼa ghà ɨ bɔ ni, “Mə ghà rəsìʼ ɨ ne ni, àmei ɨzimɨ wɔ̂, bɔŋ ɨnoŋgub sɨə tɔŋ ɨghəm be, à bɨrɨ fə ton əmɨ ɨghəm tad.”
41014031	Àyɨə Pità nyaʼa ghà kwàʼ rɨ̀kǎ ni, “Ka à bè yeʼ i ənû nɨ mbɨ bɨrɨ zwiirɨ əwe bə̀ zwiirɨ əmɨ, chəi mə̀ bɨrɨ nɔ ton əwe.” Mə̀mə̀ə̀nɨ̀-ɨ̀nù mbe mɨ̀jìm nyaʼa bə̀ ghà àmei əne.
41014032	Yeso mbɨ mbi mə̀mə̀ə̀nɨ̀-ɨ̀nù nyaʼa wò əsɨ ə mɔʼɔ ze nɨ mbɨ nyaʼə tɔŋ ənɨ ə Gètsemanì. Ənɨ mbɨ nyaʼa pè əŋgu, wɨ̀ nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Mbə̀ chub əgha, mə̀ wo kɔŋgɨ ə Ŋwiə̀.”
41014033	Wɨ̀ nyaʼa ghà əne, nɨŋ ə Pità mbɨ Jems fɔrɨ ə Jɔ̌n mbɨ wò ɨnɔ̂n. Ɨnyod məd nyaʼa kɔ bə, fîŋ bə̀ kɔ tɔb əməd.
41014034	Əne wɨ̀ nyaʼa ghà əmbɨ mɨ̀mə̌d ni, “Ə̀kə̀nɨ̀ ə kàŋ swi ɨŋga mɨ fîŋ, kə̀b zwiirɨ əmɨ. Mbə̀ chub əgha, nəŋgɨ ɨsɨ.”
41014035	Wɨ̀ nyaʼa ghà əne, yèndɨ̀ wò ɨmbì rɨpiî, pè kub ɨfě ə si, kɔ kɔŋgɨ ə Ŋwìə̀ ghà ni, ɨchî mɨ chwiə, wɨ̀ ghɨ̀ ni nyùmə̀ ŋgəʼ we che rɨ ɨgwɨ ni.
41014036	Wɨ̀ nyaʼa ghɨ̀ əne ghà ni, “Abà, mɨ Mbǎʼ! Chəi ənû nɨ tɨ̀ zɨə chè əwe. Chɨ ŋgəʼ zɔ̂ rɨ ɨgwɨ num, àyɨə ghɨ̀ yeʼ ənû ze nɨ à kəbɨ, kaʼi əze nɨ mə̀ kəbɨ.”
41014037	Wɨ̀ nyaʼa bə̀ndɨ̀ wò pè zə mə̀mə̀ə̀nɨ̀-ɨ̀nù mbe ənɨ mbɨ nyaʼə gwenə. Əne wɨ̀ nyaʼa biirɨ əmbɨ Pità ni, “Saimòn, mbə̀ kɨə gwen əwən ə? Chəi ənɨ tɨ̀ mbə chub ɨkyèʼe ənɨ awà fìbɨ ə?
41014038	Mbə̀ chub ɨkyèʼe kɔŋgɨ ə Ŋwiə̀, ɨmbə̀ʼ tɨ əghɨ ə mɔʼɔ ə numbɨ i əwən. Fîŋ zɨə kàŋə̀ kə̀bə̀ ni mbə̀ ghɨ ənû nɨ kuʼnɨ, àyɨə nyamnyod ə bɔd.”
41014039	Wɨ̀ nyaʼa ghà əne, yì wò kɔ̀ŋgɨ̀ ə Ŋwiə̀, ghàə̀ àmei ɨnû mbe nɨ wɨ̀ kəʼ bè ghà.
41014040	Wɨ̀ nyaʼa bə̀ yì bə̀ndɨ̀ wò pè zə mɨ̀mə̌d ənɨ mbɨ nyaʼə gwenə. Ɨ mbɨə nyaʼə gwen ɨmbə̀ʼ ɨghəm nɨ ŋgwenɨ nyaʼa fə kən chìŋ mɨ̀mə̌d əku. Əne chəi mbɨ nyaʼa kyerɨ ənû nɨ wiirɨ ɨ bɔ.
41014041	Wɨ̀ nyaʼa bə̀ yì wò ənɨ ɨghəm nɨ pe tad, pè ghà əmbɨ mɨ̀mə̌d ni, “Mbə̀ kɨə kɨrɨ gwenə bə̀ zwììrɨ̀ əwən ə? Zɨə kuʼ əne. Nyùmə̀ fə kùʼ i. Mbɨ fə fèn Wan Wə̀d əmbɨ ə bə̂d nɨə ghɨ ɨnû rɨbɔ̀ŋ.
41014042	Mbə̀ nɔʼ tɨ̀ kɔ wo a. Mbə̀ zə, wə̀d we nɨ fen əmɨ fə sɨ i əgha.”
41014043	Ənɨ Yeso nyaʼə kɨrɨ ghàmə̀, Judàs nɨ nyaʼa wɨ mɔʼɔ rəbɔʼ mə̀mə̀ə̀nɨ̀-ɨ̀nù mbe wum chɔ̀b rɨ̀be nyaʼa yeʼe. Ɨ wɨə nyaʼə yènə̀ mbɨ ɨnɔ̂n bə̂d nɨ nyaʼa yim rɨbi bə̀ yim ɨtum mbàŋ. À yɨə bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ fɔrɨ bə̂d kyeŋ mbe rɨŋga əbeŋ nyaʼa tom mɨ̀mə̌d.
41014044	Wə̀d we nɨ nyaʼa fen ə Yeso nyaʼa fə nàʼ ənweenɨ əmbɨ mɨ̀mə̌d ni, “Mbaŋə̀ ze nɨ mə sɔɔrɨ ndə̀ʼ məd yɨ we nɨ mbɨə kə̀bə̀. Mbə̀ gywɨ əməd nɨŋ wò jeŋgɨ nəŋgɨ.”
41014045	Ənɨ Judàs nyaʼa yeʼe, wɨ̀ nyaʼa chè wò əsɨ Yeso əwu əwən pè ghà ni, “Əchwiə̀-ɨ̀nù!” Wɨ̀ nyaʼa ghà əne sɔɔrɨ ndə̀ʼ məd.
41014046	Bə̂d mbe nɨ nyaʼa mbɨ məd nyaʼa gywɨ̀ ə Yeso.
41014047	Wɨ mɔʼɔ rəbɔʼ mbe nɨ nyaʼa təmbɨ ɨban ɨban nyaʼa chɔʼ fi ɨbi rɨ ə baʼ, ŋwì, wɨ chè kwa ə̀tǒŋ rɨ ətu wə̀d ə̀fàʼì ətu ɨgwɨ ə bə̂d mbàn Ŋwìə̀.
41014048	Yeso nyaʼa ghà əmbɨ mɨ̀mə̌d ni, “Mbə̀ sɨ yeʼe ɨ gywɨ əmɨ mbɨ mɨbi fɔrɨ ɨtum mbàŋ ɨghabɨ ni mə yɨ ɨjɨ bagɨ ə?
41014049	Mə wɨə nyaʼa mbɨ nən chwi ɨnû ɨŋga mbàn Ŋwìə̀ ɨni jìm, əne chəi mbə̀ nyaʼa gywɨ əmɨ. Àyɨə ənû ze nɨ mbɨ nyaʼa ŋwaʼnɨ ɨŋga Ə̀ŋwàʼnɨ̀ ə Ŋwiə̀ ə berɨ jwɨ ənɨ rəsìʼ.”
41014050	Ənɨ wɨ̀ nyaʼa ghà əne, mə̀mə̀ə̀nɨ̀-ɨ̀nù mbe mɨ̀jìm nyaʼa sàŋ əməd nòd əwən.
41014051	Əjɔŋ ə mɔʼɔ ə zɨə nyaʼə beenɨ əbɔʼ əməd. Wɨ̀ nyaʼa nib àmei əbɔ ə ngywɨ̌ ə linen əbumɨ. Mbɨ nyaʼa bə̀ gywɨ̀ əməd,
41014052	àyɨə wɨ̀ nyaʼa sàŋ əbɔ ə ngywɨ̌ ze, nòd i tɨ̀sɔ̀ʼ ɨkyerɨ.
41014053	Mbɨ nyaʼa nɨŋ ə Yeso wò əkwɨ ətu ɨgwɨ ə bə̂d mbàn Ŋwìə̀. Bə̂d kyeŋ mbe rɨ ə mbàn Ŋwìə̀ mɨ̀jìm mbɨ ə bə̂d kyeŋ mbe rɨŋga əbeŋ fɔrɨ məchwiə̀ rɨ̀kə̌ nyaʼa fə fetɨ əŋgu.
41014054	Pità wɨə nyaʼə beenɨ əbɔʼ məd tɨgharɨgha. Wɨ̀ nyaʼa pè nyɨ ɨkye ɨkam ətu ɨgwɨ ə bə̂d mbàn Ŋwìə̀ we əne chubɨ mbɨ mənə̂ŋgɨ̀ mbàn Ŋwìə̀ ɨ zɔ ɨwid.
41014055	Bə̂d kyeŋ mbe rɨ ə mbàn Ŋwìə̀ mbɨ mə̀saʼ əbeŋ mɨ̀jìm nyaʼa kɔ kəb bə̂d nɨ bɨrɨ zɨ ɨnû ɨgwɨ Yeso ɨmbə̀ʼ mbɨ zwiirɨ əməd. Mbɨ nyaʼa kə̀b àyɨə chəi mbɨ nyaʼa zə wə̀d mɔʼɔ.
41014056	Bə̂d mɨ̀nɔnɔʼ nyaʼa ghà mɨghab ɨgwɨ məd, àyɨə chəi ɨnû mbe nɨ mbɨ nyaʼa ghǎ nyaʼa bòmnɨ.
41014057	Mbɨ mɔʼɔ nyaʼa nɔ̀ʼ təm rətiə əne ghà mɨghab ɨgwɨ məd ni,
41014058	“Tɨ̀ nyaʼa zu wɨ̀ ghà ni, 'Mə bɨrɨ saʼ mbàn Ŋwìə̀ zɔ̂ nɨ mbɨ bɔm ənɨ ɨbɔ, wɨrɨ nɨŋ ɨni tad vɨ̀ zɨ cherə nɨ chəi mbɨ bɔm ənɨ ɨbɔ.'”
41014059	Ka à bè yeʼi əne, chəi ɨnû mbe nɨ mbɨ nyaʼa ghǎ nyaʼa bòmnɨ.
41014060	Ənɨ ətu ɨgwɨ ə bə̂d mbàn Ŋwìə̀ nyaʼa zu ɨnû mbe, wɨ̀ nyaʼa nɔ̀ʼ rətiə əkaʼ mɨ̀mə̌d, biirɨ əmbɨ Yeso ni, “Chəi à berɨ ənû ə mɔʼɔ nɨ wiirɨ ə? Ɨnû mbɔ̂ nɨ mbɨ zɨ ɨgwɨ ne wa kɨ ɨnû rəsìʼ ə?”
41014061	Yeso nyaʼa kəm rəziə. Chəi wɨ̀ nyaʼa gha ənû ə mɔʼɔ. Əne ətu ɨgwɨ ə bə̂d mbàn Ŋwìə̀ nyaʼa yì biirɨ ɨ bɔ ni, “Àwɔ̀ wa kɨə Wə̀d we nɨ Ŋwìə̀ zɔʼɔ, nɨ bə̀ yeʼ Wan Ŋwìə̀ we nɨ bə̂d ə wumnɨə ə?”
41014062	Yeso nyaʼa wììrɨ̀ ni, “Mə yɨ wɨwən. Əne mbə bɨrɨ zə Wan Wə̀d nɨ chub əbà əbɔ ə jɨg ə Ŋwìə̀ we nɨ berɨ ɨka jìm, bə̀ zə ənɨ wɨə swiʼ ɨŋga pàʼ.”
41014063	Ənɨ wɨ̀ nyaʼa ghà əne, ətu ɨgwɨ ə bə̂d mbàn Ŋwìə̀ we nyaʼa yim ti ngywɨ̌ sèèrɨ̀ ghà ni, “Tɨ̀ kɨə wɨrɨə kə̀b mɨ̀zərɨmbin ɨmbə̀ʼ ə yè ə?
41014064	Mbə fə zu ɨchî nɨ wɨ̀ zɔm ə Ŋwiə̀. Mbə sob ni ye ə?” Mɨ̀mə̌d mɨ̀jìm nyaʼa ghà ni zɨə kùʼ ni mbɨ zwiirɨ əməd.
41014065	Bə̂d mɔʼɔ nyaʼa kɔ ched mad ɨgwɨ məd. Mbɨ nyaʼa bə̀ kod əghə əməd, som əməd, ghà ɨ bɔ ni, “Kaŋ wə̀d we nɨ som e!” Mənə̂ŋgɨ̀ mbàn Ŋwìə̀ nyaʼa bə̀ nɨŋ əməd som.
41014066	Pità nyaʼa chub ɨkye ɨkam we əbà ze rɨ əton, əne wan əyi mɔʼɔ rəbɔʼ bə̂d ə̀fàʼì ətu ɨgwɨ ə bə̂d mbàn Ŋwìə̀ nyaʼa wò əsɨ ze nɨ wɨ̀ nyaʼə əŋgu.
41014067	Ənɨ wɨ̀ nyaʼa zə ə Pità ənɨ wɨ̀ nyaʼə zɔ ɨwid, wɨ̀ nyaʼa toŋ əghə ɨgwɨ məd, ghà ni, “Àwɔ̀ bə̂, à wɨə kəʼ mbɨ Yeso we rɨ ə Nazàret.”
41014068	Àyɨə wɨ̀ nyaʼa ton i ghà ni, “Chəi mə̀ kyerɨ əməd. Chəi mɨ ətu ə bə kɨrɨ zeŋ ɨmbə̀ʼ ənû ze nɨ àwɔ̀ ə ghàə̀.” Ənɨ wɨ̀ nyaʼa ghà əne, wɨ̀ nyaʼa nɔ̀ʼ wò ɨchû ɨkam. [Àmei əwu əwən, ɨnoŋgub nyaʼa tɔŋə.]
41014069	Wan əyi ə̀fàʼì we nyaʼa zə əməd əŋgu, əne yì kɔ gha əmbɨ ə bə̂d mbe nɨ nyaʼa təmbɨ ɨban ɨban ni, “Mbaŋə̀ zɔ̂ yɨ wɨ mɔʼɔ rəbɔʼ mə̀mə̀ə̀nɨ̀-ɨ̀nù Yeso!”
41014070	Wɨ̀ nyaʼa bə̀ yi ton i. Əmad ə nɨə zombɨ, bə̂d mbe nɨ nyaʼa təmbɨ ɨban ɨban nyaʼa ghà əmbɨ Pità ni, “À yɨ rəsìʼ ni àwɔ̀ yɨ wɨ mɔʼɔ rəbɔʼ mə̀mə̀ə̀nɨ̀-ɨ̀nù mbe, ɨmbə̀ʼ ɨghəm nɨ àwɔ̀ yɨ rɨ ə Galiliî.”
41014071	Pità nyaʼa zu əne kɔ zom i ɨnyod bə̀ kɔ kanɨ ghàə̀ ni, “Chəi mə̀ kyerɨ mbaŋə̀ ze nɨ mbɨə ghà ɨmbə̀ʼ əməd.”
41014072	Àmei əwu əwən, ɨnoŋgub nyaʼa yi tɔŋ ənɨ ɨghəm nɨ pe be. Əne Pità nyaʼa kɔndɨ ɨchî nɨ Yeso nyaʼa gha ɨ bɔ ni, “Bɔŋ ɨnoŋgub sɨə tɔŋ ɨghəm be, à bɨrɨ fə ton əmɨ ɨghəm tad.” Wɨ̀ nyaʼa kɔndɨ əne, ɨnyod ɨməd nə̀ŋə̀, wɨ̀ chweŋ mɨsɨ.
41015001	Ɨtuʼ nyaʼa mɨ chɨg i chɨgɨ, bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ mbe rɨŋga əbeŋ mbɨ məchwiə̀ rɨ̀kə̌ bə̀ fɔrɨ mə̀saʼ əbeŋ mɨ̀jìm nyaʼa yim ɨfetɨ, əne taŋ ənû nɨ mbɨ bɨrɨ ghɨ̀ mbɨ Yeso. Mbɨ nyaʼa taŋ əne, kod əməd, nɨŋ wò nàʼ əmbɨ Pailèt.
41015002	Pailèt nyaʼa biirɨ ɨ bɔ ni, “Àwɔ̀ kɨ ɨfɔ̀n mɨ̀Jû ə?” Wɨ̀ nyaʼa wììrɨ̀ ɨ bɔ ni, “À yɨ ɨchî nɨ à ghǎ.”
41015003	Bə̂d kyeŋ mbe rɨ ə mbàn Ŋwìə̀ nyaʼa zɨ̀ ɨnû nɔnɔʼ ɨgwɨ məd.
41015004	Əne Pailèt nyaʼa bə̀ yì biirɨ ɨ bɔ ni, “Chəi à berɨ ə̀wììrɨ̀ ənɨ ɨnû mbɔ̂ ə? Zə ɨchî nɨ mbɨ fə zɨ ɨnû nɔnɔʼ ɨgwɨ ne.”
41015005	Chəi Yeso nyaʼa wɨrɨ wììrɨ̀ ənû ə mɔʼɔ. Ənû ze ə nyaʼa chè ə Pailèt.
41015006	À nyaʼa ɨgwɨ ɨni Əchwɨ̂ ə Che-ɨgun jìm, Pailèt wɨə nyaʼə chɨ̀ə̀ wə̀d ndəŋ fibɨ̀ sàŋə̀, nɨ yeʼ we nɨ mɨ̀Jû nyaʼa biirɨ ni wɨ̀ chɨə nàʼ əmbɨ mɨ̀mə̌d.
41015007	Mbaŋə̀ mɔʼɔ nɨ ɨkum məd nyaʼə Barabas zɨə nyaʼa ə nəb ndəŋ mbɨ ə bə̂d mbe nɨ məd mbɨ mɨ̀mə̌d nyaʼa ghɨ̌ əchɔb ə gù mbɨ zwiirɨ wə̀d.
41015008	Ɨnɔ̂n bə̂d we nyaʼa wò ghà əmbɨ Pailèt ni wɨ̀ ghɨ ɨchî nɨ wɨ̀ kɨə mɨə ghɨ̀ə̀.
41015009	Wɨ̀ nyaʼa biirɨ əmbɨ mɨ̀mə̌d ni, “Mbə wa kə̀b ni mə chɨ ɨfɔ̀n mɨ̀Jû nàʼ ɨ nən ə?”
41015010	Wɨ̀ nyaʼa kàŋ kyerɨ ni à yɨ ɨmbə̀ʼ ə̀dìì nɨ bə̂d kyeŋ mbe rɨ ə mbàn Ŋwìə̀ nyaʼa gywɨ əməd yeʼe nàʼ ɨ ni.
41015011	Àyɨə bə̂d kyeŋ mbe rɨ ə mbàn Ŋwìə̀ nyaʼa no ɨnɔ̂n bə̂d we ni mbɨ ghǎ ɨ bɔ ni wɨ̀ chɨ yeʼ ə Barabas nàʼ ɨ nən.
41015012	Pailèt nyaʼa yì biirɨ əmbɨ ɨnɔ̂n bə̂d we ni, “Mə̀ sɨ ghɨ ənû ye mbɨ ə mbaŋə̀ zɔ̂ nɨ mbə̀ə tɔŋ ənɨ ɨfɔ̂n mɨ̀Jû ə?”
41015013	Mbɨ nyaʼa yì kyeŋ rɨkǎ ghà ni, “Kombɨ əməd əzed ə baʼnɨ!”
41015014	Pailèt nyaʼa biirɨ əmbɨ mɨ̀mə̌d ni, “Əton kɨ ni yè ə? Wɨ̀ gu ənû ə ye ə?” Ənɨ wɨ̀ nyaʼa biirɨ əne, mbɨ nyaʼa màànɨ̀ yì kyeŋ rɨkǎ ghà ni, “Kombɨ əməd əzed ə baʼnɨ!”
41015015	Pailèt nyaʼa kə̀b ni ɨnɔ̂n bə̂d we ghaʼrɨ, əne wɨ̀ nyaʼa chɨ̀ ə Barabas nàʼ əmbɨ mɨ̀mə̌d. Ənɨ wɨ̀ nyaʼa fə ghɨ̌ ni mbɨ te ə Yeso ənɨ ə ŋgwad, wɨ̀ nyaʼa nàʼ əməd ni mbɨ wo kòmbɨ̀ əzed ə baʼnɨ.
41015016	Mɨ̀sɔgyɨ̀ nyaʼa nɨŋ ə Yeso wò ɨŋga tɔʼ. Tɔʼ ze yɨə nyaʼə tisɔ̀ŋ gɔmnà. Mbɨ nyaʼa pè tɔŋ mɨ̀sɔgyɨ̀ mɨ̀jìm mbɨ wò fetɨ.
41015017	Mbɨ nyaʼa chɨ̀ ngywɨ̌ rɨ məd, əne zɨ̀ ngywɨ̌ ɨfɔ̀n ɨbòm ɨ bɔ. Mbɨ nyaʼa bə̀ nɨŋ ɨ̀jə̀ŋɨ̀ kad ɨghabɨ ɨdəm ɨfɔ̀n zɨ̀ ətu ɨ bɔ.
41015018	Mbɨ nyaʼa kɔ chaʼrɨ əməd ghàə̀ ni, “Mbèè! Ŋgə̀ə̀! Tɨ̀ wɨə chàʼrɨ̀ əwe, kyɨ ɨfɔ̂n mɨ̀Jû!”
41015019	Mbɨ nyaʼa buʼ ətu əməd ənɨ ə mbàŋ, chèd mad ənɨ məd bə̀ chìndɨ̀ ɨtu ɨnywɨ ə si wumnɨ əməd.
41015020	Ənɨ mbɨ nyaʼa fə baʼrɨ əməd, mbɨ nyaʼa chɨ ngywɨ̌ ɨfɔ̀n ze wɨrɨ zɨ rɨ məd ɨbòm ɨ bɔ. Mbɨ nyaʼa ghɨ̀ əne nɨŋ əməd ɨ wo kòmbɨ̀ əzed ə baʼnɨ.
41015021	Mɨ̀sɔgyɨ̀ mbe nyaʼa pè ɨnə̂njɨ̀ zə mbaŋə̀ mɔʼɔ nɨ nyaʼa rɨ ə Sìrin nɨ ɨkum məd nyaʼə Saimòn. Ɨ wɨə nyaʼə chè i che. Wɨ̀ nyaʼa nɔ̀ʼ rɨ ə mbeŋ sɨə wò ə Jèrusalèm. Əne mbɨ nyaʼa nyèŋ əməd ni wɨ̀ nɨŋ əzed ə baʼnɨ ze rɨ əmbɨ ə Yeso bèʼè. Saimòn yɨə nyaʼə mbǎʼ Àlèzandà mbɨ Rufùs.
41015022	Mɨ̀sɔgyɨ̀ mbe nyaʼa nɨŋ ə Yeso wò əsɨ ze nɨ mbɨ nyaʼə tɔŋ ənɨ ə Golgotà, (əne yɨ mbɨ ghà ni Tɨmbin Ɨwɔʼ-ətu).
41015023	Mbɨ nyaʼa nàʼ mɨnoʼ ɨ bɔ nɨ mbɨ nyaʼa nyamɨ mbɨ ə mə̂, àyɨə chəi wɨ̀ nyaʼa nɔ.
41015024	Mbɨ nyaʼa kòmbɨ̀ əməd əzed ə baʼnɨ, əne sɔ̀ŋ mbaŋ ɨmbə̀ʼ zə əbà ə ngywɨ̌ ze nɨ wə̀d mɔʼ mɔʼ bɨrɨ nɨŋ. Mbɨ nyaʼa ghɨ̀ əne ghàpɨ̀ ngywɨ̌ rɨ məd əkaʼ mɨ̀mə̌d mɨ̀jìm.
41015025	Mbɨ nyaʼa kòmbɨ̀ əməd ənɨ mɨ̀nyùmə̀ ə̀bùə ɨsɔsɔ.
41015026	Ənû nɨ mbɨ nyaʼa ŋwàʼnɨ̀ kòmbɨ̀ ɨgwɨ ətu əməd ɨ chwi ənû ze nɨ wɨ̀ nyaʼa gǔ yɨ ni, “Wɔ̂ yɨ ɨfɔ̀n mɨ̀Jû.”
41015027	Mbɨ nyaʼa bə̀ kòmbɨ̀ mɨjɨ mɨ̀be mbɨ məd, wɨ fìbɨ̀ əbà əbɔ ə jɨgɨ, wɨ fìbɨ̀ əbà əbɔ ə tweŋ. [
41015028	Ənû zɔ̂ ə nyaʼa jwɨ̀ bòmnɨ̀ mbɨ ɨŋgam Ŋwiə̀ we nɨ ghà ni, “Mbɨ nyaʼa fɔtɨ əməd əbɔʼ bə̂d nɨə ghɨ̀ ɨnû rɨbɔ̀ŋ.”]
41015029	Bə̂d mbe nɨ nyaʼə chè ɨban əsɨ ze mbɨə nyaʼə baʼrɨ əməd, bə̀ mə̀ʼə̀ mbə ɨtu ghàə̀ ni, “Zweʼe! Àwɔ̀ we nɨ bɨrɨ saʼ mbàn Ŋwìə̀ wɨrɨ nɨŋ ɨni tad kod,
41015030	kaŋ jwɨ e rəŋgəʼ, swiʼi rɨ əzed ə baʼnɨ ze!”
41015031	À yɨə bə̀ əndəŋ əndəŋ nɨ bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ nyaʼa bə̀ baʼrɨ əməd ghàə̀ mbənə mbənə ni, “Ɨ wɨə nyaʼə chɨ̀ə̀ bə̂d cherə rəŋgəʼ, àyɨə chəi ənɨ tɨ məd ziə jwɨ̀ rəŋgəʼ!
41015032	Wə̀d we nɨ Ŋwìə̀ zɔʼɔ, nɨ yeʼ ɨfɔ̀n mɨ̀Izre, swiʼi rɨ əzed ə baʼnɨ ze tɨ̀nîn ɨmbə̀ʼ tɨ̀ zə benɨ!” Mbaŋə̀ te nɨ mbɨ nyaʼa kombɨ mbɨ məd mbɨə nyaʼə bə̀ zɔ̀m əməd.
41015033	Ənɨ əzi ə nyaʼa kǎ, ɨsɨ nyaʼa fin əbeŋ əjìm. Mbɨ nyaʼa fin əne wò pè ənɨ mɨ̀nyùmə̀ mɨ̀tad.
41015034	Ənɨ mɨ̀nyùmə̀ tad nyaʼa kuʼu, Yeso nyaʼa kyeŋ rɨkǎ ghà ni, “Èloi, Èloi, lama sabaktanì?” əne yɨ ni, “Mɨ Ŋwiə̀, mɨ Ŋwiə̀, à waʼ əmɨ ɨmbə̀ʼ ə yè ə?”
41015035	Bə̂d mɔʼɔ rəbɔʼ mbe nɨ nyaʼa təmbɨ ɨban ɨban nyaʼa zu, əne ghà ni, “Mbə̀ zwetɨ, ɨ wɨə tɔŋ ə Èlaijà ni wɨ̀ yeʼe wèèrɨ̀ əwi.”
41015036	Mbaŋə̀ mɔʼɔ rəbɔʼ mɨ̀mə̌d nyaʼa nòrə̀ wò nɨŋ jûʼ, chùb ɨŋga twàŋ tɨ mɨnoʼ, fàm ətu fɨzed nàʼ ɨ bɔ ni wɨ̀ sɔɔrɨ. Ənɨ wɨ̀ nyaʼə ghɨ̀ə̀ əne ɨ wɨə nyaʼə ghàə̀ ni, “Mbə̀ kəm tɨ̀ zə ni Èlaijà wa bɨrɨ yeʼe ɨ swi əməd ə si ə?”
41015037	Yeso nyaʼa kyeŋ rɨkǎ sɨ mèndɨ̀.
41015038	Ngywɨ̌ ze nɨ mbɨ nyaʼa tam ɨŋga mbàn Ŋwìə̀ nyaʼa san ɨba be, kɔ rɨ ətu wò pè əton.
41015039	Ənɨ ətu ɨgwɨ mɨ̀sɔgyɨ̀ mbe, nɨ nyaʼa təm ɨ neŋ əməd, nyaʼa zə ni wɨ̀ fə mèndɨ̀, wɨ̀ nyaʼa ghà ni, “À yɨ rəsìʼ ni mbaŋə̀ zɔ̂ yɨə kə̀ʼ ə Wan Ŋwìə̀!”
41015040	Məyi mɔʼɔ mbɨə nyaʼa bə̀ əŋgu nɨ nyaʼə nèŋə̀ rɨ əsa əgha. Mbɨ mɔʼɔ rəbɔʼ mɨ̀mə̌d yɨə nyaʼə Mèri Màgdàlen, Mèri ɨŋgɔb Jems bɔd mbɨ Josès fɔrɨ ə Sàlomè.
41015041	Məyi mbɔ̂ mbɨə nyaʼə beenɨ əbɔʼ ə Yeso yènə̀ wèèrɨ̀ əməd kɔ rɨ ənɨ wɨ̀ nyaʼa kɨrɨ ə Galiliî. Məyi mɨ̀nɔnɔʼ cherə mbɨə nyaʼə bə̀ əŋgu nɨ nyaʼa kɔʼ wò ə Jèrusalèm mbɨ məd.
41015042	À nyaʼa sɨ ɨkwirɨ kwirɨ, ɨchî nɨ à nyaʼa əni nɨ mbɨ nyaʼə tekɨ ɨnyod, əne yɨ əni bɔŋ əni əkwɨ mɨ̀Jû,
41015043	Jòsêf rɨ ə Àrimàtiyà nyaʼa yim fîŋ wò əsɨ Pailèt, pè ghà ɨ bɔ ni wɨ̀ naʼ əvɨ ə Yeso ɨ ni tə wò tweŋɨ. Məd yɨə wə̀d nɨ mbɨ nyaʼə wumnɨə rəbɔʼ mə̀saʼ əbeŋ. Ɨ wɨə nyaʼə bə̀ wòm ənû ɨfɔ̀n ə Ŋwìə̀.
41015044	Pailèt nyaʼa yiirɨ əku ɨ zu ni Yeso fə kwɨ. Əne wɨ̀ nyaʼa tɔŋ ətu ɨgwɨ mɨ̀sɔgyɨ̀ biirɨ ɨ bɔ ni, “Yeso wa fə kwɨ ə?”
41015045	Ənɨ ətu ɨgwɨ mɨ̀sɔgyɨ̀ nyaʼa ghà ɨ bɔ ni wɨ̀ fə kwɨ, wɨ̀ nyaʼa ben ni Jòsêf wo swi əvɨ ze nɨŋ wò tweŋɨ.
41015046	Jòsêf nyaʼa wò zon ngywɨ̌ linen, wò swi əvɨ ə Yeso, nib ɨŋga ngywɨ̌ linen ze, wò boŋ ɨŋga ɨ̀sì nɨ mbɨ nyaʼa chəb ɨŋga ɨwɔ̌. Wɨ̀ nyaʼa boŋ əne, biŋ ɨti kubrɨ ɨchû ɨ̀sì we əŋgu.
41015047	Mèri Màgdàlen mbɨ Mèri ɨŋgɔb Jòsêf nyaʼa zə əsɨ ze nɨ mbɨ nyaʼa boŋ əvɨ ze əŋgu.
41016001	Ənɨ əni əkwɨ ə mɨ̀Jû ə nyaʼa fə che i, Mèri Màgdàlen mbɨ Mèri ɨŋgɔb Jems fɔrɨ ə Sàlomè nyaʼa zon tɨtiirɨ, ɨmbə̀ʼ ɨ wo zɔʼ əvɨ ə Yeso əŋgu.
41016002	À nyaʼa ɨsɔsɔ əni ə Sɔndè, ənɨ ə nyùmə̀ nyaʼa fə toʼə, mbɨ nyaʼa wò ətu ɨ̀sì ze.
41016003	Ɨ mbɨə nyaʼə yènə̀ ghàə̀ mbənə mbənə ni, “À kɨə we bɨrɨ biŋ ɨti we rɨ ɨchû ɨsì we ə?”
41016004	Ənɨ mbɨ nyaʼa sɨə tiinɨ ɨban ɨban, mbɨ nyaʼa nèŋ, zə ni mbɨ fə biŋ ɨti we. Ɨti we nyaʼa kàŋ faŋ əku.
41016005	Ənɨ mbɨ nyaʼa nyɨ ɨŋga ɨ̀sì we, mbɨ nyaʼa zə əjɔŋ ə mɔʼɔ nɨ nyaʼa chub əbà əbɔ ə jɨgɨ. Wɨ̀ nyaʼa zɨ̀ ngywɨ̌ rɨ̀fɨ. Mbɨ nyaʼa zə əne, ənû ze ə chè mɨ̀mə̌d.
41016006	Əjɔŋ ze ə nyaʼa ghà əmbɨ mɨ̀mə̌d ni, “Tɨ mbə̀ yiirɨ ə ənû zɔ̂. Mbə mbɨə kə̀b ə Yeso we rɨ ə Nazàret, nɨ mbɨ nyaʼa kombɨ əzed ə baʼnɨ. Chəi məd əgha! Wɨ̀ fə zwemə! Mbə̀ zə əsɨ ze nɨ mbɨ nyaʼa boŋ əməd əŋgu.
41016007	Àyɨə mbə̀ wò ghà əmbɨ mə̀mə̀ə̀nɨ̀-ɨ̀nù ɨməd bə̀ ghà əmbɨ Pità ni ɨ wɨə wò ɨmbì ɨ nən ə Galiliî. Mbə bɨrɨ zə əməd əŋgu ɨchî nɨ wɨ̀ nyaʼa fə gha ɨ nən.”
41016008	Məyi mbe mbɨə nyaʼə bindɨə bə̀ bìrə̀, əne mbɨ nyaʼa jwɨ̀ rɨŋga ɨ̀sì we nòrə̀. Chəi mbɨ nyaʼa ghà ənû ə mɔʼɔ əmbɨ ə wə̀d, ɨmbə̀ʼ ɨghəm nɨ ɨ mbɨ nyaʼə bɔə.
41016009	Ənɨ Yeso nyaʼa zwemə ɨsɔsɔ əni ə Sɔndè, wɨ̀ nyaʼa bè chwi i ɨnyod əmbɨ Mèri Màgdàlen we nɨ wɨ̀ nyaʼa chɨ ɨzwî rɨbɔ̀ŋ sambe rɨŋga məd.
41016010	Ənɨ Mèri nyaʼa zə əməd, wɨ̀ nyaʼa nɔ̀ʼ wò ghà əmbɨ bə̂d mbe nɨ nyaʼa mbɨ Yeso ənɨ mbɨ nyaʼə kə̀nə̀ bə̀ dìə̀.
41016011	Àyɨə ənɨ mbɨ nyaʼa zu ni Yeso wɨ ɨkǎ, bə̀ zu ni Mèri fə zə əməd, chəi mbɨ nyaʼa benɨ.
41016012	Ənɨ ə nyùmə̀ mɔʼɔ nyaʼa chě, Yeso nyaʼa chwi i ɨnyod əmbɨ mbi mə̀mə̀ə̀nɨ̀-ɨ̀nù mɨbe ənɨ ɨkwɨ ɨnə̂njɨ̀ cherə. Wɨ̀ nyaʼa chwi ənɨ mbɨ nyaʼə wò ə mbeŋ.
41016013	Ənɨ mbɨ nyaʼa zə ni à yɨə məd, mbɨ nyaʼa wɨrɨ bə̀ndɨ̀ wò ghà əmbɨ mə̀mə̀ə̀nɨ̀-ɨ̀nù mbə, àyɨə chəi mbɨ nyaʼa ben ənû ze nɨ mbɨ nyaʼə ghàə̀.
41016014	Yeso nyaʼa nwìə̀ chwi i ɨnyod əmbɨ mə̀mə̀ə̀nɨ̀-ɨ̀nù mbe wum chɔ̀b mɔʼ ənɨ mbɨ nyaʼə jɨgə. Wɨ̀ nyaʼa ghàm əbɔʼ mɨ̀mə̌d ɨmbə̀ʼ ɨchî nɨ chəi mbɨ nyaʼa berɨ ɨbenɨ bə̀ fɔrɨ ɨmbə̀ʼ ɨchî nɨ fîŋ tɨ mɨ̀mə̌d nyaʼa tu. Wɨ̀ nyaʼa ghɨ̀ əne ɨmbə̀ʼ ɨghəm nɨ chəi mbɨ nyaʼa ben ɨnû mbe nɨ bə̂d mbe nɨ nyaʼa zə əməd ənɨ wɨ̀ nyaʼa fə zwemə, nyaʼə ghàə̀.
41016015	Wɨ̀ nyaʼa ghà əmbɨ mɨ̀mə̌d ni, “Mbə̀ wo ɨŋga ɨsɨg jìm, wò ghà ɨkə̂n chɔ̀m əmbɨ ə bə̂d mɨ̀jìm.
41016016	We nɨ benɨ, nɨŋ mɨnib, bɨrɨ jwɨ̀ rəŋgəʼ. Àyɨə Ŋwìə̀ bɨrɨ zɨ ɨsaʼi ɨgwɨ we nɨ chəi wɨ̀ benɨ.
41016017	Bə̂d mbe nɨ benɨ bɨrɨ ghɨ ɨnweenɨ-ɨnû mbɔ̂: mbɨ bɨrɨ chɨ ɨzwî rɨbɔ̀ŋ rɨŋga bə̂d ənɨ mɨ ɨkum; mbɨ bɨrɨ gham mɨŋgam rɨsɔ̀ʼɔ̀;
41016018	mbɨ bɨrɨ yim jɔ ənɨ mbə ɨbɔ; mbɨ mɨ nɔ ɨniʼi, àyɨə ka wɨ̀ bɨrɨ ghɨ i ənû ə mɔʼɔ ənɨ mɨ̀mə̌d; mbɨ bɨrɨ zab mbə ɨbɔ ɨgun ə bə̂d əwɔn mbɨ bɔtɨ.”
41016019	Ənɨ Ə̀nùŋɨ̀sɨg Yeso nyaʼa fə ghàm əmbɨ mə̀mə̀ə̀nɨ̀-ɨ̀nù mbe, Ŋwìə̀ nyaʼa nɨŋ əməd ɨkaŋ, wɨ̀ pè chub əbà əbɔ ə jɨgɨ ə Ŋwiə̀.
41016020	Mə̀mə̀ə̀nɨ̀-ɨ̀nù mbe nyaʼa jwɨ̀ wò ghà ɨkə̂n chɔ̀m we ɨsɨ jìm. Ə̀nùŋɨ̀sɨg wɨə nyaʼə fàʼə̀ mbɨ mɨ̀mə̌d. Wɨ̀ nyaʼa bə̀ ben ni ɨnû mbe nɨ mbɨ nyaʼə ghàə̀ yɨ ɨnû rəsìʼ ɨchî nɨ mbɨ nyaʼə ghɨ̀ ɨnû yiirɨ. À yɨ əne.
42001001	Wə̀d kyeŋ Tiofilùs, bə̂d mɨ̀nɔnɔʼ fə ghɨ̀ ɨka nɨ ŋwaʼnɨ ɨnû mbe nɨ nyaʼa ghɨ̌ əkaʼ na.
42001002	Mbɨ nyaʼa ŋwàʼnɨ̀ àmei ɨchî nɨ bə̂d mbe nɨ nyaʼa zə ɨnû mbe tɨ ənɨ mbɨ nyaʼa kɔ nyaʼa gha ɨ na. Bə̂d mbɔ̂ yɨ mbe nɨ nyaʼə ghà ɨkə̂n chɔ̀m.
42001003	Wə̀d kyeŋ Tiofilùs, ɨchî nɨ mə̀ fə bə̀ nɨŋ ə nyumə̀ jeŋgɨ nwèndɨ̀ ɨnû mbɔ̂ tɨ ənɨ mbɨ nyaʼa kɔ, mə kɔndɨ ni zɨə bɔ̀ŋ ni mə̀ bə ŋwaʼnɨ ɨchî nɨ ɨnû mbe nyaʼə yènə̀, nàʼ ɨ ne.
42001004	Mə wɨə ŋwaʼnɨ ɨnû mbɔ̂ ɨmbə̀ʼ à kyerɨ rəsìʼ we nɨ yeʼ ɨŋga ɨnû jìm mbe nɨ mbɨ nyaʼa ghà ɨ ne.
42001005	Ənɨ Herɔ̀d nyaʼə ɨfɔ̀n ə Jùdeyà, wə̀d mbàn Ŋwìə̀ mɔʼɔ wɨə nyaʼə əŋgu rəbɔʼ mbe nɨ nyaʼə fàʼ ɨŋga ɨwaŋ ə̀fàʼì Àbijà. Ɨkum məd yɨə nyaʼə Zèkàriyà. Ɨkum ɨwi məd yɨə nyaʼə Èlisabèt. Wɨ̀ yɨə nyaʼa rɨŋga ɨnəbɨ Eròn.
42001006	Mɨ̀mə̌d mbɔ̂ mɨbe mbɨə nyaʼə ghɨ̀ ɨnû nɨ kuʼnɨ ɨfě Ŋwiə̀. Ɨ mbɨə nyaʼə nùŋə̀ rɨkə rɨ Ŋwìə̀. Ɨ mbɨ nyaʼə bə̀ ghɨ̀ ɨnû jìm mbe nɨ wɨ̀ nyaʼa ghǎ. Chəi mbɨ nyaʼa gu ənû ə mɔʼɔ.
42001007	Àyɨə chəi mbɨ nyaʼa berɨ bɔn, ɨmbə̀ʼ ɨghəm nɨ Èlisabèt yɨə nyaʼə kòm əyi. Mɨ̀mə̌d mbɔ̂ mɨ̀be nyaʼa fə nùnə̀.
42001008	À nyaʼa əni ə mɔʼɔ ənɨ Zèkàriyà, nɨ nyaʼə wə̀d mbàn Ŋwìə̀, nyaʼə fàʼ ɨfě Ŋwiə̀ ənɨ ə bə̂d rɨŋga ɨwaŋ ə̀fàʼì we nɨ məd nyaʼa ɨŋga nyaʼə fàʼə̀,
42001009	ɨchî nɨ tɨkə rɨ bə̂d mbàn Ŋwìə̀ nyaʼa chwiə, mbɨ nyaʼa sɔ̀ŋ mbaŋ chɔʼ əməd ni à yɨə məd bɨrɨ nyɨ ɨŋga mbàn Ə̀nùŋɨ̀sɨg ɨmbə̀ʼ tɔn insèns.
42001010	Ənɨ wɨ̀ nyaʼə tɔ̀n ə insèns we, ɨnɔ̂n bə̂d jìm we nɨ nyaʼa əŋgu, wɨə nyaʼə kɔ̀ŋgɨ̀ ə Ŋwiə̀ ɨsɨg.
42001011	Ənɨ wɨ̀ nyaʼə tɔ̀n əne, aŋgɨrə̀ Ə̀nùŋɨ̀sɨg nyaʼa jwɨ̀ ɨfě ɨ bɔ, təm əbà əbɔ ə jɨgɨ ɨkwi ɨjə̀ŋ we nɨ mbɨ nyaʼə tɔ̀n ə insèns ɨgun.
42001012	Ənɨ Zèkàriyà nyaʼa zə aŋgɨrə̀ we, ənum ə nyaʼa san əməd, wɨ̀ bɔ.
42001013	Àyɨə aŋgɨrə̀ we nyaʼa ghà ɨ bɔ ni, “Tɨrə̀ bɔ e, kyɨə Zèkàriyà, ɨmbə̀ʼ ɨghəm nɨ Ŋwìə̀ fə zu e ə̀kɔ̀ŋgɨ̀. E ɨwi Èlisabèt bɨrɨ gywɨ wan mbaŋə̀, à bɨrɨ chu əməd ni Jɔ̌n.
42001014	Məd bɨrɨ ghɨ ni ɨghaʼi swi ɨŋga e fîŋ, bə̀ ghɨ̀ ni e ɨnyod bɔŋ ə. Bə̂d mɨ̀nɔnɔʼ bɨrɨ ghaʼ ɨmbə̀ʼ ɨghəm nɨ mbɨ gywɨ əməd.
42001015	Wɨ̀ bɨrɨ yeʼ ədabɨ ə wə̀d ɨfě Ə̀nùŋɨ̀sɨg. Ka wɨ̀ bɨrɨ nɔ i mɨnoʼ əgɔ̂ kɨ̀ mɨnoʼ kǎ kǎ. Əzwî ə Zeŋɨ ə bɨrɨ swi ɨŋga məd kɔ rɨ ənɨ mbɨ gywɨ əməd.
42001016	Wɨ̀ bɨrɨ ghɨ ni mɨ̀Izre mɨ̀nɔnɔʼ wɨrɨ bèŋ ben Ə̀nùŋɨ̀sɨg Ŋwìə̀ mɨ̀mə̌d.
42001017	Wɨ̀ bɨrɨ wo ɨmbì Ə̀nùŋɨ̀sɨg mbɨ ɨkwɨ əzwî fɔrɨ mbɨ ɨkwɨ ɨka we nɨ Èlaijà nyaʼa berɨ. Wɨ̀ bɨrɨ beŋ fîŋ tɨ mɨ̀mbǎʼ ni mbɨ wɨrɨ ghaʼ mbə bɔn. Wɨ̀ bɨrɨ beŋ fîŋ rɨ bə̂d mbe nɨə ghɨ̀ rɨ̀zuə̀ ni mbɨ berɨ ɨwe ɨchî nɨ mbe nɨə ghɨ̀ ɨnû nɨ kuʼnɨ berɨ. Wɨ̀ bɨrɨ bɨ ghɨ ni bə̂d tekɨ ɨnyod wòm Ə̀nùŋɨ̀sɨg.”
42001018	Zèkàriyà nyaʼa biirɨ əmbɨ aŋgɨrə̀ we ni, “Mə̀ kɨə wo kyerɨ ənû zɔ̂ rɨ ye? Mə fə nùnə̀. Mɨ ɨwi fə bə̀ nùn i.”
42001019	Aŋgɨrə̀ we nyaʼa wììrɨ̀ ɨ bɔ ni, “Mɔ̌ yɨə Gebre we nɨə təm ɨfě Ŋwiə̀. À yɨə Ŋwìə̀ tom əmɨ ni mə̀ yeʼe ghàm ɨ ne bə̀ ghà ɨkə̂n chɔ̀m wɔ̂ ɨ ne.
42001020	Zə ni, à bɨrɨ kəm rəziə bə̀ kə̀b ɨchî nɨ ghàm pè əni ze nɨ ɨnû mbɔ̂ bɨrɨ ghɨ̀, ɨmbə̀ʼ ɨghəm nɨ chəi à ben mɨ ɨŋgam. Ɨŋgam we bɨrɨ jwɨ ənɨ rəsìʼ ənɨ nyùmə̀ məd kuʼu.”
42001021	Ənɨ mbɨ nyaʼə ghàmbɨ̀ əne, bə̂d mbɨə nyaʼa ɨsɨg wòm ə Zèkàriyà. Mbɨ nyaʼa bid ɨmbə̀ʼ ɨchî nɨ wɨ̀ nyaʼa tan ɨŋga mbàn Ŋwìə̀.
42001022	Ənɨ wɨ̀ nyaʼa jwɨ ɨsɨg, chəi ənɨ tɨ̀ wɨ̀ nyaʼa ghàm əmbɨ mɨ̀mə̌d. Əne mbɨ nyaʼa kyerɨ ni wɨ̀ fə zə rɨ̀taanɨ njə̀m ɨŋga mbàn Ŋwìə̀. Mbɨ nyaʼa kyerɨ tɨ̀ ənɨ ɨchî nɨ wɨ̀ nyaʼə chwi ɨnweenɨ əmbɨ mɨ̀mə̌d ənɨ mbi ɨbɔ. Ɨ wɨə nyaʼə chwi əne ɨmbə̀ʼ ɨghəm nɨ chəi ənɨ tɨ̀ wɨ̀ nyaʼa ghàm.
42001023	Ənɨ nyùm ə̀fàʼì məd nyaʼa fə mì i, wɨ̀ nyaʼa wò ɨnuʼ.
42001024	Ənɨ ɨni mɔʼɔ nyaʼa chě, Èlisabèt nɨ nyaʼə ɨwi məd, nyaʼa bɔ̀ŋ ɨbum. Wɨ̀ nyaʼa nə̀m i ɨnyod ɨŋga nəb əmɨg ətân.
42001025	Wɨ̀ nyaʼa ghà ni “À yɨ Ə̀nùŋɨ̀sɨg ghɨ̌ ənû zɔ̂ ənɨ ə num. Wɨ̀ fə ghɨ̀ ɨ̀chɔ̀m ənɨ ə num ɨchî nɨ wɨ̀ chɨ tɨ̀nìd ətu rɨ ɨgwɨ num əkaʼ ə bə̂d.”
42001026	Ənɨ Èlisabèt nyaʼa fə sɨ rɨ̀bùmə̀ əmɨg rɨ̀fuə, Ŋwiə̀ nyaʼa tom aŋgɨrə̀ we nɨ mbɨə tɔŋ ənɨ Gebre ni wɨ̀ wo ə Nazàret nɨ nyaʼə əbà əbeŋ ze rɨ ə Galiliî.
42001027	Wɨ̀ nyaʼa tom əməd əsɨ wan əyi rɨkyerɨ mbaŋə̀ mɔʼɔ nɨ mbɨ nyaʼa nyɨ əmbɨ mbaŋə̀ mɔʼɔ nɨ ɨkum məd nyaʼə Jòsêf. Jòsêf yɨə nyaʼa rɨ ənɨ əghaŋ Ɨfɔ̂n Dèvîd. Ɨkum wan əyi we yɨə nyaʼə Mèri.
42001028	Aŋgɨrə̀ we nyaʼa wò əsɨ məd pè ghà ɨ bɔ ni, “Mə̀ wɨə chàʼrɨ̀ əwe! Ə̀nùŋɨ̀sɨg wɨ mbɨ ne, əne wɨ̀ fə ghɨ̀ ɨ̀chɔ̀m ənɨ ə ne!”
42001029	Ənɨ Mèri nyaʼa zu ənû ze, zɨə nyaʼa tɔb əməd kwàʼ rɨŋgəʼ. Əne wɨ̀ nyaʼa kɔndɨ ɨŋga i fîŋ ni ɨkwɨ ə̀chàʼrɨ̀ wɔ̂ kɨ wi ə?
42001030	Aŋgɨrə̀ we nyaʼa ghà ɨ bɔ ni, “Tɨrə̀ bɔ e, kyɨə Mèri, Ŋwiə̀ fə ghɨ̀ ɨ̀chɔ̀m ənɨ ə ne.
42001031	Zə, à bɨrɨ bɔŋ ɨbum, gywɨ̀ wan mbaŋə̀, chu əməd ni Yeso.
42001032	Wɨ̀ bɨrɨ yeʼ ədabɨ ə wə̀d. Mbɨ bɨrɨ tɔŋ əməd ənɨ Wan Ə̀chè-ɨsɨg. Ə̀nùŋɨ̀sɨg Ŋwìə̀ bɨrɨ nuŋ əməd ənɨ ɨfɔ̀n ɨchî nɨ wɨ̀ nyaʼa nuŋ ə Dèvîd nɨ nyaʼə mbǎʼ məd rəŋwe.
42001033	Wɨ̀ bɨrɨ tumbɨ bɔn tɨ ənɨ əghaŋ ə Jekɔ̂b koŋ. Ka ənû ɨfɔ̀n əməd ə bɨrɨ nɔ mì i.”
42001034	Mèri nyaʼa biirɨ əmbɨ aŋgɨrə̀ we ni, “Əzɔ̂ ə kɨ wo yeʼ rɨ ye, nɨ chəi mə̀ kɨrɨ kyerɨ mbaŋə̀ ə?”
42001035	Aŋgɨrə̀ we nyaʼa wììrɨ̀ ɨ bɔ ni, “Əzwî ə Zeŋɨ bɨrɨ yeʼe ɨgwɨ ne, əne ɨka Ə̀chè-ɨsɨg bɨrɨ kubrɨ əwe. Mbɨ bɨrɨ tɔŋ wan zeŋɨ we nɨ à bɨrɨ gywɨ ni məd yɨə Wan Ŋwìə̀.
42001036	Zə, Èlisabèt we nɨ yeʼ e əfurɨ fə bɔ̀ŋ wan mbaŋə̀ ənun. Ɨ mbɨə nyaʼə ghà ni məd yɨ kòm əyi. Tɨ̀nîn wɨ̀ fə sɨ rɨ̀bùmə̀ əmɨg rɨ̀fuə.
42001037	Kyerɨ ni chəi ənû ə mɔʼɔ nɨ tɨ̀ zɨə chè ə Ŋwiə̀.”
42001038	Mèri nyaʼa ghà ni, “Mɔ̌ yɨə wə̀d ə̀fàʼì Ə̀nùŋɨ̀sɨg. Zɨə ghɨ ənɨ ə num ɨchî nɨ à ghǎ.” Ənɨ wɨ̀ nyaʼa gha əne, Aŋgɨrə̀ we nyaʼa sàŋ əməd wò i.
42001039	Chəi əgha ə nyaʼa saarɨ, Mèri nyaʼa tekɨ ɨnyod kɨ nɔ̀ʼ wò ɨŋga əsɨ ə mɔʼɔ ɨkaŋ ɨwum we rɨ ə Jùdeyà.
42001040	Wɨ̀ nyaʼa wò pè nyɨ ɨŋga nəb Zèkàriyà, chàʼrɨ̀ ə Èlisabèt.
42001041	Ənɨ Èlisabèt nyaʼa zu ə̀chàʼrɨ̀ ə Mèri, wan we nyaʼa gàtɨ̀ ɨŋga ɨ̀bùm məd. Əzwî ə Zeŋɨ nyaʼa swi ɨŋga məd,
42001042	əne wɨ̀ nyaʼa ghà rɨ̀kǎ ni, “Ŋwìə̀ fə zɨ əbɔrəbɔd ɨgwɨ ne əkaʼ məyi, bə̀ zɨ əbɔrəbɔd ɨgun ə wan we nɨ à bɨrɨ gywɨ!
42001043	Ənû ə kyeŋ zɔ̂ ə ghɨ ənɨ ə num ɨmbə̀ʼ ə ye, ni ɨŋgɔb mɨ Ə̀nùŋɨ̀sɨg yeʼe əsɨ num ə?
42001044	Ənɨ mə mɨ kəʼ zu e ə̀chàʼrɨ̀, wan wɔ̂ nɨ yeʼ ɨŋga fum ɨbum kə̀ʼ ghaʼ əne gàtɨ̀.
42001045	Ŋwìə̀ zɨ əbɔrəbɔd ɨgwɨ ne ɨchî nɨ à ben ni ənû ze nɨ Ə̀nùŋɨ̀sɨg gha ɨ ne ə bɨrɨ jwɨ ənɨ rəsìʼ.”
42001046	Mèri nyaʼa ghà ni, “Mɨ fîŋ zɨə yiirɨ Ə̀nùŋɨ̀sɨg;
42001047	mɨ fîŋ zɨə ghaʼə ɨmbə̀ʼ ɨchî nɨ Ŋwìə̀ chɨ əmɨ rəŋgəʼ,
42001048	ɨmbə̀ʼ ɨghəm nɨ wɨ̀ fə kɔndɨ əmɨ nɨ mə̀ yeʼ ənatɨ wə̀d ə̀fàʼì məd. Ɨ kɔ rɨ̀nîn tɨ̀ghə̀m bə̂d rɨjìm bɨrɨ sɨə tɔŋ əmɨ ənɨ əyi əbɔrəbɔd,
42001049	ɨmbə̀ʼ ɨghəm nɨ Ŋwìə̀ nɨ chè ɨghɨjìm fə ghɨ̀ ɨnû kyeŋ mbɔ̂ ənɨ ə num. Məd yɨ we nɨ zeŋɨ màànɨ̀.
42001050	Məd wɨə dììrɨ̀ ə bə̂d mbe nɨə wumnɨ əməd, kɔ rɨ ənɨ ɨghəm bə̂d fibɨ̀ wò pè ənɨ wɨ cherə.
42001051	Wɨ̀ fə ghɨ̀ ɨnû yiirɨ ənɨ mbi ɨbɔ. Wɨ̀ fə jàŋ bə̂d mbe nɨə nɔ̀ ɨnyod ɨmbə̀ʼ tɨkɔndɨ te nɨ yeʼ ɨŋga fîŋ tɨ mɨ̀mə̌d.
42001052	Wɨ̀ fə swi mɨfɔ̂n kyeŋ tɨ ɨgun ɨtən ɨfɔ̀n mɨ̀mə̌d. Wɨ̀ fə bə̀ nɔ̀ɔ̀rɨ̀ ɨnatɨ bə̂d.
42001053	Wɨ̀ fə jə bə̂d njì ənɨ ɨghɨ chɔ̀m, əne fid bə̂d mbɔ̂n, mbɨ wò ɨbɔ zobɨ.
42001054	Wɨ̀ fə wèèrɨ̀ wə̀d ə̀fàʼì məd, Izre, ɨchî nɨ wɨ̀ nyaʼa kaʼi ni tə bɨrɨ diirɨ bə̂d.
42001055	Wɨ̀ nyaʼa kàʼ ni tə bɨrɨ diirɨ ə Abràham bə̀ dììrɨ̀ bɔn tɨ ənɨ əghaŋ əməd koŋ, ɨchî nɨ wɨ̀ nyaʼa ghǎ əmbɨ mba mɨ̀mbǎʼ rəŋwe.”
42001056	Mèri nyaʼa chubɨ mbɨ Èlisabèt ɨghabɨ əmɨg ətad. Wɨ̀ nyaʼa chub əne wɨrɨ bə̀ndɨ̀ wò ɨnuʼ.
42001057	Ənɨ nyùmə̀ nyaʼa kùʼ əmbɨ Èlisabèt nɨ gywɨ, wɨ̀ nyaʼa gywɨ wan mbaŋə̀.
42001058	Bə̂d rɨ ɨban əkwɨ mbɨ ɨfurɨ məd nyaʼa zu ni Ə̀nùŋɨ̀sɨg fə dììrɨ̀ əməd kwàʼ rɨŋgəʼ, əne mbɨ nyaʼa ghaʼrɨ mbɨ məd.
42001059	Ənɨ wan we nyaʼa pe ɨni famɨ, mbɨ nyaʼa yeʼe ɨ ne əməd. Njɨ mbɨ nyaʼa chù əməd ni Zèkàriyà, nɨ yeʼ ɨkum mbǎʼ məd,
42001060	àyɨə ɨŋgɔb məd nyaʼa ghà ni, “Kaʼi əne! Mbɨ bɨrɨ tɔŋ əməd ni Jɔ̌n.”
42001061	Mbɨ nyaʼa ghà ɨ bɔ ni, “Chəi e əfurɨ ə mɔʼɔ berɨ ɨkum wɔ̂.”
42001062	Mbɨ nyaʼa ghɨ̀ ɨnweenɨ əmbɨ mbǎʼ məd biirɨ ni mbɨ naʼ ɨkum wi əmbɨ wan we ə?
42001063	Wɨ̀ nyaʼa ghɨ̀ ənweenɨ biirɨ əba əghɨ. Ənɨ mbɨ nyaʼa naʼ ɨ bɔ, wɨ̀ nyaʼa ŋwàʼnɨ̀ ɨgun ni, “Ɨkum məd yɨə Jɔ̌n.” Bə̂d mɨ̀jìm mbe nɨ nyaʼa əŋgu nyaʼa yiirɨ.
42001064	Àmei əwu əwən, ɨchû məd nyaʼa fìʼə̀, ɨnemɨ məd zà, wɨ̀ kɔ gha ɨnû yiirɨ ə Ŋwiə̀.
42001065	Bə̂d mɨjìm mbe nɨ nyaʼa ɨban əkwɨ mɨ̀mə̌d nyaʼa bɔ. Mbɨ nyaʼa ghà ɨmbə̀ʼ ɨnû mbɔ̂ jìm ɨŋga ɨsɨ jìm mbe nɨ nyaʼa ɨkaŋ ɨwum we rɨ ə Jùdeyà.
42001066	Bə̂d mɨ̀jìm mbe nɨ nyaʼa zu ənû zɔ̂, nyaʼa kɔndɨ ɨnû rəŋgu ɨŋga tə fîŋ biirɨ ni, “Wan wɔ̂ kɨə wo yeʼ ɨkwɨ wan wi ə?” Zɨə nyaʼa zeŋ ni əbɔ ə Ŋwiə̀ ə zɨ ɨgwɨ məd.
42001067	Əzwî ə Zeŋɨ nyaʼa swi ɨŋga Zèkàriyà, mbǎʼ Jɔ̌n, əne wɨ̀ nyaʼa ghà ɨkə̂n Ŋwiə̀ ni,
42001068	“Tɨ̀ yiirɨ Ə̀nùŋɨ̀sɨg nɨ yeʼ Ŋwìə̀ mɨ̀Izre ɨmbə̀ʼ ɨghəm nɨ wɨ̀ fə yeʼe ɨmbə̀ʼ weerɨ mbi bə̂d, bə̀ choʼ ɨtu mɨ̀mə̌d.
42001069	Wɨ̀ fə nàʼ wə̀d ɨka nɨ bɨrɨ chɨ əwa rəŋgəʼ. Məd yɨ rɨ ənɨ əghaŋ ə Dèvîd nɨ nyaʼə wə̀d ə̀fàʼì Ŋwìə̀ ziə.
42001070	Wɨ̀ nyaʼa fə kàʼ rəŋwe ənjìm mbi bə̂d ɨ̀kə̀n zeŋɨ
42001071	ni tə bɨrɨ chɨ əwa rɨŋga rɨkyerɨ-ɨbɔ mba bə̂d pə̀n, bə̀ fɔrɨ rɨŋga rɨkyerɨ-ɨbɔ bə̂d mɨjìm mbe nɨə bàn əwa.
42001072	Wɨ̀ nyaʼa ghà ni tə bɨrɨ dììrɨ̀ mba mɨ̀mbǎʼ rəŋwe, bə̀ kɔndɨ fɨso zeŋɨ fe nɨ wɨ̀ nyaʼa sanɨ,
42001073	ɨchî nɨ wɨ̀ nyaʼa kaʼ əmbɨ Abràham, a mbǎʼ rəŋwe
42001074	ni tə bɨrɨ chɨ əwa rɨŋga rɨkyerɨ-ɨbɔ mba bə̂d pə̀n, ɨmbə̀ʼ tɨ̀ faʼ ɨ bɔ nɨ chəi ɨbɔɔ,
42001075	ɨmbə̀ʼ tɨ chub ɨzeŋɨ zeŋɨ bə̀ chub ɨchî nɨ kuʼnɨ ɨfě məd ɨni jìm mbe nɨ tɨ̀ bɨrɨ chub ɨkǎ.
42001076	Mbɨ bɨrɨ tɔŋ əwe, àwɔ̀ wan, ni àwɔ̀ yɨə wə̀d ɨ̀kə̀n Ə̀chè-ɨsɨg, ɨmbə̀ʼ ɨghəm nɨ à bɨrɨ chè ɨmbì əmbɨ Ə̀nùŋɨ̀sɨg ɨmbə̀ʼ tekɨ ɨnə̂njɨ̀ ɨ bɔ,
42001077	ɨmbə̀ʼ bɨ ghà əmbɨ ə bə̂d ni Ŋwìə̀ bɨrɨ chɨ mbi bə̂d rəŋgəʼ ɨchî nɨ wɨ̀ bɨrɨ waʼ ɨnû rɨbɔ̀ŋ mɨ̀mə̌d.
42001078	A Ŋwiə̀ wɨə dììrɨ̀ əwa kwàʼ rɨŋgəʼ. Wɨ̀ bɨrɨ ghɨ̀ ni nyùmə̀ toʼ rɨkaŋ te ɨgwɨ na,
42001079	ɨmbə̀ʼ nàʼ ɨzeŋɨ zeŋɨ əmbɨ ə bə̂d mbe nɨ yeʼ ɨŋga ɨsɨ firɨ fɔrɨ əmbɨ mbe nɨə bɔ ɨvɨ, bə̀ nəŋgɨ əwa ɨmbə̀ʼ tɨ̀ chub ənɨ əbɔrəbɔd.”
42001080	Wan we nyaʼa kwi, Əzwî ə Ŋwìə̀ ə swi ɨŋga məd. Wɨ̀ nyaʼa chub ɨŋga ɨbad rɨkwàʼi pè əni ze nɨ wɨ̀ nyaʼa chwi i ɨnyod əmbɨ mɨ̀Izre.
42002001	À nyaʼa ənɨ ə nyùmə̀ we, Kaisà Ogɔstùs nyaʼa sob ni mbɨ taŋ bə̂d mɨjìm mbe nɨ nyaʼa ɨŋga ɨbeŋ mbe nɨ məRom nyaʼə tùmbɨ̀ə̀.
42002002	Wɔ̂ yɨ ɨghəm rɨtu nɨ mbɨ nyaʼa taŋ bə̂d. À yɨə Kwìriniùs nyaʼə gɔmnà we nɨ nyaʼə tùmbɨ̀ ə Sirià ənɨ ə nyùmə̀ we.
42002003	Bə̂d mɨ̀jìm nyaʼa wò ŋwaʼnɨ tə rɨkum ɨŋga ɨsɨ mbe nɨ mbɨ nyaʼa gywɨ mɨ̀mə̌d əŋgu.
42002004	Jòsêf nyaʼa nɔ̀ʼ rɨ ə Nazàret nɨ nyaʼa ɨŋga əbà əbeŋ ze rɨ ə Galiliî, kɔʼ wò əbà əbeŋ ze rɨ ə Jùdeyà. Wɨ̀ nyaʼa wò ə Betlèhem nɨ yeʼ əsɨ ze nɨ mbɨ nyaʼa gywɨ ɨfɔ̀n Dèvîd. Wɨ̀ nyaʼa wò əŋgu ɨmbə̀ʼ ɨghəm nɨ məd yɨə nyaʼə tɨ ənɨ əghaŋ ə Dèvîd.
42002005	Wɨ̀ nyaʼa wò ni mbɨ ŋwaʼnɨ i ɨkum mbɨ wɨ Mèri nɨ nyaʼa əyi kwirɨ məd. Mèri wɨə nyaʼə rɨ̀bùmə̀.
42002006	Ənɨ mbɨ nyaʼə əŋgu, nyùmə̀ nyaʼa kùʼ əmbɨ Mèri nɨ gywɨ i wan.
42002007	Wɨ̀ nyaʼa gywɨ i wan mbaŋə̀ rɨtu, nib əməd ɨŋga tɨbabɨ ngywɨ̌, əne nùŋ ɨŋga fɨ̀kùʼù nɨ mbɨə jə ə nyam, ɨmbə̀ʼ ɨghəm nɨ chə nyaʼa i rɨmbin əmbɨ mɨ̀mə̌d ɨŋga nəb ze nɨ bə̂d ɨghanɨ nyaʼə pè niə chwɨ ɨkab.
42002008	À nyaʼa ɨzimɨ we, mənə̂ŋgɨ̀-njɨ̀g mɔʼɔ mbɨə nyaʼa ɨkaŋ ɨwum əbà əbeŋ ze nə̀ŋgɨə tə njɨ̀g.
42002009	Aŋgɨrə̀ Ə̀nùŋɨ̀sɨg nyaʼa jwɨ̀ ɨfě mɨ̀mə̌d, ɨzeŋɨ zeŋɨ Ə̀nùŋɨ̀sɨg bə̀ te karɨ mɨ̀mə̌d, əne mbɨ nyaʼa bɔ kwàʼ rɨŋgəʼ.
42002010	Àyɨə aŋgɨrə̀ we nyaʼa ghà əmbɨ mɨ̀mə̌d ni, “Tɨ mbə̀ bɔ ə. Mbə̀ zə, mə fə yeʼe mbɨ ɨkə̂n chɔ̀m ɨ nən. Ɨkə̂n we bɨrɨ ghɨ ni ɨghaʼi swi ɨŋga fîŋ bə̂d mɨjìm.
42002011	Tə̀chɔ̀ŋ wɔ̂, mbɨ fə gywɨ Wə̀d nɨə chɨ̀ə̀ bə̂d rəŋgəʼ ɨŋga əsɨ ze nɨ mbɨ nyaʼa gywɨ ɨfɔ̀n Dèvîd əŋgu. Məd yɨə Kristo Ə̀nùŋɨ̀sɨg.
42002012	Ənweenɨ ze nɨ mbə̀ bɨrɨ zə yɨ ni: Mbə bɨrɨ zə wan bɔd nɨ mbɨ nib ɨŋga tɨbabɨ ngywɨ̌, əne nùŋ ɨŋga fɨ̀kùʼù nɨ mbɨə jə ə nyam.”
42002013	Àmei əwu əwən, ɨnɔ̂n mbɨ̀aŋgɨrə̀ nɨ nyaʼa kwàʼ wɨ kyeŋ, nyaʼa swiʼi rɨkaŋ wò fɔtɨ mbɨ wɨ rɨtu we, mbɨ kɔ kwerɨ ɨkyî yiirɨ ə Ŋwiə̀ ghàə̀ ni,
42002014	“Tɨ̀ wumnɨ ə Ŋwìə̀ we nɨ yeʼ ɨkaŋ, əbɔrəbɔd ə nyɨ ɨgwɨ ə bə̂d mbe nɨ wɨ̀ ghaʼi ɨgwɨ ə si!”
42002015	Ənɨ mbɨ̀aŋgɨrə̀ mbe nyaʼa saŋ mɨ̀mə̌d wɨrɨ wo ɨkaŋ, mənə̂ŋgɨ̀-njɨ̀g mbe nyaʼa ghà mbənə mbənə ni, “Tɨ̀ wo ə Betlèhem, wo zə ənû zɔ̂ nɨ jwɨ, nɨ Ə̀nùŋɨ̀sɨg fə ghɨ ni tɨ̀ kyerɨ.”
42002016	Mbɨ nyaʼa nɔ̀ʼ wò əmad əmad, pè zə ə Mèri mbɨ Jòsêf fɔrɨ wan bɔd we nɨ mbɨ nyaʼa nuŋ ɨŋga fɨ̀kùʼù fe nɨ mbɨə jə ə nyam.
42002017	Ənɨ mənə̂ŋgɨ̀-njɨ̀g mbe nyaʼa zə wan we, mbɨ nyaʼa ghà ɨnû mbe nɨ mbɨ̀aŋgɨrə̀ mbe kəʼ ghà əmbɨ mɨ̀mə̌d ɨmbə̀ʼ wan we.
42002018	Bə̂d mɨ̀jìm mbe nɨ nyaʼa zu, nyaʼa yiirɨ ənû ze nɨ mənə̂ŋgɨ̀-njɨ̀g mbe nyaʼa gha əmbɨ mɨ̀mə̌d.
42002019	Àyɨə Mèri nyaʼa yim ɨnû mbe jìm ɨŋga i fîŋ, sɨə kɔndɨə.
42002020	Mənə̂ŋgɨ̀-njɨ̀g mbe nyaʼa bə̀ndɨ̀ wò yènə̀ kwerɨə mɨkyî yiirɨ ə Ŋwiə̀ ɨmbə̀ʼ ɨnû jìm mbe nɨ mbɨ nyaʼa zu bə̀ zə. Ɨnû mbe nyaʼa àmei ɨchî nɨ mbɨ̀aŋgɨrə̀ mbe nyaʼa ghà əmbɨ mɨ̀mə̌d.
42002021	Ənɨ ɨni nyaʼa pe famɨ, mbɨ nyaʼa ne wan we, əne chù əməd ni Yeso, nɨ nyaʼa ɨkum we nɨ aŋgɨrə̀ we nyaʼa chu əməd bɔŋ Mèri nyaʼa sɨə bɔ̀ŋ ɨbum məd.
42002022	Ənɨ nyùmə̀ nyaʼa kuʼu nɨ Jòsêf mbɨ Mèri nyaʼa berɨ zeŋnɨ ə ɨnyod ɨchî nɨ tɨkə rɨ Mose nyaʼa chwiə, mbɨ nyaʼa nɨŋ ə Yeso kɔʼ wò ə Jèrusalèm ɨmbə̀ʼ sweŋ əməd əmbɨ Ə̀nùŋɨ̀sɨg.
42002023	Mbɨ nyaʼa ghɨ̀ əne ɨchî nɨ mbɨ nyaʼa ŋwaʼnɨ ɨŋga rɨkə Ə̀nùŋɨ̀sɨg ni, “Mbɨ berɨ sweŋ wan fə̀d jìm we nɨ yeʼ wɨ mbaŋə̀ əmbɨ Ə̀nùŋɨ̀sɨg.”
42002024	Mbɨ nyaʼa wò nàʼ əghɨ ə̀fà ɨchî nɨ mbɨ ŋwaʼnɨ ɨŋga rɨkə Ə̀nùŋɨ̀sɨg ni, “Mbɨ berɨ naʼ mbɨ̀rə̀bəŋə əgyeŋ ɨbe kɨ̀ bɔn mbɨ̀rə̀bəŋə mbɨ rɨ nuʼ ɨbe.”
42002025	Mbaŋə̀ mɔʼɔ zɨə nyaʼa ə Jèrusalèm nɨ ɨkum məd nyaʼə Simiòn. Ɨ wɨə nyaʼə ghɨ̀ ɨnû nɨ kuʼnɨ. Ɨ wɨə nyaʼə nùŋ i fîŋ ɨgun ə Ŋwiə̀. Ɨ wɨə nyaʼə bə̀ wòmə̀ nyùmə̀ we nɨ Ŋwìə̀ bɨrɨ chɨ mɨ̀Izre rəŋgəʼ. Əzwî ə Zeŋɨ zɨə nyaʼa ɨgwɨ məd.
42002026	Əzwî ə Zeŋɨ ə nyaʼa fə chwi ɨ bɔ ni ka wɨ̀ bɨrɨ kwɨ i nɨ chəi wɨ̀ zə Wə̀d we nɨ Ə̀nùŋɨ̀sɨg zɔʼɔ.
42002027	Əzwî ə Zeŋɨ ə nyaʼa ŋwè əməd, wɨ̀ wò nyɨ ɨŋga mbàn Ŋwìə̀. Ənɨ mbǎʼ Yeso mbɨ ɨŋgɔb məd nyaʼa wo mbɨ Yeso ɨmbə̀ʼ mbɨ ghɨ mbɨ məd ɨchî nɨ mɨchî ɨmbə̀ʼ rɨkə nyaʼa chwiə,
42002028	Simiòn nyaʼa nɨŋ əməd ɨŋga mbi ɨbɔ, yiirɨ ə Ŋwiə̀ ghà ni,
42002029	“Ə̀nùŋɨ̀sɨg, tɨ̀nîn sɨ sàŋ ni e wə̀d ə̀fàʼì kwɨ ənɨ əbɔrəbɔd, ɨchî nɨ à nyaʼa fə kaʼi;
42002030	Mɨ əghə ə fə zə ɨchî nɨ à bɨrɨ chɨ mbe bə̂d rəŋgəʼ,
42002031	ɨchî nɨ à nyaʼa fə tekɨ ɨfě bə̂d mɨ̀jìm.
42002032	Məd yɨə ɨzeŋɨ zeŋɨ we nɨ bɨrɨ ghɨ ni bə̂d mbe nɨ kaʼi mɨ̀Jû kyerɨ ə Ŋwiə̀. Wɨ̀ bɨrɨ ghɨ ni bə̂d wumnɨ mɨ̀Izre nɨ yeʼ mbe bə̂d.”
42002033	Mbǎʼ wan we mbɨ ɨŋgɔb məd nyaʼa yiirɨ ənû ze nɨ Simiòn nyaʼə ghǎ ɨmbə̀ʼ əməd.
42002034	Simiòn nyaʼa zɨ̀ əbɔrəbɔd ɨgwɨ mɨ̀mə̌d əne ghà əmbɨ Mèri, ɨŋgɔb wan we ni, “Wan wɔ̂ bɨrɨ ghɨ ni bə̂d mɨ̀nɔnɔʼ gu ə. Wɨ̀ bɨrɨ bɨ nɔɔrɨ bə̂d mɨ̀nɔnɔʼ ɨŋga Izre. Məd bɨrɨ yeʼ ənweenɨ nɨ Ŋwìə̀ naʼa nɨ chəi bə̂d bɨrɨ benɨ.
42002035	Wɨ̀ bɨrɨ du ɨnû nɔnɔʼ mbe nɨ bə̂d ə kɔndɨ ɨŋga tə fîŋ. Ə̀kə̀nɨ̀ ə bɨrɨ zum e fîŋ ɨghabɨ ni à yɨ ɨbi bid.”
42002036	Wə̀d ɨ̀kə̀n Ŋwìə̀ mɔʼɔ nɨ nyaʼa əyi wɨə nyaʼa bə̀ əŋgu. Ɨkum məd yɨə nyaʼə Ana. Wɨ̀ yɨə nyaʼə wan Fanuèl rɨŋga ɨnəbɨ Ashà. Wɨ̀ nyaʼa fə nùn i. Wɨ̀ nyaʼa nam chubɨ mbɨ i ɨnom ɨghəm ɨwu sambe, ɨnom məd kwɨ i.
42002037	Wɨ̀ nyaʼa chub ənɨ ɨku əyi pè ənɨ wɨ̀ nyaʼə sɨ ɨghəm ɨwu ɨwum famɨ chɔ̀b rɨkwè. Chəi wɨ̀ nyaʼə jwɨ̀ rɨŋga mbàn Ŋwìə̀. Ɨ wɨə nyaʼə wumnɨ ə Ŋwiə̀, chubə zɨ rɨ jɨg bə̀ kɔŋgɨ ə Ŋwiə̀ əziə mbɨ ɨzimɨ.
42002038	Wɨ̀ nyaʼa wò əwu əwən, pè nàʼ məben-əwe əmbɨ ə Ŋwiə̀, bə̀ ghà ɨnû ɨmbə̀ʼ wan we əmbɨ ə bə̂d mɨ̀jìm mbe nɨ nyaʼə wòmə̀ ni Ŋwìə̀ choʼ ɨtu bə̂d mbe rɨ ə Jèrusalèm.
42002039	Ənɨ Jòsêf mbɨ Mèri nyaʼa ghɨ ɨnû jìm mbe nɨ nyaʼa ɨŋga rɨkə Ə̀nùŋɨ̀sɨg, mbɨ nyaʼa bə̀ndɨ̀ wò ə Nazàret nɨ yeʼ əsɨ ze nɨ mbɨ nyaʼə chub əŋgu. Nazàret wɨə nyaʼa ɨŋga əba əbeŋ ze rɨ ə Galiliî.
42002040	Wan we nyaʼa kwi, kàànɨ̀. Ɨwe nyaʼa swi ətu ɨ bɔ. Ŋwìə̀ nyaʼa bə̀ ghɨ̀ ɨ̀chɔ̀m ənɨ məd.
42002041	Mbǎʼ Yeso mbɨ ɨŋgɔb məd mbɨə nyaʼə wò ə Jèrusalèm ɨghəm ɨwu jìm ɨmbə̀ʼ wò jɨg Əchwɨ̂ ə Che-ɨgun.
42002042	Ənɨ Yeso nyaʼa pe ɨghəm ɨwu wum chɔ̀b rɨ̀be, mbɨ nyaʼa kɔʼ wò ə Jèrusalèm ɨchî nɨ mbɨ nyaʼə mɨ̀ə̀ ghɨ̀ə̀.
42002043	Ənɨ mbɨ nyaʼa fə jɨg əchwɨ̂ ze màànɨ̀, sɨ kɔ wɨrɨə bə̀ndɨ̀ə̀ wò əwən, Yeso nɨ nyaʼa kɨrɨ adə̀n, nyaʼa tèn əwi rəbɔʼ ə Jèrusalèm. Àyɨə chəi mbǎʼ məd mbɨ ɨŋgɔb məd nyaʼa kyerɨ.
42002044	Mbɨ nyaʼa kɔndɨ ni ɨ wɨə nyaʼa əbɔʼ ɨnɔ̂n bə̂d we nɨ nyaʼə yènə̀ wòə̀. Ənɨ mbɨ nyaʼa zi yèn əni ə fibɨ̀, chəi mbɨ nyaʼa zə əməd. Əne mbɨ nyaʼa kɔ kəb əməd əkaʼ ɨfurɨ bə̀ fɔrɨ əkaʼ bə̂d mbe nɨ mbɨ nyaʼa kyerɨ.
42002045	Ənɨ chəi mbɨ nyaʼa zə əməd, mbɨ nyaʼa bə̀ndɨ̀ wo ə Jèrusalèm yènə̀ kə̀b əməd.
42002046	Ənɨ ɨni nyaʼa che ɨtad, mbɨ nyaʼa zə əməd ɨŋga mbàn Ŋwìə̀ nɨ wɨ̀ nyaʼa chub əkaʼ məchwiə̀-ɨ̀nù. Ɨ wɨə nyaʼə zwetɨə ɨnû mbe nɨ mbɨ nyaʼə ghàə̀, bə̀ biirɨ ɨnû rɨ əmbɨ mɨ̀mə̌d.
42002047	Bə̂d mɨ̀jìm mbe nɨ nyaʼa zu ɨnû mbe nɨ wɨ̀ nyaʼə ghàə̀, nyaʼa yiirɨ ɨchî nɨ wɨ̀ kyerɨ ɨnû bə̀ yiirɨ ɨchî nɨ wɨ̀ nyaʼə wììrɨ̀ ɨnû.
42002048	Ənɨ Jòsêf mbɨ Mèri nyaʼa zə əməd, mbɨ nyaʼa yiirɨ, əne ɨŋgɔb məd nyaʼa ghà ɨ bɔ ni, “Wan, à ghɨ əni ənɨ ə nà ɨmbə̀ʼ ə ye ə? Zə ɨchî nɨ mɔ̌ mbɨ e mbǎʼ fə zə ŋgəʼ yènə̀ kə̀b əwe.”
42002049	Wɨ̀ nyaʼa wììrɨ̀ əmbɨ mɨ̀mə̌d ni, “Mbə kɨə kə̀b əmɨ ni ye ə? Chəi mbə̀ kyerɨ ni mə berɨ chub ɨŋga nəb mɨ mbǎʼ ə?”
42002050	Chəi mbɨ nyaʼa kyerɨ əton ənɨ ɨŋgam we nɨ wɨ̀ nyaʼa gha əmbɨ mɨ̀mə̌d.
42002051	Wɨ̀ nyaʼa ghɨ əne, swiʼi mbɨ mɨ̀mə̌d mbɨ wò ə Nazàret. Wɨ̀ nyaʼa pè zuunɨ mɨ̀mə̌d. Ɨŋgɔb məd nyaʼa yim ɨnû mbɔ̂ jìm ɨŋga i fîŋ.
42002052	Ɨwe Yeso mbɨ nyamnyod məd mbɨə nyaʼə kwiə wò ɨmbì. Ŋwìə̀ nyaʼa ghaʼ əməd, bə̂d bə̀ ghaʼ əməd.
42003001	À nyaʼa ɨŋga ɨghəm ɨwu wum chɔ̀b rɨ̀tân nɨ Tìberiùs nyaʼə Kaisà, Pontiùs Pailèt yɨə nyaʼə gɔmnà ə Jùdeyà, Herɔ̀d wɨə nyaʼə tùmbɨ̀ ə Galiliî, aŋgɔb məd Filip wɨə nyaʼə tùmbɨ̀ ɨba ɨbeŋ mbe rɨ ə Ɨturià fɔrɨ ə Trakonotìs, Lisaniàs wɨə nyaʼə tùmbɨ̀ ə Àbìlenè.
42003002	Anas mbɨ Kaifàs yɨə nyaʼə ɨtu ɨgwɨ ə bə̂d mbàn Ŋwìə̀, Ŋwìə̀ nyaʼa chà ɨkə̂n əmbɨ Jɔ̌n we nɨ nyaʼə wan Zèkàriyà ənɨ wɨ̀ nyaʼa ɨŋga ɨbad rɨkwàʼi.
42003003	Wɨ̀ nyaʼa wò ɨŋga ɨbeŋ jìm mbe nɨ nyaʼa ɨban ɨgyɨ̂ Jodàn, yènə̀ ghà ɨŋgam Ŋwiə̀ ni bə̂d beŋ tə fîŋ nɨŋ mɨnib ɨmbə̀ʼ Ŋwìə̀ waʼ ɨnû rɨbɔ̀ŋ mɨ̀mə̌d.
42003004	Ənû ze ə nyaʼa ghɨ̀ àmei ɨchî nɨ wə̀d ɨ̀kə̀n Ŋwìə̀ Aizayà nyaʼa ŋwaʼnɨ ni, “Wə̀d mɔʼɔ wɨə kyeŋ ɨŋga ɨbad rɨkwàʼi ghàə̀ ni, 'Mbə̀ tekɨ ɨnə̂njɨ̀ əmbɨ Ə̀nùŋɨ̀sɨg. Mbə̀ tekɨ mɨnə̂njɨ̀ məd mbɨ təm!
42003005	Mbɨ berɨ swe ɨmeʼ jìm, swi tɨwum kyeŋ mbɨ tɨwum kwa jìm, ghɨ̀ ni mɨnə̂njɨ̀ mbe nɨ ŋgɔndə mbɨ təm, swe tɨbɨgɨ jìm bə̀ nàmnɨ̀ mɨnə̂njɨ̀.
42003006	Bə̂d mɨjìm bɨrɨ zə ɨchî nɨ Ŋwìə̀ ə chɨə bə̂d rəŋgəʼ!'”
42003007	Jɔ̌n wɨə nyaʼə ghà əmbɨ mɨnɔ̂n bə̂d mbe nɨ nyaʼa wò ni wɨ̀ naʼ mɨnib əmbɨ mɨ̀mə̌d ni, “Mbə yɨə jɔ tɨ rɨbɔ̀ŋ! À kɨə we patɨ əwən ni mbə̀ norə tɨ ənɨ ə ŋgəʼ ze nɨə yeʼe ə?
42003008	Mbə̀ ghɨ̀ ɨnû mbe nɨ chwiə ni mbə̀ fə bèŋ tə fîŋ. Tɨ mbə̀ kɔ ghà ə mbənə mbənə ni, 'Tɨ̀ yɨə bɔn tɨ ənɨ əghaŋ ə Abràham'. Mə ghà ɨ nən ni, Ŋwiə̀ we tɨ̀ wɨ̀ nɨŋ əti zɔ̂ bèŋ ənɨ ə bɔn Abràham.
42003009	Ka àbei rɨ̀nîn, Ŋwìə̀ fə boŋ jam ɨban ɨghaŋ ɨzed. Əne wɨ̀ bɨrɨ wad ɨzed jìm mbe nɨ chəi mbɨ kɔ rɨtam chɔ̀m màʼ ɨŋga ɨwid.”
42003010	Mɨnɔ̂n bə̂d mbe nyaʼa biirɨ ɨ bɔ ni, “Əne tɨ̀ kɨə wò ghɨn ye ə?”
42003011	Wɨ̀ nyaʼa wììrɨ̀ əmbɨ mɨ̀mə̌d ni, “Wə̀d we nɨ berɨ ngywɨ̌ rɨ̀be naʼ zɨ fìbɨ̀ əmbɨ we nɨ chəi wɨ̀ berɨ. We nɨ berɨ ɨghɨjɨg bə̀ ghɨ̀ əndəŋ əndəŋ.”
42003012	Məfetɨ mɨ̀tagsɨ̀ nyaʼa bə̀ wò əsɨ məd ni wɨ̀ naʼ mɨnib əmbɨ mɨ̀mə̌d. Mbɨ nyaʼa pè biirɨ ɨ bɔ ni, “Əchwiə̀-ɨ̀nù, tɨ̀ ghɨ ye ə?”
42003013	Wɨ̀ nyaʼa ghà əmbɨ mɨ̀mə̌d ni, “Tɨ mbə nɨŋ ə ɨkab nɨ chè we nɨ mbɨ sob ni mbə̀ nɨŋ.”
42003014	Mɨ̀sɔgyɨ̀ mɔʼɔ nyaʼa bə̀ biirɨ ɨ bɔ ni, “À yeʼ mbǎ, tɨ̀ kɨə wò ghɨ ye ə?” Wɨ̀ nyaʼa ghà əmbɨ mɨ̀mə̌d ni, “Tɨ mbə fè ə ɨkab rɨ əmbɨ wə̀d mɔʼɔ ənɨ ɨkǎ, kɨ ənɨ mɨghab. Mbə ghaʼ ɨnun ɨkab we nɨ mbɨə chwɨ əwən əŋgu.”
42003015	Ɨchî nɨ bə̂d mɨ̀jìm nyaʼə wòmə̀ ni Wə̀d we nɨ Ŋwìə̀ zɔʼɔ bɨrɨ yeʼe, mbɨ nyaʼa kɔndɨ ɨŋga tə fîŋ ni ɨghəm Jɔ̌n yɨə Wə̀d we nɨ Ŋwìə̀ zɔʼɔ.
42003016	Jɔ̌n nyaʼa wììrɨ̀ əmbɨ mɨ̀mə̌d mɨjìm ni, “Mə wɨə nàʼ mɨnib ɨ nən, àyɨə wə̀d we nɨə yeʼe ənɨ mɨ njìm ə dabə chè əmɨ. Mɨ rɨka kùʼ əmɨ nɨ za mɨniʼ ɨtabɨ məd. Məd bɨrɨ cha Əzwî ə Zeŋɨ fɔrɨ ɨwid ɨgwɨ nən.
42003017	Əsɔ twi rɨ̀kwè fə sɨ ɨkye əbɔ məd nɨ kyeŋ ɨjɔd rəbɔʼ kywɨ̀. Wɨ̀ mɨ kyeŋ, wɨ̀ bɨrɨ fetɨ ti kywɨ̀ chà ɨŋga ŋgə̌n, sɨ tɔ̀n ɨjɔd ɨŋga ɨwid rɨ nìmə.”
42003018	Jɔ̌n wɨə nyaʼə chwi ɨnû əmbɨ ə bə̂d ənɨ tɨkwɨrɨ ɨnə̂njɨ̀ nɔnɔʼ. Ɨ wɨə nyaʼə bə̀ gha ɨkə̂n chɔ̀m əmbɨ mɨ̀mə̌d.
42003019	Wɨ̀ nyaʼa ghàm əbɔʼ Herɔ̀d nɨ nyaʼə gɔmnà, ɨmbə̀ʼ ɨghəm nɨ wɨ̀ nyaʼa nam ə Hèrɔdiàs nɨ nyaʼə ɨwi aŋgɔb məd. Wɨ̀ nyaʼa bə̀ ghàm əbɔʼ məd, ɨmbə̀ʼ ɨghəm nɨ ɨ wɨə nyaʼə ghɨ̀ ɨnû rɨbɔ̀ŋ nɔnɔʼ.
42003020	Herɔ̀d nyaʼa yì ɨnû rɨbɔ̀ŋ mbe ɨchî nɨ wɨ̀ nyaʼa gywɨ ə Jɔ̌n zɨ̀ ə ndəŋ.
42003021	Ənɨ Jɔ̌n nyaʼa fə naʼ mɨnib əmbɨ ə bə̂d mbe mɨjìm, wɨ̀ nyaʼa bə̀ naʼ əmbɨ Yeso. Ənɨ Yeso nyaʼə kɔŋgɨ ə Ŋwiə̀, ɨkaŋ nyaʼa fìʼə̀,
42003022	əne Əzwî ə Zeŋɨ ə nyaʼa swiʼi yeʼe ɨgwɨ məd ɨghabɨ tə̀bə̀ŋə. Gɨ̂ mɔʼɔ nyaʼa ghàm rɨkaŋ ghà ni, “Àwɔ̀ yɨ mɨ wan nɨ mə̀ ghaʼi kwàʼ rɨŋgəʼ. Mɨ fîŋ ə bɔ̀ŋ əku ɨmbə̀ʼ əwe.”
42003023	Yeso nyaʼa kɔ e ə̀fàʼì ənɨ wɨ̀ nyaʼa ɨghabɨ ɨghəm ɨwu ɨwum tad. Bə̂d mbɨə nyaʼə kɔndɨə ni məd yɨə nyaʼə wan Jòsêf, nɨ nyaʼə wan Heli,
42003024	nɨ nyaʼə wan Matǎt, nɨ nyaʼə wan Levì, nɨ nyaʼə wan Melkì, nɨ nyaʼə wan Janaì, nɨ nyaʼə wan Jòsêf,
42003025	nɨ nyaʼə wan Matatiàs, nɨ nyaʼə wan Amòs, nɨ nyaʼə wan Nahùm, nɨ nyaʼə wan Eslì, nɨ nyaʼə wan Nagaì,
42003026	nɨ nyaʼə wan Mǎt, nɨ nyaʼə wan Matatiàs, nɨ nyaʼə wan Semeìn, nɨ nyaʼə wan Josèk, nɨ nyaʼə wan Jodà,
42003027	nɨ nyaʼə wan Jòanàn, nɨ nyaʼə wan Resà, nɨ nyaʼə wan Zèrubabèl, nɨ nyaʼə wan Sheàtièl, nɨ nyaʼə wan Nerì,
42003028	nɨ nyaʼə wan Melkì, nɨ nyaʼə wan Adî, nɨ nyaʼə wan Kosàm, nɨ nyaʼə wan Elmadàm, nɨ nyaʼə wan Er,
42003029	nɨ nyaʼə wan Jòsuà, nɨ nyaʼə wan Èliezà, nɨ nyaʼə wan Jorìm, nɨ nyaʼə wan Matǎt, nɨ nyaʼə wan Levì,
42003030	nɨ nyaʼə wan Simiòn, nɨ nyaʼə wan Judàs, nɨ nyaʼə wan Jòsêf, nɨ nyaʼə wan Jonàm, nɨ nyaʼə wan Èliakìm,
42003031	nɨ nyaʼə wan Meleà, nɨ nyaʼə wan Menà, nɨ nyaʼə wan Matatà, nɨ nyaʼə wan Natàn, nɨ nyaʼə wan Dèvîd,
42003032	nɨ nyaʼə wan Jesè, nɨ nyaʼə wan Obèd, nɨ nyaʼə wan Boàz, nɨ nyaʼə wan Salmɔ̀n, nɨ nyaʼə wan Nashɔ̀n,
42003033	nɨ nyaʼə wan Àminadàb, nɨ nyaʼə wan Admîn, nɨ nyaʼə wan Arnî, nɨ nyaʼə wan Hezrɔ̀n, nɨ nyaʼə wan Perès, nɨ nyaʼə wan Judàs,
42003034	nɨ nyaʼə wan Jekɔ̂b, nɨ nyaʼə wan Aizìk, nɨ nyaʼə wan Abràham, nɨ nyaʼə wan Terà, nɨ nyaʼə wan Nahǒ,
42003035	nɨ nyaʼə wan Serùg, nɨ nyaʼə wan Reù, nɨ nyaʼə wan Pelèg, nɨ nyaʼə wan Ebà, nɨ nyaʼə wan Shelà,
42003036	nɨ nyaʼə wan Kainàn, nɨ nyaʼə wan Afazad, nɨ nyaʼə wan Shêm, nɨ nyaʼə wan Noà, nɨ nyaʼə wan Lamèk,
42003037	nɨ nyaʼə wan Mètuselà, nɨ nyaʼə wan Enɔ̀k, nɨ nyaʼə wan Jarèd, nɨ nyaʼə wan Mahalalîl, nɨ nyaʼə wan Kenàn,
42003038	nɨ nyaʼə wan Enos, nɨ nyaʼə wan Sêt, nɨ nyaʼə wan Adàm, nɨ nyaʼə Wan Ŋwìə̀.
42004001	Əzwî ə Zeŋɨ ə nyaʼa swi ɨŋga Yeso, əne wɨ̀ nyaʼa bə̀ndɨ̀ rɨ ɨgyɨ̂ Jodàn. Əzwî ze ə nyaʼa nɨŋ əməd
42004002	mbɨ wò ɨŋga ɨbad rɨkwàʼi əsɨ nɨ debɨ̀rə̀ nyaʼa numbɨ əməd ɨni ɨwum kwè. Chəi wɨ̀ nyaʼa jɨg əghɨ ə mɔʼɔ ɨŋga ɨni mbe. Ənɨ ɨni mbe nyaʼa mì i, njì rɨ nyaʼa zaŋ əməd.
42004003	Debɨ̀rə̀ we nyaʼa ghà ɨ bɔ ni, “Àwɔ̀ mɨ kàŋ yeʼ Wan Ŋwìə̀, ghà əmbɨ ɨti wɔ̂ ni wɨ̀ beŋ ənɨ ə ŋgə̀ŋ.”
42004004	Yeso nyaʼa wììrɨ̀ ɨ bɔ ni, “Ə zɨ ɨŋga Ə̀ŋwàʼnɨ̀ ə Ŋwiə̀ ni, 'Ka wə̀d wɨə chub i ɨkǎ àmei ɨmbə̀ʼ ŋgə̀ŋ wən.'”
42004005	Debɨ̀rə̀ we nyaʼa nɨŋ əməd mbɨ kɔʼ wò ɨkaŋ əsɨ ə mɔʼɔ. Wɨ̀ nyaʼa pè nɨŋ akə nyùmə̀ chwi ɨbeŋ jìm ɨgwɨ ɨsɨg ɨ bɔ,
42004006	ghà ɨ bɔ ni, “Mə bɨrɨ naʼ ɨka ɨ ne ni à tumbɨ ɨbeŋ mbɔ̂ jìm bə̀ jɨg ɨghɨ chɔ̀m jìm mbe nɨ yeʼ ɨŋga. Ŋwìə̀ fə naʼ ɨka jìm ɨ num, əne mə we tɨ̀ mə̀ nàʼ ɨka we əmbɨ wə̀d we nɨ mə ghaʼi.
42004007	Əne à mɨ wumnɨ əmɨ, mə bɨrɨ naʼ ɨghɨ mbɔ̂ jìm ɨ ne.”
42004008	Yeso nyaʼa wììrɨ̀ ɨ bɔ ni, “Ə zɨ ɨŋga Ə̀ŋwàʼnɨ̀ ə Ŋwiə̀ ni, 'À berɨ wumnɨ Ə̀nùŋɨ̀sɨg e Ŋwiə̀, bə̀ fàʼ àmei ɨ bɔ.'”
42004009	Debɨ̀rə̀ we nyaʼa nɨŋ əməd mbɨ wò ə Jèrusalèm. Wɨ̀ nyaʼa pè ghɨ̀ wɨ̀ kɔʼ təm ɨdom mbàn Ŋwìə̀, əne gha ɨ bɔ ni, “Àwɔ̀ mɨ kàŋ yeʼ Wan Ŋwìə̀, à təm əgha tòm ə si.
42004010	Ə zɨ ɨŋga Ə̀ŋwàʼnɨ̀ ə Ŋwiə̀ ni, 'Ŋwìə̀ bɨrɨ gha əmbɨ mbi mbɨ̀aŋgɨrə̀ ni mbɨ nəŋgɨ əwe,'
42004011	fɔrɨ ni, 'Mbɨ bɨrɨ yim əwe ənɨ mbə ɨbɔ, ɨmbə̀ʼ tɨ à nun əwe mbe ɨwu ənɨ ɨti.'”
42004012	Yeso nyaʼa wììrɨ̀ ɨ bɔ ni, “Ə zɨ ɨŋga Ə̀ŋwàʼnɨ̀ ə Ŋwiə̀ ni, 'Tɨrə̀ numbɨ e Ə̀nùŋɨ̀sɨg e Ŋwìə̀.'”
42004013	Ənɨ debɨ̀rə̀ we nyaʼa maanɨ nɨ numbɨ ə Yeso, wɨ̀ nyaʼa sàŋ əməd nɔ̀ʼ wò i. Wɨ̀ nyaʼa wo chubɨ pè ənɨ wɨ̀ bɨrɨ wɨrɨ berɨ əpan ə cherə.
42004014	Yeso nyaʼa bə̀ndɨ̀ wò ə Galiliî. Əzwî ə Ŋwiə̀ ə nyaʼa fə nàʼ ɨka ɨ bɔ ɨ swi. Ɨnû ɨmbə̀ʼ əməd nyaʼa jàŋ ɨŋga əba əbeŋ ze əjìm.
42004015	Wɨ̀ nyaʼa chwi ɨnû ɨŋga nəb tɨ ə̀kàtɨ̀ te nɨ nyaʼa ɨŋga ɨsɨ mbe. Wə̀d jìm we nɨ nyaʼa zu ɨnû mbe nyaʼa yiirɨ əməd.
42004016	Yeso nyaʼa wò ə Nazàret, nɨ yeʼ əsɨ ze nɨ wɨ̀ nyaʼa kwi əŋgu. À nyaʼa ɨgwɨ əni əkwɨ mɨ̀Jû, wɨ̀ nyaʼa wò ɨŋga nəb ə̀kàtɨ̀ ze rɨ əsɨ ze, ɨchî nɨ wɨ̀ nyaʼa mɨ̀ə̀ ghɨ̀ə̀. Wɨ̀ nyaʼa nɔ̀ʼ təm rətiə ɨ foŋ ɨŋgam Ŋwiə̀.
42004017	Əne mbɨ nyaʼa nɨŋ ə̀ŋwàʼnɨ̀ ə karɨ ze nɨ wə̀d ɨ̀kə̀n Ŋwìə̀ Aizayà nyaʼa ŋwaʼnɨ nàʼ ɨ bɔ. Wɨ̀ nyaʼa zà ə̀ŋwàʼnɨ̀ ze, zə əsɨ ze nɨ mbɨ ŋwaʼnɨ əŋgu ni,
42004018	“Əzwî Ə̀nùŋɨ̀sɨg ə zɨ ɨgwɨ num, ɨmbə̀ʼ ɨghəm nɨ Ə̀nùŋɨ̀sɨg fə zɔʼ əmɨ ni mə gha ɨkə̂n chɔ̀m əmbɨ ə bə̂d ɨkwaŋ. Wɨ̀ fə tom əmɨ ni mə̀ saʼ ni Ŋwìə̀ bɨrɨ chɨ bə̂d ndəŋ sàŋɨ̀, fɔrɨ ni mɨfɨgɨ̀ bɨrɨ zə ɨsɨ bə̀ fɔrɨ ni mbɨ bɨrɨ saŋ bə̂d mbe nɨ mbɨə nyèm mɨ̀mə̌d,
42004019	bə̀ saʼ ni nyùmə̀ fə kùʼi nɨ Ə̀nùŋɨ̀sɨg bɨrɨ ghɨ ɨ̀chɔ̀m ənɨ ə bə̂d.”
42004020	Ənɨ wɨ̀ nyaʼa foŋ əne, wɨ̀ nyaʼa wɨrɨ kad ə̀ŋwàʼnɨ̀ ze, nàʼ əmbɨ wə̀d ə̀fàʼì nəb ə̀kàtɨ̀ ze, wò chub ə si. Bə̂d mɨjìm mbe nɨ nyaʼa ɨŋga nəb ə̀kàtɨ̀ ze nyaʼa toŋ əghə ɨgwɨ məd.
42004021	Wɨ̀ nyaʼa kɔ gha əmbɨ mɨ̀mə̌d ni, “Tə̀chɔ̀ŋ, əsɨ ə̀ŋwàʼnɨ̀ zɔ̂ ə fə jwɨ̀ ənɨ rəsìʼ, mbə zu.”
42004022	Mɨ̀mə̌d mɨjìm nyaʼa ghà ɨŋgam chɔ̀m ɨmbə̀ʼ əməd, əne yiirɨ ɨŋgam əbɔrəbɔd we nɨ nyaʼa jwɨ rɨ ɨchû məd. Mbɨ nyaʼa yiirɨ əne ghà ni, “Ɨmbə̀ʼ wɔ̂ yɨə wan Jòsêf ə?”
42004023	Wɨ̀ nyaʼa ghà əmbɨ mɨ̀mə̌d ni, “Mə kyerɨ ni mbə bɨrɨ gha ɨŋgam maʼi wɔ̂ ɨ num ni, 'Wə̀d ɨfuʼ, vɨ e ɨnyod!' Bə ghɨ̀ ɨnû mbe nɨ tɨ̀ zu ni à nyaʼa ghɨ̀ ə Kàpenàhom ɨŋga əsɨ zɔ̂ nɨ mbɨ gywɨ əwe.”
42004024	Wɨ̀ nyaʼa yì ghà ni, “Mə ghà rəsìʼ ɨ nən ni, chəi bə̂d ə benə wə̀d ɨ̀kə̀n ɨŋga əsɨ ze nɨ mbɨ gywɨ əməd.
42004025	Mə ghà rəsìʼ ɨ nən ni mɨku əyi nɔnɔʼ mbɨə nyaʼa ɨŋga Izre ənɨ ə nyùmə̀ Èlaijà, əwu ze nɨ Ŋwìə̀ nyaʼa wub ɨkaŋ ɨghəm ɨwu tad mbɨ əmɨg rɨ̀fuə, əne njì kǎ kǎ nyaʼa nyɨ ɨŋga əbeŋ əjìm.
42004026	Chəi Ŋwìə̀ nyaʼa tom Èlaijà əsɨ wɨ mɔʼɔ rəbɔʼ mɨ̀mə̌d, chè rɨ ənɨ ɨku əyi we nɨ nyaʼa ə Zarefàt ɨŋga əba əbeŋ ze rɨ ə Sidòn.
42004027	Bə̂d mɨ̀nɔnɔʼ nɨ nyaʼə wɔ̀n əpabɨ mbɨə nyaʼa ɨŋga Izre ənɨ ə nyùmə̀ Èlaishà, àyɨə chəi əpabɨ ə nyaʼa mi rɨ ənɨ wɨ̀ mɔʼɔ, chè rɨ ənɨ ə Namàn nɨ nyaʼə wə̀d rɨ ə Sirià.”
42004028	Ənɨ mbɨ nyaʼa zu ənû zɔ̂, bə̂d mɨ̀jìm mbe nɨ nyaʼa ɨŋga nəb ə̀kàtɨ̀ ze nyaʼa sə ɨtəm.
42004029	Əne mbɨ nyaʼa nɔ̀ʼ rətiə tin əməd chɨ̀ rɨŋga əsɨ ze. Mbɨ nyaʼa nɨŋ əməd wò pè ɨbom bam ɨgun ɨwum we nɨ mbɨ nyaʼa kod əsɨ mɨ̀mə̌d ze. Mbɨ nyaʼa kɔndɨ ni mbɨ bɨrɨ tin əməd rətuŋə.
42004030	Àyɨə wɨ̀ nyaʼa nyeʼ chè ɨŋga mɨgharə̀ mɨ̀mə̌d wò i.
42004031	Yeso nyaʼa swiʼi wò ə Kàpenàhom, nɨ nyaʼa əsɨ ə mɔʼɔ əba əbeŋ ze rɨ ə Galiliî. Wɨ̀ nyaʼa pè chwi ɨnû əmbɨ ə bə̂d mbe rəŋgu əni əkwɨ mɨ̀Jû.
42004032	Bə̂d mbe nɨ nyaʼa zu ɨnû mbe nyaʼa yiirɨ ɨchî nɨ wɨ̀ nyaʼə chwiə, ɨmbə̀ʼ ɨghəm nɨ ɨ wɨə nyaʼə ghàm ɨghabɨ ə wə̀d nɨ berɨ ɨka nɨ ghɨ əne.
42004033	Mbaŋə̀ mɔʼɔ zɨə nyaʼa ɨŋga nəb ə̀kàtɨ̀ ze nɨ əzwî rɨbɔ̀ŋ ə nyaʼa ɨŋga məd. Wɨ̀ nyaʼa kɔ kyeŋ rɨ̀kǎ ghà ni,
42004034	“Aa! Yeso rɨ ə Nazàret! À berɨ ənû ə ye nɨ ghɨ̀ mbɨ na ə? À wa fə yeʼe ɨmbə̀ʼ nimnɨ əwa ə? Mə kyerɨ wə̀d we nɨ àwɔ̀ yeʼ wɨwən. Àwɔ̀ yɨə Wə̀d Zeŋɨ we nɨ Ŋwìə̀ tomɨ.”
42004035	Yeso nyaʼa ghàm əbɔʼ əzwî rɨbɔ̀ŋ ze ghà ni, “Kəm rəziə, jwɨ̀ rɨŋga məd!” Ənɨ əzwî rɨbɔ̀ŋ ze ə nyaʼa fə tum mbaŋə̀ ze ə si əkaʼ mɨ̀mə̌d, zɨə nyaʼa jwɨ̀, nɨ chəi zɨə ghɨ əghəm ənɨ məd.
42004036	Bə̂d mɨ̀jìm mbe nɨ nyaʼa əŋgu nyaʼa yiirɨ, əne ghà mbənə mbənə ni, “À kɨ ɨkwɨ ɨŋgam ye wɔ̂ ə? Wɨ̀ berɨ ɨka nɨ gham əbɔʼ ɨzwî rɨbɔ̀ŋ mbɨ jwɨ̀ rɨŋga wə̀d!”
42004037	Ɨnû ɨmbə̀ʼ əməd nyaʼa jàŋ ɨŋga ɨsɨ jìm mbe nɨ nyaʼa ɨban ɨban.
42004038	Yeso nyaʼa nɔ̀ʼ sàŋ nəb ə̀kàtɨ̀ ze, wò nyɨ ɨŋga nəb Saimòn we nɨ nyaʼə ə̀mə̀ə̀nɨ̀-ɨ̀nù məd. Nyɔ̂ Saimòn wɨə nyaʼə wɔ̀nə̀ mbɨ ɨfə ka ka. Əne mbɨ nyaʼa buʼ ɨbɔ əmbɨ Yeso ni wɨ̀ vɨ əməd.
42004039	Wɨ̀ nyaʼa wò təm ɨban əbàʼ ze, ghàm əbɔʼ ɨfə we. Ɨfə we nyaʼa sàŋ əməd. Àmei əwu əwən wɨ̀ nyaʼa nɔ̀ʼ nàʼ əghɨjɨg əmbɨ mɨ̀mə̌d.
42004040	Ənɨ nyùmə̀ nyaʼa sɨə wo nyɨ ɨkòb, bə̂d mɨ̀jìm mbe nɨ nyaʼa berɨ bə̂d nɨ nyaʼə wɔ̀nə̀ tɨkwɨrɨ əwɔn jìm, nyaʼa nɨŋ bə̂d əwɔn mbe wò əsɨ məd. Wɨ̀ nyaʼa zab mbi ɨbɔ ɨgun mɨ̀mə̌d, vɨ mɨ̀mə̌d.
42004041	Ɨzwî rɨbɔ̀ŋ nyaʼa bə̀ jwɨ̀ rɨŋga bə̂d mɨ̀nɔnɔʼ. Mbɨ nyaʼə kyeŋə ghàə̀ ni, “Àwɔ̀ yɨə Wan Ŋwìə̀!” Àyɨə wɨ̀ nyaʼa ghàm əbɔʼ mɨ̀mə̌d. Chəi wɨ̀ nyaʼa ben ni mbɨ ghàmə̀, ɨmbə̀ʼ ɨghəm nɨ mbɨ nyaʼa kyerɨ ni məd yɨə Wə̀d we nɨ Ŋwiə̀ zɔʼɔ.
42004042	Ənɨ ɨtuʼ nyaʼa chɨgɨ, wɨ̀ nyaʼa nɔ̀ʼ rə̀zìʼ wi wò əsɨ nɨ chəi nyaʼa i bə̂d əŋgu. Bə̂d mbe mbɨə nyaʼə kə̀b əməd. Ənɨ mbɨ nyaʼa zə əməd, mbɨ nyaʼa wò kɔɔrɨ. Əne chəi mbɨ nyaʼa ben ni wɨ̀ wɨrɨ sàŋ əwən.
42004043	Àyɨə, wɨ̀ nyaʼa ghà əmbɨ mɨ̀mə̌d ni, “Mə berɨ bɨ gha ɨkə̂n chɔ̀m ɨmbə̀ʼ ənû ɨfɔ̀n ə Ŋwiə̀ ɨŋga ɨsɨ cherə, ɨmbə̀ʼ ɨghəm nɨ à yɨ ɨmbə̀ʼ ənû ɨfɔ̀n zɔ̂ nɨ Ŋwìə̀ nyaʼa tom əmɨ.”
42004044	Əne wɨ̀ nyaʼa wò kɔ ghanə ghà ɨŋgam Ŋwiə̀ ɨŋga nəb ə̀kàtɨ̀ te rɨ ə Jùdeyà.
42005001	À nyaʼa əni ə mɔʼɔ nɨ Yeso nyaʼa təm əŋgo ə sà ze rɨ ə Gènesarèt, bə̂d nyaʼa jeŋgɨ tindɨ ɨban məd ɨmbə̀ʼ zu ɨŋgam Ŋwiə̀.
42005002	Wɨ̀ nyaʼa zə ɨbaŋ ɨgyɨ̀ ɨbe ɨban ə sà ze. Mə̀gywɨ̀-əgwi mbe nɨ nyaʼa ɨŋga ɨbaŋ mbe nyaʼa fə jwɨ̀ sɨə sò tə kɨ̀.
42005003	Wɨ̀ nyaʼa nyɨ ɨŋga əbaŋ ə mɔʼɔ, nɨ nyaʼə əzɨ ə Saimòn. Wɨ̀ nyaʼa nyɨ əne ghà əmbɨ Saimòn ni wɨ̀ tin əbaŋ ze nɔ̀ʼ rɨ əŋgo ə sà wò ɨŋga rɨpiî. Wɨ̀ nyaʼa chub ɨŋga kɔ chwi ɨnû əmbɨ ə bə̂d.
42005004	Ənɨ wɨ̀ nyaʼa fə ghamɨ màànɨ̀, wɨ̀ nyaʼa ghà əmbɨ Saimòn ni, “Tin əbaŋ zɔ̂ wò əsɨ ze nɨ sa ɨŋga, màʼ te kɨ̀, à bɨrɨ gywɨ əgwi.”
42005005	Saimòn nyaʼa wììrɨ̀ ɨ bɔ ni, “Masà, tɨ̀ fə fàʼ kwàʼ rɨ̀kǎ ɨzimɨ wɔ̂ jìm, àyɨə chəi tɨ̀ gywɨ əghɨ ə mɔʼɔ. Àyɨə ɨchî nɨ à ghǎ əne, mə bɨrɨ màʼ.”
42005006	Ənɨ mbɨ nyaʼa maʼ kɨ̀ te, mbɨ nyaʼa gywɨ̀ əgwi ə nɔnɔʼ. Ɨchî nɨ kɨ̀ te nyaʼə kə̀b sandə,
42005007	mbɨ nyaʼa nepɨ mbə bɔŋgɔb ə̀fàʼì ɨŋga əbaŋ ə cherə ni mbɨ yeʼe wèèrɨ̀ əwən. Mbɨ nyaʼa wò fɔtɨ chɨ̀ əgwi ze zɨə swi ɨbaŋ mbe ɨbe. Zɨə nyaʼa ghɨ̀ ɨbaŋ mbe sɨə kə̀b nim əton ɨgyɨ̀.
42005008	Ənɨ Saimon Pità nyaʼa zə əne, wɨ̀ nyaʼa gù ə si ɨfě Yeso ghà ni, “Nɔʼ e rɨ ɨban num, kyɨ Ə̀nùŋɨ̀sɨg, ɨmbə̀ʼ ɨghəm nɨ mɔ̌ yɨə wə̀d nɨə ghɨ̀ ɨnû rɨbɔ̀ŋ.”
42005009	Saimon Pità mbɨ ə bə̂d mbe nɨ nyaʼa mbɨ məd nyaʼa yiirɨ ɨnun əgwi ze nɨ mbɨ nyaʼa gywɨ̌.
42005010	À yɨə nyaʼa bə̀ ənû ə yiirɨ əmbɨ Jems mbɨ Jɔ̌n nɨ nyaʼa bɔn Zebèdiî. Mbɨ yɨə nyaʼə bɔŋgɔb ə̀fàʼì Saimòn. Yeso nyaʼa ghà əmbɨ Saimòn ni, “Tɨrə̀ bɔ e, àyɨə kyerɨ ni nɔ̀ʼ tɨ rə̀chɔ̀ŋ à bɨrɨ sɨə ghɨ̀ə̀ ni bə̂d yeʼe əbɔʼ num.”
42005011	Ənɨ mbɨ nyaʼa chɨ ɨbaŋ ɨgyɨ̀ mbe əsaŋ, mbɨ nyaʼa sàŋ ɨghɨjìm beenɨ əbɔʼ Yeso.
42005012	Ənɨ Yeso nyaʼa ɨŋga əsɨ ə mɔʼɔ, wə̀d mɔʼɔ nɨ əpabɨ ə nyaʼa swi ɨnyod məd nyaʼa yeʼe. Ənɨ wɨ̀ nyaʼa zə ə Yeso, wɨ̀ nyaʼa gù ɨfě ɨ bɔ, buʼ ɨbɔ ɨ bɔ ghà ni, “Masà, à mɨ ghaʼ, à ghɨ̀ mɨ ɨnyod zeŋ.”
42005013	Yeso nyaʼa sem əbɔ, betɨ əməd, ghà ni, “Mə ghaʼ nɨ ghɨ̀ əne. Ɨnyod, zeŋ!” Àmei əwu əwən, əpabɨ ze ə nyaʼa mì i.
42005014	Yeso nyaʼa ghà ɨ bɔ ni, “Tɨrə̀ tɔ ghà e ənû zɔ̂ əmbɨ wə̀d mɔʼɔ, àyɨə ndə̀ chwi e ɨnyod əmbɨ wə̀d mbàn Ŋwìə̀, əne nàʼ ɨghɨ ə̀fà ɨchî nɨ Mose nyaʼa ŋwaʼnɨ, ɨmbə̀ʼ bə̂d kyerɨ ni əpabɨ ze ə fə mì rɨ ɨgwɨ ne.”
42005015	Àyɨə ɨnû ɨmbə̀ʼ ə Yeso nyaʼa yi jeŋgɨ jàŋ. Mɨnɔ̂n bə̂d nɨ nyaʼa kwàʼ wɨ kyeŋ nyaʼa wò ɨmbə̀ʼ zu ɨnû mbe nɨ wɨ̀ nyaʼə ghàə̀. Mbɨ nyaʼa bə̀ wò ɨmbə̀ʼ wɨ̀ vɨ ɨnɔʼɔ mɨ̀mə̌d.
42005016	Yeso wɨə nyaʼa kɨə wò ɨŋga ɨbad rɨkwàʼi ɨmbə̀ʼ kɔŋgɨ ə Ŋwiə̀.
42005017	À nyaʼa əni ə mɔʼɔ, ənɨ Yeso nyaʼə chwi ɨnû, mɨ̀Farisiî mɔʼɔ mbɨ məchwiə̀ rɨ̀kə̌ mɔʼɔ nyaʼa bə̀ chub əŋgu. Mbɨ nyaʼa yeʼe rɨŋga ɨsɨ jìm mbe rɨ ə Galiliî, yeʼe rɨ ə Jùdeyà bə̀ yeʼe rɨ ə Jèrusalèm. Ɨka Ə̀nùŋɨ̀sɨg wɨə nyaʼa ɨgwɨ məd ni wɨ̀ vɨ bə̂d əwɔn.
42005018	Àmei əwu əwən, bə̂d mɔʼɔ nyaʼa bèʼ mbaŋə̀ mɔʼɔ ɨgun əbàʼ yeʼe mbɨ wɨwən. Mbaŋə̀ ze nyaʼa fə buʼrə. Mbɨ nyaʼa kə̀b ni njɨ mbə nyɨ nùŋ əməd ɨfě Yeso.
42005019	Àyɨə ɨchî nɨ chəi mbɨ nyaʼa berɨ ɨnə̂njɨ̀ nɨ nyɨ ɨŋga nəb ze mbɨ məd, ɨmbə̀ʼ ɨnɔ̂n bə̂d we nɨ nyaʼa əŋgu, mbɨ nyaʼa kɔʼ ɨdom nəb, tòʼ ɨbɨgɨ, swi əməd ɨgun əbàʼ əməd ɨŋga mɨgharə̀ ɨnɔ̂n bə̂d we ɨfě Yeso.
42005020	Ənɨ Yeso nyaʼa zə ɨchî nɨ bə̂d mbe nyaʼa nuŋ fîŋ ɨgwɨ ni, wɨ̀ nyaʼa ghà əmbɨ ə mbaŋə̀ ze ni, “Mɨ sə̀ʼ, mə fə waʼ mbe ɨnû rɨbɔ̀ŋ.”
42005021	Məchwiə̀ rɨ̀kə̌ mbɨ mɨ̀Farisiî nyaʼa zu əne kɔ biirɨ mbənə mbənə ni, “Mbaŋə̀ zɔ̂ nɨə zɔ̀m ə Ŋwiə̀ kɨə we ə? À kɨə we nɨ tɨ̀ wɨ̀ waʼ ɨnû rɨbɔ̀ŋ bə̂d chè rɨ ənɨ ə Ŋwiə̀ rə̀zìʼ wi ə?”
42005022	Yeso nyaʼa kyerɨ ənû ze nɨ mbɨ nyaʼə biirɨə, əne wɨ̀ nyaʼa wììrɨ̀ əmbɨ mɨ̀mə̌d ni, “Mbə kɨə biirɨ ɨnû mbɔ̂ ɨŋga tə fîŋ ɨmbə̀ʼ ə ye ə?
42005023	À kɨ ənû zi ə zam ə? À kɨ ɨ gha ni, 'Mə fə waʼ mbe ɨnû rɨbɔ̀ŋ', kɨ̀ ɨ gha ni, 'Nɔʼ rətiə yèn ə'?
42005024	Àyɨə mə bɨrɨ ghɨ mbə̀ kyerɨ ni Wan Wə̀d ə berɨ ɨka ɨgwɨ ə si nɨ waʼ ɨnû rɨbɔ̀ŋ.” Ənɨ wɨ̀ nyaʼa ghà əne, wɨ̀ nyaʼa ghà əmbɨ ə mbaŋə̀ ze nɨ nyaʼa buʼrə ni, “Nɔʼ rətiə, bèʼ e ɨkon, wò əwe ɨnuʼ.”
42005025	Àmei əwu əwən, mbaŋə̀ ze nyaʼa nɔ̀ʼ rətiə ɨfě mɨ̀mə̌d mɨjìm, bèʼ ɨkon we nɨ wɨ̀ kəʼ nòkɨ̀ ɨgun, wò əwi ɨnuʼ, yènə̀ yiirɨ ə Ŋwiə̀.
42005026	Ənû ze ə nyaʼa chè mɨ̀mə̌d mɨjìm. Əne mbɨ nyaʼa bɔ yiirɨ ə Ŋwiə̀ ghà ni, “Tɨ̀ fə zə rɨ̀sɔ̀ʼ ɨnû rə̀chɔ̀ŋ.”
42005027	Ənɨ ənû ze ə nyaʼa chě, Yeso nyaʼa jwɨ̀, əne zə əfetɨ mɨ̀tagsɨ̀ mɔʼɔ nɨ ɨkum məd nyaʼə Levì. Wɨ̀ nyaʼa chub ɨŋga nəb ze nɨ wɨ̀ nyaʼə fetɨ mɨ̀tagsɨ̀ ɨŋga. Əne Yeso nyaʼa ghà ɨ bɔ ni, “Beenɨ əbɔʼ num.”
42005028	Levì nyaʼa nɔ̀ʼ sàŋ ɨghɨjìm beenɨ əbɔʼ məd.
42005029	Levì nyaʼa kàʼ əchwɨ̂ ə kyeŋ əmbɨ Yeso ɨŋga i nəb. Məfetɨ mɨ̀tagsɨ̀ nɔnɔʼ mbɨə nyaʼə əŋgu mbɨə bə̂d cherə nɨ nyaʼa chub ɨ jɨg mbɨ mɨ̀mə̌d.
42005030	Mɨ̀Farisiî mɔʼɔ mbɨ məchwiə̀ rɨ̀kə̌ nɨ nyaʼa ɨŋga ɨfɔtɨ mɨ̀mə̌d mbɨə nyaʼə ghàmbɨ̀ ə Yeso əmbɨ mə̀mə̀ə̀nɨ̀-ɨ̀nù ɨməd ni, “Mbə̀ kɨə jɨgə bə̀ nɔə mbɨ məfetɨ mɨ̀tagsɨ̀ fɔrɨ mbɨ ə bə̂d mbe nɨə ghɨ̀ ɨnû rɨbɔ̀ŋ ɨmbə̀ʼ ə ye ə?”
42005031	Yeso nyaʼa wììrɨ̀ əmbɨ mɨ̀mə̌d ni, “Chəi bə̂d mbe nɨ yeʼ ɨkǎ ə kə̀bə̀ wə̀d ɨfuʼ. Bə̂d mbe nɨə kə̀bə̀ wə̀d ɨfuʼ yɨ mbe nɨə wɔ̀nə̀.
42005032	Chəi mə̀ yeʼe ɨ tɔŋ bə̂d mbe nɨə ghɨ̀ ɨnû nɨ kuʼnɨ ni mbɨ beŋ tə fîŋ. Mə yeʼe ɨ tɔŋ yeʼ mbe nɨə ghɨ ɨnû rɨbɔ̀ŋ ni mbɨ beŋ tə fîŋ.”
42005033	Bə̂d mɔʼɔ nyaʼa ghà əmbɨ Yeso ni, “Mə̀mə̀ə̀nɨ̀-ɨ̀nù Jɔ̌n mbɨə kɨə chubə rɨ jɨg bə̀ kɔ̀ŋgɨ̀ ə Ŋwìə̀, mbɨ mɨ̀Farisiî mbɨə bə̀ ghɨ̀ àmei əndəŋ əndəŋ, àyɨə mbe mbɨə jɨgə bə nɔə.”
42005034	Yeso nyaʼa ghà əmbɨ mɨ̀mə̌d ni, “Tɨ̀ mbə ghɨ̀ ni bə̂d mbe nɨ yeʼe ɨ jɨg ɨgən chub rɨ jɨg ənɨ nom ɨgən kɨrɨ i mbɨ mɨ̀mə̌d ə?
42005035	Ɨni mbɨə yeʼe nɨ mbɨ bɨrɨ nɨŋ ɨnom ɨgən we rəkaʼ mɨ̀mə̌d. Ɨni ze ə mɨ pè, mbɨ kɨ chubɨ rɨ jɨg.”
42005036	“Ka wə̀d wɨə seerɨ i əghɨ ə ngywɨ̌ ə fi ɨmbə̀ʼ baŋgɨ ngywɨ̌ ə nun əŋgu. Wɨ̀ mɨ ghɨ̀ əne, wɨ̀ bɨrɨ seerɨ zɨ fi ze. Əne ka əghɨ ə ngywɨ̌ ə fi ze ə bɨrɨ namnɨ i mbɨ əzɨ ə nun.
42005037	Ka wə̀d wɨə zɨ̀ i mɨnoʼ zwɨ̀ ɨŋga chəŋ rɨ ənun. Wɨ̀ mɨ ghɨ̀ əne, mɨnoʼ zwɨ̀ mbe bɨrɨ zwi chəŋ te, mɨnoʼ mbe chwɨ̀ i, chəŋ te bə̀ bə i.
42005038	Mbɨ berɨ zɨ mɨnoʼ zwɨ̀ yeʼ ɨŋga chəŋ rɨ fi.
42005039	Chəi wə̀d mɔʼɔ əŋgu nɨ wɨ̀ mɨ nɔ mɨnoʼ nɨ kǎ, nɨ bɨrɨ wɨrɨ kə̀b mbɨ zwɨ̀, ɨmbə̀ʼ ɨghəm nɨ wɨ̀ bɨrɨ gha ni, 'Mɨnoʼ nɨ kǎ ə bɔ̀ŋ chè mbɨ zwɨ̀.'”
42006001	À nyaʼa əni əkwɨ mɨ̀Jû ə mɔʼɔ, Yeso mbɨ mbi mə̀mə̀ə̀nɨ̀-ɨ̀nù mbɨə nyaʼə che ɨŋga mbeŋ kywɨ-kɔ̀ʼ, mə̀mə̀ə̀nɨ̀-ɨ̀nù ɨməd mbɨə nyaʼə yènə̀ pààrɨ̀ə̀ rɨtam kywɨ̀ rɨ mɔʼɔ, fiirɨə ɨŋga tə rɨkyerɨ-ɨbɔ, kurə.
42006002	Àyɨə mɨ̀Farisiî mɔʼɔ nyaʼa ghà ni, “Mbə̀ kɨə ghɨ̀ ɨnû nɨ chəi ta rɨkə chwi ni mbɨ ghɨ əne əni əkwɨ ɨmbə̀ʼ ə ye ə?”
42006003	Yeso nyaʼa wììrɨ̀ ni, “Chəi mbə̀ kɨrɨ foŋ ənû ze nɨ ɨfɔ̀n Dèvîd nyaʼa ghɨ̌, ənɨ njì rɨ nyaʼa zaŋ əməd bə̀ zaŋə bə̂d mbe nɨ nyaʼa mbɨ məd ə?
42006004	Wɨ̀ nyaʼa wò nyɨ ɨŋga nəb Ŋwiə̀, nɨŋ ŋgə̀ŋ ze nɨ mbɨ nyaʼa nuŋ ənɨ əghɨ ə̀fà ɨfě Ŋwiə̀ jɨg, bə̀ nàʼ zɨ mɔʼɔ əmbɨ bə̂d mbe nɨ nyaʼa mbɨ məd, nɨ chəi ta rɨkə chwi ni wə̀d mɔʼɔ jɨg ŋgə̀ŋ ze, chè rɨ ənɨ ə bə̂d mbàn Ŋwìə̀ ə?”
42006005	Wɨ̀ nyaʼa yì ghà əmbɨ mɨ̀mə̌d ni, “Wan Wə̀d yɨ Ə̀nùŋɨ̀sɨg fɔrɨ ɨgwɨ əni əkwɨ.”
42006006	À nyaʼa əni əkwɨ mɨ̀Jû ə cherə, Yeso nyaʼa wò nyɨ ɨŋga nəb ə̀kàtɨ̀ kɔ chwi ɨnû. Mbaŋə̀ mɔʼɔ zɨə nyaʼa əŋgu nɨ əbɔ ə jɨg əməd ə nyaʼa nə̀ŋɨ.
42006007	Məchwiə̀ rɨ̀kə̌ mɔʼɔ mbɨ mɨ̀Farisiî mɔʼɔ mbɨə nyaʼə bə̀ əŋgu. Ɨ mbɨə nyaʼə neŋ əməd ɨ zə ni wɨ̀ wa bɨrɨ vɨ bə̂d əni əkwɨ ə. Ɨ mbɨə nyaʼə neŋ əne ɨmbə̀ʼ zə ɨchî nɨ tɨ̀ mbɨ zɨ̀ ɨsaʼi ɨgwɨ məd,
42006008	àyɨə Yeso nyaʼa kyerɨ tɨkɔndɨ mɨ̀mə̌d. Əne wɨ̀ nyaʼa ghà əmbɨ ə mbaŋə̀ ze nɨ əbɔ əməd ə nyaʼa nə̀ŋɨ ni, “Nɔʼ rətiə yeʼe təm əgha.” Mbaŋə̀ ze nyaʼa nɔ̀ʼ wò təm ɨfě mɨ̀mə̌d.
42006009	Əne Yeso nyaʼa ghà əmbɨ mɨ̀mə̌d ni, “Mə wɨə biirɨ ɨ nən ni tɨkə ə wa chwi ni tɨ̀ ghɨ̀ ɨ̀chɔ̀m əni əkwɨ, kɨ̀ ni tɨ̀ ghɨ ɨbə ə? Tɨ wa chwi ni tɨ̀ chɨ wə̀d rəŋgəʼ, kɨ̀ ni tɨ̀ nimnɨ wə̀d ə?”
42006010	Wɨ̀ nyaʼa ghɨ̀ əne, nèŋ mɨ̀mə̌d mɨjìm kad, sɨ ghà əmbɨ mbaŋə̀ ze nɨ əbɔ əməd ə nyaʼa nə̀ŋɨ ni, “Sem e əbɔ.” Wɨ̀ nyaʼa sèm, əne əbɔ əməd ə nyaʼa wɨrɨ kà i.
42006011	Àyɨə məchwiə̀ rɨ̀kə̌ mbe mbɨ mɨ̀Farisiî mbe nyaʼa sə ɨtəm kwàʼ rɨŋgəʼ, əne mbɨ nyaʼa kɔ ghambɨ mbənə mbənə ɨmbə̀ʼ ɨnû nɨ tɨ̀ mbɨ ghɨ̀ mbɨ Yeso.
42006012	À nyaʼa əni ə mɔʼɔ, Yeso nyaʼa wò ɨkaŋ ɨwum ɨ kɔŋgɨ ə Ŋwiə̀. Wɨ̀ nyaʼa kɔŋgɨ ə Ŋwiə̀ ɨzimɨ we jìm.
42006013	Ənɨ ɨtuʼ nyaʼa chɨgɨ, wɨ̀ nyaʼa tɔŋ mbi mə̀mə̀ə̀nɨ̀-ɨ̀nù, chɔʼ mbɨ wum chɔ̀b rɨ̀be rəkaʼ mɨ̀mə̌d. Wɨ̀ nyaʼa tɔŋ mbe ənɨ ə bə̂d tom. Mbe nɨ wɨ̀ nyaʼa chɔʼɔ yɨə:
42006014	Saimòn, nɨ wɨ̀ nyaʼa chu əməd ni Pità mbɨ aŋgɔb məd nɨ nyaʼə Andrù. Wɨ̀ nyaʼa bə̀ chɔʼ ə Jems, Jɔ̌n, Filip, Bàtòlòmiù,
42006015	Matiù, Tomas, Jems we nɨ nyaʼə wan Alfaùs, Saimòn nɨ mbɨ nyaʼə tɔŋ ənɨ Mɨ̀taku,
42006016	Judàs we nɨ nyaʼə wan Jems, mbɨ Judàs Iskàriɔ̀t we nɨ nyaʼa fen əməd.
42006017	Yeso nyaʼa swiʼ rɨkaŋ ɨwum we mbɨ ə bə̂d tom mbe pè təm əsɨ ɨbad mbɨ ɨnɔ̂n mə̀mə̀ə̀nɨ̀-ɨ̀nù ɨməd fɔrɨ mbɨ ɨnɔ̂n bə̂d nɨ nyaʼa kwàʼ wɨ kyeŋ nɨ nyaʼa nɔʼ rɨŋga ɨsɨ jìm mbe rɨ ə Jùdeyà fɔrɨ ə Jèrusalèm fɔrɨ ɨban rɨ̀bàà we rɨ ə Taì mbɨ ə Sidòn.
42006018	Mbɨ nyaʼa wò zu ɨnû mbe nɨ Yeso nyaʼə ghàə̀. Mbɨ nyaʼa bə̀ wò ni wɨ̀ vɨ ɨwɔn mɨ̀mə̌d. Wɨ̀ nyaʼa bə̀ chɨ̀ ɨzwî rɨbɔ̀ŋ rɨŋga bə̂d mbe nɨ ɨzwî rɨbɔ̀ŋ nyaʼə chəə mɨ̀mə̌d.
42006019	Ɨnɔ̂n bə̂d we ɨjìm wɨə nyaʼa kə̀b betɨ əməd, ɨmbə̀ʼ ɨghəm nɨ ɨka wɨə nyaʼə jwɨ̀ rɨ ənɨ məd vɨ̀ə̀ mɨ̀mə̌d mɨjìm.
42006020	Yeso nyaʼa nɔ̀ɔ̀rɨ̀ əghə nèŋ mbi mə̀mə̀ə̀nɨ̀-ɨ̀nù ghà ni, “Ŋwìə̀ zɨ əbɔrəbɔd ɨgwɨ nən, mbə̀n bə̂d ɨkwaŋ, ɨmbə̀ʼ ɨghəm nɨ à yɨə mbə̀nə bɨrɨ jɨg ənû ɨfɔ̀n ə Ŋwiə̀.
42006021	Ŋwìə̀ zɨ əbɔrəbɔd ɨgwɨ mbə̀n mbe nɨ njì ə zaŋə rɨ̀nîn, ɨmbə̀ʼ ɨghəm nɨ mbə bɨrɨ jɨg kod. Ŋwìə̀ zɨ əbɔrəbɔd ɨgwɨ mbə̀n mbe nɨə chweŋ mɨsɨ rɨ̀nîn, ɨmbə̀ʼ ɨghəm nɨ mbə̀ bɨrɨ chəʼrɨ.
42006022	“Ŋwìə̀ zɨ əbɔrəbɔd ɨgwɨ nən, əwù ze nɨ bə̂d ə bàn əwən, chɨ̀ə̀ əwən rəkaʼ mɨ̀mə̌d, zɔ̀m əwən, bə̀ ghàə̀ ni mbə̀ yɨə bə̂d mbe nɨə ghɨ̀ ɨnû rɨbɔ̀ŋ, ɨmbə̀ʼ ɨghəm nɨ mbə̀ ben Wan Wə̀d!
42006023	Mbə̀ ghaʼrɨ əwən əni ze nɨ ənû ze ə bɨrɨ ghɨ̀. Ɨghaʼi we ghɨ ni mbə̀ sɨə tòmbə̀, ɨmbə̀ʼ ɨghəm nɨ ɨchɔʼ ə̀fàʼì kyeŋ wɨ ɨ nən ɨkaŋ. À yɨə bə̀ ɨchî nɨ mɨ̀mbǎʼ mɨ̀mə̌d rəŋwe nyaʼa ghɨ̌ ənɨ ə bə̂d ɨ̀kə̀n Ŋwiə̀.
42006024	Àyɨə ŋgəʼ kyeŋ bɨrɨ nyɨ ɨgwɨ nən, mbə̀n mbe nɨ berɨ mbɔ̂n, ɨmbə̀ʼ ɨghəm nɨ mbə̀ fə berɨ ɨghɨ mbe nɨə ghɨ̀ə̀ ni mbə̀ chub ɨŋga chɔ̀m.
42006025	Ŋgəʼ kyeŋ bɨrɨ nyɨ ɨgwɨ nən, mbə̀n mbe nɨ fə jɨg kod rɨ̀nîn, ɨmbə̀ʼ ɨghəm nɨ njì rɨ bɨrɨ kɨrɨ zaŋ əwən. Ŋgəʼ kyeŋ bɨrɨ nyɨ ɨgwɨ nən, mbə̀n mbe nɨə chəʼə rɨ̀nîn, ɨmbə̀ʼ ɨghəm nɨ mbə bɨrɨ kə̀nə̀ bə̀ dì.
42006026	“Ŋgəʼ kyeŋ bɨrɨ nyɨ ɨgwɨ nən, əwù ze nɨ bə̂d mɨ̀jìm ə ghà ɨnû chɔ̀m ɨmbə̀ʼ əwən, ɨmbə̀ʼ ɨghəm nɨ à yɨ əndəŋ əndəŋ nɨ mɨ̀mbǎʼ mɨ̀mə̌d rəŋwe nyaʼa ghɨ ənɨ ə bə̂d ɨ̀kə̀n mɨghab.
42006027	“Àyɨə mə ghà ɨ nən, mbə̀n mbe nɨə zwetɨə ənû ze nɨ mɨə ghàə̀ ni: Mbə̀ ghaʼ mbə bə̂d pə̀n bə̀ ghɨ̀ ɨ̀chɔ̀m ənɨ ə bə̂d mbe nɨə bàn əwən.
42006028	Mbə̀ zɨ əbɔrəbɔd ɨgun ə bə̂d mbe nɨə zɨ̀ə̀ ndɔ̀n ɨgwɨ nən, bə̀ kɔ̀ŋgɨ̀ ə Ŋwìə̀ ɨgwɨ mbe nɨə zɔ̀m əwən.
42006029	Wə̀d mɔʼɔ mɨ nìb e ɨnwa, à bèŋ əba zɨə chwi ɨ bɔ. Wə̀d mɔʼɔ mɨ nɨŋ e ngywɨ̌ maʼi, bə sàŋ e ngywɨ̌ bòm ɨ bɔ.
42006030	Wə̀d mɔʼɔ mɨ nɔn əghɨ rɨ ne, naʼ ɨ bɔ. Wə̀d mɔʼɔ mɨ nɨŋ mbe ɨghɨ, tɨrə̀ wɨrɨ biirɨ e ɨghɨ mbe.
42006031	Ənû ze mbə̀ kə̀b ni bə̂d cherə ghɨ ənɨ ə nən, mbə̀ bə ghɨ̀ ənɨ mɨ̀mə̌d.
42006032	“À mɨ yeʼə ghaʼə àmei bə̂d mbe nɨə ghaʼ əwe, əze ə kɨə wò weerɨ əwe ənɨ ə ye ə? Ka àbei bə̂d mbe nɨə ghɨ̀ ɨnû rɨbɔ̀ŋ, ɨ mbɨə ghaʼə bə̂d mbe nɨə bə̀ ghaʼə mɨ̀mə̌d.
42006033	À mɨ yeʼə ghɨ̀ ɨ̀chɔ̀m àmei ənɨ ə bə̂d mbe nɨə ghɨ̀ ɨ̀chɔ̀m ənɨ ə ne, əze ə kɨə wò weerɨ əwe ənɨ ə ye ə? Ka àbei bə̂d mbe nɨə ghɨ̀ ɨnû rɨbɔ̀ŋ, ɨ mbɨə bə̀ ghɨ̀ àmei əne.
42006034	À mɨ yeʼə chɔʼ ɨkab nàʼ əmbɨ ə bə̂d mbe nɨ bɨrɨ wi ɨ ne, əze ə kɨə wò weerɨ əwe ənɨ ə ye ə? Ka àbei bə̂d mbe nɨə ghɨ̀ ɨnû rɨbɔ̀ŋ, ɨ mbɨə chɔʼ ɨkab bə̀ nàʼ əmbɨ ə bə̂d mbe nɨə ghɨ̀ ɨnû rɨbɔ̀ŋ. Ɨ mbɨə wɨrɨə nɨŋ ɨnun we nɨ mbɨ kəʼ nàʼ.
42006035	Àyɨə mbə ghaʼ mbə bə̂d pə̀n bə̀ ghɨ̀ ɨ̀chɔ̀m ənɨ mɨ̀mə̌d. Mbə̀ bə chɔʼ ɨkab nàʼ əmbɨ bə̂d mbe nɨ chəi mbə̀ə wòmə̀ ni mbɨ bɨrɨ wi ɨ nən. Mbə mɨ ghɨ̀ əne, mbə bɨrɨ berɨ ɨchɔʼ ə̀fàʼì kyeŋ bə̀ yeʼ bɔn Ə̀chè-ɨsɨg, ɨmbə̀ʼ ɨghəm nɨ məd wɨə ghɨ̀ ɨ̀chɔ̀m ənɨ ə bə̂d mbe nɨ chəi mbɨə nàʼ məben-əwe ɨ bɔ. Ɨ wɨə bə̀ ghɨ̀ ɨ̀chɔ̀m ənɨ mbe nɨə ghɨ̀ ɨzɨg.
42006036	Mbə̀ diirɨ bə̂d àmei ɨchî nɨ ə Mbǎʼ ə dììrɨ̀ə̀ bə̂d.
42006037	“Tɨ mbə̀ saʼ ə bə̂d cherə, ɨmbə̀ʼ tɨ Ŋwìə̀ bɨ saʼ i əwən. Tɨ mbə̀ chə̀kɨ̀ ə rɨkum bə̂d, ɨmbə̀ʼ tɨ Ŋwìə̀ bɨ chəkɨ i tən. Mbə̀ waʼ ɨnû rɨbɔ̀ŋ bə̂d, ɨmbə̀ʼ Ŋwìə̀ bə waʼ mbən.
42006038	Mbə̀ naʼ ɨghɨ əmbɨ ə bə̂d, əne Ŋwìə̀ bɨrɨ bɨ naʼ ɨ nən. Ŋwìə̀ bɨrɨ nàʼ ɨ nən chè ɨchî nɨ mbə̀ kə̀ʼ nàʼ. Mbɨ bɨrɨ nyem ɨghɨ mbe ə si, fɔtɨ chìʼrɨ̀, mbɨ swi sɨə gwè ɨŋga əghɨ ə ngywɨ̌ ze nɨ yeʼ ɨŋga te rɨtaʼi, ɨmbə̀ʼ ɨghəm nɨ əghɨ ze nɨ mbə̀ mɨg nàʼ əmbɨ ə wə̀d cherə yɨə bə̀ àmei əzɨ əwən ze nɨ mbɨ berɨ bɨ mɨg nàʼ ɨ nən.”
42006039	Wɨ̀ nyaʼa bə̀ yì ghà ənû ə mɨgɨ zɔ̂ əmbɨ mɨ̀mə̌d ni, “Tɨ̀ ɨfɨgɨ yim mbàŋ əmbɨ wɨ cherə ə? Ɨmbə̀ʼ mɨ̀mə̌d mɨjìm bɨrɨ feŋ ɨŋga ɨbɨgɨ ə?
42006040	Chəi ə̀mə̀ə̀nɨ̀-ɨ̀nù chè wə̀d we nɨ chwi ɨnû ɨ bɔ, àyɨə wə̀d jìm we nɨ mbɨ jeŋgɨ chwi ɨnû ɨ bɔ bɨrɨ yeʼ ɨghabɨ we nɨ chwi ɨnû ɨ bɔ.
42006041	“Əton nɨ àwɔ̀ ə zə əchəb əghɨ ze nɨ yeʼ ɨŋga ɨghə we aŋgɔb, àyɨə chəi àwɔ̀ zə əkwirɨ ɨwəŋ ze nɨ yeʼ ɨŋga e ɨghə kɨ ɨmbə̀ʼ ə ye ə?
42006042	Kɨ̀ tɨ̀ à ghà əmbɨ we aŋgɔb ni, 'Aŋgɔb, sɨ mə chɨ əchəb əghɨ ze nɨ yeʼ ɨŋga e ɨghə,' nɨ chəi àwɔ̀ ə zə əkwirɨ ɨwəŋ ze nɨ yeʼ ɨŋga we ə? Àwɔ̀ yɨ əbekɨ ə wə̀d! Fə be chɨ̀ əkwirɨ ɨwəŋ ze nɨ yeʼ ɨŋga e ɨghə, əne à bɨrɨ zə ɨsɨ ɨchî chɔ̀m bɔŋ chɨ əchəb əghɨ ze nɨ yeʼ ɨŋga ɨghə we aŋgɔb.
42006043	“Chəi əzed ə chɔ̀m ə kɔ rɨtam rɨbɔ̀ŋ. Chəi əzed rɨbɔ̀ŋ ə bə̀ kɔ rɨtam chɔ̀m.
42006044	Ɨ mbɨə kyerɨ əzed tɨ ənɨ rɨtam məd. Chəi təŋgwin njəŋ ə kɔ əkwebɨ. Chəi fə̀kyi ə bə̀ kɔ mɨ̀namsɨ̀.
42006045	Wə̀d chɔ̀m wɨə dù ɨnû chɔ̀m tɨ ɨŋga i fîŋ ze nɨ swi mbɨ ɨnû chɔ̀m. Wə̀d rɨbɔ̀ŋ wɨə bə̀ dù ɨnû rɨbɔ̀ŋ tɨ ɨŋga i fîŋ ze nɨ swi mbɨ ɨnû rɨbɔ̀ŋ, ɨmbə̀ʼ ɨghəm nɨ ɨchû wɨə ghà yeʼ ɨnû mbe nɨ swi ɨŋga fîŋ.
42006046	“Mbə̀ kɨə tɔŋ əmɨ ni, 'Ə̀nùŋɨ̀sɨg, Ə̀nùŋɨ̀sɨg', àyɨə chəi mbə̀ə ghɨ̀ ɨnû mbe nɨ mɨə gha ɨ nən ɨmbə̀ʼ ə ye ə?
42006047	Mə bɨrɨ chwi ɨchî nɨ wə̀d jìm we nɨ yeʼe əsɨ num, zu mɨ ɨŋgam, bə̀ ghɨ̀ ɨnû mbe nɨ mɨə ghàə̀, yeʼ ɨ nən.
42006048	Wɨ̀ yɨ ɨghabɨ ə mbaŋə̀ nɨə bɔmə nəb. Wɨ̀ nyaʼa toŋ əchɨ zɨə nyɨ ə si, əne bɔm əchɨ ze ɨgun ɨwɔ̌. Ɨgyɨ̂ nyaʼa swi gwèə̀, chè nun nəb ze, àyɨə chəi nəb ze nyaʼa wùrɨ, ɨmbə̀ʼ ɨghəm nɨ mbɨ nyaʼa bɔm ɨchî chɔ̀m.
42006049	Wə̀d we nɨə zuə, àyɨə chəi wɨə ghɨ̀ ɨnû mbe yɨ ɨghabɨ ə mbaŋə̀ ze nɨ nyaʼa bɔm nəb ɨgun ə si nɨ chəi wɨ̀ nyaʼa zi əchɨ. Ɨgyɨ̂ nyaʼa swi gwèə̀, chè nun nəb ze, zɨ̀ buʼ əwu əwən. Ɨgyɨ̂ we nyaʼə bəə chə̀kɨ̀ə̀ nəb ze.”
42007001	Ənɨ Yeso nyaʼa fə maanɨ nɨ gha ɨnû mbɔ̂ əmbɨ ə bə̂d mbe, wɨ̀ nyaʼa wò əsɨ ze nɨ mbɨ nyaʼa tɔŋ ənɨ Kàpenàhom.
42007002	Ətu ɨgwɨ mɨ̀sɔgyɨ̀ ɨkɨ fibɨ̀ nyaʼa berɨ i wə̀d ə̀fàʼì nɨ nyaʼə wɔ̀nə̀ sɨə wo kwɨ. Wɨ̀ nyaʼa ghaʼ wə̀d ə̀fàʼì we kwàʼ rɨŋgəʼ.
42007003	Ənɨ wɨ̀ nyaʼa zu ɨmbə̀ʼ ə Yeso, wɨ̀ nyaʼa tom bə̂d kyeŋ mɨ̀Jû mɔʼɔ əsɨ məd ni mbɨ buʼ ɨbɔ ɨ bɔ ni wɨ̀ yeʼe vɨ̀ i wə̀d ə̀fàʼì we.
42007004	Ənɨ mbɨ nyaʼa wo əsɨ Yeso, mbɨ nyaʼa pè buʼ ɨbɔ ɨ bɔ kwàʼ rɨ̀kǎ ghàə̀ ni, “Mbaŋə̀ zɔ̂ ə kàŋ kùʼ ni à weerɨ əməd,
42007005	ɨmbə̀ʼ ɨghəm nɨ məd ə ghaʼ əbeŋ zɔ̂ ɨ na. Wɨ̀ fə bə̀ vɨ nəb ə̀kàtɨ̀ ɨ na.”
42007006	Ənɨ Yeso nyaʼa zu əne, wɨ̀ nyaʼa nɔ̀ʼ kɔ wò mbɨ mɨ̀mə̌d. Ənɨ wɨ̀ nyaʼa sɨə tindɨ ɨban ə nəb ze, ətu ɨgwɨ mɨ̀sɔgyɨ̀ we nyaʼa chà mbi mɨ̀sə̀ʼ ni mbɨ gha ɨ bɔ ni, “Masà, tɨrə̀ chə e e nyamnyod, ɨmbə̀ʼ ɨghəm nɨ mɨ rɨka kùʼ əmɨ ni à nyɨ ɨŋga mɨ nəb.
42007007	Mə bə̀ zə ni mɨ rɨka kùʼ əmɨ nɨ yeʼe əsɨ ne mɔ̌ mɔ̌. Əne gha àmei ɨŋgam, mɨ wə̀d ə̀fàʼì bɨrɨ bɔtɨ i.
42007008	Mɔ̌ yɨə mbaŋə̀ əton mɨ̀sɔgyɨ̀ kyeŋ. Mə bə̀ berɨ mɨ̀sɔgyɨ̀ əton num. Mə mɨ ghà əmbɨ wɨ mɔʼɔ ni, 'Wo ə!', wɨ̀ bə̀ wò. Mə mɨ bə̀ ghà əmbɨ wɨ cherə ni, 'Yeʼe!', wɨ bə̀ yeʼe. Mə mɨ ghà əmbɨ mɨ wə̀d ə̀fàʼì ni, 'Faʼ ə̀fàʼì zɔ̂!', wɨ̀ bə̀ fàʼ.”
42007009	Ənɨ Yeso nyaʼa zu ənû ze, wɨ̀ nyaʼa yiirɨ ɨmbə̀ʼ əməd, əne bèŋ ghà əmbɨ ɨnɔ̂n bə̂d we nɨ nyaʼə beenɨ əbɔʼ məd ni, “Mə ghà ɨ nən ni ka àbei ɨŋga Izre, chəi mə̀ kweʼ zə wə̀d mɔʼɔ nɨ berɨ ɨkwɨ ɨbenɨ wɔ̂.”
42007010	Ənɨ bə̂d mbe nɨ mbɨ nyaʼa tom əsɨ Yeso nyaʼa wɨrɨ bə̀ndɨ̀ wò ə nəb, mbɨ nyaʼa pè zə ni wə̀d ə̀fàʼì we fə bɔtɨ i.
42007011	Chəi əgha ə nyaʼa saarɨ, Yeso nyaʼa wò ɨŋga əsɨ ze nɨ mbɨə tɔŋ ənɨ Naìn. Mə̀mə̀ə̀nɨ̀-ɨ̀nù ɨməd mbɨ ɨnɔ̂n bə̂d nɨ nyaʼa kwàʼ wɨ kyeŋ nyaʼa wò mbɨ məd.
42007012	Ənɨ wɨ̀ nyaʼa sɨə wò pe ɨban ɨchû ɨkam we nɨə nyɨ ɨŋga əsɨ ze, wɨ̀ nyaʼa zə ənɨ mbɨ nyaʼə bèʼ əvɨ ə wə̀d mɔʼɔ jwɨ̀ə̀ mbɨ əzɨ əwən. Mbaŋə̀ ze nɨ nyaʼa kwɨ yɨə nyaʼa àmei wan we mɔʼ əmbɨ i nɨŋ, nɨ nyaʼa ɨku əyi. Ɨnɔ̂n bə̂d nɨ nyaʼa kwàʼ wɨ kyeŋ wɨə nyaʼə beenɨ əbɔʼ ɨku əyi we.
42007013	Ənɨ Ə̀nùŋɨ̀sɨg nyaʼa zə əməd, wɨ̀ nyaʼa kə̀n ənɨ məd ghà ɨ bɔ ni, “Tɨrə̀ dì e.”
42007014	Ənɨ wɨ̀ nyaʼa ghà əne, wɨ̀ nyaʼa wò bètɨ̀ ɨkon we nɨ mbɨ nyaʼa beʼ əvɨ ə wə̀d ze ɨgun. Bə̂d mbe nɨ nyaʼa bèʼ ɨkon we nyaʼa təm. Əne wɨ̀ nyaʼa ghà ni, “Əjɔŋ, mə ghà ɨ ne ni nɔʼ rətiə!”
42007015	Mbaŋə̀ ze nɨ nyaʼa kwɨ nyaʼa nɔ̀ʼ chubɨ kɔ ghamɨ. Yeso nyaʼa nàʼ əməd əmbɨ ɨŋgɔb məd.
42007016	Ɨbɔɔ nyaʼa swi ɨŋga bə̂d mbe mɨjìm, əne ɨ mbɨə nyaʼə yiirɨ ə Ŋwiə̀ ghàə̀ ni, “Wə̀d ɨ̀kə̀n Ŋwìə̀ nɨ dabə fə jwɨ̀ əkaʼ na!” fɔrɨ ni, “Ŋwìə̀ fə yeʼe ɨ weerɨ mbi bə̂d!”
42007017	Ɨkə̂n wɔ̂ ɨmbə̀ʼ ə Yeso nyaʼa jàŋ ɨŋga əba əbeŋ ze rɨ ə Jùdeyà əjìm bə̀ jàŋ ɨŋga ɨbeŋ ɨjìm mbe nɨ nyaʼa ɨban ɨban.
42007018	Mə̀mə̀ə̀nɨ̀-ɨ̀nù Jɔ̌n we nɨ nyaʼə nàʼ mɨnib nyaʼa ghà ɨnû mbɔ̂ jìm ɨ bɔ.
42007019	Əne wɨ̀ nyaʼa tɔŋ mɨ̀mə̌d mɨbe, tom mɨ̀mə̌d əsɨ Ə̀nùŋɨ̀sɨg ni mbɨ biirɨ ɨ bɔ ni, “Àwɔ̀ wa kɨə wə̀d we nɨ bə̂d ɨ̀kə̀n Ŋwiə̀ nyaʼə ghàə̀ ni wɨ̀ bɨrɨ yeʼe, kɨ̀ rɨ̀ wa wom wɨ cherə ə?”
42007020	Ənɨ bə̂d mbe nyaʼa wo əsɨ Yeso, mbɨ nyaʼa ghà ni, “Jɔ̌n we nɨə nàʼ mɨnib fə chà əwa əsɨ ne ni tɨ̀ biirɨ ni, 'Àwɔ̀ wa kɨə wə̀d we nɨ bə̂d ɨ̀kə̀n nyaʼə ghàə̀ ni wɨ̀ bɨrɨ yeʼe, kɨ̀ tɨ̀ wom wɨ cherə ə?'”
42007021	Àmei ənɨ ə nyùmə̀ we, Yeso nyaʼa vɨ̀ bə̂d mɨ̀nɔnɔʼ nɨ nyaʼə wɔ̀nə̀ tɨkwɨrɨ ɨwɔn nɔnɔʼ, wɨ̀ nyaʼa chɨ̀ ɨzwî rɨbɔ̀ŋ bə̀ ghɨ̀ ni mɨfɨgɨ̀ nɔnɔʼ zə ɨsɨ.
42007022	Ənɨ wɨ̀ nyaʼa ghɨ əne, wɨ̀ nyaʼa wììrɨ̀ əmbɨ mɨ̀mə̌d ni, “Mbə wò ghà ɨnû mbe nɨ mbə̀ fə zə bə̀ zu əmbɨ Jɔ̌n. Mɨfɨgɨ̀ mbɨə sɨə zə ɨsɨ, bə̂d nɨ nyaʼə tèʼ ɨwu mbɨə sɨə yèn ɨchî chɔ̀m, əpabɨ ə fə mì rɨ ənɨ bə̂d mbe nɨ nyaʼə wɔ̀n əpabɨ, mbɨ̀rɨko mbɨə sɨə zu ənû, ɨvɨ bə̂d zwemə, ɨ mbɨə bə̀ ghà ɨkə̂n chɔ̀m əmbɨ ə bə̂d ɨkwaŋ.
42007023	Ŋwìə̀ zɨ əbɔrəbɔd ɨgun ə wə̀d we nɨ chəi wɨ̀ bid ənû ə mɔʼɔ ɨmbə̀ʼ əmɨ!”
42007024	Ənɨ bə̂d mbe nɨ Jɔ̌n nyaʼa tomɨ nyaʼa wo əwən, Yeso nyaʼa kɔ ghǎ ɨmbə̀ʼ ə Jɔ̌n əmbɨ mɨnɔ̂n bə̂d mbe ni, “Mbə nyaʼa kaŋ jwɨ̀ wo zə ye ɨŋga ɨbad rɨkwàʼi ə? Mbə wa nyaʼa wò zə wə̀d nɨ yeʼ ɨghabɨ ɨfu sê nɨ ɨfə ə chìʼ ə?
42007025	Mbə nyaʼa kaŋ jwɨ̀ wo zə ye ə? Mbə wa nyaʼa wo zə wə̀d nɨ zɨ ngywɨ̌ rɨ chɔ̀m ə? Mbə̀ zə ni bə̂d mbe nɨə zɨ̀ə̀ ngywɨ̌ rɨ chɔ̀m bə̀ fɔ̀ɔ̀nɨ̀ ɨŋga mbɔ̂n mbɨə chub ɨŋga tɔʼ.
42007026	Mbə nyaʼa kaŋ jwɨ̀ wo zə ye ə? Mbə wa nyaʼa wo zə wə̀d ɨ̀kə̀n Ŋwìə̀ ə? Ee, mə ghà ɨ nən ni mbə nyaʼa zə wə̀d we nɨ che wə̀d ɨ̀kə̀n Ŋwìə̀.
42007027	Jɔ̌n wɔ̂ yɨə wə̀d we nɨ mbɨ nyaʼa ŋwaʼnɨ ɨmbə̀ʼ əməd ni, 'Zə, mə bɨrɨ cha mɨ wə̀d tom ɨmbì ɨ ne. Məd bɨrɨ tekɨ ɨnə̂njɨ̀ ɨ ne.'
42007028	Mə ghà ɨ nən ni, rəbɔʼ bə̂d mɨ̀jìm mbe nɨ məyi gywɨ, chəi wɨ mɔʼɔ əŋgu nɨ dabə chè ə Jɔ̌n. Àyɨə we nɨ kə chè mbɨ mɨjìm ɨŋga ənû ɨfɔ̀n ə Ŋwìə̀ ə dabə chè əməd.”
42007029	Ənɨ bə̂d mbe mɨjìm, màànɨ̀ məfetɨ mɨ̀tagsɨ̀, nyaʼa zu ənû zɔ̂, mbɨ nyaʼa ben ni Ŋwìə̀ nyaʼa ghɨ̀ ɨnû nɨ kuʼnɨ, ɨmbə̀ʼ ɨghəm nɨ à yɨə Jɔ̌n nyaʼa naʼ mɨnib əmbɨ mɨ̀mə̌d.
42007030	Àyɨə mɨ̀Farisiî mbe mbɨ məchwiə̀ rɨ̀kə̌ mbe nyaʼa ton ənû ze nɨ Ŋwìə̀ nyaʼa fə taŋ nùŋ ɨmbə̀ʼ mɨ̀mə̌d, ɨmbə̀ʼ ɨghəm nɨ chəi mbɨ nyaʼa ben ni Jɔ̌n naʼ mɨnib əmbɨ mɨ̀mə̌d.
42007031	Yeso nyaʼa wò ɨmbì ghà ni “Mə kɨə wò mɨg ɨghəm bə̂d wɔ̂ rɨ̀nîn ənɨ ə ye ə? Mbɨ kɨ ɨghabɨ ə ye ə?
42007032	Mbɨ yɨ ɨghabɨ ə bɔn kwa nɨ chub ə sǎm ɨwin tɔŋə mbɨ cherə ghàə̀ ni, 'Tɨ̀ nyaʼa fə mɨkyî ɨ nən, àyɨə chəi mbə̀ nyaʼa binɨ. Tɨ̀ nyaʼa kwerɨ mɨkyî ɨdì, àyɨə chəi mbə̀ nyaʼa chweŋ mɨsɨ.'
42007033	Jɔ̌n we nɨ nyaʼə nàʼ mɨnib nyaʼa yeʼe, chəi wɨ̀ nyaʼə jɨgə ŋgə̀ŋ, chəi wɨ̀ nyaʼə bə̀ nɔə mɨnoʼ, əne mbə̀ nyaʼa ghà ni, 'Əzwî rɨbɔ̀ŋ ə zɨ ɨŋga məd.'
42007034	Wan Wə̀d nyaʼa yeʼe. Wɨ̀ nyaʼə jɨgə bə̀ nɔə mɨnoʼ, əne mbə ghà ni, 'Mbə̀ zə mbaŋə̀ zɔ̂! Məd yɨə ndarɨjɨg fɔrɨ ətəd mɨnoʼ. Ɨ wɨə jɨg ə̀sə̀ʼ mbɨ məfetɨ mɨ̀tagsɨ̀ fɔrɨ bə̂d nɨə ghɨ̀ ɨnû rɨbɔ̀ŋ.'
42007035	Àyɨə bə̂d mbe nɨ ben ɨnû mbe nɨ Ŋwìə̀ ə ghàə̀ mbɨə chwiə ni ɨwe Ŋwiə̀ ə kùʼ.”
42007036	Farisiî mɔʼɔ nyaʼa tɔŋ ə Yeso ni wɨ̀ yeʼe jɨg mbɨ ni. Əne wɨ̀ nyaʼa wò nyɨ ɨŋga nəb ze, chubɨ jɨg.
42007037	Əyi mɔʼɔ wɨə nyaʼa ɨŋga əsɨ ze nɨ nyaʼə ghɨ̀ ɨnû rɨbɔ̀ŋ. Ənɨ wɨ̀ nyaʼa zu ni Yeso wɨə jɨg ɨŋga nəb Farisiî we, wɨ̀ nyaʼa wò mbɨ mɨwud nɨ nyaʼə nyùʼrɨ ɨfɔ chɔ̀m. Mɨwud mbe mbɨə nyaʼa ɨŋga chəŋ àlàbastà.
42007038	Wɨ̀ nyaʼa pè təm ənjìm ə Yeso ɨban ɨwu ɨməd, kɔ chweŋ mɨsɨ zù ɨwu məd əŋgu bə̀ fu ənɨ ti nyôŋ rɨ ətu. Wɨ̀ nyaʼa sɔɔrɨ ɨwu mbe bə̀ zɔʼ ənɨ mɨwud mbe.
42007039	Ənɨ Farisiî we nɨ nyaʼa tɔŋ ə Yeso nyaʼa zə ənû ze, wɨ̀ nyaʼa ghà ɨŋga i fîŋ ni, “Mbaŋə̀ zɔ̂ mɨ kàŋ kə̀ʼ yeʼ wə̀d ɨ̀kə̀n Ŋwìə̀, njɨ wɨ̀ kəʼ kyerɨ əyi wɔ̂ nɨə bètɨ̀ əməd bə̀ kyerɨ ɨkwɨ əyi we nɨ wɨ̀ yeʼ wɨwən, ɨmbə̀ʼ ɨghəm nɨ əyi wɔ̂ wɨə ghɨ̀ ɨnû rɨbɔ̀ŋ.”
42007040	Yeso nyaʼa wììrɨ̀ ɨ bɔ ni, “Saimòn, mə berɨ ənû ə mɔʼɔ nɨ gha ɨ ne.” Saimòn nyaʼa biirɨ ni, “À kɨ ənû ə ye ə, Əchwiə̀-ɨ̀nù ə?”
42007041	Yeso nyaʼa ghà ɨ bɔ ni, “Mbaŋə̀ mɔʼɔ rɨbe nyaʼa yim ɨkab əmbɨ ə wə̀d nɨ nyaʼə chɔʼ ɨkab. Wɨ̀ fìbɨ̀ nyaʼa yim əməd chuʼ əkɨ ətân, wɨ cherə nyaʼa yim əməd chuʼ ɨwum tân.
42007042	Ənɨ chəi ənɨ tɨ̀ mbɨ nyaʼa wì ɨkab we, wɨ̀ nyaʼa saŋ ɨkab we əmbɨ mɨ̀mə̌d mbe mɨbe. Əne à kɨ wi rəbɔʼ mɨ̀mə̌d mbɔ̂ mɨbe bɨrɨ jeŋgɨ ghaʼ əməd ə?”
42007043	Saimòn nyaʼa wììrɨ̀ ni, “Mə kɔndɨ ni à yɨ we nɨ wɨ̀ saŋ ɨkab nɔnɔʼ ɨ bɔ.” Yeso nyaʼa ghà ni, “À fə wììrɨ̀ ɨchî chɔ̀m.”
42007044	Ənɨ wɨ̀ nyaʼa ghà əne, wɨ̀ nyaʼa beŋ nèŋ əyi we, ghà əmbɨ Saimòn ni, “À zə əyi wɔ̂ ə? Mə nyɨ ɨŋga e nəb chəi à naʼ mɨnib ni mə̀ so mbɨ ɨwu əŋgu, àyɨə əyi wɔ̂ fə zù mbɨ ɨwu ənɨ mbi mɨsɨ bə̀ fu ənɨ ti nyôŋ rɨ ətu.
42007045	Chəi à sɔɔrɨ mɨ ndə̀ʼ, àyɨə tɨ ənɨ mə nyɨ ɨŋga e nəb, chəi wɨ̀ kɨrɨ sob nɨ sɔɔrɨ mbɨ ɨwu.
42007046	Chəi à zɔʼ mɨ ətu ənɨ mɨwud, àyɨə wɨ̀ fə zɔʼ mbɨ ɨwu ənɨ mɨwud nɨə nyùʼrɨ ɨfɔ chɔ̀m.
42007047	Əne mə wɨə ghà ɨ ne ni, mbɨ fə waʼ ɨnû rɨbɔ̀ŋ məd mbe nɨ nyaʼa kaŋ nɔʼ, ɨmbə̀ʼ ɨghəm nɨ wɨ̀ bə chwi ɨghaʼi nɨ nɔʼɔ. Àyɨə wə̀d we nɨ mbɨ waʼ ɨnû rɨbɔ̀ŋ məd rɨpiî bɨrɨ bɨ chwi àmei ɨghaʼ rɨpiî.”
42007048	Wɨ̀ nyaʼa ghɨ əne, ghà əmbɨ əyi we ni, “Mə fə waʼ mbe ɨnû rɨbɔ̀ŋ.”
42007049	Bə̂d mbe nɨ nyaʼa chubɨ jɨg mbɨ məd nyaʼa kɔ ghà mbənə mbənə ni, “Wɔ̂ kɨə we nɨə waʼ ɨnû rɨbɔ̀ŋ bə̂d ə?”
42007050	Yeso nyaʼa ghà əmbɨ əyi we ni, “E ɨbenɨ fə chɨ̀ əwe rəŋgəʼ. Sɨ wò e ənɨ əbɔrəbɔd.”
42008001	Chəi əgha ə nyaʼa saarɨ, Yeso nyaʼa wò chè ɨŋga ɨsɨ nɔnɔʼ. Wɨ̀ nyaʼə yènə̀ ghà ɨkə̂n chɔ̀m ɨmbə̀ʼ ənû ɨfɔ̀n ə Ŋwìə̀. Mə̀mə̀ə̀nɨ̀-ɨ̀nù ɨməd mbe wum chɔ̀b rɨ̀be mbɨə nyaʼa mbɨ məd,
42008002	mbɨ məyi mɔʼɔ mbe nɨ wɨ̀ nyaʼa chɨ ɨzwî rɨbɔ̀ŋ rɨŋga mɨ̀mə̌d mbɨ mbɨ mɔʼɔ mbe nɨ wɨ̀ nyaʼa vɨ ɨnɔʼɔ nɨ nyaʼa ɨgwɨ mɨ̀mə̌d. Məyi mbe yɨə nyaʼə Mèri, nɨ mbɨ nyaʼə bə̀ tɔŋ ənɨ Màgdàlen, nɨ Yeso nyaʼa chɨ ɨzwî rɨbɔ̀ŋ sambe rɨŋga məd,
42008003	Jòanà nɨ nyaʼa ɨwi Chuzà we nɨ nyaʼə wə̀d ə̀fàʼì Herɔ̀d mbɨ Sùsanà mbɨ məyi cherə nɔnɔʼ. Məyi mbɔ̂ mbɨə nyaʼə wèèrɨ̀ ə Yeso bə̀ wèèrɨ̀ mə̀mə̀ə̀nɨ̀-ɨ̀nù ɨməd rɨŋga mbə ɨ̀bàmɨ̀.
42008004	Ənɨ ɨnɔ̂n bə̂d nɨ nyaʼa kwàʼ wɨ kyeŋ mbɨ ə bə̂d nɨ nyaʼa nɔʼ rɨ ɨsɨ ɨsɨ wò əsɨ məd nyaʼa fetɨ, wɨ̀ nyaʼa ghà əmbɨ mɨ̀mə̌d ənɨ ənû ə mɨgɨ ni,
42008005	“Wə̀d mɔʼɔ nɨə fàʼə̀ mbeŋ nyaʼa jwɨ̀ ɨ wo kon mbi ɨghɨ. Ənɨ wɨ̀ nyaʼə ŋwì ɨghɨ mbe, tɨ mɔʼɔ nyaʼa feŋ ɨgwɨ ɨnə̂njɨ̀, bə̂d chèə̀ tə̀ʼrɨ̀ə̀, tɨnən yeʼe fə̀.
42008006	Tɨ mɔʼɔ nyaʼa feŋ ɨgun ɨwɔ̌. Ənɨ tɨ nyaʼa kɔ nɨ kwi, tɨ̀ nyaʼa nə̀ŋə̀ kwɨ, ɨmbə̀ʼ ɨghəm nɨ chəi si nyaʼa berɨ mɨnib.
42008007	Tɨ̀ mɔʼɔ nyaʼa feŋ ɨŋga ɨ̀jə̀ŋɨ̀. Ɨ̀jə̀ŋɨ̀ we nyaʼa kwi nib ɨghɨ mbe.
42008008	Tɨ̀ mɔʼɔ nyaʼa feŋ ɨŋga si chɔ̀m, əne kwi kɔ ɨghəm ɨkɨ fibɨ̀ chè te nɨ wɨ̀ nyaʼa be ŋwì.” Ənɨ Yeso nyaʼa gha ənû zɔ̂ màànɨ̀, wɨ̀ nyaʼa bə̀ yì ghà ni, “Wə̀d we nɨ tɨ̀ wɨ̀ zu ənû, wɨ̀ zu!”
42008009	Ənɨ mə̀mə̀ə̀nɨ̀-ɨ̀nù ɨməd nyaʼa biirɨ əton ənɨ ənû ə mɨgɨ zɔ̂ ɨ bɔ,
42008010	wɨ̀ nyaʼa wììrɨ̀ ni, “Ŋwìə̀ fə nàʼ ɨwe ɨ nən ni mbə̀ kyerɨ ɨnû mbe nɨ yeʼ ənə̀mə ɨmbə̀ʼ ənû ɨfɔ̀n ə Ŋwiə̀. Àyɨə ɨ mbɨə ghà əmbɨ ə bə̂d cherə yeʼ ənɨ ɨnû mɨgɨ, ɨmbə̀ʼ 'mbɨ mɨ nèŋ chəi mbɨ bɨrɨ zə, mbɨ mɨ bə̀ zu chəi mbɨ bɨrɨ kyerɨ.'
42008011	“Əton ənɨ ənû ə mɨgɨ ze yɨ ni: ɨghɨ mbe nɨ mbɨ konɨ yɨ ɨŋgam Ŋwiə̀.
42008012	Ɨghɨ mbe nɨ nyaʼa feŋ ɨgwɨ ɨnə̂njɨ̀ yɨə bə̂d mbe nɨ fə zu ɨŋgam we, àyɨə əzwî rɨbɔ̀ŋ ə yeʼe chɨ̀ ɨŋgam we rɨŋga fîŋ tɨ mɨ̀mə̌d, ɨmbə̀ʼ tɨ mbɨ ben əwən, jwɨ̀ rəŋgəʼ.
42008013	Ɨghɨ mbe nɨ nyaʼa feŋ ɨgun ɨwɔ̌ yɨə bə̂d mbe nɨ ənɨ mbɨ fə zu ɨŋgam we, mbɨ nɨŋ ənɨ ɨghaʼi. Àyɨə chəi wɨ nyɨ ɨŋga fîŋ tɨ mɨ̀mə̌d. Ɨ mbɨə ben ɨŋgam we ənɨ ɨkə nyùmə̀, àyɨə ənumbɨ ə mɨ yeʼe, mbɨ chɨ̀ tə fîŋ tɨ ənɨ ənû ze nɨ mbɨ benɨ.
42008014	Ɨghɨ mbe nɨ nyaʼa feŋ ɨŋga ɨ̀jə̀ŋɨ̀ yɨə bə̂d mbe nɨ fə zu ɨŋgam we, àyɨə ɨchî nɨ mbɨə yènə̀ wòə̀, ɨnû ɨmbə̀ʼ ɨghɨ rɨŋga ɨsɨg, ənû nɨ zɨ fîŋ ənɨ ɨkab mbɨ ɨnû nɨ ghɨ ɨnû mbe nɨ nyamnyod ə feenɨə, mbɨ yeʼe nib ɨghɨ mbe, ghɨ̀ chəi ɨbenɨ mɨ̀mə̌d kaanɨ.
42008015	Ɨghɨ mbe nɨ nyaʼa feŋ ɨŋga si chɔ̀m yɨə bə̂d mbe nɨ ənɨ mbɨ zu ɨŋgam we, mbɨ yim wɨ kàànɨ ɨŋga tə fîŋ te nɨ zeŋɨ bə̀ bɔ̀ŋ, əne yim fîŋ pè ənɨ mbɨ ghɨ ɨnû mbe nɨ Ŋwìə̀ kə̀bɨ.
42008016	“Chəi wə̀d mɔʼɔ əŋgu nɨ wɨ̀ mɨ che ənam, wɨ̀ nɨŋ fɨkùʼù kubrɨ ɨgun, kɨ̀ wɨ nùŋ əton əbàʼ. Wɨ̀ bɨrɨ nuŋ yeʼ ɨgun əsɨ nɨ mbɨə te ənam, ɨmbə̀ʼ bə̂d mbe nɨ nyɨ ə nəb mbe tɨ̀ mbɨ zə ɨsɨ.
42008017	“Chəi ənû ə mɔʼɔ ənə̀mə nɨ chəi bə̂d bɨrɨ toʼ əsaŋ. Chə bəi ɨsə mɔʼɔ nɨ chəi bə̂d bɨrɨ kyerɨ, kɨ̀ nɨ chəi bə̂d bɨrɨ du əsaŋ.
42008018	“Əne mbə̀ we əwən ɨchî nɨ mbə̀ə zu ɨnû, ɨmbə̀ʼ ɨghəm nɨ wə̀d we nɨ berɨ ɨghɨ, mbɨ bɨrɨ naʼ mbɨ cherə ɨ bɔ, wɨ̀ sɨ berɨ mbɨ nɔʼ. Àyɨə we nɨ chəi wɨ̀ berɨ əghɨ, ka àbei ɨkə we nɨ wɨ̀ kɔndɨ ni tə berɨ, mbɨ bɨrɨ nɨŋ rɨ bɔ.”
42008019	Ɨŋgɔb Yeso mbɨ ə bɔŋgɔb məd nyaʼa wò əsɨ məd, àyɨə chəi ənɨ tɨ̀ mbɨ nyaʼa tindɨ ɨban məd, ɨmbə̀ʼ ɨghəm nɨ ɨnɔ̂n bə̂d nyaʼa fə kad əməd.
42008020	Wə̀d mɔʼɔ nyaʼa ghà ɨ bɔ ni, “E nɨŋ mbɨ mbe bɔŋgɔb mbe təmbɨ ɨsɨg. Ɨ mbɨə kə̀b zə əwe.”
42008021	Àyɨə wɨ̀ nyaʼa ghà əmbɨ mɨ̀mə̌d ni, “Mɨ nɨ̌ŋ mbɨ mbɨ bɔŋgɔb yɨə bə̂d mbe nɨə zu ɨŋgam Ŋwiə̀ bə̀ ghɨ̀ə̀.”
42008022	À nyaʼa əni ə mɔʼɔ, Yeso nyaʼa wò nyɨ əbaŋ ɨgyɨ̀ mbɨ mbi mə̀mə̀ə̀nɨ̀-ɨ̀nù. Wɨ̀ nyaʼa nyɨ əne ghà əmbɨ mɨ̀mə̌d ni, “Tɨ̀ baanɨ ə sà wò ɨnjin wə.” Mbɨ nyaʼa zu əne kɔ wǒ.
42008023	Ənɨ mbɨ nyaʼə baanɨə, wɨ̀ nyaʼa feŋ əŋgwenɨ. Əfim ə ka ə ka ə nyaʼa sàʼ kɔ che ɨgun ə sà ze. Əze ə nyaʼa ghɨ̀ ni mbɨ nyɨ ŋgəʼ kyeŋ ɨmbə̀ʼ ɨghəm nɨ mɨnib nyaʼa kɔ nyɨ ɨŋga əbaŋ ze.
42008024	Mə̀mə̀ə̀nɨ̀-ɨ̀nù mbe nyaʼa wo nɔ̀ əməd, ghàə̀ ni, “Masà, Masà, tɨ̀ yɨ əni ɨchù ɨvɨ!” Wɨ̀ nyaʼa nɔ̀ʼ, ghàm əbɔʼ əfim ze bə fɔrɨ əbɔʼ mɨnib mbe nɨ nyaʼə nɔ̀ʼə̀ swiʼə. Mbɨ nyaʼa sob, əne ɨsɨ nyaʼa bɔd rɨ gwèèd.
42008025	Ənɨ mbɨ nyaʼa bɔd əne, wɨ̀ nyaʼa ghà əmbɨ mɨ̀mə̌d ni, “Ə ɨbenɨ kɨ yi ə?” Mbɨ nyaʼa bɔ bə̀ yiirɨ, əne ghà mbənə mbənə ni, “Wɔ̂ kɨə kaŋ əwe, nɨ wɨ̀ mɨ ghàm ka àbei əfim mbɨ mɨnib nɨə nɔ̀ʼə̀ swiʼə ə zuunɨ əməd ə?”
42008026	Yeso mbɨ mbi mə̀mə̀ə̀nɨ̀-ɨ̀nù nyaʼa wò pè əba əbeŋ ze rɨə Gèrasenès nɨ nyaʼa ɨnjin ə sà ze rɨ ə Galiliî.
42008027	Ənɨ wɨ̀ nyaʼa jwɨ rɨŋga əbaŋ ze te əwu ə si, mbaŋə̀ mɔʼɔ rɨŋga əsɨ ze nɨ ɨzwî rɨbɔ̀ŋ nyaʼa ɨŋga məd nyaʼa wò kumnɨ əməd. Əgha ə nyaʼa fə sà nɨ chəi mbaŋə̀ ze nyaʼa zɨ ngywɨ̌. Chəi wɨ̀ nyaʼə chub ɨŋga nəb. Ɨ wɨə nyaʼə chubə yeʼ ɨŋga mɨ̀sì nɨ mbɨ chəb ɨŋga ɨwɔ̌.
42008028	Ənɨ wɨ̀ nyaʼa zə ə Yeso, wɨ̀ nyaʼa kyeŋ kwàʼ rɨ̀kǎ, gù ɨfě ɨ bɔ, kyeŋ ənɨ ə gɨ̂ kǎ kǎ ghà ni, “Yeso, Wan Ŋwìə̀ Ə̀chè-ɨsɨg! À berɨ ənû ə ye nɨ ghɨ̀ mbɨ num ə? Mə buʼ ɨbɔ ɨ ne ni tɨrə̀ chə e əmɨ!”
42008029	Wɨ̀ nyaʼa ghà əne ɨmbə̀ʼ ɨghəm nɨ Yeso nyaʼa ghà əmbɨ əzwî rɨbɔ̀ŋ ze ni zɨə jwɨ rɨŋga mbaŋə̀ ze. Əzwî rɨbɔ̀ŋ ze ə zɨə nyaʼə yimə mbaŋə̀ ze tum ə si ɨghəm nɔnɔʼ. Ka à bè yeʼi ni ɨ mbɨ nyaʼə nəŋgɨə əməd, bə̀ kod ɨbɔ məd mbɨ ɨwu məd ənɨ mɨ̀kàrə̀, àyɨə wɨ̀ nyaʼə təndɨ ɨghɨ mbe. Əzwî rɨbɔ̀ŋ ze zɨə nyaʼə fid əməd wɨ̀ norə wò ɨŋga ɨbad rɨkwàʼi.
42008030	Yeso nyaʼa biirɨ ɨ bɔ ni, “E ɨkum kɨə we?” Wɨ̀ nyaʼa wììrɨ̀ ni, “Mɨ ɨkum yɨ 'Ɨnɔ̂n'.” Wɨ̀ nyaʼa ghà əne ɨmbə̀ʼ ɨghəm nɨ ɨzwî rɨbɔ̀ŋ nɔnɔʼ nyaʼa fə nyɨ ɨŋga məd.
42008031	Ɨzwî rɨbɔ̀ŋ mbe nyaʼa buʼ ɨbɔ əmbɨ Yeso ni wɨ̀ mɨ fid əwən, tɨ wɨ̀ chà i ɨŋga ɨbɨgɨ rɨ chə ɨnwǐ.
42008032	Ɨnɔ̂n mɨ̀kuŋə nɨ nyaʼa kwàʼ wɨ kyeŋ, wɨə nyaʼə jɨg ɨbom ɨwum əsɨ ze. Əne ɨzwî rɨbɔ̀ŋ mbe nyaʼa buʼ ɨbɔ əmbɨ Yeso ni wɨ̀ saŋ əwən mbə̀ wo nyɨ ɨŋga mɨ̀kuŋə mbe. Wɨ̀ nyaʼa benɨ.
42008033	Əne ɨzwî rɨbɔ̀ŋ mbe nyaʼa jwɨ̀ rɨŋga mbaŋə̀ ze wo nyɨ ɨŋga mɨ̀kuŋə mbe. Ɨnɔ̂n mɨ̀kuŋə we ɨjìm nyaʼa sù ɨbom bam ənɨ ə bid wo feŋ ɨŋga ə sà ze, koŋ.
42008034	Ənɨ bə̂d mbe nɨ nyaʼə nə̀ŋgɨ mɨ̀kuŋə mbe nyaʼa zə ənû ze nɨ nyaʼa ghɨ̌, mbɨ nyaʼa nòrə̀ wò ghà ənû ze ɨŋga əsɨ ze bə̀ ghà ɨŋga ɨsɨ mbe nɨ nyaʼa ɨban ɨban.
42008035	Bə̂d nyaʼa jwɨ̀ ɨ wo zə ənû ze nɨ nyaʼa ghɨ̌. Ənɨ mbɨ nyaʼa wò pè əsɨ Yeso, mbɨ nyaʼa zə mbaŋə̀ ze nɨ ɨzwî rɨbɔ̀ŋ mbe nyaʼa jwɨ rɨŋga məd. Wɨ̀ nyaʼa chub ɨban ɨwu Yeso mbɨ ə ngywɨ̌ ɨbòm. Ətu əməd ə nyaʼa fə zeŋ i. Əne mɨ̀mə̌d mɨjìm nyaʼa bɔ.
42008036	Bə̂d mbe nɨ nyaʼa zə ənû ze, nyaʼa ghà ɨchî nɨ Yeso kəʼ vɨ̀ mbaŋə̀ ze.
42008037	Bə̂d mɨ̀jìm rɨŋga ɨsɨ mbe nɨ nyaʼa kad ə Gèrasenès nyaʼa ghà əmbɨ Yeso ni wɨ̀ nɔʼɔ wò i, ɨmbə̀ʼ ɨghəm nɨ ɨfeŋ nyaʼa yim mɨ̀mə̌d. Əne wɨ̀ nyaʼa nyɨ əbaŋ ɨgyɨ̀ bə̀ndɨ̀ wò i.
42008038	Bɔŋ wɨ̀ nyaʼa sɨə wòə̀, mbaŋə̀ ze nɨ ɨzwî rɨbɔ̀ŋ mbe nyaʼa jwɨ rɨŋga məd nyaʼa buʼ ɨbɔ ni tə beenɨ əbɔʼ məd. Àyɨə wɨ̀ nyaʼa ton i, ghà ni,
42008039	“Bəndɨ wò əwe əkwɨ ne, pè gha ənû ə kyeŋ ze nɨ Ŋwìə̀ ghɨ̌ ənɨ ə ne.” Mbaŋə̀ ze nyaʼa wò ɨŋga əsɨ ze əjìm, yènə̀ saʼ ənû ə kyeŋ ze nɨ Yeso ghɨ̌ ənɨ məd.
42008040	Ənɨ Yeso nyaʼa bəndɨ, ɨnɔ̂n bə̂d nyaʼa wò bòm əməd, ɨmbə̀ʼ ɨghəm nɨ mɨ̀mə̌d mɨjìm mbɨə nyaʼə wòm əməd.
42008041	Mbaŋə̀ mɔʼɔ nɨ ɨkum məd nyaʼə Jairùs, nɨ nyaʼə wɨ mɔʼɔ rəbɔʼ mbaŋə̀ te nɨ nyaʼə chà nəb ə̀kàtɨ̀, nyaʼa wò gù ənɨ ɨwu ɨməd, buʼ ɨbɔ ni wɨ̀ wo ɨŋga i nəb,
42008042	ɨmbə̀ʼ ɨghəm nɨ wan əyi məd, nɨ nyaʼa àmei we mɔʼ, nyaʼa sɨ ɨchù ɨvɨ. Wan əyi we wɨə nyaʼa ɨghabɨ ɨghəm ɨwu wum chɔ̀b rɨ̀be. Ənɨ Yeso nyaʼə yènə̀ wòə̀, bə̂d nyaʼa fatɨ əməd kad.
42008043	Əyi mɔʼɔ wɨə nyaʼa əbɔʼ mɨ̀mə̌d nɨ nyaʼə wɔ̀n ɨtuʼ. Wɨ̀ nyaʼa fə wɔ̀n ənɨ ɨghəm ɨwu wum chɔ̀b rɨ̀be. Chəi wə̀d mɔʼɔ nɨ tɨ̀ wɨ̀ nyaʼa vɨ̀ əməd.
42008044	Wɨ̀ nyaʼa yeʼe tɨ ənjìm ə Yeso, pè bètɨ̀ əchəŋ ə ngywɨ̌ əməd. Ɨtuʼ we nyaʼa sob əwu əwən.
42008045	Yeso nyaʼa biirɨ ni, “À kɨə we betɨ əmɨ ə?” Ənɨ wə̀d jìm nyaʼa ton i ni kaʼi ziə, Pità nyaʼa ghà ni, “Masà, mɨnɔ̂n bə̂d mbɔ̂ kad əwe, bə̀ fatɨ əwe!”
42008046	Àyɨə Yeso nyaʼa ghà ni, “Wə̀d mɔʼɔ fə bètɨ̀ əmɨ, ɨmbə̀ʼ ɨghəm nɨ mə kyerɨ ni ɨka fə jwɨ̀ rɨ ənɨ ə num.”
42008047	Ənɨ əyi we nyaʼa zə ni chəi ɨchî nɨ tɨ̀ rə nə̀mbɨ̀, wɨ̀ nyaʼa wò yènə̀ bindɨə, pè gù ɨfě Yeso, ghà əton ze nɨ wɨ̀ kəʼ bètɨ̀ əməd əmbɨ ə bə̂d mbe mɨ̀jìm. Wɨ̀ nyaʼa bə̀ ghà ɨchî nɨ wɨ̀ nyaʼa bɔtɨ əwu əwən.
42008048	Yeso nyaʼa zu əne ghà ɨ bɔ ni, “Wân, e ɨbenɨ fə ghɨ̀ ni à bɔtɨ e. Ndə̀ əwe ənɨ əbɔrəbɔd.”
42008049	Ənɨ wɨ̀ nyaʼə kɨrɨ ghàmə̀, mbaŋə̀ mɔʼɔ rɨŋga nəb wə̀d kyeŋ we nɨ nyaʼə chà nəb ə̀kàtɨ̀ nyaʼa wò pè ghà ni, “E wan əyi we fə kwɨ i. Tɨrə̀ wɨrɨ chə e Əchwiə̀-ɨ̀nù.”
42008050	Ənɨ Yeso nyaʼa zu ənû zɔ̂, wɨ̀ nyaʼa wììrɨ̀ əmbɨ Jairùs ni, “Tɨrə̀ bɔ e. À mɨ benɨ, wɨ̀ bɨrɨ bɔtɨ i.”
42008051	Ənɨ wɨ̀ nyaʼa pè ɨŋga nəb Jairùs, chəi wɨ̀ nyaʼa ben ni wə̀d mɔʼɔ nyɨ ɨŋga nəb mbɨ ni, chè rɨ ənɨ ə Pità mbɨ Jems mbɨ Jɔ̌n mbɨ mbǎʼ wan əyi we mbɨ ɨŋgɔb məd.
42008052	Bə̂d mɨ̀jìm mbe nɨ nyaʼa əŋgu mbɨə nyaʼə zə̀ʼə̀ bə dìə̀ wan we. Àyɨə Yeso nyaʼa ghà əmbɨ mɨ̀mə̌d ni, “Tɨ mbə̀ zəʼ ə ɨmbə̀ʼ ɨghəm nɨ chəi wɨ̀ kɨrɨ kwɨ. Ɨ wɨə gwenɨ i gwenɨ.”
42008053	Ənɨ wɨ̀ nyaʼa ghà əne, bə̂d mbe nyaʼa kɔ chəʼ əməd, ɨmbə̀ʼ ɨghəm nɨ mbɨ nyaʼa kyerɨ ni wɨ̀ fə kwɨ.
42008054	Àyɨə wɨ̀ nyaʼa yim əbɔ ə wan əyi we, ghàm rɨ̀kǎ ghà ni, “Wân, nɔʼ rətiə!”
42008055	Əzwî ə wan əyi we ə nyaʼa wɨrɨ bə̀ndɨ̀ yeʼe, əne wɨ̀ nyaʼa nɔ̀ʼ rətiə əwu əwən. Yeso nyaʼa sɨ ghà ni mbɨ kəb əghɨ ə mɔʼɔ nàʼ ɨ bɔ ni wɨ̀ jɨg.
42008056	Mbǎʼ wan əyi we mbɨ ɨŋgɔb məd nyaʼa yiirɨ, àyɨə Yeso nyaʼa patɨ mɨ̀mə̌d ni tɨ mbɨ tɔ gha ə ənû ze nɨə ghɨ əmbɨ wə̀d mɔʼɔ.
42009001	Yeso nyaʼa tɔŋ mə̀mə̀ə̀nɨ̀-ɨ̀nù mbe wum chɔ̀b rɨ̀be, nàʼ ɨka əmbɨ mɨ̀mə̌d ni mbɨ chɨ ɨzwî rɨbɔ̀ŋ jìm bə̀ vɨ ɨwɔn.
42009002	Wɨ̀ nyaʼa tom mɨ̀mə̌d ni mbɨ wo yènə̀ ghà ɨmbə̀ʼ ənû ɨfɔ̀n ə Ŋwiə̀, bə̀ yènə̀ vɨ̀ə̀ bə̂d əwɔn.
42009003	Wɨ̀ nyaʼa ghà əmbɨ mɨ̀mə̌d ni, “Ənɨ mbɨə wòə̀, tɨ̀ mbə nɨŋ ə əghɨ ə mɔʼɔ, kɨ̀ à kɨ ə mbàŋ, kɨ̀ ə̀bàmɨ̀, kɨ̀ ŋgə̀ŋ, kɨ ɨkab. Tɨ mbə̀ bɨ nɨŋ ə ngywɨ̌ rɨ̀be.
42009004	Mbə mɨ pè nyɨ ɨŋga nəb mɔʼɔ, mbə̀ chub àmei ɨŋga nəb ze pè əni ze nɨ mbə̀ə nɔ̀ʼə̀.
42009005	À mɨ yeʼ nɨ chəi mbɨ nɨŋ əwən əsɨ ə mɔʼɔ, mbə̀ kud əgywɨ tɨ ənɨ mbə ɨwu ənɨ mbə̀ə jwɨ̀ə̀, ɨmbə̀ʼ əze ə bɨrɨ yeʼ ənweenɨ əmbɨ mɨ̀mə̌d ni mbɨ fə ton ɨkə̂n chɔ̀m.”
42009006	Mə̀mə̀ə̀nɨ̀-ɨ̀nù mbe nyaʼa jwɨ̀ wò chè ɨŋga ɨsɨ nɔnɔʼ, yènə̀ ghà ɨkə̂n chɔ̀m bə̀ yènə̀ vɨ̀ə̀ bə̂d ɨsɨ jìm.
42009007	Ənɨ Herɔ̀d we nɨ nyaʼə tùmbɨ̀ ə Galiliî nyaʼa zu ɨnû jìm mbe nɨ nyaʼa ghɨ̌, ətu əməd ə nyaʼa bùùrɨ̀, ɨmbə̀ʼ ɨghəm nɨ bə̂d mɔʼɔ mbɨə nyaʼə ghàə̀ ni Jɔ̌n we nɨ nyaʼə nàʼ mɨnib fə zwemə.
42009008	Mbɨ mɔʼɔ mbɨə nyaʼə ghà ni Èlaijà fə wɨrɨ yeʼe. Mbɨ cherə mbɨə nyaʼə ghàə̀ ni wə̀d ɨ̀kə̀n Ŋwìə̀ mɔʼɔ rəbɔʼ mbɨ rəŋwe fə wɨrɨ zwemə.
42009009	Herɔ̀d nyaʼa ghà ni, “Mə nyaʼa sob ətu ə Jɔ̌n, əne mbaŋə̀ zɔ̂ nɨ mɨə zu ɨnû mbɔ̂ ɨmbə̀ʼ əməd kɨə we ə?” Ɨ wɨə nyaʼə kə̀bə̀ ni njɨ tə zə ə Yeso.
42009010	Ənɨ bə̂d tom mbe nyaʼa bəndɨ, mbɨ nyaʼa ghà ɨnû mbe nɨ mbɨ nyaʼa ghɨ̌ əmbɨ Yeso. Əne wɨ̀ nyaʼa nɨŋ mɨ̀mə̌d mbɨ wo àmei mɨ̀mə̌d mɨ̀mə̌d ɨŋga əsɨ ə mɔʼɔ nɨ mbɨ nyaʼə toŋ ənɨ Bètsaidà.
42009011	Ənɨ mɨnɔ̂n bə̂d mbe nyaʼa zu ni ɨ wɨ əŋgu, mbɨ nyaʼa beenɨ əbɔʼ məd. Wɨ̀ nyaʼa nɨŋ mɨ̀mə̌d, ghà ɨmbə̀ʼ ənû ɨfɔ̀n ə Ŋwiə̀ əmbɨ mɨ̀mə̌d bə̀ vɨ̀ mbe nɨ nyaʼa wo ni wɨ̀ vɨ mɨ̀mə̌d.
42009012	Ənɨ əfub ə nyaʼa sɨə bɨ̀gə̀, mə̀mə̀ə̀nɨ̀-ɨ̀nù mbe wum chɔ̀b rɨ̀be nyaʼa wò gha ɨ bɔ ni, “Gha ɨnɔ̂n bə̂d wɔ̂ wo ɨŋga ɨsɨ mbe nɨ yeʼ ɨban ɨban, bə̀ wò ɨŋga mbeŋ ɨmbə̀ʼ mbɨ kəb ɨghɨ mɔʼɔ jɨg bə̀ kə̀b ɨsɨ nɨ ni əŋgu, ɨmbə̀ʼ ɨghəm nɨ tɨ̀ wɨ əgha əsɨ nɨ chəi bə̂d əŋgu.”
42009013	Wɨ̀ nyaʼa ghà əmbɨ mɨ̀mə̌d ni, “Mbə naʼ əghɨ ə mɔʼɔ əmbɨ mɨ̀mə̌d ni mbɨ jɨg.” Mbɨ nyaʼa wììrɨ̀ ɨ bɔ ni, “Tɨ̀ berɨ àmei chiŋ ŋgə̀ŋ rɨ̀tân mbɨ əgwi əbe, kɨrɨ ni tɨ̀ wò zon ɨghɨjɨg əmbɨ ɨnɔ̂n bə̂d wɔ̂ ɨjìm.”
42009014	Mbaŋə̀ te nɨ nyaʼa əŋgu nyaʼa ɨghabɨ chuʼ rɨ̀tân. Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Mbə ghɨ̀ mbɨ chub ə si ɨkəmɨ kəmɨ ɨghabɨ ɨwum ɨtân ɨŋga əkəm ə fibɨ̀.”
42009015	Mbɨ nyaʼa ghɨ̀ əne. Əne bə̂d mbe mɨ̀jìm nyaʼa chub ə si.
42009016	Ənɨ mbɨ nyaʼa chubɨ, Yeso nyaʼa nɨŋ chiŋ ŋgə̀ŋ te rɨ̀tân mbɨ əgwi ze əbe, nèŋ ɨkaŋ, kɔ̀ŋgɨ̀ ə Ŋwiə̀, bəʼrɨ, nàʼ əmbɨ mə̀mə̀ə̀nɨ̀-ɨ̀nù mbe ni mbɨ te ɨfě ɨnɔ̂n bə̂d we.
42009017	Mbɨ nyaʼa nɨŋ te, əne mɨ̀mə̌d mbe mɨ̀jìm nyaʼa jɨg kod. Mə̀mə̀ə̀nɨ̀-ɨ̀nù mbe nyaʼa fetɨ tɨkə te nɨ nyaʼa buʼu, tɨ swi mbɨ̀rɨkaʼ wum chɔ̀b rɨ̀be.
42009018	À nyaʼa əni ə mɔʼɔ nɨ Yeso nyaʼə kɔ̀ŋgɨ̀ ə Ŋwiə̀ rə̀zìʼ wi, mə̀mə̀ə̀nɨ̀-ɨ̀nù ɨməd nyaʼa chub ɨban məd. Əne wɨ̀ nyaʼa biirɨ əmbɨ mɨ̀mə̌d ni, “Bə̂d kɨə ghàə̀ ni mɔ̌ yɨə we ə?”
42009019	Mbɨ nyaʼa wììrɨ̀ ni, “Bə̂d mɔʼɔ mbɨə ghàə̀ ni àwɔ̀ yɨə Jɔ̌n we nɨ nyaʼə nàʼ mɨnib. Mbɨ cherə mbɨə ghàə̀ ni àwɔ̀ yɨ Èlaijà. Mbɨ cherə ghàə̀ ni àwɔ̀ yɨə wə̀d ɨ̀kə̀n Ŋwìə̀ mɔʼɔ rəbɔʼ mbɨ rəŋwe nɨ fə zwemə.”
42009020	Ənɨ mbɨ nyaʼa ghà əne, wɨ̀ nyaʼa biirɨ əmbɨ mɨ̀mə̌d ni, “À yeʼ mbə̀nə, mbə sɨ ghà ni mɔ̌ yɨə we?” Pità nyaʼa wììrɨ̀ ni, “Àwɔ̀ yɨə Wə̀d we nɨ Ŋwìə̀ zɔʼɔ.”
42009021	Yeso nyaʼa sɨ jeŋgɨ patɨ mɨ̀mə̌d ni tɨ mbɨ tɔ gha ə ənû zɔ̂ əmbɨ wə̀d mɔʼɔ.
42009022	Wɨ̀ nyaʼa ghà ni, “Wan Wə̀d berɨ jeŋgɨ zə ŋgəʼ, bə̂d kyeŋ mbe rɨŋga əbeŋ, bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ bɨrɨ ton əməd. Mbɨ bɨrɨ zwiirɨ əməd. À sɨ ɨgwɨ ɨni tad, Ŋwìə̀ zwemnɨ əməd.”
42009023	Wɨ̀ nyaʼa ghà əmbɨ mɨ̀mə̌d mɨjìm ni, “Wə̀d mɔʼɔ mɨ kəb yeʼe əbɔʼ num, wɨ̀ ton ɨnû mɔʼɔ mbe nɨ nyamnyod məd ə feenɨə, bèʼ i əzed ə baʼnɨ ɨni jìm beenɨ əbɔʼ num,
42009024	ɨmbə̀ʼ ɨghəm nɨ wə̀d mɔʼɔ we nɨə kə̀b nuŋ i ɨ̀tènɨ̀ bɨrɨ sam ɨ̀tènɨ̀ we. We nɨ sam i ɨ̀tènɨ̀ ɨmbə̀ʼ əmɨ bɨrɨ wɨrɨ jɨg ɨ̀tènɨ̀ we.
42009025	Njìm ze nɨ wə̀d bɨrɨ jɨg kɨə ye, əwu ze nɨ wɨ̀ berɨ ɨsɨg wɔ̂ jìm, əne nim kɨ̀ sam i ɨ̀tènɨ̀ ə?
42009026	Ətu ə mɨ nìd wə̀d mɔʼɔ ɨmbə̀ʼ əmɨ fɔrɨ ɨmbə̀ʼ mɨ ɨŋgam, ətu ə Wan Wə̀d ə bɨrɨ bɨ nìd ɨmbə̀ʼ əməd ənɨ wɨ̀ yeʼe ɨghabɨ ɨfɔ̀n mbɨ ɨka we nɨ Mbǎʼ naʼ ɨ bɔ bə̀ fɔrɨ mbɨ ɨwumnɨ we nɨ mbɨ̀aŋgɨrə̀ zeŋɨ bə̀ nàʼ ɨ bɔ.
42009027	Mə ghà rəsìʼ ɨ nən ni chəi bə̂d mɔʼɔ rəbɔʼ mbɔ̂ nɨ təmbɨ əgha bɨrɨ kwɨ pè ənɨ mbɨ fə zə ənû ɨfɔ̀n ə Ŋwiə̀.”
42009028	À nyaʼa ɨghabɨ ə kàb fibɨ̀ ənɨ Yeso nyaʼa gha ɨnû mbɔ̂, wɨ̀ nyaʼa nɨŋ ə Pità mbɨ Jɔ̌n fɔrɨ ə Jems, mbɨ kɔʼ wò ɨkaŋ ɨwum ɨ wò kɔŋgɨ ə Ŋwiə̀.
42009029	Ənɨ wɨ̀ nyaʼə kɔ̀ŋgɨ̀ə̀, ɨfě məd nyaʼa kwepə, ngywɨ̌ rɨ məd nyaʼa sɨə fuə teenɨə.
42009030	Mbɨ nɨ zə, mbaŋə̀ rɨ̀be nyaʼa sàʼ jwɨ̀ kɔ ghambɨ mbɨ Yeso. Mbaŋə̀ te yɨə nyaʼə Mose mbɨ Èlaijà.
42009031	Ɨ mbɨə nyaʼə te ɨghabɨ mbɨ̀aŋgɨrə̀. Mbɨ nyaʼa pè ghà ɨmbə̀ʼ ɨchî nɨ Yeso bɨrɨ kwɨ ə Jèrusalèm, ɨchî nɨ Ŋwìə̀ nyaʼa fə tekɨ nùŋ.
42009032	Pità mbɨ ə bə̂d mbe nɨ nyaʼa mbɨ məd nyaʼa feŋ əŋgwenɨ, àyɨə ənɨ mbɨ nyaʼa nɔʼɔ, mbɨ nyaʼa zə ɨchî nɨ Yeso nyaʼə teə bə̀ zə mbaŋə̀ te rɨ̀be nɨ nyaʼa təmbɨ mbɨ məd.
42009033	Ənɨ mbaŋə̀ te nyaʼə sàŋ ə Yeso, Pità nyaʼa ghà əmbɨ Yeso ni, “Masà, zɨə bɔ̀ŋ ni tɨ̀ wɨ əgha. Tɨ̀ bɨrɨ kod mɨŋwenɨ ɨtad, wɨ fibɨ̀ ɨ ne, wɨ fibɨ̀ əmbɨ Mose, wɨ fibɨ̀ əmbɨ Èlaijà.” Wɨ̀ nyaʼa ghà əne, àyɨə chəi wɨ̀ nyaʼa kyerɨ ənû ze nɨ wɨ̀ nyaʼə ghàə̀.
42009034	Ənɨ wɨ̀ nyaʼə kɨrɨ ghàmə̀, pàʼ mɔʼɔ nyaʼa kubrɨ mɨ̀mə̌d. Mə̀mə̀ə̀nɨ̀-ɨ̀nù mbe nyaʼa bɔ ɨmbə̀ʼ ɨchî nɨ pàʼ ze nyaʼa kubrɨ mɨ̀mə̌d.
42009035	Gɨ̂ mɔʼɔ nyaʼa jwɨ̀ rɨŋga pàʼ ze ghà ni, “Wɔ̂ yɨ mɨ Wan nɨ mə chɔʼɔ, mbə̀ zu ənû ze nɨ wɨə ghàə̀!”
42009036	Ənɨ gɨ̂ ze nyaʼa fə ghamɨ màànɨ̀, mbɨ nyaʼa sɨ zə àmei Yeso rə̀zìʼ wi. Mbɨ nyaʼa kəm rəziə ɨmbə̀ʼ ɨnû mbɔ̂. Chəi mbɨ nyaʼa gha ɨnû mɔʼɔ rəbɔʼ mbe nɨ mbɨ nyaʼa zə ənɨ ə nyùmə̀ we.
42009037	À nyaʼa əni ze nɨ beenɨ, ənɨ mbɨ nyaʼa swiʼi rɨkaŋ ɨwum we, ɨnɔ̂n bə̂d nɨ nyaʼa kwàʼ wɨ kyeŋ nyaʼa wò kumnɨ əməd.
42009038	Mbɨ nɨ zə, mbaŋə̀ mɔʼɔ rɨŋga ɨnɔ̂n bə̂d we nyaʼa kyeŋ ghà ni, “Əchwiə̀-ɨ̀nù, mə buʼ ɨbɔ ɨ ne ni à neŋ mɨ wan mbaŋə̀, ɨmbə̀ʼ ɨghəm nɨ mə berɨ àmei məd wɔ̂ mɔʼ.
42009039	Əzwî rɨbɔ̀ŋ ə zɨə yim əməd wɨ̀ sàʼə̀ kyeŋə rɨ̀kǎ. Ə zɨə gywɨ̀ əməd tum ə si, bə̀ ghɨ̀ rɨjo jwɨ̀ rɨ ɨchû məd. Əzwî ze ə zɨə chə əməd kwàʼ rɨŋgəʼ. Chəi zɨə ghaʼ nɨ kɨə sàŋ əməd!
42009040	Mə kə̀ʼ buʼ ɨbɔ əmbɨ mbe mə̀mə̀ə̀nɨ̀-ɨ̀nù ni mbɨ chɨ əzwî ze, àyɨə chəi ənɨ tɨ̀ mbɨ chɨ̀.”
42009041	Yeso nyaʼa wììrɨ̀ ni, “Chəi ɨghəm bə̂d wɔ̂ tɨ̀nîn berɨ ɨbenɨ. Ɨ mbɨə ghɨ̀ ɨnû nɨ chəi mbɨ kuʼnɨ. Mə kɨə wo chubɨ mbɨ nən, kɨ̀ bè yim fîŋ mbɨ nən ənɨ əgha nɨ sa rɨ ye ə?” Ənɨ wɨ̀ nyaʼa ghɨ̀ əne, wɨ̀ nyaʼa ghà əmbɨ mbaŋə̀ ze ni, “Nɨŋ e wan yeʼe əgha.”
42009042	Ənɨ wan we nyaʼə yènə̀ yeʼe, əzwî rɨbɔ̀ŋ ze nyaʼa yim əməd tum ə si, kɔ chiʼ əməd. Àyɨə Yeso nyaʼa gham əbɔʼ əzwî rɨbɔ̀ŋ ze, vɨ̀ wan we, wɨrɨ naʼ əmbɨ mbǎʼ məd.
42009043	Bə̂d mbe mɨjìm nyaʼa yiirɨ ɨchî nɨ mbɨ nyaʼa zə ɨka Ŋwiə̀. Ənɨ bə̂d mbe nyaʼə kɨrɨ yiirɨ ɨnû jìm mbe nɨ Yeso nyaʼa ghɨ̌, wɨ̀ nyaʼa ghà əmbɨ mbi mə̀mə̀ə̀nɨ̀-ɨ̀nù ni,
42009044	“Mbə̀ zu ɨŋgam wɔ̂ wɨ̀ jeŋgɨ nyɨ ɨŋga mbə ɨtu. Ɨŋgam rəŋgu yɨ ni mbɨ bɨrɨ fen Wan Wə̀d əmbɨ ə bə̂d.”
42009045	Mbɨ nyaʼa zu ɨŋgam rəŋgu, àyɨə chəi ɨtu mɨ̀mə̌d nyaʼa kɨrɨ zeŋ. Ŋwìə̀ nyaʼa fə nə̀m ɨŋgam we rɨ əmbɨ mɨ̀mə̌d ɨmbə̀ʼ tɨ mbɨ kyerɨ əwən. Mbɨ nyaʼa bə̀ bɔ nɨ biirɨ ɨŋgam we rɨ əmbɨ Yeso.
42009046	Mə̀mə̀ə̀nɨ̀-ɨ̀nù Yeso nyaʼa sàʼ kɔ taŋ ɨmbə̀ʼ we nɨ yeʼ wɨ kyeŋ əkaʼ mɨ̀mə̌d.
42009047	Yeso nyaʼa kyerɨ ənû ze nɨ mbɨ nyaʼə kɔndɨ ɨŋga tə fîŋ, əne wɨ̀ nyaʼa nɨŋ wan kwa nuŋ ɨban ni,
42009048	ghà əmbɨ mə̀mə̀ə̀nɨ̀-ɨ̀nù mbe ni, “Wə̀d mɔʼɔ we nɨ nɨŋ wan kwa ɨghabɨ wɔ̂ ənɨ mɨ ɨkum, fə bə̀ nɨŋ əmɨ. We nɨ nɨŋ əmɨ, fə bə̀ nɨŋ wə̀d we nɨ nyaʼa tom əmɨ. Əne we nɨ yeʼ wɨ kwa əkaʼ mbə̀n mbɔ̂ mɨ̀jìm, yɨ we nɨ yeʼ wɨ kyeŋ.”
42009049	Jɔ̌n nyaʼa ghà ni, “Masà, tɨ̀ kə̀ʼ zə wə̀d mɔʼɔ nɨə chɨ̀ ɨzwî rɨbɔ̀ŋ ənɨ e ɨkum, əne tɨ̀ kə̀ʼ kə̀b nɨ təmnɨ əməd, ɨmbə̀ʼ ɨghəm nɨ ka məd yɨ i wɨ mɔʼɔ rəbɔʼ na.”
42009050	Yeso nyaʼa gha ɨ bɔ ni, “Tɨ mbə təmnɨ ə məd, ɨmbə̀ʼ ɨghəm nɨ wə̀d we nɨ chəi wɨ̀ ton əwən, wɨ i mbɨ nən.”
42009051	Ənɨ ɨni nyaʼa sɨə tiinə nɨ Ŋwìə̀ nyaʼa wo nɨŋ ə Yeso ɨkaŋ, wɨ̀ nyaʼa nuŋ ɨŋga i fîŋ ni tə berɨ wo ə Jèrusalèm.
42009052	Əne wɨ̀ nyaʼa cha bə̂d ɨ̀kə̀n ɨmbì ɨ bɔ ni mbɨ wo nyɨ əsɨ ə mɔʼɔ ə Sàmàriyà ɨmbə̀ʼ tekɨ ɨghɨjìm bɔŋ wɨ̀ sɨə yeʼe.
42009053	Àyɨə chəi bə̂d mbe rɨ əsɨ ze nyaʼa nɨŋ əməd, ɨmbə̀ʼ ɨghəm nɨ zɨə nyaʼa fə zeŋ ni ɨ wɨə wò yeʼ ə Jèrusalèm.
42009054	Ənɨ mə̀mə̀ə̀nɨ̀-ɨ̀nù ɨməd nyaʼa zə ənû ze, mbɨ nyaʼa biirɨ ni, “Ə̀nùŋɨ̀sɨg, à wa kəb ni tɨ̀ gha Ŋwìə̀ cha ɨwid rɨkaŋ ni wɨ yeʼe ton mɨ̀mə̌d ə?”
42009055	Mbɨ nyaʼa ghà əne, Yeso beŋ ghàm əbɔʼ mɨ̀mə̌d.
42009056	Əne mbɨ nyaʼa chè wò ɨŋga əsɨ ə cherə.
42009057	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼə yèn ɨgwɨ ɨnə̂njɨ̀, wə̀d mɔʼɔ nyaʼa ghà ɨ bɔ ni, “Mə bɨrɨ beenɨ əbɔʼ ne ɨsɨ jìm mbe nɨ àwɔ̀ ə wò əŋgu.”
42009058	Yeso nyaʼa ghà ɨ bɔ ni, “Kyerɨ ni mɨ̀seŋə ə berɨ tə rɨbɨgɨ, tɨnən bə̀ berɨ tə kàn, àyɨə chəi Wan Wə̀d berɨ əsɨ nɨ nuŋ e ətu əŋgu.”
42009059	Wɨ̀ nyaʼa ghà əmbɨ wɨ̀ cherə ni, “Beenɨ əbɔʼ num.” Àyɨə we nyaʼa ghà ni, “Masà, sɨ mə be wò tweŋ mɨ mbǎʼ.”
42009060	Yeso nyaʼa wììrɨ̀ ɨ bɔ ni, “Saŋ ɨvɨ bə̂d tweŋ mbə ɨvɨ bə̂d. À yeʼ ɨmbə̀ʼ əwe, ndə̀ wo saʼ ni ənû ɨfɔ̀n ə Ŋwiə̀ ə zɨə yeʼe.”
42009061	Wɨ̀ cherə nyaʼa ghà ni, “Mə bɨrɨ beenɨ əbɔʼ ne, kyɨ Ə̀nùŋɨ̀sɨg, àyɨə sɨ mə be wò ndàʼnɨ̀ mbɨ ə bə̂d mbe nɨ yeʼ əkwɨ num.”
42009062	Yeso nyaʼa wììrɨ̀ ɨ bɔ ni, “Chəi wə̀d we nɨ yim əsɔ kɔ faʼi wɨrɨ bèŋ nèŋ rəbɔʼɔ, kùʼ nɨ nyɨ ɨŋga ənû ɨfɔ̀n ə Ŋwiə̀.”
42010001	Ənɨ mbɨ nyaʼa maanɨ rɨ əwɔ, Ə̀nùŋɨ̀sɨg nyaʼa chɔʼ bə̂d ɨwum sambe chɔ̀b rɨ̀be, əne tom mɨ̀mə̌d mɨbe mɨbe ni mbɨ wo ɨmbì ɨ bɔ ɨŋga ɨsɨ jìm mbe nɨ məd ziə nyaʼa berɨ wo əŋgu.
42010002	Wɨ̀ nyaʼa ghà əmbɨ mɨ̀mə̌d ni, “Ɨghɨ nɨ kwə̀ŋ ə nɔʼ, àyɨə bə̂d ə̀fàʼì ə kə. Əne mbə̀ kɔŋgɨ Ə̀nùŋɨ̀sɨg nɨ berɨ mbeŋ ni wɨ̀ cha bə̂d ə̀fàʼì mbɨ wo kwə̀ŋ ɨghɨ məd.
42010003	Mbə̀ wo ə, àyɨə mbə̀ zə ni, mə wɨə chà əwən ɨsɨg ɨghabɨ ə bɔn njɨ̀g əkaʼ ɨfɔn.
42010004	Tɨ mbə̀ beʼ ə fɨ̀tàgɨ, kɨ̀ ə̀bàmɨ̀, kɨ̀ ɨtabɨ. Tɨ mbə̀ chaʼrɨ ə wə̀d mɔʼɔ ɨnə̂njɨ̀.
42010005	Mbə mɨ nyɨ ɨŋga nəb mɔʼɔ, mbə̀ be ghà ni, 'Ŋwìə̀ zɨ əbɔrəbɔd ɨgun ə wə̀d jìm we nɨ yeʼ ɨŋga nəb zɔ̂!'
42010006	Wə̀d nɨə kə̀b əbɔrəbɔd mɨ yeʼ ɨŋga nəb ze, əbɔrəbɔd ze nɨ mbə̀ ghà ə bɨrɨ ten i mbɨ məd; àyɨə à mɨ yeʼ ni chəi wə̀d nɨə kə̀b əbɔrəbɔd ɨŋga nəb ze, əbɔrəbɔd ze nɨ mbə̀ ghà ə bɨrɨ wɨrɨ bəndɨ yeʼe ɨ nən.
42010007	Mbə̀ chub àmei ɨŋga nəb ze nɨ mbə̀ be pè nyɨ ɨŋga. Mbə̀ jɨg bə nɔ àmei ɨghɨ mbe nɨ mbɨ naʼ ɨ nən, ɨmbə̀ʼ ɨghəm nɨ zɨə kùʼ ni mbɨ chwɨ wə̀d ə̀fàʼì. Tɨ mbə̀ nyɨrə nəb.
42010008	Mbə mɨ nyɨ ɨŋga əsɨ ə mɔʼɔ mbɨ nɨŋ əwən, mbə̀ jɨg ɨghɨ mbe nɨ mbɨ naʼ ɨ nən.
42010009	Mbə̀ vɨ bə̂d əwɔn ɨŋga əsɨ ze, bə̀ ghà əmbɨ ə bə̂d mbe rɨŋga əsɨ ze ni, 'Ənû ɨfɔ̀n ə Ŋwiə̀ ə fə tiinɨ!'
42010010	Mbə mɨ nyɨ ɨŋga əsɨ ə mɔʼɔ, àyɨə chəi mbɨ nɨŋ əwən, mbə̀ wo ɨgwɨ mɨnə̂njɨ̀ mbe ɨŋga əsɨ ze ghà ni,
42010011	'Ka àbei əgywɨ rɨŋga əsɨ zɔ̂ ɨ nən nɨ tɨ̀ beʼ ənɨ mba ɨwu, tɨ̀ fə kud əbɔʼ nən. Əzɔ̂ yɨ ənweenɨ ni mbə fə ton ɨkə̂n chɔ̀m. Àyɨə mbə kyerɨ ənû zɔ̂ ə mɔʼ ni ənû ɨfɔ̀n ə Ŋwiə̀ fə tiinɨ.'
42010012	Mə ghà ɨ nən ni, à bɨrɨ sɨ əni ze nɨ Ŋwìə̀ ə sob mɨsaʼi, wɨ̀ bɨrɨ diirɨ bə̂d mbe rɨ ə Sodòm chè ɨchî nɨ tɨ̀ wɨ̀ dììrɨ̀ bə̂d mbe rɨŋga əsɨ ze!”
42010013	“Ŋgəʼ kyeŋ bɨrɨ nyɨ ɨgwɨ ne, àwɔ̀ Kòrazìn! Ŋgəʼ kyeŋ bɨrɨ nyɨ ɨgwɨ ne, àwɔ̀ Bètsaidà. Ɨmbə̀ʼ ɨghəm nɨ à kɨ̀ nɨ ɨnû yiirɨ mbe nɨ mbɨ nyaʼa ghɨ ɨŋga nən, yɨ mbɨ nyaʼa ghɨ ə Taì fɔrɨ ə Sidòn, njɨ bə̂d mbe rəŋgu nyaʼa fə bèŋ tə fîŋ rəŋwe, zɨ̀ tɨkurɨ ɨdì, bə̀ fùʼ əburɨ.
42010014	Àyɨə à bɨrɨ sɨ əni ze nɨ Ŋwìə̀ ə sob mɨsaʼi, wɨ̀ bɨrɨ dììrɨ̀ bə̂d mbe rɨ ə Taì mbɨ mbe rɨ ə Sidòn chè ɨchî nɨ tɨ̀ wɨ̀ dììrɨ̀ əwən.
42010015	Əne, àwɔ̀ Kàpenàhom! À wa kɔndɨ ni mbɨ bɨrɨ nɔ əwe chà ɨkaŋ ə? Chə̂, mbɨ bɨrɨ swi əwe màʼ ɨŋga əbeŋ ɨvɨ bə̂d.
42010016	“Wə̀d mɔʼɔ we nɨ zu ənû ze nɨ mbə̀ gha, fə bə̀ zu əze nɨ mə gha. We nɨ ton əwən, fə bə̀ ton əmɨ. We nɨ ton əmɨ, fə bə̀ ton wə̀d we nɨ nyaʼa tom əmɨ.”
42010017	Bə̂d mbe ɨwum sambe chɔ̀b rɨ̀be nyaʼa bə̀ndɨ̀ yeʼe mbɨ ə ŋgaʼ. Mbɨ nyaʼa pè ghà ni, “Ə̀nùŋɨ̀sɨg, ka àbei ɨzwî rɨbɔ̀ŋ, ɨ mbɨə nyaʼə zuunɨ əwa ənɨ tɨ̀ nyaʼa ghàm əmbɨ mɨ̀mə̌d ənɨ e ɨkum!”
42010018	Yeso nyaʼa wììrɨ̀ əmbɨ mɨ̀mə̌d ni, “Mə kə̀ʼ zə ə Satàn nɨ feŋ rɨkaŋ ɨchî nɨ ɨbi mbə̀ŋ ə ŋwàŋə̀.
42010019	Mbə̀ zə, mə fə nàʼ ɨka ɨ nən ni mbə̀ yen ɨgwɨ ə jɔ, yèn ɨgun mbɨ̀rɨkafuʼ-ɨkon. Mə fə bə̀ nàʼ ɨka ɨ nən ni mbə̀ baŋ ɨka jìm we nɨ wə̀d pə̀n berɨ. Chəi əghɨ ə mɔʼɔ bɨrɨ kundɨ əwən.
42010020	Àyɨə tɨ mbə ghaʼ àmei ni ɨzwî rɨbɔ̀ŋ mbɨə zuunɨ əwən, àyɨə mbə ghaʼ yeʼ ɨmbə̀ʼ ɨghəm nɨ Ŋwìə̀ fə ŋwaʼnɨ tə rɨkum ɨkaŋ.”
42010021	À nyaʼa ənɨ ə nyùmə̀ we, Əzwî ə Zeŋɨ ə nyaʼa ghɨ̀ ɨghaʼi swi ɨŋga fîŋ Yeso. Əne wɨ̀ nyaʼa ghà ni, “Mɨ Mbǎʼ, Ə̀nùŋɨ̀sɨg rɨkaŋ fɔrɨ ɨgwɨ ə si, məben-əwe ni à fə nə̀m ɨnû mbɔ̂ rɨ əmbɨ ə bə̂d ɨwe bə̀ fɔrɨ rɨ əmbɨ məkyerɨ ɨnû, sɨ chwiə yeʼ əmbɨ ə bɔn bɔd. Ee, kyɨ mɨ Mbǎʼ, à yɨ ɨchî nɨ à kəbɨ we.
42010022	“Mɨ Mbǎʼ fə naʼ ɨghɨjìm ɨ num. Chəi wə̀d mɔʼɔ əŋgu nɨ jeŋgɨ kyerɨ Wan chè rɨ ənɨ Mbǎʼ. Chə bəi wə̀d mɔʼɔ əŋgu nɨ jeŋgɨ kyerɨ Mbǎʼ chè rɨ ənɨ ə Wan fɔrɨ wə̀d we nɨ Wan də̀b nɨ chwi əməd ɨ bɔ.”
42010023	Ənɨ wɨ̀ nyaʼa ghà əne, wɨ̀ nyaʼa bèŋ ghà əmbɨ mə̀mə̀ə̀nɨ̀-ɨ̀nù mbe ənjìm ənjìm ni, “Ŋwìə̀ zɨ əbɔrəbɔd ɨgun əghə ze nɨə zə ɨghɨ mbe nɨ mbə̀n ə zəə!
42010024	Mə ghà ɨ nən ni bə̂d ɨ̀kə̀n nɔnɔʼ mbɨ mɨfɔ̂n nɔnɔʼ nyaʼa kə̀b zə ɨghɨ mbe nɨ mbə̀n ə zəə, àyɨə chəi mbɨ nyaʼa zə. Mbɨ nyaʼa bə̀ kəb zu ɨnû mbe nɨ mbə̀n ə zuə, àyɨə chəi mbɨ nyaʼa zu.”
42010025	À nyaʼa əni ə mɔʼɔ, əchwiə̀ rɨ̀kə̌ mɔʼɔ nyaʼa wò əsɨ Yeso ɨmbə̀ʼ kwaʼnɨ əməd. Əne wɨ̀ nyaʼa biirɨ ɨ bɔ ni, “Əchwiə̀-ɨ̀nù, mə kɨə wo ghɨ yè bɔŋ jɨg ɨ̀tènɨ̀ rɨ mì ə?”
42010026	Yeso nyaʼa biirɨ ɨ bɔ ni, “Zɨə kɨ ɨŋga tɨkə rɨ Mose ni yè ə? À foŋ zɨə ghà ni ye ə?”
42010027	Əchwiə̀ rɨ̀kə̌ we nyaʼa wììrɨ̀ ni, “À berɨ ghaʼ Ə̀nùŋɨ̀sɨg e Ŋwìə̀ ənɨ e fîŋ jìm, ənɨ e ɨ̀tènɨ̀ jìm, ənɨ e ɨka jìm bə̀ fɔrɨ ənɨ te rɨkɔndɨ rɨjìm. À berɨ bɨ ghaʼ wə̀d nɨ tindɨ ɨban ne ɨchî nɨ à ghaʼ e nyamnyod.”
42010028	Yeso nyaʼa ghà ɨ bɔ ni, “À fə wììrɨ̀ ɨchî chɔ̀m. Sɨə ghɨ əne, à bɨrɨ tènə̀.”
42010029	Àyɨə ɨchî nɨ mbaŋə̀ ze nyaʼə kə̀b chwi ni ənû ze nɨ tə gha ə kùʼ, wɨ̀ nyaʼa wɨrɨ yì biirɨ əmbɨ Yeso ni, “Wə̀d nɨ tindɨ ɨban num kɨə we?”
42010030	Yeso nyaʼa wììrɨ̀ ɨ bɔ ni, “Mbaŋə̀ mɔʼɔ zɨə nyaʼə swiʼi rɨ ə Jèrusalèm wò ə Jerikò. Wɨ̀ nyaʼa pè feŋ ɨŋga tɨkyerɨ-ɨbɔ mɨjɨ. Mɨjɨ mbe nyaʼa fe ɨghɨ məd jìm bə̀ som əməd wɨ̀ sɨə wo kwɨ. Əne mbɨ nyaʼa saŋ əməd nòd əwən.
42010031	Zɨə nyaʼa chè ni wə̀d mbàn Ŋwìə̀ mɔʼɔ wɨə nyaʼə swiʼ ɨgwɨ ɨnə̂njɨ̀ we. Ənɨ wɨ̀ nyaʼa zə mbaŋə̀ ze, wɨ̀ nyaʼa bàʼrɨ̀ chè əba ɨnə̂njɨ̀ zə̂.
42010032	Əne bə̂, mbaŋə̀ mɔʼɔ nɨ nyaʼa rɨŋga ɨnəbɨ Levì nyaʼa bə̀ wò pè əsɨ ze, zə əməd, bə̀ bàʼrɨ̀ chè əba ɨnə̂njɨ̀ zə̂.
42010033	Àyɨə mbaŋə̀ mɔʼɔ nɨ nyaʼa rɨ ə Sàmàriyà, nɨ nyaʼə yèn i, nyaʼa wò pè əsɨ ze nɨ mbaŋə̀ ze nyaʼa əŋgu. Ənɨ wɨ̀ nyaʼa zə əməd, ə̀kə̀nɨ̀ ə nyaʼa swi ɨŋga fîŋ məd.
42010034	Əne wɨ̀ nyaʼa wò əsɨ mbaŋə̀ ze, sò ɨna məd ənɨ mɨnoʼ, bə zɔʼ ənɨ mɨwud sɨ kod. Wɨ̀ nyaʼa ghɨ̀ əne, nɨŋ əməd nuŋ ɨgun i jàkas, nɨŋ wò ɨŋga nəb nɨ bə̂d ɨghanɨ ə pè ni əŋgu, nə̀ŋgɨ əməd.
42010035	À nyaʼa əni ze nɨ beenɨ, wɨ̀ nyaʼa chɨ̀ ɨkab chuʼ rɨ̀be, nàʼ əmbɨ wə̀d nəb we ghà ni, 'Nəŋgɨ əməd, ənɨ mə̀ wɨrɨ bə̀ndɨ̀, mə bɨrɨ wi ɨkab cherə we nɨ à chəkɨ ɨgwɨ məd.'”
42010036	Yeso nyaʼa sɨ nwìə̀ biirɨ ɨ bɔ ni, “Ənɨ e ɨkɔndɨ, à kɨ wi rəbɔʼ bə̂d mbɔ̂ mɨ̀tad nɨ nyaʼa chwi ni tə yɨə wəd nɨ tindɨ ɨban ə mbaŋə̀ ze nɨ nyaʼa feŋ ɨŋga tɨkyerɨ-ɨbɔ mɨjɨ ə?”
42010037	Əchwiə̀ rɨ̀kə̌ we nyaʼa wììrɨ̀ ni, “À yɨ we nɨ nyaʼa diirɨ əməd.” Yeso nyaʼa sɨ ghà ɨ bɔ ni, “Ndə̀ wò ghɨ̀ əndəŋ əndəŋ.”
42010038	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼə yènə̀ wòə̀, wɨ̀ nyaʼa wò pè ɨŋga əsɨ ə mɔʼɔ. Əyi mɔʼɔ nɨ ɨkum məd nyaʼə Màta, nyaʼa nɨŋ Yeso ɨŋga i nəb.
42010039	Màta we nyaʼa berɨ wi aŋgɔb mɔʼɔ nɨ ɨkum məd nyaʼə Mèri. Mèri we nyaʼa chub ɨban ɨwu Ə̀nùŋɨ̀sɨg zwetɨ ənû mbe nɨ wɨ̀ nyaʼə chwiə,
42010040	àyɨə Màta wɨə nyaʼə nwìʼ ɨnyod tə̀zìʼ wi ɨmbə̀ʼ tekɨ ɨghɨ əmbɨ mɨ̀mə̌d. Əne wɨ̀ nyaʼa wò ghà əmbɨ Yeso ni, “Ə̀nùŋɨ̀sɨg, à rɨ wa zə e ni wum aŋgɔb fə sàŋ əmɨ ni mə tekɨ ɨghɨ mbɔ̂ tə̀zìʼ ə? Gha ɨ bɔ ni wɨ̀ yeʼe wèèrɨ̀ əmɨ.”
42010041	Àyɨə Ə̀nùŋɨ̀sɨg nyaʼa wììrɨ̀ ɨ bɔ ni, “Màta, Màta! À wɨə nwìʼ ɨnyod əku bə̀ zəə ŋgəʼ ɨmbə̀ʼ ɨnû nɔnɔʼ.
42010042	Əghɨ nɨ mbɨə kə̀bə̀ mei ze ə mɔʼ. Mèri fə chɨ̀ əba ə chɔ̀m nɨ chəi mbɨ bɨrɨ nɨŋ rɨ ɨ bɔ.”
42011001	Yeso wɨə nyaʼə kɔ̀ŋgɨ̀ ə Ŋwiə̀ əsɨ ə mɔʼɔ. Ənɨ wɨ̀ nyaʼa màànɨ, ə̀mə̀ə̀nɨ̀-ɨ̀nù məd mɔʼɔ nyaʼa ghà ɨ bɔ ni, “Ə̀nùŋɨ̀sɨg, chwi ɨchî nɨ mbɨə kɔ̀ŋgɨ̀ ə Ŋwiə̀ ɨ na, àmei ɨchî nɨ Jɔ̌n we nɨ nyaʼə nàʼ mɨnib nyaʼa chwi əmbɨ mbi mə̀mə̀ə̀nɨ̀-ɨ̀nù.”
42011002	Əne wɨ̀ nyaʼa ghà əmbɨ mɨ̀mə̌d ni, “Ənɨ mbə̀ə kɔ̀ŋgɨ̀ ə Ŋwiə̀, mbə̀ gha ni: 'A Mbǎʼ, Ghɨ ni bə̂d wumnɨ e ɨkum, E ənû ɨfɔ̀n ə yeʼe.
42011003	Naʼ ɨghɨjɨg nɨ kuʼnɨ na ɨni jìm.
42011004	Waʼ mba ɨnû rɨbɔ̀ŋ, ɨmbə̀ʼ ɨghəm nɨ tɨ̀ wɨə waʼ ɨnû rɨbɔ̀ŋ wə̀d jìm we nɨ gu ənû ɨ na. Tɨrə̀ ben e ni ənû ə mɔʼɔ ə numbɨ əwa.'”
42011005	Yeso nyaʼa yì ghà əmbɨ mbi mə̀mə̀ə̀nɨ̀-ɨ̀nù ni, “À mɨ yeʼ nɨ wə̀d mɔʼɔ rəbɔʼ nən berɨ i sə̀ʼ nɨ wɨ̀ wo əsɨ məd ɨzimɨ ka, pè gha ɨ bɔ ni, 'Mɨ sə̀ʼ, chɔʼ chiŋ ŋgə̀ŋ rɨtad naʼ i num,
42011006	ɨmbə̀ʼ ɨghəm nɨ mɨ sə̀ʼ mɔʼɔ fə nɔ̀ʼ rɨ əsa əgha yeʼe əkwɨ num, əne chəi mə̀ berɨ əghɨ nɨ naʼ ɨ bɔ ni wɨ̀ jɨg.'
42011007	E sə̀ʼ mɨ wììrɨ̀ rɨŋga nəb ni, 'Tɨrə̀ chə e əmɨ! Mə fə fə̀n mɨ nəb. Mɔ̌ mbɨ mbɨ bɔn fə nòkɨ̀ a. Chəi mə bɨrɨ nɔʼ naʼ əghɨ ə mɔʼɔ ɨ ne.'
42011008	Mə ghà ɨ nən ni, ka à bè yeʼ ni chəi wɨ̀ bɨrɨ nɔʼ naʼ əghɨ ə mɔʼɔ ɨ bɔ ɨmbə̀ʼ ɨghəm nɨ məd yɨə sə̀ʼ məd, àyɨə wɨ̀ bɨrɨ nɔʼ naʼ əghɨ ze nɨ wɨ̀ kəbɨ ɨmbə̀ʼ ɨghəm nɨ wɨ̀ yim fîŋ rəbə biirɨ i biirɨ.
42011009	“Əne mə ghà ɨ nən ni, mbə̀ nɔn, Ŋwìə̀ bɨrɨ naʼ ɨ nən. Mbə̀ kəbə, Ŋwìə̀ bɨrɨ ghɨ̀ ni mbə̀ zə. Mbə̀ goŋgɨ, Ŋwìə̀ bɨrɨ fiʼ ɨ nən.
42011010	Ɨmbə̀ʼ ɨghəm nɨ wə̀d jìm we nɨ nɔnɨ, Ŋwìə̀ bɨrɨ naʼ ɨ bɔ, we nɨ kə̀bɨ, Ŋwìə̀ bɨrɨ ghɨ̀ ni wɨ̀ zə, we nɨ goŋgɨ, Ŋwìə̀ bɨrɨ fiʼ ɨ bɔ.
42011011	À kɨə mbǎʼ wi rəbɔʼ nən nɨ wan məd mɨ nɔn ɨgwi ɨ bɔ, chəi wɨ̀ naʼ ɨgwi, wɨ̀ nàʼ yeʼ jɔ ə?
42011012	Kɨ̀ nɨ wɨ̀ mɨ nɔn ɨbom ŋgub, wɨ̀ nàʼ yeʼ rɨkafuʼ-ɨkon ɨ bɔ ə?
42011013	Əne mbə̀n mbe nɨə ghɨ̀ ɨnû rɨbɔ̀ŋ mɨ kyerɨ ɨchî nɨ naʼ ɨghɨ chɔ̀m əmbɨ mbə bɔn, njɨ ə Mbǎʼ nɨ yeʼ ɨkaŋ bɨrɨ kaŋ naʼ Əzwî ə Zeŋɨ əmbɨ ə bə̂d mbe nɨ nɔn ɨ bɔ!”
42011014	Yeso nyaʼa chɨ̀ əzwî rɨbɔ̀ŋ rɨŋga wə̀d mɔʼɔ nɨ nyaʼə tɨ̀ghàm. Ənɨ əzwî rɨbɔ̀ŋ ze ə nyaʼa jwɨ̌, tɨ̀ghàm we nyaʼa ghàm, əne ɨnɔ̂n bə̂d we nɨ nyaʼa əŋgu nyaʼa yiirɨ.
42011015	Àyɨə mbɨ mɔʼɔ nyaʼa ghà ni, “À yɨə Belzebùl nɨ yeʼ ɨfɔ̂n ɨzwî rɨbɔ̀ŋ naʼ ɨka ɨ bɔ ni wɨ̀ chɨ ɨzwî rɨbɔ̀ŋ.”
42011016	Mbɨ mɔʼɔ nyaʼa kəb ni njɨ mbə kwàʼnɨ̀ əməd, əne mbɨ nyaʼa ghà ni wɨ̀ ghɨ ənû ə yiirɨ nɨ chwi ni à yɨə Ŋwìə̀ naʼ ɨka ɨ bɔ.
42011017	Wɨ̀ nyaʼa kyerɨ tɨkɔndɨ tɨ mɨ̀mə̌d, əne wɨ̀ nyaʼa ghà əmbɨ mɨ̀mə̌d ni, “Əbeŋ ɨfɔ̀n ə mɔʼɔ ə mɨ saanɨ əkəmɨ kəmɨ, kɔ zɔŋ mbənə mbənə, əbeŋ ze ə bɨrɨ beŋ ənɨ rɨ̀fùm. Bə̂d rɨŋga nəb mɨ saanɨ, njɨ nəb ze bɨrɨ jàŋə̀.
42011018	Ənû ɨfɔ̀n ə Satàn ə mɨ bə̀ saanɨ əkəmɨ kəmɨ, njɨ ənû ɨfɔ̀n ze ə kɨə wo təm rɨ ye ə? Mbə ghà ni à yɨə Belzebùl naʼ ɨka ɨ num ni mə̀ chɨ ɨzwî rɨbɔ̀ŋ.
42011019	Mə mɨ yeʼə chɨ̀ ɨzwî rɨbɔ̀ŋ ənɨ ɨka nɨ Belzebùl naʼ ɨ num, njɨ mbə bɔn kɨə chɨ ənɨ ɨka nɨ we naʼ əmbɨ mɨ̀mə̌d ə? Mbə̀ kyerɨ ni à yɨ mbə bɔn bɨrɨ saʼ əwən.
42011020	Àyɨə mə mɨ yeʼə chɨ̀ ənɨ ɨka we nɨ Ŋwìə̀ naʼ ɨ num, njɨ zɨə chwi ni ənû ɨfɔ̂n ə Ŋwiə̀ ə fə sɨ i mbɨ nən.
42011021	“Mbaŋə̀ ze nɨ berɨ ɨka mɨ yim ɨghɨ bid nəŋgɨ i nəb, chəi wə̀d bɨrɨ betɨ ɨghɨ məd.
42011022	Àyɨə mbaŋə̀ cherə nɨ berɨ ɨka chè əməd mɨ zɔ̀ŋ mbɨ məd baŋ əməd, wɨ̀ bɨrɨ nɨŋ ɨghɨ bid məd mbe ɨjìm nɨ wɨ̀ kəʼ nuŋ i fîŋ ɨgun, əne ghàpɨ̀ ɨghɨ mbe nɨ wɨ̀ beʼrɨ.
42011023	Wə̀d we nɨ chəi əməd mbɨ num yɨ mɨ wə̀d pə̀n. We nɨ chəi wɨə fetɨə mbɨ num wɨə jàŋə̀.
42011024	“Əzwî rɨbɔ̀ŋ ə mɨ fə jwɨ̀ rɨŋga wə̀d, zɨə ghanə yèn ɨsɨ mbe nɨ chəi mɨnib əŋgu, yènə̀ kə̀b əsɨ nɨ zwììrɨ̀. Zɨə mɨ rɨka zə i, zɨə ghà ni, 'Mə bɨrɨ bəndɨ wo ɨŋga nəb ze nɨ mə̀ jwɨ rɨŋga.'
42011025	Zɨ̀ mɨ nɨə yeʼe, zɨ̀ pe zə nəb ze nɨ mbɨ fə zə̌ tekɨ ɨchî chɔ̀m.
42011026	Əne zɨə bɨrɨ wò nɨŋ ɨzwî rɨbɔ̀ŋ cherə sambe nɨ bə̌ chè əməd yeʼe mbɨ mbɨwən, mbɨ wò nyɨ chub ɨŋga nəb ze. Ŋgəʼ ze nɨ bɨrɨ nyɨ ɨgun ə wə̀d we bɨrɨ bə chè ze nɨ wɨ̀ nyaʼə beə zəə.”
42011027	Ənɨ Yeso nyaʼə ghà ɨnû mbɔ̂, əyi mɔʼɔ rɨŋga ɨnɔ̂n bə̂d we nyaʼa gham rɨ̀kǎ, ghà ɨ bɔ ni, “Ŋwìə̀ zɨ əbɔrəbɔd ɨgun əyi we nɨ nyaʼa gywɨ əwe bə̀ nì əwe!”
42011028	Àyɨə Yeso nyaʼa wììrɨ̀ ni, “Ŋwìə̀ bɨrɨ zɨ əbɔrəbɔd yeʼ ɨgun ə bə̂d mbe nɨə zu ɨŋgam məd bə̀ ghɨ̀ ɨnû mbe nɨ wɨə ghàə̀!”
42011029	Ənɨ mɨnɔ̂n bə̂d mbe nyaʼə sɨə nɔʼrɨə wò ɨmbì, Yeso nyaʼa kɔ ghǎ ni, “Ɨghəm bə̂d wɔ̂ rɨ̀nîn wɨə ghɨ̀ ɨnû rɨbɔ̀ŋ. Ɨ wɨə kə̀bə̀ ni mə̀ ghɨ ənû ə yiirɨ, àyɨə chəi ənû ə yiirɨ nɨ mə̀ bɨrɨ ghɨ̀ chè rɨ ənɨ ənû ə yiirɨ ze nɨ nyaʼa ghɨ ənɨ ə Jonà.
42011030	Ɨchî nɨ Jonà yɨə nyaʼə ənweenɨ-ənû əmbɨ bə̂d mbe rɨ ə Ninivè, yɨə bə ɨchî nɨ Wan Wə̀d bɨrɨ bɨ yeʼ ənweenɨ-ənû əmbɨ ɨghəm bə̂d wɔ̂ rɨ̀nîn.
42011031	Ɨgwɨ əni ze nɨ Ŋwìə̀ ə sob mɨsaʼi, ɨfɔ̂n əyi we rɨ ə Shebà bɨrɨ nɔʼ zɨ ɨsaʼi ɨgwɨ ɨghəm bə̂d wɔ̂ rɨ̀nîn, ɨmbə̀ʼ ɨghəm nɨ wɨ̀ nyaʼa yeʼe rɨ ɨnwǐ ɨsɨg ɨmbə̀ʼ zu ɨnû ɨwe rɨ əmbɨ Solomòn. Àyɨə mbə̀ zə ni wə̀d mɔʼɔ wɨ əgha nɨ dabə chè ə Solomòn.
42011032	Ɨgwɨ əni ze nɨ Ŋwìə̀ ə sob mɨsaʼi, bə̂d mbe rɨ ə Ninivè bɨrɨ nɔʼ zɨ ɨsaʼi ɨgwɨ ɨghəm bə̂d wɔ̂ rɨ̀nîn, ɨmbə̀ʼ ɨghəm nɨ ənɨ Jonà nyaʼə ghà ɨŋgam Ŋwiə̀, mbɨ nyaʼa bèŋ tə fîŋ. Àyɨə mbə zə ni wə̀d mɔʼɔ wɨ əgha nɨ dabə chè ə Jonà.”
42011033	“Chəi wə̀d mɔʼɔ əŋgu nɨ wɨ̀ mɨ che ənam wɨ̀ nə̀m kɨ̀ wɨ̀ kubrɨ əton fɨkyiŋ. Wɨ̀ mɨ chè ənam, wɨ̀ bɨrɨ te yeʼ ɨgun əsɨ nɨ mbɨə te ənam ɨmbə̀ʼ bə̂d mbe nɨ nyɨ ə nəb zə ɨsɨ.
42011034	E ɨghə yɨ ənam əmbɨ e nyamnyod. E ɨghə mɨ yeʼ wɨ chɔ̀m, e ɨnyod jìm bɨrɨ zeŋ. Àyɨə e ɨghə mɨ yeʼ wɨ rɨbɔ̀ŋ, e ɨnyod jìm bɨrɨ fin.
42011035	Əne mbə̀ we ə ni tɨ ɨzeŋɨ zeŋɨ we nɨ yeʼ ɨŋga nən beŋ ənɨ ɨsɨ firɨ.
42011036	Əne e ɨnyod jìm mɨ zeŋ, nɨ chəi əba ə mɔʼɔ ə finə, njɨ e ɨnyod jìm bɨrɨ te ɨchî nɨ ənam ə teə nàʼ ɨzeŋɨ zeŋɨ ɨ ne.”
42011037	Ənɨ Yeso nyaʼə kɨrɨ ghàmə̀, Farisiî mɔʼɔ nyaʼa tɔŋ əməd ni wɨ̀ yeʼe jɨg mbɨ ni. Əne wɨ̀ nyaʼa wò nyɨ ə nəb chubɨ ɨ jɨg.
42011038	Zɨə nyaʼa chè ə Farisiî we nɨ zə ni chəi Yeso nyaʼa so ɨbɔ ɨchî nɨ mɨchî mɨ̀mə̌d chwiə bɔŋ jɨg.
42011039	Əne Ə̀nùŋɨ̀sɨg nyaʼa ghà ɨ bɔ ni, “Tɨ̀nîn mbə̀nə mɨ̀Farisiî mbɨə sòə̀ njìm toʼ bə̀ sòə̀ njìm əkaŋ, àyɨə tə fîŋ ə swi mbɨ əjə fɔrɨ ɨnû ɨzɨg.
42011040	Mbə yɨ ɨneŋ! Ka à wa kɨ i wə̀d we nɨ nyaʼa tekɨ əba rɨŋga nyaʼa bə tekɨ əba rəsàŋ ə?
42011041	Àyɨə mbə̀ naʼ ɨghɨ mbe nɨ yeʼ ɨŋga toʼ bə̀ nàʼ mbe nɨ yeʼ ɨŋga ɨkaŋ əmbɨ ə bə̂d ɨkwaŋ, əne ɨghɨjìm bɨrɨ zeŋ ɨ nən.
42011042	“Ŋgəʼ kyeŋ bɨrɨ nyɨ ɨgwɨ nən mbə̀nə mɨ̀Farisiî!, ɨmbə̀ʼ ɨghəm nɨ mbə mbɨə ghàpə̀ tɨtiirɨ te nɨ mbɨə tɔŋ ənɨ mint bə̀ ghapɨ ə rue mbɨ tɨkwɨrɨ mbòb jìm ɨsɨ wum, əne nàʼ əsɨ ə fibɨ̀ əmbɨ ə Ŋwiə̀, àyɨə mbə mbɨə waʼ ənû nɨ ghɨ ɨnû nɨ kuʼnɨ mbɨ ənû nɨ ghaʼ ə Ŋwiə̀. Njɨ mbə ghɨ ɨnû mbɔ̂ jìm nɨ chəi mbə̀ waʼ mbɨ mɔʼɔ.
42011043	Ŋgəʼ kyeŋ bɨrɨ nyɨ ɨgwɨ nən mbə̀nə mɨ̀Farisiî!, ɨmbə̀ʼ ɨghəm nɨ mbə mbɨə ghaʼ ɨtən chɔ̀m ɨŋga nəb tɨ ə̀kàtɨ̀, bə̀ ghaʼə ni bə̂d chaʼrɨ əwən ɨŋga mɨ̀wǐn.
42011044	Ŋgəʼ kyeŋ bɨrɨ nyɨ ɨgwɨ nən!, ɨmbə̀ʼ ɨghəm nɨ mbə mbɨ ɨghabɨ mɨsî nɨ chəi bə̂d ə zəə, əne bə̂d mbɨə yèn ɨgun nɨ chəi mbɨ kyerɨ.”
42011045	Əchwiə̀ rɨ̀kə̌ mɔʼɔ nyaʼa wììrɨ̀ ɨ bɔ ni, “Əchwiə̀-ɨ̀nù, à mɨ ghà əne, à fə bə̀ zɔ̀m əwa!”
42011046	Yeso nyaʼa ghà ni, “Ŋgəʼ kyeŋ bɨrɨ bɨ nyɨ ɨgwɨ nən, mbə̀nə məchwiə̀ rɨ̀kə̌!, ɨmbə̀ʼ ɨghəm nɨ mbə mbɨə zɨ̀ ɨghɨ nɨ nid ɨgwɨ ɨtu bə̂d nɨ chəi nɨ tɨ̀ mbɨ bèʼ, àyɨə chəi mbə̀ə bètɨ̀ ɨghɨ mbe ka àbei ənɨ tə fi əbɔ.
42011047	Ŋgəʼ kyeŋ bɨrɨ nyɨ ɨgwɨ nən!, ɨmbə̀ʼ ɨghəm nɨ mbə mbɨə bɔm ɨtu ɨsì bə̂d ɨ̀kə̀n Ŋwiə̀ mbe nɨ mbə mɨ̀mbǎʼ rəŋwe nyaʼa zwiirɨ.
42011048	Əne mbə̀ yɨ mɨ̀zərɨmbin fɔrɨ bə̂d nɨ ben ɨnû mbe nɨ mbə mɨ̀mbǎʼ rəŋwe nyaʼa ghɨ̌. Mbɨ nyaʼa zwiirɨ bə̂d ɨ̀kə̀n mbe, mbə sɨ bɔm ɨtu ɨsi mɨ̀mə̌d.
42011049	Ŋwìə̀ nyaʼa fə we i əne ghà ɨmbə̀ʼ ənû zɔ̂ ni, 'Mə bɨrɨ cha bə̂d ɨ̀kə̀n bə̀ chà bə̂d tom əsɨ mɨ̀mə̌d. Mbɨ bɨrɨ zwiirɨ mbɨ mɔʼɔ bə̀ nwèndɨ̀ tɨkyerɨ-ɨwu mbɨ cherə.'
42011050	Əne mbɨ bɨrɨ biirɨ ənəm ə bə̂d ɨ̀kə̀n Ŋwiə̀ mɨ̀jìm mbe nɨ mbɨ nyaʼa zwiirɨ tɨ ənɨ ɨsɨg nyaʼa kɔ tɨ əmbɨ ɨghəm bə̂d wɔ̂ rɨ̀nîn.
42011051	Mbɨ bɨrɨ kɔ rɨ ənɨ ənəm ə Ebèl wò pè ənɨ ənəm ə Zèkàriyà we nɨ mbɨ nyaʼa zwiirɨ əsàn ɨkwi ɨjə̀ŋ ə̀fà mbɨ əsɨ ə zeŋɨ. Ee, mə ghà ɨ nən ni mbɨ bɨrɨ biirɨ ənəm ze rɨ əmbɨ ɨghəm bə̂d wɔ̂ rɨ̀nîn.
42011052	“Ŋgəʼ kyeŋ bɨrɨ nyɨ ɨgwɨ nən, mbə̀nə məchwiə̀ rɨ̀kə̌!, ɨmbə̀ʼ ɨghəm nɨ mbə fə nɨŋ əfiʼ tɨ ənɨ əsɨ nɨ tɨ̀ bə̂d nɨŋ ɨwe. Chəi mbə̀ nyɨ ɨŋga əsɨ ze, àyɨə mbə mbɨə kənə bə̂d mbe nɨə kə̀b nyɨ ni tɨ mbɨ nyɨ ə.”
42011053	Ənɨ Yeso nyaʼa nɔʼ rɨ əsɨ ze, məchwiə̀ rɨ̀kə̌ mbɨ mɨ̀Farisiî nyaʼa kɔ ghambɨ əməd kwàʼ rɨ̀kǎ. Mbɨ nyaʼa bə̀ kɔ biirɨ mɨŋgam ɨ bɔ ɨmbə̀ʼ ɨnû nɔnɔʼ.
42011054	Ɨ mbɨə nyaʼə kə̀bə̀ ni wɨ̀ gha ənû ə mɔʼɔ ze nɨ bə̌, ɨmbə̀ʼ mbɨ gywɨ əməd.
42012001	À nyaʼa ənɨ ə nyùmə̀ we, ɨnɔ̂n bə̂d chuʼ mbɨ ə chuʼ nyaʼa wò fetɨ. Mbɨ nyaʼa fetɨ əne, mbɨ mɔʼɔ sɨə tə̀ʼrɨ̀ə̀ mbɨ cherə. Yeso nyaʼa bè kɔ ghǎ əmbɨ mbi mə̀mə̀ə̀nɨ̀-ɨ̀nù ni, “Mbə̀ we əwən ɨmbə̀ʼ ɨfuʼ mɨ̀Farisiî we nɨə ghɨ̀ ni ŋgə̀ŋ kɔʼ. Əne yɨ mə̀ gha ni mbə̀ we ɨmbə̀ʼ ɨbekɨ ɨnû mɨ̀mə̌d.
42012002	Chəi əghɨ ə mɔʼɔ nɨ mbɨ kubrɨ nɨ chəi mbɨ bɨrɨ fiʼi, kɨ̀ ənɨ mbɨ nəmɨ nɨ chəi bə̂d bɨrɨ kyerɨ.
42012003	Əne ɨnû mɔʼɔ mbe nɨ mbə̀ nyaʼa gha ənɨ ɨsɨ ə finə, bə̂d bɨrɨ zu ənɨ ɨsɨ ə zeŋə. Mbe nɨ mbə̀ nyaʼa chùmbɨ̀ ɨŋga ɨtu nəb əfənə, bə̂d bɨrɨ təm saʼ rɨ ɨdom rɨ nəb.”
42012004	“Mə wɨə ghà ɨ nən, mbən mbɨ mɨ̀sə̀ʼ ni, tɨ mbə̀ bɔ ə bə̂d mbe nɨə zwiirɨə nyamnyod, àyɨə chəi ənû ə cherə nɨ tɨ̀ mbɨ wɨrɨ ghɨ̀.
42012005	Àyɨə mə bɨrɨ patɨ əwən ɨmbə̀ʼ wə̀d we nɨ tɨ̀ mbə bɔ. Mbə̀ bɔ yeʼ Ŋwiə̀, ɨmbə̀ʼ ɨghəm nɨ ənɨ wɨ̀ zwiirɨ bə̂d, wɨ̀ kɨrɨ berɨ ɨka nɨ maʼ mɨ̀mə̌d ɨŋga əsɨ ɨchə. Ee, mə ghà ɨ nən ni mbə̀ bɔ əməd!
42012006	“Ɨmbə̀ʼ ɨ mbɨə fènə̀ tɨcherɨ rɨtân ənɨ akə ɨkab ə? Àyɨə chəi Ŋwìə̀ nebɨ fɨ mɔʼ.
42012007	Ka àbei nyôŋ te nɨ yeʼ ɨgun mbə ɨtu, Ŋwìə̀ fə taŋgɨ rɨjìm. Tɨ mbə̀ bɔ ə. Mbə yɨ ɨghɨ əka ɨnùn chè tɨcherɨ nɔnɔʼ.”
42012008	“Mə ghà ɨ nən ni, wə̀d jìm we nɨ ben ɨfě bə̂d ni tə kyerɨ əmɨ, Wan Wə̀d bɨrɨ bɨ ben ɨfě mbɨ̀aŋgɨrə̀ Ŋwiə̀ ni tə kyerɨ əməd.
42012009	Àyɨə wə̀d mɔʼɔ we nɨ ton ɨfě bə̂d ni chəi tə kyerɨ əmɨ, Wan Wə̀d bɨrɨ bɨ ton ɨfě mbɨ̀aŋgɨrə̀ Ŋwiə̀ ni chəi tə kyerɨ əməd.
42012010	Ŋwìə̀ bɨrɨ waʼ ɨnû rɨbɔ̀ŋ wə̀d jìm we nɨ gha ɨŋgam rɨbɔ̀ŋ ɨmbə̀ʼ Wan Wə̀d, àyɨə ka wɨ̀ bɨrɨ waʼ i mbɨ wə̀d we nɨ zɔm Əzwî ə Zeŋɨ.
42012011	“Ənɨ mbɨ nɨŋ əwən wò ɨŋga nəb tɨ ə̀kàtɨ̀, kɨ̀ ɨfě mə̀tùmbɨ̀ əbeŋ kɨ̀ ɨfě mɨ̀mbǎʼ əbeŋ, tɨ mbə̀ nwìʼ ə ɨnyod ɨmbə̀ʼ ɨchî nɨ tɨ̀ mbə bɨrɨ chɨ ɨnû rɨ ɨgwɨ nən, kɨ̀ ɨmbə̀ʼ ənû ze nɨ mbə̀ bɨrɨ ghà,
42012012	ɨmbə̀ʼ ɨghəm nɨ Əzwî ə Zeŋɨ ə bɨrɨ ghɨ mbə̀ kyerɨ ənû ze nɨ mbə berɨ ghà ənɨ ə nyùmə̀ we.”
42012013	Mbaŋə̀ mɔʼɔ rɨŋga ɨnɔ̂n bə̂d we nyaʼa ghà əmbɨ Yeso ni, “Əchwiə̀-ɨ̀nù, gha əmbɨ wum aŋgɔb ni wɨ̀ ghapɨ ɨghɨ mbe nɨ a mbǎʼ nyaʼa kwɨ nùŋ ɨ na.”
42012014	Yeso nyaʼa wììrɨ̀ ɨ bɔ ni, “Mɨ sə̀ʼ, a kɨə we nuŋ əmɨ ənɨ əsaʼ bə̂d, kɨ̀ ənɨ wə̀d nɨə ghàpɨ̀ ɨghɨ ɨ nən ə?”
42012015	Ənɨ wɨ̀ nyaʼa ghà əne, wɨ̀ nyaʼa ghà əmbɨ ə bə̂d mbe ni, “Mbə̀ chub ɨkyèʼe, we əwən ɨmbə̀ʼ ənû nɨ feenɨ ɨghɨ, ɨmbə̀ʼ ɨghəm nɨ ka ɨ̀tènɨ̀ wə̀d yɨ i ɨmbə̀ʼ ɨchî nɨ wɨ̀ berɨ ɨghɨ nɔnɔʼ.”
42012016	Wɨ̀ nyaʼa sɨ ghà ənû ə mɨgɨ əmbɨ mɨ̀mə̌d ni, “Wə̀d mbɔ̂n mɔʼɔ nyaʼa berɨ si nɨ nyaʼə nàʼə̀ rɨjɨg nɨ kaŋ nɔʼ.
42012017	Əne wɨ̀ nyaʼa kɔndɨ ɨŋga i fîŋ ni, 'Mə kɨə wo ghɨ ye ə? Chəi mə berɨ əsɨ nɨ nuŋ tɨjɨg tɔ̂ əŋgu!'
42012018	Wɨ̀ nyaʼa ghà ɨŋga i fîŋ ni, 'Mə kyerɨ ənû ze nɨ mə̀ bɨrɨ ghɨ̀. Mə bɨrɨ saʼ tɨ ŋgə̌n, bɔm te nɨ faŋgɨ, əne nùŋ tum rɨjɨg mbɨ mbɨ ɨghɨjìm ɨŋga.
42012019	Mə mɨ fə ghɨ̀ əne, mə bɨrɨ ghà əmbɨ mɨ nyamnyod ni, nyamnyod, à berɨ ɨghɨ nɨ nɔʼɔ, nɨ bɨrɨ nɨŋ əwe ɨghəm ɨwu nɔnɔʼ. Bɔtɨ e, jɨg e, nɔ e bə̀ ghaʼ e.'
42012020	Àyɨə Ŋwiə̀ nyaʼa ghà ɨ bɔ ni, 'Àwɔ̀ yɨ əneŋ! Mə bɨrɨ nɨŋ e ɨ̀tènɨ̀ ɨzimɨ wɔ̂. Əne à kɨə we bɨrɨ berɨ ɨghɨjìm mbe nɨ à tekɨ nùŋ ə?'
42012021	“À yɨ ɨchî nɨ zɨə bɨrɨ yeʼ we mbɨ wə̀d we nɨə fetɨ ɨghɨ nùŋ əmbɨ i nyamnyod, nɨ ka məd yɨ i wə̀d mbɔ̂n ɨfě Ŋwiə̀.”
42012022	Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Mə ghà ɨ nən ni tɨ mbə̀ nwìʼ ə ɨnyod ɨmbə̀ʼ ə ɨ̀tènɨ̀, ni mbə̀ kɨə wo jɨg ye, kɨ̀ ɨmbə̀ʼ ə nyamnyod, ni mbə̀ kɨə wo zɨ ye,
42012023	ɨmbə̀ʼ ɨghəm nɨ ɨ̀tènɨ̀ ə chè ɨghɨjɨg, nyamnyod ə bə̀ chè ngywɨ̌.
42012024	Mbə̀ neŋ mbɨ̀məsaŋə, chəi tɨə kon ɨghɨ, chəi tɨə kwə̀ŋ ɨghɨ, chəi tɨ berɨ nəb nɨ nuŋ ɨghɨ ɨŋga, chəi tɨ berɨ ŋgə̌n, àyɨə Ŋwìə̀ wɨə jəə mɨ̀mə̌d. Mbə̀ yɨ ɨghɨ əka ɨnùn chè rɨnən!
42012025	À kɨə we rəbɔʼ nən nɨə nwìʼ ɨnyod nɨ tɨ̀ wɨ̀ yì ə awà fibɨ̀ ɨgun ɨni mbe nɨ wɨ̀ bɨrɨ chub ɨŋga ɨsɨg ə?
42012026	À mɨ yeʼ nɨ chəi ənɨ tɨ̀ mbə ghɨ̀ ənû ə kwa ɨghabɨ əze, njɨ əton nɨ mbə̀ə nwìʼ ə ɨnyod ɨmbə̀ʼ ɨnû cherə kɨ ni yè ə?
42012027	Mbə̀ neŋ ɨchî nɨ tɨ̀kwě ə kwiə. Chəi tɨə fàʼə̀, chəi tɨə bə̀ baʼə tə ngywɨ̌. Àyɨə mə ghà ɨ nən ni, ka àbei ɨfɔ̂n Solomòn nɨ nyaʼə fɔ̀ɔ̀nɨ̀ ɨŋga mbɔ̂n, chəi wɨ̀ nyaʼa berɨ ngywɨ̌ nɨ bɔŋ ɨghabɨ ɨ̀kwě mɔʼ rəbɔʼ rɨ̀kwě tɔ̂.
42012028	Àyɨə Ŋwìə̀ mɨ yeʼə zɨ̀ə̀ ngywɨ̌ ənɨ ɨfu nɨ yeʼ ɨkǎ rə̀chɔ̀ŋ, ɨsɔ mbɨ màʼ ɨŋga ɨwid, njɨ ka məd wa bɨrɨ zɨ i ngywɨ̌ ɨgwɨ nən chè ɨchî nɨ wɨ̀ zɨ ənɨ ɨfu ə? Ə ɨbenɨ ə kàŋ kə!
42012029	Tɨ mbə̀ kə̀b ə ɨghɨ mbe nɨ mbə̀ bɨrɨ jɨg mbɨ mbe nɨ mbə̀ bɨrɨ nɔ. Tɨ mbə̀ bɨ nwìʼ ə ɨnyod.
42012030	À yɨ ɨbeŋ mbe rɨŋga ɨsɨg nɨ chəi mbɨ kyerɨ ə Ŋwiə̀ mbe ə kə̀b ɨghɨ mbɔ̂. Ə Mbǎʼ ə kyerɨ ni mbə kə̀b ɨghɨ mbɔ̂.
42012031	Àyɨə mbə kəb yeʼ ənû ɨfɔ̀n əməd, əne wɨ̀ bɨrɨ bɨ naʼ ɨghɨ mbɔ̂ jìm ɨ nən.
42012032	“Tɨ mbə̀ bɔ ə, kyɨə bɔn njɨ̀g, ɨmbə̀ʼ ɨghəm nɨ ə Mbǎʼ ə ghaʼ nɨ naʼ ənû ɨfɔ̀n ɨ nən.
42012033	Mbə̀ fendɨ mbə ɨghɨ, nàʼ ɨkab we əmbɨ ə bə̂d ɨkwaŋ. Mbə berɨ tɨtagɨ nɨ ka tɨ bɨrɨ nun i. Mbə̀ bə̀ nùŋ ə mbɔ̂n ɨkaŋ əsɨ ze nɨ chəi zɨ̀ bɨrɨ mì, nɨ chəi ənɨ tɨ̀ ɨjɨ tindɨ ɨban bə̀ fɔrɨ ənɨ chəi ənɨ tɨ̀ ɨsəʼɨ chə̀kɨ̀,
42012034	ɨmbə̀ʼ ɨghəm nɨ əsɨ nɨ e mbɔ̂n yeʼ əŋgu, e fîŋ bɨrɨ bɨ yeʼ əŋgu.
42012035	“Mbə̀ kod ə ɨ̀kɔ̀bɨ̀ bə̀ che mbə ɨnam,
42012036	əne chub ɨghabɨ ə bə̂d nɨə wòmə̀ ni ə mbǎʼ ə̀fàʼì yeʼe tɨ ənɨ əchwɨ̂ ɨnamɨ, ɨmbə̀ʼ wɨ̀ mɨ pè goŋgɨ ɨchû nəb, mbə fiʼ ɨ bɔ əwu əwən.
42012037	Ŋwìə̀ zɨ əbɔrəbɔd ɨgun ə bə̂d ə̀fàʼì mbe nɨ ənɨ mbǎʼ ə̀fàʼì mɨ̀mə̌d yeʼe, wɨ̀ pè zə mɨ̀mə̌d ɨkyèʼe. Mə ghà rəsìʼ ɨ nən ni wɨ̀ bɨrɨ zɨ i ngywɨ̌ ə̀fàʼì, ghà ni mbɨ chub ə si, əne nàʼ ɨghɨjɨg əmbɨ mɨ̀mə̌d.
42012038	Ŋwìə̀ zɨ əbɔrəbɔd ɨgun ə bə̂d ə̀fàʼì mbe nɨ chub ɨkyèʼe ənɨ ə nyùmə̀ we nɨ mbǎʼ ə̀fàʼì mɨ̀mə̌d yeʼe. Kɨ̀ wɨ̀ yeʼe ɨzimɨ ka kɨ ənɨ ɨzimɨ fə ka chè.
42012039	Àyɨə mbə̀ kyerɨ ni, à kɨ nɨ wə̀d nəb kəʼ kyerɨ ə nyùmə̀ we nɨ ɨjɨ ə wo yeʼe, njɨ chəi wɨ̀ saŋ i nəb ni ɨjɨ we toʼə nyɨ ɨŋga.
42012040	Əne mbən bə̂, mbə̀ tekɨ ɨnyod ɨmbə̀ʼ ɨghəm nɨ Wan Wə̀d wɨə yeʼe ənɨ ə nyùmə̀ we nɨ chəi mbə̀ə wòm əməd.”
42012041	Pità nyaʼa biirɨ əmbɨ Yeso ni, “Ə̀nùŋɨ̀sɨg, à wa kɨə ghà ənû ə mɨgɨ zɔ̂ ɨ na, kɨ̀ à kɨə ghà əmbɨ wə̀d jìm ə?”
42012042	Ə̀nùŋɨ̀sɨg nyaʼa wììrɨ̀ ni, “Wə̀d ə̀fàʼì we nɨə fàʼ ənɨ i fîŋ jìm bə̀ berɨ ɨwe, nɨ mbǎʼ ə̀fàʼì məd nuŋ ni wɨ̀ nəŋgɨ mbi bə̂d ə̀fàʼì, bə̀ nàʼ ɨghɨjɨg əmbɨ mɨ̀mə̌d ənɨ ə nyùmə̀ kuʼu kɨ wi ə?
42012043	Ŋwìə̀ zɨ əbɔrəbɔd ɨgun ə wə̀d ə̀fàʼì we nɨ ənɨ mbǎʼ ə̀fàʼì məd bəndɨ, wɨ̀ pè zə əməd ənɨ wɨə fàʼə̀.
42012044	Mə ghà rəsìʼ ɨ nən ni mbǎʼ ə̀fàʼì we bɨrɨ nuŋ əməd ni wɨ̀ sɨə nəŋgɨ mbi ɨghɨjìm.
42012045	Àyɨə wə̀d ə̀fàʼì we mɨ ghà ɨŋga i fîŋ ni, 'Mɨ mbǎʼ ə̀fàʼì fə tàn nɨ yeʼe.' Wɨ̀ nɨə ghà əne, wɨ̀ kɔ som bə̂d ə̀fàʼì mbaŋə̀ mbɨ mbɨ məyi, bə̀ kɔ ghanə jɨgə, bə̀ nɔə be i.
42012046	Mbǎʼ ə̀fàʼì məd bɨrɨ yeʼe ɨgwɨ əni nɨ chəi wɨə wòm əməd bə̀ fɔrɨ ənɨ ə nyùmə̀ nɨ chəi wɨ̀ kyerɨ. Wɨ̀ bɨrɨ pe zɨ ɨchə ɨgwɨ məd, bə̀ nùŋ əməd əbɔʼ bə̂d ə̀fàʼì mbe nɨ chəi mbɨə fàʼ ənɨ tə fîŋ rɨjìm.
42012047	“Mbɨ bɨrɨ som wə̀d ə̀fàʼì we ɨchî rɨbɔ̀ŋ, ɨmbə̀ʼ ɨghəm nɨ wɨ̀ nyaʼa kyerɨ ənû ze nɨ mbǎʼ ə̀fàʼì məd nyaʼa kəbɨ, àyɨə chəi wɨ̀ nyaʼa tekɨ i ɨnyod ɨ ghɨ ənû rəŋgu.
42012048	Àyɨə mbɨ bɨrɨ som wə̀d ə̀fàʼì we nɨ chəi wɨ̀ kyerɨ ənû ze nɨ mbǎʼ ə̀fàʼì məd kə̀bə̀ àmei ɨkə rɨpiî, ɨmbə̀ʼ ɨghəm nɨ wɨ̀ ghɨ̌ ənû ze nɨ njɨ mbɨ kəʼ som əməd. Wə̀d jìm we nɨ mbɨ naʼ ɨghɨ nɔnɔʼ ɨ bɔ, mbɨ bɨrɨ bɨ kəb ɨghɨ nɔnɔʼ rɨ bɔ. Mbɨ bɨrɨ bɨ kəb ɨghɨ nɨ nɔʼ chè rɨ əmbɨ wə̀d jìm we nɨ mbɨ bə̀ naʼ ɨghɨ nɨ nɔʼ chè ɨ bɔ.
42012049	“Mə nyaʼa yeʼe ɨ chuʼ ɨwid ɨgwɨ ə si, əne mə kàŋ kəʼ kə̀b ni njɨ ɨ wɨə sɨə berɨə!
42012050	Mə bɨrɨ nɨŋ mɨnib mɔʼɔ, əne chəi mɨ fîŋ bɨrɨ chub ənɨ əbɔrəbɔd pè ənɨ mə fə maanɨ!
42012051	Mbə wa kɔndɨ ni mə fə yeʼe ɨmbə̀ʼ naʼ əbɔrəbɔd ɨgwɨ ə si ə? Mə gha ɨ nən ni chə̂. Mə fə yeʼe yeʼ mbɨ ə̀ghàbrɨ̀.
42012052	Ɨ kɔ rɨ̀nîn, ə̀ghàbrɨ̀ ə berɨ jwɨ ɨŋga nəb ze nɨ bə̂d mɨ̀tân yeʼ ɨŋga. Mbɨ mɨtad bɨrɨ goŋ ətu mbɨ mbɨ mɨbe, mbɨ mɨbe bə̀ goŋ ətu mbɨ mbɨ mɨtad.
42012053	Mbɨ bɨrɨ ghàbrɨ̀. Əne mbǎʼ bɨrɨ goŋ ətu mbɨ i wan mbaŋə̀, wan mbaŋə̀ bə̀ goŋ ətu mbɨ i mbǎʼ; ɨŋgɔb bɨrɨ goŋ ətu mbɨ i wan əyi, wan əyi bə̀ goŋ ətu mbɨ i nɨŋ, ɨŋgɔb ɨnom bɨrɨ goŋ ətu mbɨ i ɨwi wan, ɨwi wan bə̀ goŋ ətu mbɨ wi ɨŋgɔb ɨnom.”
42012054	Yeso nyaʼa bə̀ yì ghà əmbɨ mɨnɔ̂n bə̂d mbe ni, “Ənɨ mbə̀ zə ənɨ pàʼ ə nɔ̀ʼ rɨ əba ze nɨ nyùmə̀ ə nyɨ ɨkòb, mbə mbɨə ghà əwu əwən ni, 'Mbə̀ŋ zɨə wo nɔ.' Zɨ̀ bə̀ nɔ.
42012055	Ənɨ mbə zə nɨ əfim ə chè rɨ əba ze rɨ əton, mbə ghà ni, 'Ɨsɨ bɨrɨ nòm əndan.' Ɨsɨ bə̀ nòm.
42012056	Mbə yɨ ɨbekɨ bə̂d! Mbə kyerɨ ɨchî nɨ toʼrɨ ɨnû ɨmbə̀ʼ si mbɨ əton ɨkaŋ, àyɨə chəi mbə̀ kyerɨ ɨchî nɨ toʼrɨ ɨnû ɨmbə̀ʼ nyùmə̀ wɔ̂ rɨ̀nîn ɨmbə̀ʼ ə ye ə?
42012057	“Əton nɨ mbə kyerɨ ənû nɨ kuʼnɨ, àyɨə chəi mbə̀ə ghɨ̀ə̀ kɨ ɨmbə̀ʼ ə ye?
42012058	Ənɨ àwɔ̀ ə wò ə nəb ɨsaʼi mbɨ wə̀d we nɨ zɨ ɨsaʼi ɨgwɨ ne, kywɨ ənywɨ nɨ maanɨ ɨsaʼi we mbɨ məd ɨnə̂njɨ̀, njɨ wɨ̀ bɨrɨ suŋ əwe wò nàʼ əmbɨ əsaʼ mɨ̀sàʼi, əsaʼ mɨ̀sàʼi we nàʼ əwe əmbɨ mɨ̀pùrɨsɨ̀, mɨ̀pùrɨsɨ̀ sɨ nɨŋ əwe wò zɨ̀ ə ndəŋ.
42012059	Mə ghà ɨ ne ni, ka à bɨrɨ jwɨ̀ e pè əni ze nɨ à fə chwɨ ɨkab məd ɨjìm.”
42013001	Bə̂d mɔʼɔ mbɨə nyaʼə əŋgu ənɨ Yeso nyaʼə ghàmə̀. Mbɨ nyaʼa gha ɨ bɔ ɨmbə̀ʼ məGaliliî mbe nɨ Pailèt nyaʼa zwiirɨ ənɨ mbɨ nyaʼə nàʼ ɨghɨ ə̀fà əmbɨ ə Ŋwiə̀.
42013002	Wɨ̀ nyaʼa wììrɨ̀ əmbɨ mɨ̀mə̌d ni, “Mbə wa kɔndɨ ni məGaliliî mbe wa nyaʼa ghɨ̀ ənû nɨ nyaʼa kaŋ bə əku chè məGaliliî mɨjìm, ɨchî nɨ mbɨ nyaʼa zwiirɨ mɨ̀mə̌d ə?
42013003	Mə ghà ɨ nən ni, Chə̂! Mbɨ mɨ ton beŋ ə tə fîŋ, njɨ mbə̀n mɨjìm bɨrɨ bɨ kwɨ.
42013004	Mbə bə̀ kɔndɨ ni ye ɨmbə̀ʼ bə̂d mbe wum chɔ̀b famɨ nɨ nəb ɨkaŋ ze rɨ ə Silòàm nyaʼa su ɨgwɨ mɨ̀mə̌d zwiirɨ ə? Mbɨ wa nyaʼa gu ənû nɨ bə chè mbɨ bə̂d mɨjìm mbe nɨ nyaʼə chub ə Jèrusalèm ə?
42013005	Mə ghà ɨ nən ni, Chə̂! Mbɨ mɨ ton beŋ ə tə fîŋ, njɨ mbə̀n mɨjìm bɨrɨ bɨ kwɨ.”
42013006	Yeso nyaʼa ghà ənû ə mɨgɨ zɔ̂ ni, “Mbaŋə̀ mɔʼɔ nyaʼa kon əzed ə maŋgòrə̀ ɨŋga i mbeŋ vaìn. Ɨ wɨə nyaʼə wò nèŋə̀ ni njɨ tə zə rɨtam ɨkaŋ, àyɨə chəi wɨ̀ nyaʼa zə ka àbei fɨ mɔʼ.
42013007	Əne wɨ̀ nyaʼa ghà əmbɨ ə mbaŋə̀ ze nɨ nyaʼə nəŋgɨə mbeŋ vaìn ze ni, 'Zə, tɨ̀nîn yɨ ɨghəm ɨwu ɨtad nɨ mɨə yeʼe kə̀bə̀ rɨtam ɨkaŋ əzed ə maŋgòrə̀ zɔ̂, àyɨə chəi mə zə ka àbei fɨtam mɔʼ. Wad ə si. Zɨ̀ kɨə jɨgə si zɔ̂ ətu ə̀kǒ ɨmbə̀ʼ ə ye ə?'
42013008	Mbaŋə̀ ze nyaʼa wììrɨ̀ ɨ bɔ ni, 'Masà, saŋ zɨə chub əghəm əwu zɔ̂ ə fibɨ̀. Mə bɨrɨ toŋ ghab, zɨ̀ ɨnyɔrɨ əton.
42013009	Zɨ mɨ kɔ rɨtam əghəm əwu, zɨə bɔ̀ŋ. Zɨə mɨ ton kɔ i, à sɨ wàd ə si.'”
42013010	Yeso wɨə nyaʼə chwi ɨnû ɨŋga nəb ə̀kàtɨ̀ mɔʼɔ əni əkwɨ.
42013011	Əyi mɔʼɔ wɨə nyaʼə əŋgu nɨ əzwî rɨbɔ̀ŋ ə nyaʼa ɨŋga məd. Əzwî ze ə nyaʼa ghɨ̀ ni wɨ̀ wɔn ɨghəm ɨwu wum chɔ̀b famɨ. Wɨ̀ nyaʼa gumə, əne chəi ənɨ tɨ̀ wɨ̀ nyaʼa sem i ɨnyod.
42013012	Ənɨ Yeso nyaʼa zə əməd, wɨ̀ nyaʼa tɔŋ əməd ghà ɨ bɔ ni, “Əyî, Ŋwìə̀ fə chɨ̀ əwɔn zɔ̂ rɨ ɨgwɨ ne.”
42013013	Wɨ̀ nyaʼa ghà əne, zab mbi ɨbɔ ɨgwɨ məd. Àmei əwu əwən, ɨnyod əyi we nyaʼa sèmə̀, wɨ̀ yiirɨ ə Ŋwiə̀.
42013014	Mbaŋə̀ ze nɨ nyaʼə chà nəb ə̀kàtɨ̀ ze nyaʼa sə ɨtəm ɨmbə̀ʼ ɨghəm nɨ Yeso nyaʼa vɨ̌ wə̀d əni əkwɨ. Əne wɨ̀ nyaʼa ghà əmbɨ ə bə̂d mbe ni, “Ɨni mbɨ əŋgu rɨ̀fuə nɨ tɨ̀ mbə fàʼ. Mbə̀ yeʼe ɨgwɨ ɨni mbe mbɨ vɨ əwən, ka i ɨgwɨ əni ɨkwɨ.”
42013015	Ə̀nùŋɨ̀sɨg nyaʼa wììrɨ̀ ɨ bɔ ni “Mbə yɨ ɨbekɨ bə̂d! Ɨmbə̀ʼ wə̀d mɔʼ mɔʼ rəbɔʼ nən wɨə zà əzi rɨkun kɨ̀ i jàkas rɨŋga ɨkam əni əkwɨ wò chà ni zɨ̀ nɔ mɨnib ə?
42013016	Əne mbə kə̀b ni tɨ mbɨ za ə əyi wɔ̂ əni əkwɨ ə? Məd yɨə wan tɨ ənɨ əghaŋ ə Abràham nɨ Satàn nyaʼa kod ənɨ ɨghəm ɨwu wum chɔ̀b famɨ.”
42013017	Ənɨ wɨ̀ nyaʼa wiirɨ əne, ətu ə nyaʼa nìd bə̂d pə̀n məd mɨjìm. Əne bə̂d mbe mɨjìm nyaʼa ghaʼ ɨmbə̀ʼ ɨnû yiirɨ jìm mbe nɨ wɨ̀ nyaʼa ghɨ̌.
42013018	Yeso nyaʼa biirɨ ni, “Ənû ɨfɔ̀n ə Ŋwiə̀ ə kɨ ɨghabɨ ə ye ə? Mə kɨə wo mɨg ənɨ ə ye ə?
42013019	Ə zɨ ɨghabɨ ə sǎm ə̀wɔ̀mɨ nɨ mbaŋə̀ mɔʼɔ nyaʼa nɨŋ wò ŋwì ɨŋga i mbeŋ. Zɨə nyaʼa kwi jwɨ̀ ənɨ əzed. Tɨnən nyaʼa kod tə kàn ɨŋga tɨtəb rɨ məd.”
42013020	Yeso nyaʼa yì biirɨ ni, “Mə̀ kɨə wo mɨg ənû ɨfɔ̀n ə Ŋwiə̀ ənɨ ə ye ə?
42013021	Ə zɨ ɨghabɨ ɨfuʼ we nɨə ghɨ̀ ni ŋgə̀ŋ kɔʼ, nɨ əyi nyaʼa nɨŋ tɔpɨ mbɨ əburɨ ə ŋgə̀ŋ ɨŋga ɨkaŋ kyeŋ ɨtad, pè ənɨ zɨ kɔʼ ɨjìm.”
42013022	Ənɨ Yeso nyaʼə wò ə Jèrusalèm, wɨ̀ nyaʼa chè ɨŋga ɨsɨ kyeŋ bə̀ chè ɨŋga mbɨ kwa. Wɨ̀ nyaʼə yènə̀ chwi ɨnû.
42013023	Wə̀d mɔʼɔ nyaʼa biirɨ ɨ bɔ ni, “Masà, à wa kɨ àmei bə̂d rɨpiî bɨrɨ jwɨ rəŋgəʼ ə?” Yeso nyaʼa wììrɨ̀ əmbɨ mɨ̀mə̌d ni,
42013024	“Mbə̀ kywɨ ənywɨ nyɨ ɨchû nəb we nɨ fandə, ɨmbə̀ʼ ɨghəm nɨ bə̂d mɨ̀nɔnɔʼ bɨrɨ kəb nyɨ, àyɨə chəi ənɨ tɨ̀ mbɨ nyɨ.
42013025	Ənɨ wə̀d nəb fə nɔʼ fə̀n i nəb, mbə bɨrɨ təmbɨ ɨsɨg kɔ goŋgɨ ɨchû nəb ghàə̀ ni, 'Masà, fiʼ nəb ɨ na.' Wɨ̀ bɨrɨ wiirɨ ɨ nən ni, 'Chəi mə̀ kyerɨ əsɨ ze nɨ mbə̀ nɔʼ rəŋgu!'
42013026	Əne mbə bɨrɨ kɔ gha ni, 'Tɨ̀ wɨə nyaʼə jɨgə bə̀ nɔə mbɨ ne. À wɨə nyaʼə bə̀ chwi ɨnû ɨtu ɨzib ɨsɨ mbe nɨ tɨ̀ nyaʼə chub əŋgu.'
42013027	Àyɨə wɨ̀ bɨrɨ gha ni, 'Mə ghà ɨ nən ni chəi mə̀ kyerɨ əsɨ ze nɨ mbə̀ nɔʼ rəŋgu. Əne mbə̀ nɔʼ ə rɨ ɨban num, mbə̀n bə̂d nɨə ghɨ̀ ɨnû rɨbɔ̀ŋ!'
42013028	Mbə bɨrɨ sɨə zə̀ʼə̀ kud əsɔŋ ənɨ mbə̀ zə ə Abràham, Aizìk mbɨ Jekɔ̂b mbɨ ə bə̂d ɨ̀kə̀n Ŋwiə̀ mɨ̀jìm ɨŋga ənû ɨfɔ̀n ə Ŋwiə̀, àyɨə mbɨ tin əwən ɨsɨg.
42013029	Bə̂d bɨrɨ yeʼe rɨ əbà ze nɨ nyùmə̀ ə jwɨ̀ə̀ mbɨ rɨ əbà ze nɨ nyùmə̀ ə nyɨ ɨkòb, mbɨ bɨrɨ yeʼe rɨ əbà ɨsɨg ze rɨ ətu mbɨ rɨ əbà ɨsɨg ze rɨ əton, pè jɨg əchwɨ̂ ɨŋga ənû ɨfɔ̀n ə Ŋwiə̀.
42013030	Əne mbə̀ zə ni, mbɨ mɔʼɔ mbe nɨ sɨ nwìə̀ bɨrɨ yeʼ mbɨ rɨmbì, mbe nɨ yeʼ mbɨ rɨmbì sɨ yeʼ mbe nɨ sɨ nwìə̀.”
42013031	À nyaʼa ənɨ ə nyùmə̀ we, mɨ̀Farisiî mɔʼɔ nyaʼa wò əsɨ Yeso pè ghà ɨ bɔ ni, “Nɔʼ əwe rɨ əgha wò əsɨ ə cherə, ɨmbə̀ʼ ɨghəm nɨ Herɔ̀d wɨə kə̀b zwiirɨ əwe.”
42013032	Wɨ̀ nyaʼa ghà əmbɨ mɨ̀mə̌d ni, “Mbə̀ wo ghà əmbɨ sèŋɨ we ni, 'Zə, mə bɨrɨ wo ɨmbì chɨ̀ ɨzwî rɨbɔ̀ŋ bə̀ vɨ̀ bə̂d rə̀chɔ̀ŋ fɔrɨ ɨsɔ, ɨni nɨə pe ɨtad, mə màànɨ̀ mɨ ə̀fàʼì.'
42013033	Àyɨə mə berɨ kɔ wo rə̀chɔ̀ŋ fɔrɨ ɨsɔ fɔrɨ əni ze nɨ beenɨ, ɨmbə̀ʼ ɨghəm nɨ zɨ rɨka bɔ̀ŋ i ni wə̀d ɨ̀kə̀n Ŋwìə̀ kwɨ əsɨ ə cherə ze nɨ kaʼi Jèrusalèm.
42013034	“Wəi! Jèrusalèm, Jèrusalèm! À wɨə zwiirɨ ə bə̂d ɨ̀kə̀n Ŋwiə̀ bə̀ tumbɨə mbe nɨ Ŋwìə̀ tom əsɨ nən ənɨ əti! À kɨ ɨghəm səʼə nɨ mə̀ fə kweʼ kə̀b ni njɨ mə fetɨ mbe bɔn ɨchî nɨ ɨŋgɔŋgub ə fetɨ mbi bɔn əton ti rɨbabɨ̀, àyɨə chəi à ben nɨ mə̀ ghɨ əne!
42013035	Zə, mbɨ fə waʼ e nəb. Mə ghà ɨ ne ni chəi à bɨrɨ wɨrɨ zə əmɨ pè əni ze à gha ni, 'Ŋwìə̀ zɨ əbɔrəbɔd ɨgun ə wə̀d we nɨə yeʼe ənɨ ɨkum Ə̀nùŋɨ̀sɨg!'”
42014001	À nyaʼa əni əkwɨ mɨ̀Jû ə mɔʼɔ, Yeso nyaʼa wò jɨg ɨŋga nəb wə̀d kyeŋ mɨ̀Farisiî mɔʼɔ. Ənɨ wɨ̀ nyaʼa chub əŋgu, bə̂d mbɨə nyaʼa nèŋə̀ ni wɨ̀ wa bɨrɨ ghɨ ənû ə mɔʼɔ ə.
42014002	Mbaŋə̀ mɔʼɔ zɨə nyaʼa ɨfě ɨ bɔ nɨ ɨbɔ məd mbɨ ɨwu məd nyaʼa mòrɨ.
42014003	Yeso nyaʼa zə mbaŋə̀ ze, əne biirɨ əmbɨ məchwiə̀ rɨ̀kə̌ mbɨ mɨ̀Farisiî mbe ni, “Tɨkə ə wa chwi ni mbɨ vɨ wə̀d əni əkwɨ kɨ̀ chə ə?”
42014004	Mbɨ nyaʼa kəm rəziə. Əne wɨ̀ nyaʼa nɨŋ mbaŋə̀ ze vɨ̀ əməd, əne ghà ɨ bɔ ni wɨ̀ wò i.
42014005	Ənɨ wɨ̀ nyaʼa ghɨ̀ əne, wɨ̀ nyaʼa ghà əmbɨ mɨ̀mə̌d ni, “À kɨə we rəbɔʼ nən nɨ wan məd kɨ̀ nɨ tɨkun əməd ə mɨ feŋ ɨŋga ɨbɨgɨ mɨnib əni əkwɨ nɨ chəi wɨ̀ bɨrɨ chɨ əwu əwən ə?”
42014006	Chəi mbɨ nyaʼa berɨ ə̀wììrɨ̀ ənɨ ɨbiirɨ wɔ̂.
42014007	Ənɨ Yeso nyaʼa zə ɨchî nɨ bə̂d nyaʼa kə̀b chub əsɨ ze nɨ mbɨ nuŋ əmbɨ ə bə̂d kyeŋ, wɨ̀ nyaʼa ghà ənû ə mɨgɨ zɔ̂ əmbɨ ə bə̂d mbe nɨ mbɨ nyaʼa won mɨ̀mə̌d ni,
42014008	“Wə̀d mɔʼɔ mɨ tɔŋ əwe əchwɨ̂ ɨnamɨ, tɨrə̀ chub e əsɨ ze nɨ mbɨ nuŋ əmbɨ ə bə̂d kyeŋ, ɨghə̀m wɨ̀ kə̀ʼ bə̀ tɔŋ wə̀d cherə nɨ chè əwe.
42014009	Əne wə̀d we nɨ kəʼ won mbən mbe mɨbe bɨrɨ yeʼe pè ghà ɨ ne ni, 'Naʼ rɨmbin əmbɨ wə̀d wɔ̂.' Ətu ə bɨrɨ nid ɨ ne, əne à nɔ̀ʼ wò chub ɨgun ətən ə kwa.
42014010	Àyɨə ənɨ mbɨ tɔŋ əwe əsɨ ə mɔʼɔ, ndə̀ wo chub ɨgun ətən ə kwa, ɨmbə̀ʼ ənɨ wə̀d we nɨ tɔŋ əwe yeʼe, wɨ̀ bɨrɨ pe gha ɨ ne ni, 'Mɨ sə̀ʼ, nɔʼ wò ɨkaŋ ə yɨə.' Ənû zɔ̂ ə bɨrɨ naʼ ɨwumnɨ ɨ ne ɨfě bə̂d mɨ̀jìm mbe nɨ wɨ̀ wonɨ,
42014011	ɨmbə̀ʼ ɨghəm nɨ wə̀d jìm we nɨ nɔ i ɨnyod, Ŋwìə̀ bɨrɨ swi əməd, we nɨ swi i ɨnyod, Ŋwìə̀ bɨrɨ nɔ əməd.”
42014012	Yeso nyaʼa bə̀ ghà əmbɨ wə̀d we nɨ kəʼ tɔŋ əməd ni, “Ənɨ à tekɨ ɨghɨjɨg ɨ jə bə̂d əziə kɨ̀ ɨzimɨ, tɨrə̀ won e mbe mɨ̀sə̀ʼ, kɨ̀ mbe bɔŋgɔb, kɨ̀ e ɨnəbɨ, kɨ̀ bə̂d mbɔ̂n. À mɨ won tɨkwɨrɨ bə̂d tɔ̂, mbɨ bɨrɨ bɨ tɔŋ əwe, əne wì ənû ze nɨ à ghɨ̌.
42014013	Àyɨə ənɨ à kaʼ əchwɨ̂, won bə̂d ɨkwaŋ, won mbe nɨ ɨbɔ nəŋɨ, won mbe nɨə tèʼ ɨwu, bə̀ won mɨfɨgɨ̀.
42014014	À mɨ ghɨ̀ əne, Ŋwìə̀ bɨrɨ zɨ əbɔrəbɔd ɨgwɨ ne, ɨmbə̀ʼ ɨghəm nɨ chəi ənɨ tɨ mbɨ wì ənû ze nɨ à ghɨ̌. Ŋwìə̀ bɨrɨ wì ənû ze nɨ à ghɨ̌ ənɨ ə nyùmə̀ we nɨ bə̂d mbe nɨə ghɨ̀ ɨnû nɨ kuʼnɨ bɨrɨ zwemə.”
42014015	Ənɨ mbaŋə̀ mɔʼɔ rəbɔʼ mbe nɨ nyaʼa chubɨ ɨ jɨg mbɨ məd, nyaʼa zu ənû zɔ̂, wɨ̀ nyaʼa ghà ɨ bɔ ni, “Ŋwìə̀ zɨ əbɔrəbɔd ɨgun ə wə̀d we nɨ bɨrɨ jɨg əchwɨ̂ ze ɨŋga ənû ɨfɔ̀n əməd!”
42014016	Ənɨ wɨ̀ nyaʼa gha əne, Yeso nyaʼa ghà ɨ bɔ ni, “Wə̀d mɔʼɔ nyaʼa kàʼ əchwɨ̂ ə kyeŋ ə mɔʼɔ, won bə̂d mɨ̀nɔnɔʼ.
42014017	Nyùmə̀ nɨ jɨg əchwɨ̂ ze ə nyaʼa kùʼ, əne wɨ̀ nyaʼa tom i wə̀d ə̀fàʼì ni wɨ̀ wo ghà əmbɨ ə bə̂d mbe nɨ wɨ̀ nyaʼa won ni, 'Mbə̀ yeʼe, ɨghɨjìm fə sɨ i ə si.'
42014018	Àyɨə mɨ̀mə̌d mbe mɨjìm nyaʼa kɔ naʼ ɨŋgam ɨmbə̀ʼ əton nɨ chəi mbɨ bɨrɨ wò. Wɨ̀ rɨtu nyaʼa ghà ɨ bɔ ni, 'Mə fə zon mbeŋ fi, əne mə berɨ wo zə mbeŋ ze. Mə buʼ ɨbɔ ɨ ne ni chəi mə̀ bɨrɨ yeʼe.'
42014019	Wɨ cherə nyaʼa ghà ni, 'Mə fə zon mbɨ̀rɨkun wum. Mə yɨ əni wo zweʼrɨ. Mə buʼ ɨbɔ ɨ ne ni chəi mə̀ bɨrɨ yeʼe.'
42014020	Wɨ cherə nyaʼa ghà ni, 'Mə cherə namə, əne chəi ɨchî ənɨ tɨ̀ mə yeʼe.'
42014021	“Wə̀d ə̀fàʼì we nyaʼa wò ghà ɨnû jìm əmbɨ i mbǎʼ ə̀fàʼì. Mbǎʼ ə̀fàʼì we nyaʼa zu əne, sə ɨtəm, əne ghà əmbɨ i wə̀d ə̀fàʼì we ni, 'Zambɨ jwɨ̀ wò ɨtu ɨzib bə̀ wò ɨgun mɨnə̂njɨ̀ mbe rɨŋga əbeŋ, tɔŋ bə̂d ɨkwaŋ, tɔŋ bə̂d mbe nɨ ɨbɔ nəŋɨ, tɔŋ mɨfɨgɨ̀ bə̀ tɔŋ bə̂d mbe nɨə tèʼ ɨwu.'
42014022	Wə̀d ə̀fàʼì we nyaʼa ghɨ̀ ənû ze, əne wò ghà ɨ bɔ ni, 'Masà, ənû ze nɨ à ghǎ, mə fə ghɨ̀, àyɨə tɨmbin ə zɨə kɨrɨ i.'
42014023	Mbǎʼ ə̀fàʼì we nyaʼa ghà ɨ bɔ ni, 'Jwɨə wò ɨgun mɨnə̂njɨ̀ kyeŋ bə̀ wò ɨgun mbe nɨə wò ə mbeŋ, əne nyèŋ bə̂d ni mbɨ yeʼe ɨmbə̀ʼ mɨ nəb swi.
42014024	Mə ghà ɨ ne ni, chəi wə̀d mɔʼɔ rəbɔʼ mbe nɨ mə kəʼ won bɨrɨ zweʼrɨ ɨghɨjɨg mbe nɨ mə̀ tekɨ!'”
42014025	À nyaʼa ənɨ ə nyùmə̀ mɔʼɔ, mɨnɔ̂n bə̂d nɨ nyaʼa kwàʼ mbɨ kyeŋ mbɨə nyaʼə beenɨ əbɔʼ Yeso. Əne wɨ̀ nyaʼa bèŋ ghà əmbɨ mɨ̀mə̌d ni,
42014026	“Wə̀d mɔʼɔ we nɨ yeʼe əsɨ num nɨ chəi wɨ̀ ghaʼ əmɨ chè i mbǎʼ mbɨ i nɨŋ, chè i ɨwi mbɨ mbi bɔn, chè mbi bɔŋgɔb mbɨ ti njàbɨ, bə̀ chè ka àbei i ɨ̀tènɨ̀, rɨka kùʼi nɨ yeʼ mɨ ə̀mə̀ə̀nɨ̀-ɨ̀nù.
42014027	Wə̀d mɔʼɔ we nɨ chəi wɨ̀ beʼ e əzed ə baʼnɨ beenɨ əbɔʼ num, rɨka kùʼi nɨ yeʼ mɨ ə̀mə̀ə̀nɨ̀-ɨ̀nù.
42014028	“À kɨə we rəbɔʼ nən nɨə kə̀b bɔm nəb ɨkaŋ, nɨ chəi wɨ̀ be chub ə si kwàʼnɨ̀ ɨnun ɨkab we nɨ wɨ̀ berɨ, ɨ zə ni ɨkab we ə kùʼ nɨ maanɨ nəb ze əŋgu ə?
42014029	Njɨ ənɨ wɨ̀ fə bɔm əchɨ, chəi ənɨ nɨ tɨ̀ wɨ̀ maanɨ nəb ze. Əne bə̂d mbe nɨ zə bɨrɨ sɨə baʼrɨ əməd,
42014030	ghàə̀ ni, 'Mbaŋə̀ zɔ̂ nyaʼə kɔ bɔm nəb, əne chəi ənɨ tɨ̀ wɨ̀ maanɨ.'
42014031	Kɨ̀ à kɨ ɨfɔ̂n wi nɨə wò maʼ bid mbɨ ɨfɔ̀n cherə, nɨ chəi wɨ̀ be chub ə si kwàʼnɨ̀ ni tə we tɨ̀ rə nɨŋ mɨ̀sɔgyɨ̀ chuʼ wum baŋ we nɨ berɨ mɨ̀sɔgyɨ̀ chuʼ ɨwum be ə?
42014032	À mɨ yeʼ nɨ wɨ̀ zə ni chəi ənɨ tɨ̀ rə baŋ əməd, wɨ̀ bɨrɨ tom bə̂d ənɨ wɨ kɨrɨ i əsa əgha ni mbə̀ maanɨ ənû ze, chub ənɨ əbɔrəbɔd.
42014033	Əne bə̂, wə̀d mɔʼɔ we rəbɔʼ nən nɨ chəi wɨ̀ ton ɨghɨjìm mbe nɨ wɨ̀ berɨ, rɨka kùʼi nɨ yeʼ mɨ ə̀mə̀ə̀nɨ̀-ɨ̀nù.”
42014034	“Fɨ̀ŋgwaŋ ə bɔ̀ŋ, àyɨə fɨ mɨ fə tu i, mbɨ wɨrɨ ghɨ ye mbɨ fɨwən ni fɨ wɨrɨ nə̀m ə?
42014035	Chəi fɨ wɨrɨ bɔ̀ŋ nɨ tɨ̀ mbɨ zɨ̀ ə si, kɨ̀ ənɨ nɨ tɨ̀ mbɨ bèŋ ənɨ ɨnyɔrɨ. Fɨ bɔ̀ŋ àmei ni mbɨ waʼ. Wə̀d we nɨ tɨ̀ wɨ̀ zu ənû, wɨ̀ zu!”
42015001	À nyaʼa əni ə mɔʼɔ, məfetɨ mɨ̀tagsɨ̀ nɔnɔʼ mbɨ ə bə̂d nɨə ghɨ̀ ɨnû rɨbɔ̀ŋ nyaʼa wò fetɨ ɨban ə Yeso ɨmbə̀ʼ zwetɨ ənû ze nɨ wɨ̀ nyaʼə ghàə̀.
42015002	Mɨ̀Farisiî mbɨ məchwiə̀ rɨ̀kə̌ nyaʼa zə əne kɔ zuʼnɨ ghàə̀ ni, “Wə̀d wɔ̂ wɨə nɨŋə bə̂d mbe nɨə ghɨ̀ ɨnû rɨbɔ̀ŋ bə̀ jɨgə mbɨ mɨ̀mə̌d.”
42015003	Ənɨ Yeso nyaʼa zu əne, wɨ̀ nyaʼa ghà ənû ə mɨgɨ zɔ̂ əmbɨ mɨ̀mə̌d ni:
42015004	“Wə̀d mɔʼɔ rəbɔʼ nən mɨ berɨ njɨ̀g ɨkɨ fibɨ̀, zɨ fibɨ̀ nim, ka wɨ̀ wa bɨrɨ saŋ i tə̂ ɨwum ə̀bùə chɔ̀b ə̀bùə ɨŋga ɨbad rɨkwàʼi wò kə̀b zɨ fibɨ̀ ze nɨ nimɨ, pè ənɨ wɨ̀ zə ə?
42015005	Wɨ̀ nɨə zə̌, wɨ̀ bɨrɨ gywɨ boŋ əmbə̀ʼ, yènə̀ ghaʼə.
42015006	Ənɨ wɨ̀ pe ə nəb, wɨ̀ bɨrɨ tɔŋ mbi mɨ̀sə̀ʼ mbɨ ə bə̂d rɨ ɨban əkwɨ, ghà əmbɨ mɨ̀mə̌d ni, 'Mbə̀ yeʼe tɨ̀ ghɨ ghaʼi ɨchî nɨ mə fə zə mɨ njɨ̀g ze nɨ kə̀ʼ nim.'
42015007	Mə ghà ɨ nən ni, à yɨ əndəŋ əndəŋ ni ɨghaʼi bɨrɨ nɔʼ ɨkaŋ ənɨ wə̀d ɨnû rɨbɔ̀ŋ fibɨ̀ beŋ i fîŋ chè ɨchî nɨ wɨ bɨrɨ nɔʼ ɨgwɨ ə bə̂d ɨwum ə̀bùə chɔ̀b ə̀bùə nɨə ghɨ̀ ɨnû nɨ kuʼnɨ nɨ chəi mbɨ berɨ nɨ beŋ tə fîŋ.
42015008	“Kɨ̀ à kɨ əyi wi nɨ berɨ ɨkab chuʼ wum, nɨ wɨ fibɨ̀ mɨ nim, nɨ chəi wɨ̀ bɨrɨ che ənam, zə̀ nəb jeŋgɨ kə̀b pè ənɨ wɨ̀ zə ə?
42015009	Ənɨ wɨ̀ zə, wɨ̀ bɨrɨ tɔŋ mbi mɨ̀sə̀ʼ mbɨ ə bə̂d rɨ ɨban əkwɨ ghà ni, 'Mbə̀ yeʼe tɨ̀ ghɨ ghaʼi ɨchî nɨ mə fə zə ɨkab we nɨ kəʼ nim.'
42015010	Mə ghà ɨ nən ni, à yɨ əndəŋ əndəŋ ni mbɨ̀aŋgɨrə̀ mbɨə ghaʼ ənɨ wə̀d fibɨ̀ tɨ̀ əbɔʼ mbe nɨə ghɨ̀ ɨnû rɨbɔ̀ŋ beŋ i fîŋ.”
42015011	Yeso nyaʼa wò ɨmbì ghà ni, “Mbaŋə̀ mɔʼɔ zɨə nyaʼa əŋgu nɨ berɨ mbi bɔn mbaŋə̀ mɨ̀be.
42015012	Wɨ kwa rəbɔʼ mɨ̀mə̌d nyaʼa ghà əmbɨ i mbǎʼ ni, 'Mɨ mbǎʼ, ghapɨ mbe ɨghɨ naʼ mɨ əba.' Mbǎʼ mɨ̀mə̌d nyaʼa ghàpɨ̀ mbi ɨghɨ əmbɨ ə bɔn məd mbe mɨbe.
42015013	Ənɨ ɨni mɔʼɔ nyaʼa chě, wan mbaŋə̀ kwa we nyaʼa fèndɨ̀ ɨghɨjìm mbe nɨ mbǎʼ məd nyaʼa naʼ ɨ bɔ, nɨŋ ɨkab we wò ɨŋga əbeŋ ə mɔʼɔ əsa əgha. Ənɨ wɨ̀ nyaʼa pè əŋgu, wɨ̀ nyaʼa chə̀kɨ̀ ɨkab we ɨchî rɨbɔ̀ŋ.
42015014	Ənɨ ɨkab we nyaʼa mi i, njì kǎ kǎ nyaʼa nyɨ ɨŋga əbeŋ ze, əne wɨ̀ nyaʼa kɔ zə ŋgəʼ.
42015015	Əne wɨ̀ nyaʼa wo nyɨ ə̀fàʼì əton wə̀d mɔʼɔ ɨŋga əbeŋ ze. Wə̀d we nyaʼa chà əməd ɨŋga i mbeŋ ni wɨ̀ wo jə mɨ̀kuŋə.
42015016	Wɨ̀ nyaʼa kàŋ kə̀b ni njɨ tə jɨg tɨjɨg mɨ̀kuŋə mbe, àyɨə chəi wə̀d nyaʼa naʼ əghɨ ɨ bɔ ni wɨ̀ jɨg.
42015017	Ənɨ ɨwe məd nyaʼa wɨrɨ yeʼe, wɨ̀ nyaʼa ghà ɨŋga i fîŋ ni, 'Bə̂d ə̀fàʼì mɨjìm mbe nɨ mɨ mbǎʼ nɨŋɨ mbɨə jɨgə korə ə̀bùʼ ə bùʼ, àyɨə mɔ̌ wɔ̂ əgha kwɨə njì!
42015018	Mə bɨrɨ nɔʼ wo əsɨ mɨ mbǎʼ pè ghà ɨ bɔ ni, Mɨ mbǎʼ, mə fə ghɨ̀ ənû rɨbɔ̀ŋ əmbɨ ə Ŋwiə̀ bə̀ ghɨ̀ ɨ ne.
42015019	Chəi mə wɨrɨ kùʼ ni à tɔŋ əmɨ ni mə yɨ e wan. Sɨ nɨŋ əmɨ ɨghabɨ wə̀d ə̀fàʼì mɔʼɔ rəbɔʼ mbe nɨ à nɨŋɨ.'
42015020	Wɨ̀ nyaʼa kɔndɨ əne, nɔ̀ʼ kɔ wo əsɨ i mbǎʼ. “Ənɨ wɨ̀ nyaʼa kɨrɨ əsa əgha, mbǎʼ məd nyaʼa zə əməd, kə̀nə̀, əne nòrə̀ wò gywɨ̀ əməd yimɨ, sɔɔrɨ ndə̀ʼ rɨ məd.
42015021	Wan mbaŋə̀ we nyaʼa ghà ɨ bɔ ni, 'Mɨ mbǎʼ, mə fə ghɨ ənû rɨbɔ̀ŋ əmbɨ ə Ŋwiə̀ bə̀ ghɨ̀ ɨ ne. Chəi mə wɨrɨ kùʼ ni à tɔŋ əmɨ ni mə yɨ e wan.'
42015022	Wɨ̀ nyaʼa ghà əne, àyɨə mbǎʼ məd nyaʼa ghà əmbɨ mbi bə̂d ə̀fàʼì ni, 'Mbə̀ zambɨ wò nɨŋ ngywɨ̌ ze nɨ bɔ̀ŋ chè tɨ rɨjìm, yeʼe zɨ̀ ɨbom ɨ bɔ, zɨ ə karə ə fi əbɔ məd bə̀ zɨ̀ ɨtabɨ ənɨ ɨwu məd.
42015023	Mbə̀ nɨŋ rɨkun ze nɨ mbɨ jə zɨ̀ jeŋgɨ faŋ yeʼe zwiirɨ, tɨ̀ kud ghɨ̀ ɨghaʼi;
42015024	ɨmbə̀ʼ ɨghəm nɨ mɨ wan wɔ̂ nyaʼa kwɨ, àyɨə tɨ̀nîn ɨ wɨ ɨkǎ, wɨ̀ nyaʼa nim, àyɨə tɨ̀nîn mə fə zə əməd.' Mbɨ nyaʼa ghɨ̀ əne kɔ jɨgə ghaʼə.
42015025	“Ənɨ mbɨ nyaʼə ghɨ̀ əne, wan mbaŋə̀ kyeŋ we wɨə nyaʼa ə mbeŋ. Ənɨ wɨ̀ nyaʼə yeʼe sɨə tindɨ ɨban ə nəb, wɨ̀ nyaʼa zu ənɨ mbɨə kwerɨə mɨkyî binə.
42015026	Əne wɨ̀ nyaʼa tɔŋ wə̀d ə̀fàʼì mɔʼɔ rəbɔʼ bə̂d ə̀fàʼì mbe biirɨ ɨ bɔ ni, 'À kɨ ənû ə ye ə?'
42015027	Wə̀d ə̀fàʼì we nyaʼa wììrɨ̀ ɨ bɔ ni, 'We aŋgɔb fə yeʼe. Əne e mbǎʼ fə zwiirɨ rɨkun ze nɨ mbɨ jə zɨ̀ jeŋgɨ faŋ, ɨmbə̀ʼ ɨghəm nɨ wɨ̀ bə̀ndɨ̀ yeʼe ɨchî chɔ̀m.'
42015028	Aŋgɔb kyeŋ we nyaʼa sə ɨtəm, əne ton ni chəi tə bɨrɨ nyɨ ə nəb. Mbǎʼ məd nyaʼa jwɨ̀ wò buʼ ɨbɔ ɨ bɔ,
42015029	àyɨə wɨ̀ nyaʼa wììrɨ̀ əmbɨ i mbǎʼ ni, 'Zə, ɨghəm ɨwu mbɔ̂ jìm mə fə fàʼ ɨ ne, chəi mə kweʼ ghɨ̀ rɨ̀zuə̀ ɨ ne, àyɨə chəi à kweʼ nàʼ wan gywɨ mɔʼɔ ɨ num ni mə̀ ghɨ ɨghaʼi mbɨ mbɨ mɨ̀sə̀ʼ.
42015030	Àyɨə ənɨ wan wɔ̂ ɨ ne yeʼe, nɨ fə kud mbe ɨghɨ mbɨ ɨ̀kùnɨ̀, à zwiirɨ rɨkun ze nɨ mbɨ jə zɨ̀ jeŋgɨ faŋ ɨ bɔ!'
42015031	Mbǎʼ məd nyaʼa wììrɨ̀ ni, 'Wân, àwɔ̀ wɨ e mbɨ num ɨghəm jìm. Ɨghɨjìm mbe nɨ mə̀ berɨ yɨ mbe.
42015032	Àyɨə zɨə nyaʼa kùʼ ni tɨ̀ ghɨ ɨghaʼi, ɨmbə̀ʼ ɨghəm nɨ we aŋgɔb wɔ̂ nyaʼa kwɨ, àyɨə tɨ̀nîn ɨ wɨ ɨkǎ, wɨ̀ nyaʼa nim, àyɨə tɨ̀nîn mə fə zə əməd.'”
42016001	Yeso nyaʼa bə̀ yì ghà əmbɨ mbi mə̀mə̀ə̀nɨ̀-ɨ̀nù ni, “Wə̀d mbɔ̂n mɔʼɔ wɨə nyaʼə əŋgu nɨ nyaʼa berɨ wə̀d nɨə nəŋgɨ ɨghɨ məd. Bə̂d mɔʼɔ nyaʼa wò ghà əmbɨ wə̀d mbɔ̂n we ni wə̀d we wɨə chə̀kɨ̀ ɨghɨ məd.
42016002	Wə̀d mbɔ̂n we nyaʼa zu əne, tɔŋ əməd biirɨ ɨ bɔ ni, 'À kɨ ənû ə ye nɨ mɨə zu ɨmbə̀ʼ əwe ə? Nɨŋ mbe ɨ̀ŋwàʼnɨ̀ yeʼe chwi ɨchî nɨ àwɔ̀ ə nəŋgɨ mbɨ ɨghɨ, ɨmbə̀ʼ ɨghəm nɨ chəi à bɨrɨ wɨrɨ nəŋgɨ mbɨ ɨghɨ.'
42016003	Wə̀d we nɨ nyaʼə nəŋgɨ ɨghɨ mbe nyaʼa ghà ɨŋga i fîŋ ni, 'Mə kɨə wò ghɨ ye ɨchî nɨ mɨ mbǎʼ ə̀fàʼì ə wo nɨŋ ə̀fàʼì zɔ̂ rɨ num ə? Chəi mə berɨ ɨka nɨ toŋ rɨbɨgɨ, mɨ ətu ə zɨə bə̀ nìd nɨ nɔn ɨghɨ.
42016004	Tɨ̀nîn mə kyerɨ ənû ze nɨ mə bɨrɨ ghɨ̀ ɨmbə̀ʼ bə̂d nɨŋ əmɨ ɨŋga tə nəb ənɨ mbɨ chɨ əmɨ rɨ ə̀fàʼì.'
42016005	Wɨ̀ nyaʼa kɔndɨ əne, tɔŋ bə̂d mɨjìm mbe nɨ nyaʼə yimə mbǎʼ ə̀fàʼì məd ɨ mɔʼ mɔʼ. Wɨ̀ nyaʼa biirɨ əmbɨ wɨ rɨtu ni, 'À yim ye əmbɨ mɨ mbǎʼ ə̀fàʼì ə?'
42016006	Wɨ̀ nyaʼa wììrɨ̀ ni, 'Mə yim kàʼ tɨ mɨwud ɨkɨ fibɨ̀.' Wə̀d we nyaʼa ghà ɨ bɔ ni, 'Nɨŋ e ə̀ŋwàʼnɨ̀ chub ə si əmad əmad ŋwàʼnɨ̀ ni à yɨ ɨwum tân.'
42016007	Wɨ̀ nyaʼa biirɨ əmbɨ wɨ cherə ni, 'À yim ye ə?' We nyaʼa wììrɨ̀ ni, 'Mə yim kàʼ kywɨ̀ ɨkɨ fibɨ̀.' Əne wɨ̀ nyaʼa ghà ɨ bɔ ni, 'Nɨŋ e ə̀ŋwàʼnɨ̀ ŋwàʼnɨ̀ ni à yɨ ɨwum famɨ.'
42016008	“Mbǎʼ ə̀fàʼì we nyaʼa yiirɨ wə̀d kòb we nɨ nyaʼə nəŋgɨ ɨghɨ məd. Wɨ̀ nyaʼa yiirɨ əməd ɨmbə̀ʼ ɨchî nɨ wɨ̀ nyaʼa berɨ ɨwe, ɨmbə̀ʼ ɨghəm nɨ bə̂d rɨŋga ɨsɨg wɔ̂ ə berɨ ɨwe əku nɨ fàʼ mbɨ ə bə̂d mbe nɨ yeʼ ɨghabɨ mɨ̀mə̌d chè mbe nɨ yeʼ ɨŋga ɨzeŋɨ zeŋɨ.”
42016009	Yeso nyaʼa wò ɨmbì ghà ni, “Mə ghà ɨ nən ni mbə̀ nɨŋ mbɔ̂n ze nɨ mbə̀ berɨ ɨchî rɨbɔ̀ŋ ghɨ̀ mbə mɨ̀sə̀ʼ əŋgu, ɨmbə̀ʼ ənɨ mbɔ̂n ze mi i, mbɨ nɨŋ əwən ɨŋga ɨkwɨ mbe nɨ tən i koŋ.
42016010	Wə̀d we nɨə fàʼ ənɨ i fîŋ jìm mbɨ ɨghɨ mbe nɨ kə, ə kyerɨ ɨchî nɨ fàʼ ənɨ i fîŋ jìm mbɨ mbe nɨ nɔʼɔ. Ka we nɨ chəi wɨə fàʼ ənɨ i fîŋ jìm mbɨ ɨghɨ mbe nɨ kə bɨrɨ bɨ faʼi ənɨ i fîŋ jìm mbɨ mbe nɨ nɔʼɔ.
42016011	À mɨ yeʼ nɨ chəi mbə̀ə fàʼ ənɨ tə fîŋ rɨjìm nɨ yim mbɔ̂n rɨŋga ɨsɨg, njɨ à kɨə we bɨrɨ naʼ mbɔ̂n rəsìʼ ɨ nən ə?
42016012	À mɨ yeʼ nɨ chəi mbə̀ə fàʼ ənɨ tə fîŋ rɨjìm mbɨ ɨghɨ mbe nɨ yeʼ mbɨ wə̀d cherə, njɨ à kɨə we bɨrɨ naʼ mbe nɨ yeʼ mbən ɨ nən ə?
42016013	“Chəi wə̀d ə̀fàʼì mɔʼɔ nɨ tɨ̀ wɨ̀ fàʼ əmbɨ mɨ̀mbǎʼ ə̀fàʼì mɨ̀be, ɨmbə̀ʼ ɨghəm nɨ wɨ̀ bɨrɨ ban wɨ fibɨ̀ ghaʼ wɨ cherə, kɨ wɨ̀ fàʼ ənɨ i fîŋ jìm əmbɨ wɨ fibɨ̀ tə̀ə̀nɨ̀ wɨ cherə. Chəi ənɨ tɨ̀ à fàʼ əmbɨ ə Ŋwiə̀ bə̀ fàʼ nɨ berɨ mbɔ̂n əwu əwən.”
42016014	Ənɨ mɨ̀Farisiî nyaʼa zu ɨnû mbɔ̂ jìm, mbɨ nyaʼa chəʼ əməd ɨmbə̀ʼ ɨghəm nɨ mbɨ nyaʼa ghaʼ ɨkab əku.
42016015	Àyɨə Yeso nyaʼa ghà əmbɨ mɨ̀mə̌d ni, “Mbə yɨə bə̂d mbe nɨə chwi ɨfě bə̂d ni mbə̀ mbɨə ghɨ̀ ɨnû nɨ kuʼnɨ, àyɨə Ŋwìə̀ ə kyerɨ tə fîŋ. Mbə̀ zə rəŋgu ni ɨnû mbe nɨ Ŋwiə̀ ə bànə̀ yɨ mbe nɨ bə̂d ə kɔndɨə ni mbɨ yɨ ɨnû kyeŋ.
42016016	“Tɨkə rɨ Mose mbɨ ɨnû mbe nɨ bə̂d ɨ̀kə̀n Ŋwiə̀ nyaʼa ŋwàʼnɨ̀ mbɨə nyaʼə saʼə bə̂d wò pè ənɨ ə nyùmə̀ Jɔ̌n we nɨ nyaʼə nàʼ mɨnib. Ɨ kɔ rɨ ənɨ ə nyùmə̀ we, ɨ mbɨə ghà ɨkə̂n chɔ̀m ɨmbə̀ʼ ənû ɨfɔ̀n ə Ŋwiə̀, əne wə̀d jìm wɨə kəb nyɨ ə ɨŋga ənû ɨfɔ̀n ze ənɨ ɨka.
42016017	Zɨə zàm əmbɨ ɨkaŋ fɔrɨ əmbɨ si nɨ chè, chè ɨchî nɨ tɨ̀ ɨghə ə̀ŋwàʼnɨ̀ ə mɔʼ rɨŋga tɨkə rɨ Ŋwiə̀ nim.
42016018	“Mbaŋə̀ mɔʼɔ mɨ saanɨ ɨnamɨ mbɨ i ɨwi, nam əyi cherə, njɨ wɨ̀ fə ni əyi cherə. Mbaŋə̀ mɔʼɔ ze nɨ nam əyi nɨ saanɨ ɨnamɨ mbɨ i nom, fə bə̀ ni əyi cherə.
42016019	“Wə̀d mbɔ̂n mɔʼɔ wɨə nyaʼə əŋgu, nɨ nyaʼə zɨ̀ə̀ ngywɨ̌ əka ɨnùn bə̀ fɔ̀ɔ̀nɨ̀ ɨŋga mbɔ̂n ɨni jìm.
42016020	Wə̀d ɨkwaŋ mɔʼɔ wɨə nyaʼə bə̀ əŋgu nɨ ɨkum məd nyaʼə Lazarɔ̀s. Mɨchɔʼɔ nyaʼa swi ɨgwɨ ɨnyod məd. Ɨ wɨə nyaʼə kɨə wo chub ɨchû ɨkam wə̀d mbɔ̂n we.
42016021	Ɨ wɨə nyaʼə kə̀bə̀ ni njɨ tə jɨg ɨghɨ mbe nɨə feŋgɨ rɨ ɨgun ə tebrə̀ wə̀d mbɔ̂n we. Bu rɨ nyaʼə wò nerə mɨchɔʼɔ məd mbe.
42016022	Wə̀d ɨkwaŋ we nyaʼa kwɨ, əne mbɨ̀aŋgɨrə̀ nyaʼa beʼ əməd wò nùŋ ɨban ə Abràham. Wə̀d mbɔ̂n we nyaʼa bə kwɨ mbɨ tweŋɨ.
42016023	Ənɨ wɨ̀ nyaʼa əbeŋ ɨvɨ bə̂d, wɨ̀ nyaʼa nɔ̀ɔ̀rɨ̀ əghə zə ə Abràham əsa əgha mbɨ Lazarɔ̀s ɨban məd.
42016024	Wɨ̀ nyaʼa zə əne tɔŋ əməd ni, 'Mɨ mbǎʼ Abràham, dììrɨ əmɨ chà ə Lazarɔ̀s ni wɨ̀ chub ətu ə fi ɨŋga mɨnib zùtɨ̀ mɨ ɨnemɨ, ɨmbə̀ʼ ɨghəm nɨ mə wɨə kàŋə̀ zəə ŋgəʼ ɨŋga ɨwid wɔ̂.'
42016025	Àyɨə Abràham nyaʼa ghà ni, 'Wân, kɔndɨ ni ənɨ à nyaʼa ɨkǎ, à nyaʼa berɨ ɨghɨ chɔ̀m, àyɨə Lazarɔ̀s nyaʼa berɨ ɨghɨ rɨbɔ̀ŋ. Tɨ̀nîn məd wɨ ɨŋga chɔ̀m əgha, àyɨə àwɔ̀ wɨ əŋgəʼ.
42016026	Kaʼi ɨnû jìm mbe. Əkən ə kyeŋ ə ghabrɨ əwa mbɨ nən, ɨmbə̀ʼ tɨ bə̂d nɔ̀ʼ ə rɨ əgha baanɨ yeʼe əsɨ nən, fɔrɨ ni tɨ wə̀d mɔʼɔ baanɨ i rɨ əwɔ yeʼe əsɨ na.'
42016027	Wə̀d mbɔ̂n we nyaʼa zu əne ghà ni, 'A nɨə yeʼ əne, njɨ mə buʼ ɨbɔ ɨ ne ni à tom ə Lazarɔ̀s əkwɨ mɨ mbǎʼ,
42016028	ɨmbə̀ʼ ɨghəm nɨ mə berɨ bɔŋgɔb mɨ̀tân. Wɨ̀ wo patɨ mɨ̀mə̌d, njɨ mbɨ bɨrɨ bɨ yeʼe ɨŋga əsɨ ə ŋgəʼ zɔ̂.'
42016029	Àyɨə Abràham nyaʼa ghà ni, 'Mose mbɨ ə bə̂d ɨ̀kə̀n Ŋwiə̀ cherə mbɨ əŋgu. Mbɨ zu ɨnû mbe nɨ mbɨə ghàə̀.'
42016030	Wə̀d mbɔ̂n we nyaʼa ghà ni, 'Chə̂, kyɨə Abràham mɨ mbǎʼ, àyɨə wə̀d mɔʼɔ mɨ nɔ̀ʼ rəbɔʼ bə̂d mbe nɨ fə kwɨ wò əsɨ mɨ̀mə̌d, mbɨ bɨrɨ beŋ tə fîŋ.'
42016031	Abràham nyaʼa ghà ɨ bɔ ni, 'À mɨ yeʼ ni chəi mbɨ zu ɨnû mbe nɨ Mose mbɨ ə bə̂d ɨ̀kə̀n Ŋwiə̀ ə ghàə̀, njɨ ka wə̀d mɔʼɔ bè zwemə wò ghàm əmbɨ mɨ̀mə̌d, chəi mbɨ bɨrɨ benɨ.'”
42017001	Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Ɨnû mbe nɨə ghɨ̀ ni bə̂d ghɨ ɨnû rɨbɔ̀ŋ berɨ yeʼe, àyɨə ŋgəʼ bɨrɨ nyɨ ɨgun ə wə̀d we nɨ ɨnû mbe chè ənjìm məd yeʼe!
42017002	Zɨə bɨrɨ bɔ̀ŋ ni mbɨ tiŋ ɨti ŋgə̀ŋ ədɔʼ ɨ bɔ wò màʼ əməd ɨŋga rɨ̀bàà, chè ɨchî nɨ tɨ mbɨ sàŋ ni wɨ̀ ghɨ̀ wan kwa mɔʼɔ rəbɔʼ mbɔ̂ ghɨ ənû rɨbɔ̀ŋ.
42017003	Mbə̀ we əwən! “We aŋgɔb mɨ ghɨ̀ ənû rɨbɔ̀ŋ, à ghàm əbɔʼ məd. Wɨ̀ mɨ bèŋ i fîŋ, à waʼ ɨnû rɨbɔ̀ŋ məd.
42017004	Wɨ̀ mɨ ghɨ̀ ənû rɨbɔ̀ŋ ənɨ ə ne ɨghəm sambe ɨgwɨ əni, bə̀ yeʼe ghà ɨ ne ɨghəm sambe ni, 'Mə fə beŋ mɨ fîŋ, waʼ mbɨ ɨnû rɨbɔ̀ŋ,' à berɨ waʼ ɨnû rɨbɔ̀ŋ məd.”
42017005	Bə̂d tom Ə̀nùŋɨ̀sɨg nyaʼa ghà ɨ bɔ ni, “Ghɨ ni à ɨbenɨ kaanə!”
42017006	Ə̀nùŋɨ̀sɨg nyaʼa wììrɨ̀ əmbɨ mɨ̀mə̌d ni, “Mbə mɨ kəʼ berɨ ɨbenɨ nɨ kə ɨghabɨ sǎm ə̀wɔ̀mɨ, njɨ mbə mbe tɨ mbə̀ ghà əmbɨ əzed ə sikamò zɔ̂ ni, 'Chɔʼ rɨ ə si wò kon e ɨŋga rɨ̀bàà,' əne zɨə bɨrɨ zuunɨ əwən.
42017007	“Tɨ̀ wə̀d mɔʼɔ rəbɔʼ nən, nɨ berɨ i wə̀d ə̀fàʼì nɨə niʼ ɨbən kɨ̀ nɨə nə̀ŋgɨ ə njɨ̀g, nɨ bɨrɨ gha ɨ bɔ ənɨ wɨ bə̀ndɨ̀ rɨ ə mbeŋ ni, 'Zambɨ yeʼe jɨg ə'?
42017008	Ka wɨ̀ wa bɨrɨ ghà i ɨ bɔ yeʼ ni, 'Tekɨ mbɨ ɨghɨjɨg rɨ ɨkwirɨ, bə̀ tekɨ e ɨnyod yeʼe nàʼ ɨghɨjɨg mbe ɨ num pè ənɨ mə fə jɨg bə̀ nɔ. Mə nɨə fə jɨg bə nɔ, à sɨ bə̀ wò jɨg e bə̀ nɔ e ə?'
42017009	Ɨ wɨə wa nàʼ məben-əwe əmbɨ wə̀d ə̀fàʼì we ɨmbə̀ʼ ɨghəm nɨ wɨ̀ ghɨ ənû ze nɨ wɨ̀ gha ɨ bɔ ə?
42017010	À yɨ əndəŋ əndəŋ mbɨ nən. Ənɨ mbə̀ fə ghɨ̀ ɨnû jìm mbe nɨ mbɨ gha ɨ nən, mbə̀ gha ni, 'Tɨ̀ yɨ àmei bə̂d ə̀fàʼì. Əne tɨ̀ fə ghɨ̀ yeʼ ɨnû mbe nɨ tɨ̀ berɨ nɨ ghɨ̀.'”
42017011	Ənɨ Yeso nyaʼə wò ə Jèrusalèm, wɨ̀ nyaʼa chè ɨŋga mɨgharə̀ Sàmàriyà mbɨ ə Galiliî.
42017012	Ənɨ wɨ̀ nyaʼa wò nyɨ ɨŋga əsɨ ə mɔʼɔ, mbaŋə̀ wum nɨ nyaʼə wɔ̀n əpabɨ nyaʼa wò kumnɨ əməd. Mbɨ nyaʼa təm əsa əgha
42017013	kyeŋ rɨ̀kǎ ghà ni, “Yeso, masà, diirɨ əwa.”
42017014	Ənɨ Yeso nyaʼa zə mɨ̀mə̌d, wɨ̀ nyaʼa ghà əmbɨ mɨ̀mə̌d ni, “Mbə̀ wo chwi ə ɨnyod əmbɨ ə bə̂d mbàn Ŋwìə̀.” Ənɨ mbɨ nyaʼə wòə̀, əpabɨ ze nɨ nyaʼa ɨgun mɨ̀mə̌d ə nyaʼa mì.
42017015	Ənɨ wɨ̀ fibɨ̀ rəbɔʼ mɨ̀mə̌d nyaʼa zə ni i ɨnyod fə zeŋ, wɨ̀ nyaʼa bə̀ndɨ̀ wò rəbɔʼ, yènə̀ yiirɨ ə Ŋwiə̀ ənɨ gɨ̂ kǎ kǎ
42017016	pè gù ɨban ɨwu Yeso, nàʼ məben-əwe ɨ bɔ. Mbaŋə̀ ze yɨə nyaʼə rɨ ə Sàmàriyà.
42017017	Yeso nyaʼa biirɨ ni, “Ɨmbə̀ʼ à yɨə mbaŋə̀ wum nɨ mə kəʼ ghɨ̀ əpabɨ ə mì rɨ ɨgwɨ mɨ̀mə̌d ə? Mbɨ ə̀bùə mbi ə?
42017018	Chəi wɨ mɔʼɔ nɨ bə̀ndɨ̀ yeʼe yiirɨ ə Ŋwiə̀ chè rɨ ənɨ wə̀d rɨ̀sɔ̀ʼɔ̀ wɔ̂ ə?”
42017019	Wɨ̀ nyaʼa ghɨ̀ əne ghà əmbɨ ə mbaŋə̀ ze ni, “Nɔʼ rətiə, wò e. E ɨbenɨ fə ghɨ̀ ni à bɔtɨ e.”
42017020	Mɨ̀Farisiî mɔʼɔ nyaʼa biirɨ ə Yeso ɨmbə̀ʼ ə nyùmə̀ we nɨ ənû ɨfɔ̀n ə Ŋwiə̀ ə bɨrɨ yeʼe. Wɨ̀ nyaʼa wììrɨ̀ əmbɨ mɨ̀mə̌d ni, “Chəi ənû ɨfɔ̀n ə Ŋwiə̀ ə bɨrɨ yeʼe mbɨ ɨnweenɨ nɨ bə̂d bɨrɨ zə.
42017021	Chəi wə̀d mɔʼɔ bɨrɨ gha ni, 'Zə, əzɔ̂ əgha!' kɨ̀ ni, 'Ə zɨ ə yɨə!' ɨmbə̀ʼ ɨghəm nɨ ənû ɨfɔ̀n ə Ŋwiə̀ ə fə sɨ i əkaʼ nən.”
42017022	Yeso nyaʼa yì ghà əmbɨ mbi mə̀mə̀ə̀nɨ̀-ɨ̀nù ni, “Nyùmə̀ wɨə yeʼe nɨ mbə bɨrɨ kəb chub ka àbei əni ə mɔʼ mbɨ Wan Wə̀d, àyɨə chəi mbə bɨrɨ zə əmɨ ənɨ ə nyùmə̀ we.
42017023	Bə̂d bɨrɨ yeʼe pè ghà ɨ nən ni, 'Mbə̀ neŋ ə yɨə!' kɨ ni, 'Mbə̀ neŋ əgha!' Tɨ mbə wò ə. Tɨ mbə̀ bɨ beenɨ ə əbɔʼ mɨ̀mə̌d.
42017024	Ɨchî nɨ ɨbi mbə̀ŋ ə ŋwàŋə̀ teə rɨ əba ɨkaŋ ə fibɨ̀ wò pè ənɨ əzɨ cherə, yɨ bə̀ ɨchî nɨ Wan Wə̀d bɨrɨ wɨrɨ yeʼe.
42017025	Àyɨə wɨ̀ bɨrɨ be zə ŋgəʼ ənɨ ɨnû nɔnɔʼ, ɨghəm bə̂d wɔ̂ ton əməd.
42017026	“Ɨchî nɨ zɨə nyaʼa ənɨ ə nyùmə̀ Noà, yɨə bə̀ ɨchî nɨ zɨə bɨrɨ yeʼ ənɨ Wan Wə̀d bɨrɨ wɨrɨ yeʼe.
42017027	Wə̀d jìm wɨə nyaʼə jɨgə bə̀ nɔə. Ɨ mbɨə nyaʼə namə bə̀ namnə mbə bɔn. Ɨ mbɨə nyaʼə ghɨ̀ əne wò pè əni ze nɨ Noà nyaʼa nyɨ ɨŋga əbaŋ ɨgyɨ̀ ze nɨ Ŋwìə̀ nyaʼa gha ɨ bɔ ni wɨ̀ tekɨ. Mɨnib nyaʼa kubrɨ ɨsɨ, zwiirɨ mɨ̀mə̌d mɨjìm.
42017028	“Àyɨə bə̀ ɨchî nɨ zɨə nyaʼa ənɨ ə nyùmə̀ Lɔ̂t. Ɨ mbɨə nyaʼə jɨgə bə̀ nɔə. Ɨ mbɨə nyaʼə zon ɨghɨ bə̀ fendɨ ɨghɨ. Ɨ mbɨə nyaʼə kon ɨghɨ bə̀ bɔm ə nəb,
42017029	àyɨə ɨgwɨ əni ze nɨ Lɔ̂t nyaʼa jwɨ rɨ ə Sodòm, ɨwid mbɨ sɔlfò nyaʼa nɔʼ rɨkaŋ zwiirɨ mɨ̀mə̌d mɨjìm.
42017030	Àyɨə bə̀ ɨchî nɨ ɨnû bɨrɨ ghɨ̀ əni ze nɨ Wan Wə̀d bɨrɨ wɨrɨ yeʼe.
42017031	“Əni ze, tɨ wə̀d we nɨ yeʼ ɨdom nəb swiʼi ɨ wo nɨŋ ɨghɨ mbe nɨ yeʼ ɨŋga nəb məd. Əne bə̌, tɨ wə̀d we nɨ yeʼ ə mbeŋ wɨrɨ bə̀ndɨ̀ i rəbɔʼɔ.
42017032	Mbə̀ kɔndɨ ənû ze nɨ nyaʼa ghɨ ənɨ ɨwi Lɔ̂t!
42017033	Wə̀d mɔʼɔ we nɨə kə̀b nuŋ i ɨ̀tènɨ̀, bɨrɨ sam ɨ̀tènɨ̀ we, àyɨə we nɨ sam i ɨ̀tènɨ̀ bɨrɨ wɨrɨ jɨg ɨ̀tènɨ̀ we.
42017034	Mə ghà ɨ nən ni ɨzimɨ we, bə̂d mɨbe bɨrɨ yeʼ ɨgun əbàʼ ə mɔʼ, mbɨ nɨŋ wɨ fibɨ̀ sàŋ wɨ fibɨ̀.
42017035	Məyi mɨbe bɨrɨ yeʼə wɔ̀ʼ ə ŋgə̀ŋ ɨnɔ̂n, mbɨ nɨŋ wɨ fibɨ̀ sàŋ wɨ fibɨ̀.[
42017036	Mbaŋə̀ rɨ̀be bɨrɨ yeʼ ə mbeŋ, mbɨ nɨŋ wɨ fibɨ̀ sàŋ wɨ fibɨ̀.”]
42017037	Mə̀mə̀ə̀nɨ̀-ɨ̀nù mbe nyaʼa biirɨ ɨ bɔ ni, “Ə̀nùŋɨ̀sɨg, ənû zɔ̂ ə kɨ wo ghɨ ə yi ə?” Wɨ̀ nyaʼa wììrɨ̀ əmbɨ mɨ̀mə̌d ni, “Əsɨ ze nɨ əvɨ ə nyam ə yeʼ əŋgu, mɨzam bɨrɨ wo fetɨ əŋgu.”
42018001	Yeso nyaʼa ghà ənû ə mɨgɨ əmbɨ mbi mə̀mə̀ə̀nɨ̀-ɨ̀nù ɨ chwi ni mbɨ berɨ kɨə kɔ̀ŋgɨ̀ ə Ŋwiə̀ zɨ rɨ bɔd.
42018002	Wɨ̀ nyaʼa ghà ni, “Əsob mɨ̀sàʼi mɔʼɔ wɨə nyaʼə əsɨ ə mɔʼɔ nɨ chəi wɨ̀ nyaʼə bɔə Ŋwiə̀ kɨ̀ bèə̀ tɔŋə wə̀d ənɨ ənù.
42018003	Ɨku əyi mɔʼɔ wɨə nyaʼə bə̀ əsɨ ze. Ɨ wɨə nyaʼə kɨə wò əsɨ məd pèə̀ ghàə̀ ni, 'Kaŋ weerɨ əmɨ ni mə̀ jɨg ɨsaʼi we nɨ mə̀ berɨ mbɨ mɨ wə̀d pə̀n.'
42018004	Əsob mɨ̀sàʼi we nyaʼa bè ton nɨ weerɨ əyi we ənɨ əkɔb ə nyumə̀. Àyɨə wɨ̀ nyaʼa nwìə̀ ghà ɨŋga i fîŋ ni, 'Ka à bè yeʼi ni chəi mɨə bɔə ə Ŋwiə̀ kɨ̀ bèə̀ tɔŋə wə̀d ənɨ ənù,
42018005	àyɨə mə bɨrɨ weerɨ ɨku əyi wɔ̂ ɨmbə̀ʼ ɨghəm nɨ ɨ wɨə chə əmɨ, njɨ chəi mə bɨrɨ berɨ ə̀zwììrɨ̀ ɨchî nɨ wɨə jwɨ̀ə̀ yeʼe.'”
42018006	Ə̀nùŋɨ̀sɨg nyaʼa ghà ni, “Mbə̀ zu ənû ze nɨ əsob mɨ̀sàʼi rɨbɔ̀ŋ we ə ghàə̀.
42018007	Əsob mɨ̀sàʼi rɨbɔ̀ŋ we mɨ yeʼə ghɨ̀ əne, njɨ ka Ŋwìə̀ wa bɨrɨ weerɨ i bə̂d ɨməd mbe nɨ wɨ̀ chɔʼɔ, ɨchî nɨ mbɨə zə̀ʼ ɨ bɔ əziə mbɨ ɨzimɨ ə? Wɨ̀ wa bɨrɨ tàndɨ̀ bɔŋ weerɨ mɨ̀mə̌d ə?
42018008	Mə ghà ɨ nən ni wɨ̀ bɨrɨ zambɨ weerɨ mɨ̀mə̌d. Àyɨə ənɨ Wan Wə̀d wɨrɨ yeʼe, wɨ̀ wa bɨrɨ zə ɨchî nɨ bə̂d rɨŋga ɨsɨg nuŋ fîŋ ɨgwɨ məd ə?”
42018009	Yeso nyaʼa bə̀ yì ghà ənû ə mɨgɨ zɔ̂ əmbɨ ə bə̂d mɔʼɔ mbe nɨ nyaʼə ghàə̀ ni mbə mbɨə ghɨ̀ ɨnû nɨ kuʼnɨ, əne sɨə tə̀ə̀nɨ̀ə̀ mbɨ cherə.
42018010	Wɨ̀ nyaʼa ghà ni, “Mbaŋə̀ mɔʼɔ rɨ̀be nyaʼa kɔʼ wò ɨŋga mbàn Ŋwìə̀ ɨ wo kɔŋgɨ ə Ŋwiə̀. Wɨ fìbɨ̀ yɨə nyaʼə Farisiî, wɨ cherə yɨə nyaʼə əfetɨ mɨ̀tagsɨ̀.
42018011	Ənɨ mbɨ nyaʼa wò əne, Farisiî we nyaʼa nɔʼ təm kɔ̀ŋgɨ̀ ə Ŋwiə̀ ɨmbə̀ʼ i ɨnyod ghà ni, 'Ŋwìə̀, məben-əwe ni chəi əmɨ ɨghabɨ ə bə̂d cherə mbe nɨə fè ɨghɨ bə̂d ənɨ ɨka, kɨ̀ ɨghabɨ mbe nɨ chəi mbɨə ghɨ̀ ɨnû nɨ kuʼnɨ, kɨ̀ ɨghabɨ mbe nɨə ni məyi bə̂d cherə, kɨ̀ be ɨghabɨ əfetɨ mɨ̀tagsɨ̀ wɔ̂.
42018012	Mə wɨə chubə rɨjɨg ɨghəm be ɨŋga kàb. Mə wɨə ghàpɨ̀ ɨghɨjìm mbe nɨ mə berɨ ɨsɨ wum, nàʼ əsɨ ə fibɨ̀ ɨ ne.'
42018013	“Àyɨə əfetɨ mɨ̀tagsɨ̀ we nyaʼa təm əsa əgha. Chəi wɨ̀ nyaʼa be nɔ̀ɔ̀rɨ̀ e ətu ɨkaŋ, àyɨə wɨ̀ nyaʼa nuŋ mbi ɨbɔ ɨgun i fîŋ ghà ni, 'Ŋwìə̀, kən ənɨ ə num. Mə yɨə wə̀d ɨnû rɨbɔ̀ŋ!'
42018014	Mə ghà ɨ nən ni, ənɨ əfetɨ mɨ̀tagsɨ̀ we nyaʼa wò ɨnuʼ, wɨ̀ nyaʼa ghɨ̀ ənû nɨ kuʼnɨ ɨfě Ŋwiə̀ chè Farisiî we. Mbə̀ kyerɨ ni wə̀d jìm we nɨ nɔ i ɨnyod, Ŋwìə̀ bɨrɨ swi əməd, àyɨə wə̀d jìm we nɨ swi i ɨnyod, Ŋwìə̀ bɨrɨ nɔ əməd.”
42018015	Bə̂d mɔʼɔ mbɨə nyaʼə nɨŋə ka àbei mbə bɔn kwa wò əsɨ Yeso ni wɨ̀ betɨ mɨ̀mə̌d. Ənɨ mə̀mə̀ə̀nɨ̀-ɨ̀nù ɨməd nyaʼa zə əne, mbɨ nyaʼa ghàm əbɔʼ ə bə̂d mbe.
42018016	Àyɨə Yeso nyaʼa tɔŋ bɔn mbe əsɨ ni, ghà əmbɨ mbi mə̀mə̀ə̀nɨ̀-ɨ̀nù ni, “Mbə̀ saŋ bɔn kwa mbe yeʼe əsɨ num. Tɨ mbə̀ kən ə mɨ̀mə̌d, ɨmbə̀ʼ ɨghəm nɨ à yɨə bə̂d ɨghabɨ mbɔ̂ nɨ bɨrɨ jɨg ənû ɨfɔ̀n ə Ŋwiə̀.
42018017	Mə ghà rəsìʼ ɨ nən ni, ka wə̀d mɔʼɔ we nɨ chəi wɨ̀ ben ənû ɨfɔ̀n ə Ŋwiə̀ ɨghabɨ wan kwa bɨrɨ nɔ nyɨ i ɨŋga ənû ɨfɔ̀n ze.”
42018018	Mbaŋə̀ mɔʼɔ rəbɔʼ mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa biirɨ əmbɨ Yeso ni, “Əchwiə̀-ɨ̀nù chɔ̀m, mə kɨə wo ghɨ ye bɔŋ jɨg ɨ̀tènɨ̀ rɨ mì ə?”
42018019	Yeso nyaʼa wììrɨ̀ ɨ bɔ ni, “À tɔŋ əmɨ ənɨ wə̀d chɔ̀m ɨmbə̀ʼ ə ye ə? Chəi wə̀d mɔʼɔ nɨ bɔŋɨ chè rɨ ənɨ ə Ŋwìə̀ rə̀zìʼ wi.
42018020	À kyerɨ tɨkə te ni, 'Tɨrə̀ ni e ɨwi wə̀d cherə. Tɨrə̀ zwiirɨ e ə wə̀d. Tɨrə̀ jɨ e. Tɨrə̀ ben e zərɨmbin mɨghab. Wumnɨ e mbǎʼ mbɨ e nɨ̌ŋ.'”
42018021	Mbaŋə̀ ze nyaʼa ghà ni, “Mə fə nyaʼa kɔ nùŋ tɨkə tɔ̂ rɨjìm tɨ ənɨ mə nyaʼə wan kwa.”
42018022	Ənɨ Yeso nyaʼa zu ənû zɔ̂, wɨ̀ nyaʼa ghà ɨ bɔ ni, “À kɨrɨ kwaŋ əghɨ ə mɔʼɔ. Ndə̀ wo fèndɨ̀ ɨghɨjìm mbe nɨ à berɨ, wo ghàpɨ̀ ɨkab we əmbɨ ə bə̂d ɨkwaŋ, əne à bɨrɨ berɨ mbɔ̂n ɨkaŋ. À mɨ ghɨ̀ əne, à yeʼe beenɨ əbɔʼ num.”
42018023	Ənɨ mbaŋə̀ ze nyaʼa zu ənû zɔ̂, wɨ̀ nyaʼa kə̀nə̀ kwàʼ rɨŋgəʼ, ɨmbə̀ʼ ɨghəm nɨ wɨ̀ nyaʼa berɨ mbɔ̂n nɨ nɔʼ əku.
42018024	Yeso nyaʼa neŋ əməd ghà ni, “Zɨə bɨrɨ kaŋ se əmbɨ ə bə̂d mbɔ̂n nɨ nyɨ ɨŋga ənû ɨfɔ̀n ə Ŋwiə̀!
42018025	À yɨ rəsìʼ ni zɨə zàm əmbɨ ə kàmel nɨ chè ɨbɨgɨ saʼ, chè ɨchî nɨ wə̀d mbɔ̂n bɨrɨ nyɨ ɨŋga ənû ɨfɔ̀n ə Ŋwiə̀.”
42018026	Bə̂d mbe nɨ nyaʼa zu ənû ze, nyaʼa biirɨ ni, “Zɨə nɨə yeʼ əne, njɨ à kɨə we nɨ tɨ̀ wɨ̀ jwɨ̀ rəŋgəʼ ə?”
42018027	Yeso nyaʼa wììrɨ̀ ni, “Ənû ə zɨə chè yeʼ bə̂d, chəi zɨə chè ə Ŋwiə̀.”
42018028	Pità nyaʼa ghà ni, “Zə, tɨ̀ fə sàŋ mba ɨkwɨ beenɨ əbɔʼ ne.”
42018029	Yeso nyaʼa ghà əmbɨ mɨ̀mə̌d ni, “Mə ghà rəsìʼ ɨ nən ni, chəi wə̀d mɔʼɔ we nɨ saŋ i nəb, kɨ̀ i ɨwi, kɨ̀ mbi bɔŋgɔb, kɨ̀ i mbǎʼ mbɨ i nɨŋ, kɨ̀ mbi bɔn ɨmbə̀ʼ ənû ɨfɔ̀n ə Ŋwiə̀,
42018030	nɨ chəi wɨ̀ bɨrɨ berɨ ɨghɨ nɔnɔʼ ənɨ ə nyùmə̀ wɔ̂, bə̀ jɨg ɨ̀tènɨ̀ rɨ mì ənɨ ə nyùmə̀ we nɨ bɨrɨ yeʼe.”
42018031	Yeso nyaʼa nɨŋ mə̀mə̀ə̀nɨ̀-ɨ̀nù mbe wum chɔ̀b rɨ̀be mbɨ tindɨ ɨban ɨban. Əne wɨ̀ nyaʼa ghà əmbɨ mɨ̀mə̌d ni, “Mbə̀ zə, tɨ̀ yɨ əni kɔʼə wò ə Jèrusalèm, əne ɨnû jìm mbe nɨ bə̂d ɨ̀kə̀n Ŋwiə̀ nyaʼa ŋwaʼnɨ ɨmbə̀ʼ Wan Wə̀d bɨrɨ jwɨ ənɨ rəsìʼ.
42018032	Mbɨ bɨrɨ yim əməd nàʼ əmbɨ bə̂d mbe nɨ kaʼi mɨ̀Jû. Bə̂d nɨ kaʼi mɨ̀Jû bɨrɨ baʼrɨ əməd, naʼ tɨ̀nìd ətu ɨ bɔ bə̀ chèd mad ənɨ məd.
42018033	Mbɨ bɨrɨ te əməd ənɨ ə ŋgwad bə̀ zwiirɨ əməd. Ɨni nɨə pe ɨtad, wɨ̀ zwemə.”
42018034	Mə̀mə̀ə̀nɨ̀-ɨ̀nù mbe nyaʼa zu ɨnû mbe, àyɨə chəi ɨtu mɨ̀mə̌d nyaʼa kɨrɨ zeŋ. Ŋwìə̀ nyaʼa nə̀m əton ənɨ ɨŋgam wɔ̂ rɨ əmbɨ mɨ̀mə̌d. Chəi mbɨ nyaʼa bə̀ kyerɨ ənû ze nɨ wɨ̀ nyaʼə ghàə̀.
42018035	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼa sɨə tindɨ ɨban ə Jerikò, ɨfɨgɨ mɔʼɔ nɨ nyaʼa mbaŋə̀ nyaʼa chub ɨban ɨnə̂njɨ̀, nɔndɨ ɨghɨ.
42018036	Ənɨ wɨ̀ nyaʼa zu ənɨ ɨnɔ̂n bə̂d nyaʼə chèə̀, wɨ̀ nyaʼa biirɨ ni, “À kɨ ənû ə ye ə?”
42018037	Mbɨ nyaʼa ghà ɨ bɔ ni, “Yeso rɨ ə Nazàret wɨə chèə̀.”
42018038	Ɨfɨgɨ we nyaʼa zu əne, kyeŋ rɨ̀kǎ ghà ni, “Yeso, wan Dèvîd, diirɨ əmɨ!”
42018039	Bə̂d mbe nɨ nyaʼa ɨmbì nyaʼa ghàm əbɔʼ məd ghà ni wɨ̀ kəm rəziə, àyɨə wɨ̀ nyaʼa jeŋgɨ yì kyeŋ ghà ni, “Wan Dèvîd, diirɨ əmɨ!”
42018040	Yeso nyaʼa təm, ghà ni mbɨ nɨŋ əməd yeʼe nàʼ ɨ ni. Ənɨ wɨ̀ nyaʼa fə tiinɨ ɨban ɨban, Yeso nyaʼa biirɨ ɨ bɔ ni,
42018041	“À kəb ni mə ghɨ ənû ə ye ɨ ne ə?” Wɨ̀ nyaʼa wììrɨ̀ ni, “Ə̀nùŋɨ̀sɨg, ghɨ ni mə zə ɨsɨ.”
42018042	Yeso nyaʼa ghà ɨ bɔ ni, “Sɨ kɔ zə ɨsɨ! E ɨbenɨ fə ghɨ̀ ni à bɔtɨ e.”
42018043	Àmei əwu əwən, wɨ̀ nyaʼa wɨrɨ kɔ zə ɨsɨ, əne wɨ̀ nyaʼa nɔʼ beenɨ əbɔʼ ə Yeso, yènə̀ yiirɨ ə Ŋwiə̀. Bə̂d mɨjìm mbe nɨ nyaʼa zə ənû ze nyaʼa bə̀ yiirɨ ə Ŋwiə̀.
42019001	Yeso nyaʼa nyɨ ə Jerikò chè i che.
42019002	Mbaŋə̀ mɔʼɔ zɨə nyaʼə əŋgu nɨ ɨkum məd nyaʼə Sàkiò. Wɨ̀ yɨə nyaʼə ətu ɨgwɨ məfetɨ mɨ̀tagsɨ̀. Wɨ̀ yɨə nyaʼə bə̀ ə wə̀d mbɔ̂n.
42019003	Ɨ wɨə nyaʼə kə̀b zə ə Yeso, àyɨə chəi ənɨ tɨ̀ wɨ̀ nyaʼa zə əməd ɨmbə̀ʼ ɨnɔ̂n bə̂d we nɨ nyaʼə beenɨ əbɔʼ ə Yeso fɔrɨ ɨmbə̀ʼ ɨghəm nɨ wɨ̀ nyaʼa tumnə.
42019004	Əne wɨ̀ nyaʼa nòrə̀ wò ɨmbì pè kɔʼ əzed ə sikamò ɨmbə̀ʼ zə əməd, ɨmbə̀ʼ ɨghəm nɨ wɨ̀ nyaʼa berɨ che əbà ze.
42019005	Ənɨ Yeso nyaʼa pè əsɨ ze, wɨ̀ nyaʼa neŋ ɨkaŋ zə əməd ghà ɨ bɔ ni, “Sàkiò, zambɨ swiʼi ɨmbə̀ʼ ɨghəm nɨ mə berɨ ni ɨŋga e nəb rə̀chɔ̀ŋ.”
42019006	Sàkiò nyaʼa zàmbɨ̀ swiʼi wò nɨŋ əməd mbɨ ɨghaʼi.
42019007	Bə̂d mɨ̀jìm mbe nɨ nyaʼa zə ənû ze, nyaʼa kɔ dumbɨ ghàə̀ ni, “Wɨ̀ fə wò mò wə̀d nɨə ghɨ̀ ɨnû rɨbɔ̀ŋ!”
42019008	Sàkiò nyaʼa nɔ̀ʼ təm rətiə ghà əmbɨ Ə̀nùŋɨ̀sɨg ni, “Masà, zə, mə bɨrɨ naʼ əba rɨ ənɨ mbɨ ɨghɨ əmbɨ ə bə̂d ɨkwaŋ. Mə mɨ fə fɨ̀g wə̀d mɔʼɔ, mə bɨrɨ wì ɨghəm kwè.”
42019009	Yeso nyaʼa ghà ni, “Tə̀chɔ̀ŋ, ənû nɨ jwɨ rəŋgəʼ fə yeʼe ɨŋga nəb zɔ̂, ɨmbə̀ʼ ɨghəm nɨ mbaŋə̀ zɔ̂ yɨə bə̀ ə wan tɨ ənɨ əghaŋ ə Abràham.
42019010	Wan Wə̀d nyaʼa yeʼe ɨ kəb bə̂d mbe nɨ nyaʼa nimɨ ɨmbə̀ʼ chɨ mɨ̀mə̌d rəŋgəʼ.”
42019011	Ənɨ bə̂d mbe nyaʼə zwetɨ ənû ze, Yeso nyaʼa wò ɨmbì ghà ənû ə mɨgɨ əmbɨ mɨ̀mə̌d, ɨmbə̀ʼ ɨghəm nɨ mbɨ nyaʼa fə sɨə tiinɨ ɨban ə Jèrusalèm. Wɨ̀ nyaʼa bə̀ ghà ɨmbə̀ʼ ɨghəm nɨ bə̂d mɔʼɔ mbɨə nyaʼə kɔndɨə ni ənû ɨfɔ̀n ə Ŋwiə̀ bɨrɨ yeʼe əwu əwən.
42019012	Wɨ̀ nyaʼa ghà ni, “Kǔm kyeŋ mɔʼɔ nyaʼa wò ɨŋga əbeŋ ə mɔʼɔ əsa əgha ni mbɨ zɔʼ əməd ənɨ ɨfɔ̀n bɔŋ wɨ̀ wɨrɨ bə̀ndɨ̀.
42019013	Bɔŋ wɨ̀ nyaʼə sɨə nɔ̀ʼə̀, wɨ̀ nyaʼa tɔŋ mbi bə̂d ə̀fàʼì wum, ghàpɨ̀ ɨkab gôl wum əmbɨ mɨ̀mə̌d ɨ mɔʼ mɔʼ. Wɨ̀ nyaʼa ghɨ̀ əne ghà əmbɨ mɨ̀mə̌d ni, 'Mbə̀ ghɨ ɨwin ənɨ ɨkab wɔ̂ pè ənɨ mə bəndɨ.'
42019014	Àyɨə bə̂d əbeŋ məd nyaʼa bàn əməd. Əne mbɨ nyaʼa chà bə̂d əbɔʼ məd ni mbɨ ghà ni, 'Chəi tɨ̀ kə̀b ni mbaŋə̀ zɔ̂ yeʼ ɨfɔ̂n ɨgwɨ na.'
42019015	“Ənɨ mbɨ nyaʼa fə zɔʼ əməd ənɨ ɨfɔ̀n, wɨ̀ nyaʼa bə̀ndɨ̀ wò pè ghà ni mbɨ tɔŋ bə̂d ə̀fàʼì mbe nɨ wɨ̀ nyaʼa nàʼ ɨkab we əmbɨ mɨ̀mə̌d. Wɨ̀ nyaʼa tɔŋ əne ɨmbə̀ʼ kyerɨ njìm ze nɨ mbɨ ghɨ ɨwin berɨ.
42019016	Wɨ rɨtu nyaʼa wò pè ghà ɨ bɔ ni, 'Masà, mə fə jɨg njìm mɨ̀gôl cherə wum.'
42019017	Ɨfɔ̂n we nyaʼa ghà ɨ bɔ ni, 'À fə ghɨ ənû ə chɔ̀m, kyɨə wə̀d ə̀fàʼì chɔ̀m! Ɨchî nɨ à fàʼ ənɨ e fîŋ jìm mbɨ akə ɨkab, mə bɨrɨ ghɨ ni à tumbɨ ɨsɨ wum.'
42019018	We nɨ beenɨ nyaʼa wò pè gha ɨ bɔ ni, 'Masà, mə fə jɨg njìm mɨ̀gôl cherə ɨtân.'
42019019	Wɨ̀ nyaʼa ghà ɨ bɔ ni, 'À bɨrɨ tumbɨ ɨsɨ ɨtân.'
42019020	Wə̀d ə̀fàʼì cherə nyaʼa wò pè ghà ni, 'Masà, à yɨ e ɨkab gôl we wɔ̂. Mə kəʼ kod ɨŋga əghɨ ə gywɨ wò nùŋ.
42019021	Mə wɨə nyaʼə bɔ əwe ɨmbə̀ʼ ɨghəm nɨ mbe mɨchî ə kà. À wɨə nɨŋ ɨghɨ mbe ni kaʼi àwɔ̀ nuŋɨ. À wɨə bə̀ kwə̀ŋ ɨghɨ mbe nɨ kaʼi àwɔ̀ konɨ.'
42019022	Ɨfɔ̂n we nyaʼa ghà ɨ bɔ ni, 'Mə bɨrɨ nɨŋ ɨŋgam we nɨ jwɨ̀ rɨŋga e ɨchû, saʼ əwe əŋgu, àwɔ̀ wə̀d ə̀fàʼì rɨbɔ̀ŋ! Ɨmbə̀ʼ à nyaʼa kàŋ kyerɨ e ni mə wɨə nɨŋ ɨghɨ mbe nɨ chəi mə̀ nuŋɨ, mbɨ ni mə wɨə kwə̀ŋ ɨghɨ mbe nɨ chəi mə̀ konɨ ə?
42019023	Əne əton nɨ chəi à kə̀ʼ nuŋ mɨ ɨkab ɨŋga nəb nɨ mbɨə nùŋ ɨkab ɨmbə̀ʼ ənɨ mə̀ bəndɨ, mə nɨŋ ɨkab mbɨ ə njìm, kɨ ɨmbə̀ʼ ə ye ə?'
42019024	Wɨ̀ nyaʼa ghɨ̀ əne, ghà əmbɨ ə bə̂d mbe nɨ nyaʼa təmbɨ ɨban ɨban ni, 'Mbə̀ nɨŋ ɨkab we rɨ bɔ nàʼ əmbɨ we nɨ berɨ mɨ̀gôl wum.'
42019025	Mbɨ nyaʼa ghà ɨ bɔ ni, 'Masà, wɨ̀ fə berɨ mɨ̀gôl wum!'
42019026	Wɨ̀ nyaʼa wììrɨ̀ ni, 'Mə ghà ɨ nən ni wə̀d jìm we nɨ berɨ ɨghɨ, mbɨ bɨrɨ naʼ mbɨ cherə ɨ bɔ wɨ̀ sɨ berɨ mbɨ nɔʼ, àyɨə we nɨ chəi wɨ̀ berɨ əghɨ, ka àbei ɨkə we nɨ wɨ̀ berɨ, mbɨ bɨrɨ nɨŋ rɨ bɔ.
42019027	À yeʼ ɨmbə̀ʼ mbɨ bə̂d pə̀n mbɔ̂ nɨ chəi mbɨ nyaʼa kəb ni mə tumbɨ mɨ̀mə̌d, mbə nɨŋ mɨ̀mə̌d yeʼe əgha, zwiirɨ mɨ̀mə̌d ənɨ mɨ ɨfě.'”
42019028	Yeso nyaʼa ghà əne, chè ɨmbì kɔ kɔʼə wò ə Jèrusalèm.
42019029	Ənɨ wɨ̀ nyaʼa pè ɨban ə Bètfagè mbɨ Betanì nɨ nyaʼa ɨkaŋ Ɨwum mɨ̀Olìf, wɨ̀ nyaʼa tom mbi mə̀mə̀ə̀nɨ̀-ɨ̀nù mɨbe
42019030	ghà ni, “Mbə̀ wo nyɨ ɨŋga əsɨ ze nɨ yeʼ ɨmbì ɨ nən. Mbə mɨ nyɨ ə nyɨ, mbə bɨrɨ zə wan jàkas nɨ mbɨ tiŋɨ, nɨ chəi wə̀d mɔʼɔ kweʼ kɨrɨ kɔʼ ɨgun. Mbə̀ za yeʼe əgha mbɨ zɨwən.
42019031	Wə̀d mɔʼɔ mɨ biirɨ ɨ nən ni, 'Mbə̀ kɨə zàə̀ jàkas we ɨmbə̀ʼ ə ye ə?' Mbə̀ gha ni, 'À yɨ Ə̀nùŋɨ̀sɨg kəb ə jàkas wɔ̂.'”
42019032	Bə̂d mbe nɨ wɨ̀ nyaʼa tom nyaʼa wò pè zə ɨnû mbe àmei ɨchî nɨ wɨ̀ kəʼ ghà əmbɨ mɨ̀mə̌d.
42019033	Ənɨ mbɨ nyaʼə zàə̀ wan jàkas we, bə̂d mbe nɨ nyaʼa berɨ nyaʼa biirɨ əmbɨ mɨ̀mə̌d ni, “Mbə kɨə zàə̀ wan jàkas we ɨmbə̀ʼ ə ye ə?”
42019034	Mbɨ nyaʼa wììrɨ̀ ni, “À yɨ Ə̀nùŋɨ̀sɨg kə̀bɨ.”
42019035	Mbɨ nyaʼa ghà əne, nɨŋ wan jàkas we wò nàʼ əmbɨ Yeso. Ənɨ mbɨ nyaʼa fə maʼrɨ tə ngywɨ̌ ɨgun ə wan jàkas we, mbɨ nyaʼa weerɨ ə Yeso ghɨ̀ ni wɨ̀ kɔʼ ɨgun.
42019036	Ənɨ wɨ̀ nyaʼə wòə̀, mbɨ nyaʼa zì tə ngywɨ̌ ɨgwɨ ɨnə̂njɨ̀.
42019037	Ənɨ wɨ̀ nyaʼa sɨə tiinɨ ɨban ə Jèrusalèm, əsɨ ze nɨ mbɨ nyaʼə swiʼə Ɨwum mɨ̀Olìf, ɨnɔ̂n mə̀mə̀ə̀nɨ̀-ɨ̀nù we ɨjìm nyaʼa kɔ yiirɨ ə Ŋwiə̀ ənɨ ə gɨ̂ kǎ kǎ ɨmbə̀ʼ ɨnû yiirɨ jìm mbe nɨ mbɨ nyaʼa zə.
42019038	Mbɨ nyaʼə yiirɨə ghàə̀ ni, “Ŋwìə̀ zɨ əbɔrəbɔd ɨgun ɨfɔ̀n we nɨə yeʼe ənɨ ɨkum Ə̀nùŋɨ̀sɨg! Əbɔrəbɔd ə zɨ ɨkaŋ, bə̂d wumnɨ ə Ŋwìə̀ we nɨ yeʼ ɨkaŋ!”
42019039	Mɨ̀Farisiî mɔʼɔ nɨ nyaʼa ɨŋga ɨnɔ̂n bə̂d we nyaʼa ghà ɨ bɔ ni, “Əchwiə̀-ɨ̀nù, gham əbɔʼ mbe mə̀mə̀ə̀nɨ̀-ɨ̀nù.”
42019040	Wɨ̀ nyaʼa wììrɨ̀ ni, “Mə ghà ɨ nən ni, bə̂d mbɔ̂ mɨ kəm rəziə, əti zɔ̂ ə bɨrɨ kɔ kyeŋɨ yiirɨ ə Ŋwiə̀.”
42019041	Ənɨ wɨ̀ nyaʼa pe ɨban ə Jèrusalèm, wɨ̀ nyaʼa zə əsɨ ze, əne chweŋ mɨsɨ ɨmbə̀ʼ əzɨ əwən,
42019042	ghàə̀ ni, “Njɨ rə̀chɔ̀ŋ à fə kə̀ʼ kyerɨ əghɨ ze nɨə ghɨ̀ ni bə̂d chub ənɨ əbɔrəbɔd. Àyɨə tɨ̀nîn mbɨ fə nə̀m rɨ ne!
42019043	Ɨni bɨrɨ yeʼe nɨ mbe bə̂d pə̀n bɨrɨ bɔm ə̀gùʼ kad əwe, əne nyèm əwe ɨŋga ɨba jìm.
42019044	Mbɨ bɨrɨ tum əwe ə si, àwɔ̀ mbɨ mbe bɔn mbe nɨ yeʼ ɨŋga e ɨkam, əne zwiirɨ əwən. Chəi mbɨ bɨrɨ saŋ ɨti ɨgwɨ wɨ cherə, ɨmbə̀ʼ ɨghəm nɨ chəi à nyaʼa kyerɨ nyùmə̀ we nɨ Ŋwìə̀ nyaʼa yeʼe ɨmbə̀ʼ weerɨ əwe.”
42019045	Yeso nyaʼa wò nyɨ ɨŋga mbàn Ŋwìə̀ pè kɔ kəndɨ bə̂d mbe nɨ nyaʼə fèndɨ̀ ɨghɨ.
42019046	Wɨ̀ nyaʼa ghà əmbɨ mɨ̀mə̌d ni, “Ə zɨ ɨŋga Ə̀ŋwàʼnɨ̀ ə Ŋwiə̀ ni, 'Mɨ nəb bɨrɨ yeʼ nəb ə̀kɔ̀ŋgɨ̀.' Àyɨə mbə fə bèŋ ənɨ əsɨ nɨ mɨjɨ ə nə̀mbɨ̀ əŋgu.”
42019047	Ɨ wɨə nyaʼə chwi ɨnû ɨŋga mbàn Ŋwìə̀ ɨni jìm, àyɨə bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ fɔrɨ bə̂d mbe nɨ nyaʼə chà mɨ̀Jû nyaʼa kə̀b ni njɨ mbə zwiirɨ əməd,
42019048	àyɨə chəi mbɨ nyaʼa zə ɨnə̂njɨ̀ nɨ zwiirɨ əməd ɨmbə̀ʼ ɨghəm nɨ bə̂d mɨjìm mbɨə nyaʼə kə̀b zu ɨnû jìm mbe nɨ wɨ̀ nyaʼə ghàə̀.
42020001	À nyaʼa əni ə mɔʼɔ ənɨ Yeso nyaʼə chwi ɨnû ɨŋga mbàn Ŋwìə̀ bə̀ ghà ɨkə̂n chɔ̀m, bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ fɔrɨ bə̂d kyeŋ mbe rɨŋga əbeŋ nyaʼa wò
42020002	ghà ɨ bɔ ni, “Gha ɨ na. À kɨə we naʼ ɨka ɨ ne ni à ghɨ ɨnû mbɔ̂ ə? À kɨə we naʼ ɨka wɔ̂ ɨ ne ə?”
42020003	Wɨ̀ nyaʼa wììrɨ̀ əmbɨ mɨ̀mə̌d ni, “Mə bɨrɨ bɨ biirɨ ənû mɔʼɔ ɨ nən. Mbə̀ gha ɨ num.
42020004	À kɨə Ŋwìə̀ nyaʼa naʼ ɨka əmbɨ Jɔ̌n ni wɨ̀ nàʼ mɨnib kɨ̀ à kɨ̀ ə bə̂d ə?”
42020005	Mbɨ nyaʼa zu əne, kɔ ghambɨ mbənə mbənə ghàə̀ ni, “Tɨ̀ mɨ ghà ni, 'À yɨə Ŋwiə̀,' wɨ̀ bɨrɨ biirɨ ɨ na ni, 'À nɨə yeʼ əne, njɨ chəi mbə̀ nyaʼa ben əməd ɨmbə̀ʼ ə ye ə?'
42020006	Tɨ̀ mɨ bə̀ ghà ni, 'À yɨə bə̂d,' bə̂d mbɔ̂ mɨjìm bɨrɨ tumbɨ əwa ənɨ əti, ɨmbə̀ʼ ɨghəm nɨ mbɨ ben ni Jɔ̌n yɨə nyaʼə wə̀d ɨ̀kə̀n Ŋwìə̀.”
42020007	Əne mbɨ nyaʼa wììrɨ̀ ni, “Chəi tɨ̀ kyerɨ əsɨ ze nɨ wɨ̀ nyaʼa nɨŋ ɨka rəŋgu.”
42020008	Yeso nyaʼa bə̀ sɨ ghà əmbɨ mɨ̀mə̌d ni, “Chəi mə bɨrɨ bɨ gha wə̀d we nɨ naʼ ɨka ɨ num ni mə̀ ghɨ ɨnû mbɔ̂.”
42020009	Yeso nyaʼa kɔ gha ənû ə mɨgɨ zɔ̂ əmbɨ ə bə̂d mbe ni, “Wə̀d mɔʼɔ nyaʼa kon i mbeŋ vaìn, nàʼ mbeŋ ze əmbɨ ə bə̂d mɔʼɔ ni mbɨ yim fàʼ ɨŋga. Wɨ̀ nyaʼa nàʼ əne, nɔ̀ʼ wo ɨŋga əbeŋ ə cherə pè chub əŋgu ənɨ əgha ə se.
42020010	Ənɨ nyùmə̀ nyaʼa kuʼu nɨ kwəŋ rɨtam vaìn te, wɨ̀ nyaʼa chà i wə̀d ə̀fàʼì əmbɨ ə bə̂d mbe nɨ nyaʼa yim mbeŋ ze ni mbɨ naʼ tɨtam mɔʼɔ ɨ ni. Àyɨə bə̂d mbe nɨ nyaʼa yim mbeŋ ze nyaʼa som wə̀d ə̀fàʼì we, chà əməd rəbɔʼ ɨbɔ-ɨbɔ.
42020011	Wə̀d we nɨ nyaʼa berɨ mbeŋ ze nyaʼa yì chà wə̀d ə̀fàʼì cherə, àyɨə mbɨ nyaʼa bə̀ som əməd, naʼ tɨ̀nìd ətu ɨ bɔ, chà əməd rəbɔʼ ɨbɔ-ɨbɔ.
42020012	Wɨ̀ nyaʼa yì chà we nɨ nyaʼa pe ənɨ mbɨ tad. Mbɨ nyaʼa tòʼ ətu əmbɨ we, chɨ̀ əməd rɨŋga mbeŋ ze màʼ ɨsɨg.
42020013	Wə̀d we nɨ nyaʼa berɨ mbeŋ ze nyaʼa ghà ni, 'Mə kɨə wo ghɨ̀ ye ə? Mə bɨrɨ tom mɨ wan nɨ mə̀ ghaʼi kwàʼ rɨŋgəʼ, ɨghə̀m mbɨ bɨrɨ wumnɨ əməd.'
42020014	Àyɨə ənɨ bə̂d mbe nɨ nyaʼa yim mbeŋ ze nyaʼa zə wan we, mbɨ nyaʼa ghà mbənə mbənə ni, 'À yɨ əjɨnəb məd wɔ̂. Tɨ̀ zwiirɨ əməd ɨmbə̀ʼ ɨghɨ məd sɨ yeʼ mba.'
42020015	Mbɨ nyaʼa ghà əne chɨ̀ əməd rɨŋga mbeŋ ze màʼ ɨsɨg zwiirɨ. “Mbə kɔn əzən ni wə̀d we nɨ berɨ mbeŋ ze kɨə wo ghɨ ye mbɨ mɨ̀mə̌d ə?
42020016	Wɨ̀ bɨrɨ wo zwiirɨ bə̂d mbe nɨ nyaʼa yim mbeŋ ze, sɨ nàʼ mbeŋ ze əmbɨ ə bə̂d cherə.” Ənɨ bə̂d mbe nyaʼa zu ənû zɔ̂, mbɨ nyaʼa ghà ni, “Tɨ Ŋwìə̀ ben i!”
42020017	Àyɨə Yeso nyaʼa nèŋ mɨ̀mə̌d ghà ni, “Əton ənɨ Ɨŋgam Ŋwiə̀ wɔ̂ kɨ ni ye ə? 'Ɨti we nɨ məbɔmɨ nəb nyaʼa tonɨ, fə bèŋ ənɨ ɨti rɨ ɨbu nəb.'
42020018	Wə̀d jìm we nɨ gu ɨgwɨ ɨti wɔ̂ bɨrɨ sopə tɨkə rɨkə. Ɨti we mɨ bə̀ feŋ ɨgun ə wə̀d mɔʼɔ, wɨ wɔ̀ʼ əməd.”
42020019	Məchwiə̀ rɨ̀kə̌ mbɨ ə bə̂d kyeŋ mbe rɨ ə mbàn Ŋwìə̀ mbɨə nyaʼa kə̀b ni njɨ mbə gywɨ̀ ə Yeso ənɨ nyùmə̀ we, àyɨə ɨ mbɨ nyaʼə bɔə ni bə̂d bɨrɨ bu əchɔb. Ɨ mbɨə nyaʼa kəb gywɨ̀ əməd ɨmbə̀ʼ ɨghəm nɨ mbɨ nyaʼa kyerɨ ni ɨ wɨə nyaʼə ghà ənû ə mɨgɨ ze ɨmbə̀ʼ əwən.
42020020	Mbɨ nyaʼa kɔ kəb əpan nɨ gywɨ əməd. Əne mbɨ nyaʼa chà mɨ̀-ànàŋgɔŋ, nɨ nyaʼa begrɨ ɨghabɨ ni mbə yɨə bə̂d rəsìʼ, ni mbɨ wo zɨ̀ ətam gywɨ̀ əməd ənɨ ɨŋgam məd. Mbɨ nyaʼa ghɨ̀ əne ɨmbə̀ʼ mbɨ gywɨ̀ əməd wò nàʼ əmbɨ gɔmnà ni wɨ̀ saʼ əməd ɨmbə̀ʼ ɨghəm nɨ à yɨə gɔmnà nyaʼa berɨ ɨka ɨgwɨ mɨ̀mə̌d mɨjìm.
42020021	Mɨ̀-ànàŋgɔŋ mbe nyaʼa pè biirɨ ɨ bɔ ni, “Əchwiə̀-ɨ̀nù, tɨ̀ ə kyerɨ ni à wɨə ghà ɨnû bə̀ chwi ɨnû ɨchî nɨ kuʼnɨ. Chəi àwɔ̀ ə ghɨ̀ ɨghə, àyɨə à wɨə chwi rəsìʼ ɨmbə̀ʼ ɨchî nɨ Ŋwìə̀ kəbɨ ni bə̂d chubɨ.
42020022	Tɨkə ə wa chwi ni tɨ̀ maʼ mɨ̀tagsɨ̀ əmbɨ Kaisà, kɨ̀ chə ə?”
42020023	Yeso nyaʼa kyerɨ əbekɨ mɨ̀mə̌d, əne wɨ̀ nyaʼa ghà əmbɨ mɨ̀mə̌d ni,
42020024	“Mbə̀ chwi ɨkab ətənɨ mɔʼɔ ɨ num.” Mbɨ nyaʼa chwi ɨ bɔ. Əne wɨ̀ nyaʼa biirɨ əmbɨ mɨ̀mə̌d ni, “Ɨfě wɔ̂ mbɨ ɨkum wɔ̂ kɨ wɨ̀ we?” Mbɨ nyaʼa wììrɨ̀ ni, “À yɨ wɨ Kaisà.”
42020025	Wɨ̀ nyaʼa ghà əmbɨ mɨ̀mə̌d ni, “Əne mbə̀ naʼ ɨghɨ Kaisà əmbɨ Kaisà, bə̀ nàʼ mbɨ Ŋwiə̀ əmbɨ ə Ŋwiə̀.”
42020026	Chəi ɨchî nɨ tɨ̀ mbɨ nyaʼa yim əməd ɨfě bə̂d ɨmbə̀ʼ ɨŋgam we nɨ wɨ̀ nyaʼa ghamɨ, àyɨə mbɨ nyaʼa yiirɨ ɨchî nɨ wɨ̀ nyaʼa wiirɨ ɨŋgam we, əne chəi mbɨ nyaʼa wɨrɨ berɨ ənû nɨ ghà.
42020027	Mɨ̀Sadusiî mbɨə nyaʼə ghàə̀ ni chəi bə̂d bɨrɨ zwemə. Əne mbɨ mɔʼɔ rəbɔʼ mɨ̀mə̌d nyaʼa wò əsɨ Yeso
42020028	pè biirɨ ɨ bɔ ni, “Əchwiə̀-ɨ̀nù, Mose nyaʼa ŋwàʼnɨ̀ ɨ na ni aŋgɔb mbaŋə̀ mɔʼɔ nɨ berɨ əyi mɨ kwɨ nɨ chəi bɔn, mbaŋə̀ ze berɨ nɨŋ ɨku əyi we gywɨ bɔn mbɨ məd, nɨ bɨrɨ yeʼ bɔn aŋgɔb məd we nɨ nyaʼa kwɨ.
42020029	Tɨ̀nîn, bɔŋgɔb mbaŋə̀ mɔʼɔ sambe mbɨə nyaʼa əŋgu. Wɨ̀ rɨtu nyaʼa nam əyi kwɨ nɨ chəi bɔn.
42020030	We nɨ nyaʼa beenɨ
42020031	mbɨ we nɨ nyaʼa pe ənɨ mbɨ mɨtad nyaʼa nam ɨku əyi we. À yɨ əndəŋ əndəŋ nɨ mɨ̀mə̌d mbe sambe nyaʼa kwɨ nɨ chəi mbɨ gywɨ bɔn.
42020032	Əyi we nyaʼa bə̀ sɨ nwìə̀ kwɨ.
42020033	Ənɨ bə̂d bɨrɨ zwemə, əyi we kɨə wo yeʼ ɨwi we ɨchî nɨ mɨ̀mə̌d mbe sambe nyaʼa nam əməd ə?”
42020034	Yeso nyaʼa wììrɨ̀ əmbɨ mɨ̀mə̌d ni, “Ɨghəm bə̂d wɔ̂ rɨ̀nîn wɨə namə, mbɨ bə̀ nàʼə̀ mbə bɔn ə nəb ɨnamɨ.
42020035	Àyɨə chəi bə̂d mbe nɨ kuʼ nɨ zwemə, əne chub ənɨ ə nyùmə̀ we nɨ bɨrɨ yeʼe, bɨrɨ nam kɨ̀ bè nàʼ bɔn ə nəb ɨnamɨ.
42020036	Chəi mbɨ bɨrɨ wɨrɨ kwɨ ɨmbə̀ʼ ɨghəm nɨ mbɨ yɨ əndəŋ əndəŋ mbɨ mbɨ̀aŋgɨrə̀. Mbɨ yɨə bə̀ ə bɔn Ŋwiə̀ ɨchî nɨ mbɨ zwemə.
42020037	Mose nyaʼa chwi ni bə̂d mbɨə zwemə ɨŋga əsɨ ə̀ŋwàʼnɨ̀ ze nɨ gha ɨmbə̀ʼ ɨchî nɨ ətud ə nyaʼə fɨə, ənɨ wɨ̀ nyaʼa tɔŋ Ə̀nùŋɨ̀sɨg ni məd yɨə Ŋwìə̀ Abràham, Ŋwìə̀ Aizìk mbɨ Ŋwìə̀ Jekɔ̂b.
42020038	Əne yɨ ni, ka məd yɨ i Ŋwìə̀ ɨvɨ bə̂d. Məd yɨə Ŋwìə̀ bə̂d mbe nɨ yeʼ ɨkǎ. Bə̂d mɨjìm mbɨ ɨkǎ ɨmbə̀ʼ əməd.”
42020039	Məchwiə̀ rɨ̀kə̌ mɔʼɔ nyaʼa zu əne ghà ni, “Əchwiə̀-ɨ̀nù, à fə ghàm ɨchî chɔ̀m!”
42020040	Chəi wə̀d mɔʼɔ nɨ tɨ̀ wɨ̀ nyaʼa wɨrɨ yim fîŋ biirɨ ənû ə mɔʼɔ ɨ bɔ.
42020041	Yeso nyaʼa biirɨ əmbɨ mɨ̀mə̌d ni, “Mbɨ kɨə ghàə̀ ni Wə̀d we nɨ Ŋwìə̀ zɔʼɔ yɨə wan tɨ ənɨ əghaŋ ə Dèvîd rɨ ye ə?
42020042	Dèvîd ziə nyaʼa ŋwàʼnɨ̀ ɨŋga ə̀ŋwàʼnɨ̀ ə mɨ̀Sâm ni, 'Ə̀nùŋɨ̀sɨg nyaʼa ghà əmbɨ mɨ Ə̀nùŋɨ̀sɨg ni, Chub ənɨ mɨ əbɔ ə jɨgɨ,
42020043	pè ənɨ mə nuŋ mbe bə̂d pə̀n ənɨ ɨghɨ nɨ à bɨrɨ teerɨ mbe ɨwu ɨgun.'
42020044	Dèvîd mɨ yeʼə tɔŋ əməd ənɨ Ə̀nùŋɨ̀sɨg, wɨ̀ sɨ wɨrɨ yeʼ wan tɨ ənɨ əghaŋ əməd rɨ ye ə?”
42020045	Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ənɨ bə̂d mɨjìm nyaʼə zuə ni,
42020046	“Mbə̀ we əwən ɨmbə̀ʼ məchwiə̀ rɨ̀kə̌. Ɨ mbɨə ghaʼə nɨ zɨ ngywɨ̌ rɨ se ghanə yènə̀ mbɨ rɨwən. Ɨ mbɨə bə̀ ghaʼə ni bə̂d chaʼrɨ əwən mbɨ ɨwumnɨ ɨŋga mɨ̀wǐn. Mbɨ ghaʼ nɨ chub ɨgun ɨtən mbe nɨ yeʼ ɨfě ɨŋga nəb tɨ ə̀kàtɨ̀, bə̀ ghaʼ ɨsɨ ɨwumnɨ ənɨ bə̂d kaʼ ɨchwɨ̂.
42020047	Ɨ mbɨə tambɨə mɨku əyi ɨmbə̀ʼ fe ɨghɨ mɨ̀mə̌d. Mbɨ mɨ nɨə ghɨ̀ əne, mbɨ sɨ bègrɨ̀ kɔ̀ŋgɨ̀ ə Ŋwiə̀ ənɨ əgha ə se. Ŋwìə̀ bɨrɨ zɨ ɨsaʼi nɨ che əbɔ ɨgwɨ mɨ̀mə̌d.”
42021001	Yeso wɨə nyaʼa ɨŋga mbàn Ŋwìə̀, əne wɨ̀ nyaʼa nɔ̀ɔ̀rɨ̀ ətu zə ɨchî nɨ bə̂d mbɔ̂n nyaʼə zɨ̀ ɨkab ɨŋga rɨkub ze nɨ mbɨə zɨə ɨchəmnɨ Ŋwìə̀ ɨŋga.
42021002	Wɨ̀ nyaʼa bə̀ zə ɨku əyi kwaŋ mɔʼɔ nɨ nyaʼa zɨ mɨ̀fraŋ tân mɨ̀be ɨŋga rɨkub ze.
42021003	Wɨ̀ nyaʼa zə əne ghà ni, “Mə ghà rəsìʼ ɨ nən ni ɨku əyi kwaŋ wɔ̂ fə zɨ̀ ɨkab ɨŋga rɨkub ze chè bə̂d mbə mɨ̀jìm.
42021004	Bə̂d mbə mɨjìm fə nàʼ ɨkab tɨ̀ ənɨ wɨ̀ nɔnɔʼ, àyɨə məd we nɨ yeʼ əyi kwaŋ fə kùtɨ̀ ə̀bàmɨ̀ zɨ̀ ɨkab jìm we nɨ wɨ̀ berɨ.”
42021005	Bə̂d mɔʼɔ nyaʼə ghà ɨmbə̀ʼ mbàn Ŋwìə̀, ɨchî nɨ mbɨ bɔm yèʼ ənɨ əti əka ɨnùn fɔrɨ ənɨ ɨghɨ mbe nɨ mbɨə chəmnɨ ə Ŋwìə̀ əŋgu. Yeso nyaʼa ghà ni,
42021006	“Ɨchî nɨ mbə̀ə zə ɨghɨ mbɔ̂, ɨni mɔʼɔ bɨrɨ yeʼe nɨ chəi ɨti mɔʼ bɨrɨ chub ɨgun wɨ cherə. Mbɨ bɨrɨ kɔd əti ze əjìm ə si.”
42021007	Mə̀mə̀ə̀nɨ̀-ɨ̀nù Yeso nyaʼa biirɨ ɨ bɔ ni, “Əchwiə̀-ɨ̀nù, ənû zɔ̂ ə kɨə wò ghɨ̀ əwù zi ə? Ənweenɨ ze nɨ bɨrɨ chwi ni nyùmə̀ fə kùʼ nɨ ənû zɔ̂ ə bɨrɨ ghɨ̀ kɨə zi ə?”
42021008	Wɨ̀ nyaʼa wììrɨ̀ ni, “Mbə we əwən ɨmbə̀ʼ tɨ wə̀d mɔʼɔ ghɨ i ni mbə̀ febə, ɨmbə̀ʼ ɨghəm nɨ bə̂d mɨ̀nɔnɔʼ bɨrɨ yeʼe nɨŋ mɨ ɨkum yènə̀ ghàə̀ ni, 'Mə yɨ wɨwən!' fɔrɨ ni, 'Nyùmə̀ fə tiinɨ!' Tɨ̀ mbə beenɨ ə əbɔʼ mɨ̀mə̌d.
42021009	Ənɨ mbə̀ zu ni ɨbeŋ mbɨə màʼə̀ bid, bə̀ zu ni bə̂d ɨŋga ɨbeŋ mbɨə chɔbə, tɨ̀ mbə̀ bɔ ə, ɨmbə̀ʼ ɨghəm nɨ ɨnû mbɔ̂ berɨ be ghɨ̀, àyɨə chəi ɨsɨg bɨrɨ kɨrɨ nwi ənɨ ə nyùmə̀ we.”
42021010	Yeso nyaʼa yì ghà əmbɨ mɨ̀mə̌d ni, “Ɨbeŋ bɨrɨ maʼ bid mbɨ ɨbeŋ cherə. Ɨbeŋ nɨ mɨfɔ̂n ə tùmbɨ̀ə̀ bə̀ màʼ bid mbɨ ɨbeŋ cherə nɨ mɨfɔ̂n ə tùmbɨ̀ə̀.
42021011	Si bɨrɨ wùd kwàʼ rɨ̀kǎ, njì kǎ kǎ mbɨ ɨwɔn rɨbɔ̀ŋ bɨrɨ jwɨ̀ ɨsɨ ɨsɨ, ənû nɨ bə̂d bɨrɨ neŋ bɔ mbɨ ɨnweenɨ ɨnû yiirɨ bɨrɨ jwɨ̀ rɨkaŋ.
42021012	Àyɨə bɔŋ ɨnû mbɔ̂ jìm sɨə ghɨ̀ə̀, mbɨ bɨrɨ gywɨ əwən, nwèndɨ̀ tə rɨkyerɨ-ɨwu, nàʼ əwən ni mbɨ saʼ ɨŋga nəb rɨ ə̀kàtɨ̀, zɨ̀ əwən ə ndəŋ bə̀ nɨŋ əwən wò ɨfě mɨfɔ̂n mbɨ ɨfě mɨ̀gɔmnà ɨmbə̀ʼ əmɨ.
42021013	Əzɔ̂ ə bɨrɨ yeʼ əpan ɨ nən nɨ gha ɨkə̂n chɔ̀m.
42021014	Mbə̀ fə nùŋ ɨŋga tə fîŋ ni chəi mbə bɨrɨ nwìʼ ɨnyod ɨmbə̀ʼ ɨchî nɨ mbə̀ bɨrɨ chɨ ɨnû rɨ ɨgwɨ nən,
42021015	ɨmbə̀ʼ ɨghəm nɨ mə bɨrɨ naʼ ɨŋgam fɔrɨ ɨwe ɨ nən nɨ chəi wə̀d mɔʼɔ rəbɔʼ mbə bə̂d pə̀n we tɨ̀ wɨ̀ təm mbɨ nən kɨ̀ bè ton ɨŋgam we.
42021016	Mbə mɨ̀mbǎʼ mbɨ mbə mɨ̀nɨ̌ŋ, mbə bɔŋgɔb, ə ɨnəbɨ mbɨ mbə mɨ̀sə̀ʼ bɨrɨ fen əwən, mə̀tùmbɨ̀ bə̂d bə̀ zwiirɨ mbɨ mɔʼɔ rəbɔʼ nən.
42021017	Bə̂d mɨ̀jìm bɨrɨ ban əwən ɨmbə̀ʼ əmɨ.
42021018	Àyɨə chəi nyôŋ ətu mɔʼ rɨ ɨgwɨ mbə ɨtu bɨrɨ nim.
42021019	Mbə mɨ nyìʼ, mbə bɨrɨ jɨg ɨ̀tènɨ̀ rəsìʼ.
42021020	“Ənɨ mbə zə ni mɨnɔ̂n mɨ̀sɔgyɨ̀ fə kad ə Jèrusalèm, mbə̀ kyerɨ ni nyùmə̀ we nɨ mbɨ bɨrɨ chəkɨ ə Jèrusalèm fə tiinɨ.
42021021	Əne bə̂d mbe nɨ yeʼ ə Jùdeyà berɨ norɨ wò ɨkaŋ rɨwum, mbe nɨ yeʼ ɨŋga əbeŋ berɨ jwɨ̀. Tɨ mbe nɨ yeʼ ɨban ɨban nyɨ ə ɨŋga əbeŋ,
42021022	ɨmbə̀ʼ ɨghəm nɨ ɨŋga ɨni mbe, Ŋwìə̀ bɨrɨ sə ɨtəm, əne zɨ̀ ɨchə ɨgwɨ ə bə̂d ɨmbə̀ʼ ɨnû rɨbɔ̀ŋ mɨ̀mə̌d, ɨmbə̀ʼ ɨnû jìm mbe nɨ mbɨ nyaʼa ŋwaʼnɨ jwɨ ənɨ rəsìʼ.
42021023	Ŋgəʼ bɨrɨ nyɨ ɨgwɨ məyi mbe nɨ yeʼ rɨ̀bùmə̀, bə̀ nyɨ ɨgwɨ mbe nɨə nyɔŋə bɔn ɨŋga ɨni mbe! Ŋgəʼ rɨbɔ̀ŋ bɨrɨ yeʼe ɨgwɨ ə si, Ŋwìə̀ bə̀ sə ɨtəm əbɔʼ mɨ̀Jû.
42021024	Bə̂d mɔʼɔ bɨrɨ kwɨ ɨchû ɨbi. Mbɨ bɨrɨ nɨŋ mbɨ mɔʼɔ ənɨ ɨ̀bòʼò wò ɨŋga ɨbeŋ jìm. Bə̂d mbe nɨ kaʼi mɨ̀Jû bɨrɨ baŋ ə Jèrusalèm, tùmbɨ̀ mɨ̀mə̌d bə̀ nyèm mɨ̀mə̌d pè ənɨ ɨni mbe nɨ Ŋwìə̀ nyaʼa nuŋ ni ɨnû mbɔ̂ bɨrɨ ghɨ fə yeʼe mì.
42021025	“Ɨnweenɨ bɨrɨ jwɨ̀ ənɨ ɨmɨg bə̀ fɔrɨ ənɨ rɨtəmɨ. Ŋgəʼ bɨrɨ nyɨ ɨŋga ɨbeŋ jìm ɨgwɨ ə si, ɨtu bə̂d bɨrɨ bùùrɨ̀ ɨghabɨ ɨchî nɨ rɨ̀bàà mbɨ mɨnib nɨə nɔ̀ʼə̀ swiʼə ə jùʼə̀.
42021026	Bə̂d bɨrɨ gu nə̀ŋ ɨmbə̀ʼ ɨbɔɔ fɔrɨ ɨmbə̀ʼ ɨkɔndɨ ɨmbə̀ʼ ɨnû mbe nɨ bɨrɨ yeʼe ɨgwɨ ɨsɨg, ɨmbə̀ʼ ɨghəm nɨ Ŋwìə̀ bɨrɨ chɨ ɨzwî mbe nɨ yeʼ ɨkaŋ.
42021027	À yɨ ənɨ ə nyùmə̀ we nɨ mbɨ bɨrɨ zə Wan Wə̀d nɨə yeʼe ɨŋga pàʼ, zə ɨka we nɨ wɨ̀ berɨ bə̀ zə ɨwumnɨ kyeŋ we nɨ wɨ̀ bə̀ berɨ.
42021028	Ɨnû mbɔ̂ mɨ kɔ ghɨ̌, mbə̀ nɔ mbə ɨtu neŋ ɨkaŋ, ɨmbə̀ʼ ɨghəm nɨ nyùmə̀ we nɨ mbɨ bɨrɨ choʼ mbə ɨtu fə tiinɨ.”
42021029	Yeso nyaʼa ghà ənû ə mɨgɨ zɔ̂ əmbɨ mɨ̀mə̌d ni, “Mbə neŋ əzed ə fîg bə̀ nèŋ ɨzed jìm.
42021030	Mbə mɨ zə ənɨ rɨfuʼ fi ə sɨə jwɨ̀ə̀, mbə̀ kyerɨ ni ɨchɨ fə tiinɨ.
42021031	Əne bə̂, mbə mɨ zə ənɨ ɨnû mbɔ̂ ə ghɨ̀ə̀, mbə̀ kyerɨ ni ənû ɨfɔ̂n ə Ŋwiə̀ ə fə tiinɨ.
42021032	“Mə ghà rəsìʼ ɨ nən ni ka ɨghəm bə̂d wɔ̂ bɨrɨ che i, zɨ rɨ tɨ̀ ɨnû mbɔ̂ jìm fə ghɨ.
42021033	Ɨkaŋ mbɨ ə si bɨrɨ chè, àyɨə ka mɨ ɨŋgam bɨrɨ nɔ che i ətu ə̀kǒ.”
42021034	“Mbə̀ we ə ni tɨ mbə̀ zɨ ə tə fîŋ ənɨ ənû nɨ jɨg əku, ənɨ ənû nɨ nɔ be bə̀ fɔrɨ ənɨ ənû ɨmbə̀ʼ ɨghɨ rɨŋga ɨsɨg, njɨ əni ze ə bɨrɨ saʼ yeʼe ɨgwɨ nən ɨchî nɨ ətam ə gywɨ̀ə̀ nyam,
42021035	ɨmbə̀ʼ ɨghəm nɨ əni ze ə bɨrɨ yeʼe ɨgwɨ ə bə̂d mɨ̀jìm mbe nɨ yeʼ ɨgwɨ ə si.
42021036	Mbə̀ chub ɨkyèʼe ənɨ mɨ̀nyùmə̀ jìm, kɔŋgɨ ə Ŋwiə̀ ni mbə̀ berɨ ɨka nɨ nod ɨnû jìm mbe nɨ bɨrɨ ghɨ̀. Mbə̀ bə̀ kɔŋgɨ ni mbə mbe tɨ̀ mbə təm ɨfě Wan Wə̀d.”
42021037	Yeso wɨə nyaʼə chwi ɨnû ɨŋga mbàn Ŋwìə̀ ɨni jìm. À sɨ ɨkwirɨ kwirɨ, ɨ wɨə nyaʼə jwɨ̀ə̀ wò ni ɨkaŋ Ɨwum mɨ̀Olìf.
42021038	À sɨ ɨsɔsɔ, bə̂d mɨ̀jìm mbɨə nyaʼə wò əsɨ məd ɨŋga mbàn Ŋwìə̀ ɨmbə̀ʼ zu ɨnû mbe nɨ wɨ̀ nyaʼə ghàə̀.
42022001	Ənɨ Əchwɨ̂ ə Che-ɨgun ə nyaʼa fə tiinɨ, nɨ mbɨə bə̀ tɔŋ ənɨ əchwɨ̂ nɨ mbɨə jɨgə ŋgə̀ŋ nɨ chəi ɨfuʼ we nɨə ghɨ̀ ni ŋgə̀ŋ kɔʼ ɨŋga,
42022002	bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ nyaʼa kɔ kə̀b ɨnə̂njɨ̀ nɨ zwiirɨ ə Yeso ənjìm ənjìm. Mbɨ nyaʼa kəb zwiirɨ əməd ənjìm ənjìm ɨmbə̀ʼ ɨghəm nɨ ɨ mbɨə nyaʼə bɔə ni bə̂d bɨrɨ bu əchɔb.
42022003	Satàn nyaʼa nyɨ ɨŋga fîŋ Judàs we nɨ mbɨ nyaʼə tɔŋ ənɨ Iskàriɔ̀t, nɨ nyaʼa wɨ mɔʼɔ rəbɔʼ mə̀mə̀ə̀nɨ̀-ɨ̀nù Yeso mbe wum chɔ̀b rɨ̀be.
42022004	Əne wɨ̀ nyaʼa wò kumnɨ bə̂d kyeŋ mbe rɨ ə mbàn Ŋwìə̀ mbɨ ɨtu kyeŋ mbe nɨə nəŋgɨə mbàn Ŋwìə̀ ɨ taŋ ɨchî nɨ tə bɨrɨ fen ə Yeso əmbɨ mɨ̀mə̌d.
42022005	Ənɨ mbɨ nyaʼa zu ənû ze, mbɨ nyaʼa kàŋ ghaʼ, əne ben ni mbɨ bɨrɨ naʼ ɨkab ɨ bɔ.
42022006	Wɨ̀ nyaʼa ben nɨ nɨŋ ɨkab we. Əne wɨ̀ nyaʼa kɔ kəb əpan nɨ ghɨ ni mbɨ gywɨ ə Yeso nɨ chəi ɨnɔ̂n bə̂d əŋgu.
42022007	Əni ze nɨ mbɨ nyaʼə jɨg Əchwɨ̂ ə Ŋgə̀ŋ ze nɨ chəi ɨfuʼ we nɨə ghɨ̀ ni ŋgə̀ŋ kɔʼ ɨŋga ə nyaʼa yeʼe kùʼ, nɨ yeʼ əni ze nɨ mbɨ nyaʼə kyemə wan njɨ̀g Əchwɨ̂ ə Che-ɨgun.
42022008	Yeso nyaʼa tom ə Pità mbɨ Jɔ̌n ghà ni, “Mbə̀ wo tekɨ tɨjɨg Əchwɨ̂ ə Che-ɨgun ɨmbə̀ʼ tɨ̀ jɨg.”
42022009	Mbɨ nyaʼa biirɨ ɨ bɔ ni, “À kəbɨ ni tɨ̀ wo tekɨ ɨghɨ mbe ə yi ə?”
42022010	Wɨ̀ nyaʼa wììrɨ̀ əmbɨ mɨ̀mə̌d ni, “Mbə̀ zə, mbə mɨ nyɨ ɨŋga əsɨ ze, mbaŋə̀ mɔʼɔ nɨ beʼ fɨkyiŋ mɨnib bɨrɨ kɔɔrɨ əwən. Mbə̀ beenɨ əbɔʼ məd wò nyɨ ɨŋga nəb ze nɨ wɨ̀ nyɨ.
42022011	Mbə̀ gha əmbɨ wə̀d nəb ni, 'Əchwiə̀-ɨ̀nù ə biirɨ ni, ətu ə nəb bə̂d rɨ̀sɔ̀ʼɔ̀ nɨ mə bɨrɨ jɨg Əchwɨ̂ ə Che-ɨgun ɨŋga mbɨ mbɨ mə̀mə̀ə̀nɨ̀-ɨ̀nù ə zi ə?'
42022012	Wɨ̀ bɨrɨ chwi ətu ə nəb ə kyeŋ ə mɔʼɔ ɨ nən ɨkaŋ, nɨ mbɨ fə zɨ ɨghɨ rɨŋga nəb jìm. Mbə̀ tekɨ ɨghɨjìm ɨ na əŋgu.”
42022013	Mbɨ nyaʼa wò pè zə ɨnû mbe àmei ɨchî nɨ Yeso kəʼ gha əmbɨ mɨ̀mə̌d. Əne mbɨ nyaʼa tekɨ tɨjɨg te əŋgu.
42022014	Nyùmə̀ we nɨ mbɨ nyaʼə jɨg Əchwɨ̂ ə Che-ɨgun ə nyaʼa yeʼe kùʼ, əne Yeso nyaʼa chub ɨ jɨg mbɨ mbi bə̂d tom.
42022015	Wɨ̀ nyaʼa ghà əmbɨ mɨ̀mə̌d ni, “Mə nyaʼa kàŋ kə̀b nɨ jɨg Əchwɨ̂ ə Che-ɨgun zɔ̂ mbɨ nən bɔŋ mə̀ sɨə zəə ŋgəʼ.
42022016	Əne mə ghà ɨ nən ni chəi mə̀ bɨrɨ wɨrɨ jɨg tɨjɨg Əchwɨ̂ ə Che-ɨgun pè ənɨ əton ənɨ rɨjɨg tɔ̂ jwɨ ənɨ rəsìʼ ənɨ ə nyùmə̀ we nɨ ənû ɨfɔ̀n ə Ŋwiə̀ ə yeʼe.”
42022017	Ənɨ wɨ̀ nyaʼa ghà əne, wɨ̀ nyaʼa nɨŋ toʼ mɨnoʼ nàʼ məben-əwe əmbɨ ə Ŋwiə̀ ghà ni, “Mbə nɨŋ mɨnoʼ mbɔ̂ nɔə wèə̀.
42022018	Mə ghà ɨ nən ni ɨ kɔ rɨ̀nîn chəi mə bɨrɨ wɨrɨ nɔ mɨnoʼ pè ənɨ ənû ɨfɔ̀n ə Ŋwiə̀ ə fə yeʼe.”
42022019	Ənɨ wɨ̀ nyaʼa ghà əne, wɨ̀ nyaʼa nɨŋ chiŋ ŋgə̀ŋ, nàʼ məben-əwe əmbɨ ə Ŋwiə̀, bəʼrɨ ŋgə̀ŋ ze nàʼ əmbɨ mɨ̀mə̌d ghà ni, “Əzɔ̂ yɨ mɨ nyamnyod nɨ mə̀ naʼ ɨmbə̀ʼ əwən. Mbə sɨə ghɨ̀ əne kɔndɨ əmɨ.”
42022020	Ənɨ mbɨ nyaʼa fə jɨg màànɨ̀, wɨ̀ nyaʼa bə̀ nɨŋ toʼ mɨnoʼ ghà ni, “Toʼ zɔ̂ yɨ fɨso fi fe nɨ Ŋwìə̀ san ənɨ mɨ ənəm ze nɨ mbɨ chəmnɨ ɨmbə̀ʼ əwən.
42022021	Àyɨə mbə zə, wə̀d we nɨ fen əmɨ wɨ əgha ɨgun ə tebrə̀ jɨgə mbɨ num.
42022022	Wan Wə̀d bɨrɨ kwɨ ɨchî nɨ Ŋwìə̀ nyaʼa fə nuŋɨ, àyɨə ŋgəʼ bɨrɨ nyɨ ɨgun ə wə̀d we nɨ fen əməd!”
42022023	Mbɨ nyaʼa kɔ biirɨ mbənə mbənə ni, à kɨə we rəkaʼ nən nɨ bɨrɨ kaŋ ghɨ ɨkwɨ ənû zɔ̂ ə?
42022024	Mə̀mə̀ə̀nɨ̀-ɨ̀nù Yeso nyaʼa kɔ taŋ ɨmbə̀ʼ we nɨ yeʼ wɨ kyeŋ əkaʼ mɨ̀mə̌d.
42022025	Yeso nyaʼa zu əne ghà əmbɨ mɨ̀mə̌d ni, “Mɨfɔ̂n bə̂d mbe nɨ kaʼi mɨ̀Jû mbɨə nyem ɨnû nyemɨ ɨgwɨ mbə bə̂d, mbe nɨə tùmbɨ̀ mɨ̀mə̌d mbɨə kə̀bə̀ ni mbɨ tɔŋ əwən ni mbə yɨə bə̂d nɨə ghɨ̀ ɨnû chɔ̀m.”
42022026	Àyɨə tɨ̀ zɨə yeʼi əne mbɨ nən. Zɨə bɔŋ ni we nɨ yeʼ wɨ kyeŋ əkaʼ nən berɨ yeʼ ɨghabɨ wɨ kwa. We nɨə chà əwən bə̀ yeʼ ɨghabɨ wə̀d ə̀fàʼì.
42022027	We nɨ yeʼ wɨ kyeŋ kɨ wi ə? À kɨ we nɨ chubɨ jɨg, kɨ̀ we nɨə nàʼ ɨghɨjɨg ə? Ka à wa kɨ i we nɨ chubɨ jɨg ə? Mə wɨ əkaʼ nən ɨghabɨ ə wə̀d ə̀fàʼì.
42022028	“Mbə mbɨə nyaʼa mbɨ num ənɨ mɨ̀nyùmə̀ jìm mbe nɨ mbɨ nyaʼə kwàʼnɨ̀ əmɨ.
42022029	Ɨchî nɨ mɨ mbǎʼ fə naʼ ənû ɨfɔ̀n ɨ num, mə bɨrɨ bɨ naʼ ɨ nən,
42022030	ɨmbə̀ʼ mbə̀ jɨg bə̀ nɔ ɨgun mɨ tebrə̀ ɨŋga əmɨ ənû ɨfɔ̀n. Mbə bɨrɨ bɨ chub ɨgun ɨtən ɨfɔ̂n ɨ saʼ mɨnəbɨ mɨ̀Izre mbe wum chɔ̀b rɨ̀be.”
42022031	“Saimòn, Saimòn!, Zə, Satàn fə biirɨ əmbɨ ə Ŋwiə̀ ni wɨ̀ naʼ ɨka ɨ bɔ wɨ̀ zweʼrɨ əwən, əne kùtɨ̀ əwən ɨchî nɨ mbɨə kùtɨ̀ əburɨ ə ŋgə̀ŋ.
42022032	Àyɨə mə fə kɔ̀ŋgɨ̀ ə Ŋwiə̀ ɨgwɨ ne ni tɨ e ɨbenɨ bɔd i. Ənɨ à wɨrɨ bèŋ e fîŋ ben əmɨ, à ghɨ̀ ni fîŋ tɨ mbe bɔŋgɔb wɨrɨ kàànɨ̀.”
42022033	Pità nyaʼa wììrɨ̀ ɨ bɔ ni, “Mə fə tekɨ mɨ ɨnyod ni mə bɨrɨ nyɨ ndəŋ mbɨ ne, bə̀ kwɨ mbɨ ne.”
42022034	Yeso nyaʼa wììrɨ̀ ɨ bɔ ni, “Mə ghà ɨ ne, àwɔ̀ Pità ni, chəi ɨnoŋgub bɨrɨ tɔŋ rə̀chɔ̀ŋ pè ənɨ à fə gha ɨghəm tad ni chəi à kyerɨ əmɨ.”
42022035	Yeso nyaʼa biirɨ əmbɨ mbi mə̀mə̀ə̀nɨ̀-ɨ̀nù ni, “Ənɨ mə̀ nyaʼa tom əwən ghà ni tɨ mbə̀ nɨŋ ə fɨ̀tàgɨ, kɨ̀ ə̀bàmɨ̀, kɨ̀ ɨbi, kɨ̀ ɨtabɨ, mbə wa nyaʼa kwaŋ əghɨ ə mɔʼɔ ə?” Mbɨ nyaʼa wììrɨ̀ ni, “Chə̂.”
42022036	Wɨ̀ nyaʼa sɨ ghà əmbɨ mɨ̀mə̌d ni, “Àyɨə tɨ̀nîn, wə̀d we nɨ berɨ fɨ̀tàgɨ, nɨŋ, we nɨ berɨ ə̀bàmɨ̀, nɨŋ. We nɨ chəi wɨ̀ berɨ ɨbi, fen i ngywɨ̌ maʼi zon wɨ mɔʼɔ.
42022037	Mə ghà ɨ nən ni ɨŋgam Ŋwiə̀ we nɨ gha ni, 'Mbɨ nyaʼa fɔtɨ əməd əbɔʼ bə̂d mbe nɨə ghɨ̀ ɨnû rɨbɔ̀ŋ,' ə berɨ jwɨ ənɨ rəsìʼ, ɨmbə̀ʼ ɨghəm nɨ ɨnû jìm mbe nɨ mbɨ nyaʼa ŋwaʼnɨ ɨmbə̀ʼ əmɨ berɨ jwɨ ənɨ rəsìʼ.”
42022038	Mbɨ nyaʼa ghà ɨ bɔ ni, “Ə̀nùŋɨ̀sɨg, à yɨ tɨbi rɨ̀be tɔ̂.” Wɨ̀ nyaʼa wììrɨ̀ ni, “Tɨ ə kùʼ əne.”
42022039	Yeso nyaʼa jwɨ̀ wò ɨkaŋ Ɨwum mɨ̀Olìf, ɨchî nɨ wɨ̀ nyaʼə mɨə ghɨ̀ə̀. Mə̀mə̀ə̀nɨ̀-ɨ̀nù ɨməd nyaʼa beenɨ əbɔʼ məd.
42022040	Wɨ̀ nyaʼa pè əŋgu ghà əmbɨ mɨ̀mə̌d ni, “Mbə̀ kɔŋgɨ ə Ŋwiə̀ ni tɨ ə̀kwàʼnɨ̀ ə nyɨ i ɨgwɨ nən.”
42022041	Ənɨ wɨ̀ nyaʼa ghà əne, wɨ̀ nyaʼa wò ɨmbì rɨpiî, ɨghabɨ ɨchî nɨ wə̀d maʼ ɨti, pè chìndɨ̀ ɨtu ɨnywɨ ə si, kɔ̀ŋgɨ̀ ə Ŋwiə̀ ghà ni,
42022042	“Mɨ Mbǎʼ, à mɨ ghaʼ, tɨrə̀ ben e ni mə̀ zə ŋgəʼ zɔ̂, àyɨə ghɨ yeʼ ənû ze nɨ à kə̀bɨ, kà i əze nɨ mə̀ kəbɨ.” [
42022043	Aŋgɨrə̀ nyaʼa jwɨ̀ rɨkaŋ yeʼe naʼ ɨka ɨ bɔ.
42022044	Ɨchî nɨ wɨ̀ nyaʼa ɨŋga ŋgəʼ kyeŋ, wɨ̀ nyaʼa jeŋgɨ kɔ̀ŋgɨ̀ ə Ŋwiə̀ ənɨ i fîŋ jìm. Mɨnimə məd mbɨə nyaʼə chəmbɨ ə si ɨghabɨ ənəm.]
42022045	Ənɨ wɨ̀ nyaʼa nɔʼ rɨ kɔŋgɨ ə Ŋwiə̀, wɨ̀ nyaʼa wò əsɨ mbi mə̀mə̀ə̀nɨ̀-ɨ̀nù pè zə mɨ̀mə̌d ənɨ mbɨ nyaʼə gwenə. Ɨ mbɨə nyaʼə gwen ɨmbə̀ʼ ə̀kə̀nɨ̀ ze nɨ nyaʼa swi ɨŋga fîŋ tɨ mɨ̀mə̌d.
42022046	Wɨ̀ nyaʼa zə əne, ghà əmbɨ mɨ̀mə̌d ni, “Mbə kɨə gwen ɨmbə̀ʼ ə ye ə? Mbə nɔʼ kɔ̀ŋgɨ̀ ə Ŋwiə̀ ni tɨ ə̀kwàʼnɨ̀ ə nyɨ i ɨgwɨ nən.”
42022047	Ənɨ Yeso nyaʼa kɨrɨ ghàmə̀, ɨnɔ̂n bə̂d nyaʼa yeʼe. À yɨə Judàs, nɨ nyaʼa wɨ̀ mɔʼɔ rəbɔʼ mə̀mə̀ə̀nɨ̀-ɨ̀nù mbe wum chɔ̀b rɨ̀be, nyaʼa chè ɨmbì. Wɨ̀ nyaʼa chè wò ɨban ə Yeso ɨmbə̀ʼ sɔɔrɨ ndə̀ʼ məd.
42022048	Àyɨə Yeso nyaʼa ghà ɨ bɔ ni, “Judàs, à wa bɨrɨ nɨŋ ənû nɨ sɔɔrɨ ndə̀ʼ fèn Wan Wə̀d ə?”
42022049	Ənɨ mə̀mə̀ə̀nɨ̀-ɨ̀nù mbe nɨ nyaʼa mbɨ məd nyaʼa zə ənû ze nɨ nyaʼa wo ghɨ̀, mbɨ nyaʼa biirɨ ɨ bɔ ni, “Ə̀nùŋɨ̀sɨg, tɨ̀ wa zɔŋ mɨ̀mə̌d ənɨ ta rɨbi ə?”
42022050	Ənɨ mbɨ nyaʼa ghà əne, wɨ mɔʼɔ rəbɔʼ mɨ̀mə̌d nyaʼa ŋwì ɨbi kwa ə̀tǒŋ rɨ əbà əbɔ ə jɨgɨ wə̀d ə̀fàʼì ətu ɨgwɨ ə bə̂d mbàn Ŋwìə̀.
42022051	Àyɨə Yeso nyaʼa ghà ni, “Zɨə kùʼ əne.” Ənɨ wɨ̀ nyaʼa ghà əne, wɨ̀ nyaʼa bètɨ̀ ə̀tǒŋ ə mbaŋə̀ ze, vɨ̀ əməd.
42022052	Yeso nyaʼa ghà əmbɨ ə bə̂d kyeŋ mbe rɨ ə mbàn Ŋwìə̀, əmbɨ mbe nɨ nyaʼə nəŋgɨə mbàn Ŋwìə̀ fɔrɨ əmbɨ ə bə̂d kyeŋ mbe rɨŋga əbeŋ nɨ nyaʼa wo gywɨ əməd ni, “Mbə sɨ yeʼe gywɨ əmɨ mbɨ mɨbi fɔrɨ ɨtum mbàŋ ɨghabɨ ni mə yɨ ɨjɨ ə?
42022053	Mə wɨə nyaʼa mbɨ nən ɨni jìm ɨŋga mbàn Ŋwìə̀, əne chəi mbə nyaʼa gywɨ əmɨ. Àyɨə ə nyùmə̀ fə kuʼi, nɨ wə̀d we nɨə tùmbɨ̀ ɨsɨ firɨ fə naʼ ɨka ɨ nən.”
42022054	Mbɨ nyaʼa gywɨ̀ ə Yeso wò mbɨ məd ɨŋga nəb ətu ɨgwɨ ə bə̂d mbàn Ŋwìə̀. Pità wɨə nyaʼə beenɨ əbɔʼ tɨgharɨgha.
42022055	Ənɨ mbɨ nyaʼa nepɨ ɨwid ɨŋga ɨkye ɨkam we, chub ə si ɨnɔ̂n, Pità nyaʼa wò chub əbɔʼ mɨ̀mə̌d.
42022056	Wan əyi ə̀fàʼì mɔʼɔ nyaʼa zə əməd ɨchî nɨ wɨ̀ nyaʼa chub əsɨ ze nɨ ɨwid nyaʼə berɨə. Wɨ̀ nyaʼa toŋ əghə ɨgwɨ məd ghà ni, “Mbaŋə̀ zɔ̂ bə̂ wɨə kəʼ mbɨ Yeso.”
42022057	Àyɨə Pità nyaʼa ton i ghà ni, “Əyi wɔ̂, chəi mə̀ kyerɨ əməd.”
42022058	Əmad ə nɨə zombɨ, mbaŋə̀ mɔʼɔ nyaʼa zə Pità ghà ni, “Àwɔ̀ bə̂ yɨ wɨ̀ mɔʼɔ rəbɔʼ mɨ̀mə̌d.” Àyɨə Pità nyaʼa wììrɨ̀ ni, “Mbaŋə̀, ka mɔ̌ yɨ əmɨ wɨ̀ mɔʼɔ rɨ əbɔʼ mɨ̀mə̌d!”
42022059	Ənɨ əkɔb ə nyùmə̀ ə nyaʼa chè ɨghabɨ ə awà fìbɨ̀, mbaŋə̀ cherə nyaʼa rəbə nyeŋ i nyeŋɨ ghà rɨ̀kǎ ni, “À yɨ rəsìʼ ni mbaŋə̀ zɔ̂ zɨə bə̀ kəʼ mbɨ Yeso, ɨmbə̀ʼ ɨghəm nɨ məd yɨ rɨ ə Galiliî.”
42022060	Àyɨə Pità nyaʼa wììrɨ̀ ni, “Mbaŋə̀, chəi mə kyerɨ ənû ze nɨ àwɔ̀ ə ghàə̀.” Ənɨ wɨ̀ nyaʼa kɨrɨ ghàmə̀, ɨnoŋgub nyaʼa tɔŋə.
42022061	Ə̀nùŋɨ̀sɨg nyaʼa bèŋ neŋ ə Pità əwu əwən. Əne Pità nyaʼa kɔndɨ ɨŋgam Ə̀nùŋɨ̀sɨg, ɨchî nɨ wɨ̀ nyaʼa gha ɨ bɔ ni, “Bɔŋ ɨnoŋgub sɨə tɔŋə rə̀chɔ̀ŋ à bɨrɨ fə ton əmɨ ɨghəm tad.”
42022062	Wɨ̀ nyaʼa kɔndɨ əne, jwɨ̀ wò ɨsɨg chweŋ mɨsɨ kwàʼ rɨ̀kǎ.
42022063	Bə̂d mbe nɨ nyaʼə nəŋgɨ ə Yeso, nyaʼa baʼrɨ əməd bə̀ som əməd.
42022064	Mbɨ nyaʼa kod əghə əməd biirɨ ɨ bɔ ni, “Kaŋ wə̀d we nɨ ku e!”
42022065	Mbɨ nyaʼa ghà tɨkwɨrɨ ɨŋgam nɔnɔʼ ɨmbə̀ʼ əməd, zɔ̀m əməd.
42022066	Ənɨ ɨtuʼ nyaʼa chɨgɨ, bə̂d kyeŋ mbe rɨŋga əbeŋ, bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ nyaʼa wò nàànɨ̀, əne nɨŋ Yeso wò ɨfě mə̀saʼ əbeŋ pè ghà ni,
42022067	“Àwɔ̀ mɨ yeʼ Wə̀d we nɨ Ŋwiə̀ zɔʼɔ, ghà ɨ na.” Wɨ̀ nyaʼa wììrɨ̀ əmbɨ mɨ̀mə̌d ni, “Mə mɨ gha ɨ nən, chəi mbə̀ bɨrɨ benɨ.
42022068	Mə mɨ bə̀ biirɨ ənû mɔʼɔ ɨ nən, chəi mbə̀ bɨrɨ wììrɨ̀.
42022069	Àyɨə ɨ kɔ rɨ̀nîn wò ɨmbì, Wan Wə̀d bɨrɨ chub əbà əbɔ ə jɨg ə Ŋwìə̀ we nɨ berɨ ɨka jìm.”
42022070	Mɨ̀mə̌d mɨjìm nyaʼa biirɨ ɨ bɔ ni, “Əne àwɔ̀ yɨə Wan Ŋwìə̀ ə?” Wɨ̀ nyaʼa wììrɨ̀ əmbɨ mɨ̀mə̌d ni, “Mbə fə ghà ni mə yɨ wɨwən.”
42022071	Mbɨ nyaʼa ghà ni, “Tɨ̀ kɨə wɨrɨə kə̀b mɨ̀zərɨmbin ye ə? Tɨ̀ fə zu ɨnû mbe nɨ jwɨ rɨ ɨchû məd mbǎ mbǎ.”
42023001	Ɨnɔ̂n bə̂d we ɨjìm nyaʼa nɨŋ ə Yeso mbɨ wò ɨfě Pailèt.
42023002	Mbɨ nyaʼa pè əŋgu kɔ zɨ ɨsaʼi ɨgwɨ məd ghàə̀ ni, “Tɨ̀ kəʼ zə mbaŋə̀ zɔ̂ ənɨ wɨə bùùrɨ̀ a əbeŋ ghàə̀ ni tɨ bə̂d maʼ ə mɨ̀tagsɨ̀ əmbɨ Kaisà. Ɨ wɨə nyaʼə bə̀ ghàə̀ ni tə yɨə Wə̀d we nɨ Ŋwiə̀ zɔʼɔ, nɨ yeʼ ɨfɔ̂n.”
42023003	Pailèt nyaʼa zu əne biirɨ ɨ bɔ ni, “Àwɔ̀ kɨ ɨfɔn mɨ̀Jû ə?” Wɨ̀ nyaʼa wììrɨ̀ ɨ bɔ ni, “À fə ghà əne.”
42023004	Pailèt nyaʼa bèŋ ghà əmbɨ ə bə̂d kyeŋ mbe rɨ ə mbàn Ŋwìə̀ fɔrɨ əmbɨ mɨnɔ̂n bə̂d mbe ni, “Chəi mə zə ənû rɨbɔ̀ŋ ə mɔʼɔ ze nɨ mbaŋə̀ zɔ̂ ghɨ̌.”
42023005	Àyɨə mbɨ nyaʼa rəbə nyèŋ ə nyeŋɨ ghà rɨ̀kǎ ni, “Məd wɨə noə bə̂d ɨŋga Jùdeyà jìm mbɨ ɨnû mbe nɨ wɨə chwiə. Wɨ̀ nyaʼa kɔ ə Galiliî. Tɨ̀nîn wɨ̀ fə yeʼe pè əgha.”
42023006	Ənɨ Pailèt nyaʼa zu ənû zɔ̂, wɨ̀ nyaʼa biirɨ ni, “Mbaŋə̀ zɔ̂ wa kɨ rɨ ə Galiliî ə?”
42023007	Ənɨ wɨ̀ nyaʼa zu ni Yeso yɨə nyaʼa rɨ əba əbeŋ ze nɨ Herɔ̀d nyaʼə tùmbɨ̀ə̀, wɨ̀ nyaʼa chà əməd əmbɨ Herɔ̀d nɨ nyaʼa ə Jèrusalèm ənɨ ə nyùmə̀ we.
42023008	Ənɨ Herɔ̀d nyaʼa zə ə Yeso, wɨ̀ nyaʼa ghaʼ kwàʼ rɨŋgəʼ, ɨmbə̀ʼ ɨghəm nɨ əgha ə nyaʼa fə sà nɨ wɨ̀ nyaʼə kə̀b zə əməd. Wɨ̀ nyaʼa fə zu ɨnû nɔnɔʼ ɨmbə̀ʼ əməd, əne ɨ wɨə nyaʼə kə̀bə̀ ni wɨ̀ ghɨ̀ ənû ə yiirɨ ə mɔʼɔ tə zə.
42023009	Herɔ̀d nyaʼa biirɨ ɨnû nɔnɔʼ ɨ bɔ, àyɨə chəi wɨ̀ nyaʼa wiirɨ ka àbei əzɨ ə mɔʼɔ.
42023010	Bə̂d kyeŋ mbe rɨ ə mbàn Ŋwìə̀ mbɨ məchwiə̀ rɨ̀kə̌ nyaʼa təmbɨ ɨban ɨban kàŋə̀ zɨ̀ ɨsaʼi ɨgwɨ məd kwàʼ ənɨ ɨ̀kǎ.
42023011	Herɔ̀d mbɨ mbi mɨ̀sɔgyɨ̀ nyaʼa tìbrɨ̀ əməd bə̀ baʼrɨ əməd. Mbɨ nyaʼa bə̀ zɨ̀ ngywɨ̌ nɨ kaŋ bɔŋ ɨgwɨ məd, wɨrɨ chà əməd əmbɨ Pailèt.
42023012	Àmei əni ze Herɔ̀d mbɨ Pailèt nyaʼa wɨrɨ kɔ jɨg ə̀sə̀ʼ, ɨmbə̀ʼ ɨghəm nɨ ɨ mbɨə nyaʼə be ənɨ ə pə̀n.
42023013	Pailèt nyaʼa tɔŋ bə̂d kyeŋ mbe rɨ ə mbàn Ŋwìə̀, tɔŋ mə̀tùmbɨ̀ əbeŋ bə̀ tɔŋ bə̂d mɨjìm,
42023014	əne ghà əmbɨ mɨ̀mə̌d ni, “Mbə̀ kə̀ʼ nɨŋ mbaŋə̀ zɔ̂ yeʼe əsɨ num ghà ni ɨ wɨə bùùrɨ̀ ə bə̂d. Mə fə nwèndɨ̀ əməd ənɨ ə ɨfě, əne zə ni chəi wɨ̀ gu ənû ə mɔʼɔ rəbɔʼ mbe nɨ mbə̀ zɨ ɨgwɨ məd.
42023015	Chəi Herɔ̀d bə zə ənû ə mɔʼɔ ze nɨ wɨ̀ gǔ, ɨmbə̀ʼ ɨghəm nɨ wɨ̀ fə wɨrɨ chà əməd ɨ na. Əne chəi mbaŋə̀ zɔ̂ gu ənû ə mɔʼɔ nɨ tɨ̀ mbɨ zwiirɨ əməd.
42023016	Mə bɨrɨ som əməd, saŋ wɨ̀ wò i.” [
42023017	Ənɨ mbɨ nyaʼə jɨgə Əchwɨ̂ ə Che-ɨgun ɨghəm ɨwu jìm, Pailèt nyaʼa berɨ chɨ wə̀d ndəŋ fibɨ̀ saŋɨ.]
42023018	Mɨ̀mə̌d mɨjìm nyaʼa kyeŋ rɨkǎ ghà ni, “Zwiirɨ mbaŋə̀ zɔ̂, chɨ̀ ə Barabas nàʼ ɨ na.”
42023019	(Mbɨ nyaʼa zɨ ə Barabas ə ndəŋ ɨmbə̀ʼ ɨghəm nɨ wɨ̀ nyaʼa bu əchɔb, wə̀d kwɨ.)
42023020	Pailèt nyaʼa kə̀b ni njɨ tə saŋ ə Yeso, əne wɨ̀ nyaʼa yì ghà əmbɨ ə bə̂d mbe ni chəi wɨ̀ gu ənû ə mɔʼɔ.
42023021	Àyɨə mbɨ nyaʼa kyeŋ rɨkǎ ghà ni, “Kombɨ əməd əzed ə baʼnɨ! Kombɨ əməd əzed ə baʼnɨ!”
42023022	Pailèt nyaʼa ghà əmbɨ mɨ̀mə̌d ənɨ ɨghəm nɨ pe ɨtad ni, “Mə̀ kombɨ əməd əzed ə baʼnɨ ɨmbə̀ʼ ə ye ə? Wɨ̀ gu ənû ə ye ə? Chəi mə̀ zə ənû ə mɔʼɔ ze nɨ wɨ̀ gǔ nɨ tɨ̀ mbɨ zwiirɨ əməd. Mə bɨrɨ som əməd sàŋ wɨ̀ wò i.”
42023023	Mbɨ nyaʼa rəbə nyeŋ ə nyeŋɨ kyeŋə rɨkǎ ghàə̀ ni Pailèt kombɨ Yeso əzed ə baʼnɨ. Mbɨ nyaʼa kyeŋ əne pè ənɨ mbɨ nyaʼa beŋ fîŋ Pailèt.
42023024	Əne Pailèt nyaʼa ghà ni mbɨ ghɨ ɨchî nɨ mbɨ kəbɨ.
42023025	Wɨ̀ nyaʼa chɨ̀ mbaŋə̀ ze nɨ mbɨ nyaʼa kəbɨ sàŋɨ̀, nɨ yeʼ we nɨ nyaʼa bu əchɔb, wə̀d kwɨ. Wɨ̀ nyaʼa sɨ nàʼ ə Yeso əmbɨ mɨ̀mə̌d ni mbɨ ghɨ mbɨ məd ɨchî nɨ mbɨ kəbɨ.
42023026	Ənɨ mɨ̀sɔgyɨ̀ mbe nyaʼa nɨŋ əməd mbɨ yènə̀ wòə̀, mbɨ nyaʼa bòmnɨ̀ mbɨ Saimòn nɨ nyaʼa rɨ ə Sìrin. Ɨ wɨə nyaʼə bə̀ndɨ̀ rɨ ə mbeŋ. Əne mbɨ nyaʼa yim əməd, boŋ əzed ə baʼnɨ ze ɨgwɨ məd ni wɨ̀ beʼe beenɨ ənjìm ə Yeso.
42023027	Ɨnɔ̂n bə̂d nɨ nyaʼa kwàʼ wɨ kyeŋ wɨə nyaʼə beenɨ əbɔʼ məd mbɨ məyi nɨ nyaʼə dìə̀ bə̀ chweŋ mɨsɨ ɨmbə̀ʼ əməd.
42023028	Àyɨə Yeso nyaʼa bèŋ nèŋ mɨ̀mə̌d ghà ni, “Bɔn məyi rɨ ə Jèrusalèm, tɨ mbə̀ chweŋ ə mɨsɨ ɨmbə̀ʼ əmɨ, mbə̀ chweŋ yeʼ ɨmbə̀ʼ ə ɨnyod fɔrɨ ɨmbə̀ʼ mbə bɔn.
42023029	Mbə̀ zə, ɨni mbɨə yeʼe nɨ mbɨ bɨrɨ ghà ni, 'Ŋwìə̀ zɨ əbɔrəbɔd ɨgun mɨkôm əyi, ɨgun məyi mbe nɨ chəi mbɨ kweʼ gywɨ̌ bə̀ zɨ̀ ɨgwɨ mbe nɨ chəi mbɨ kweʼ nyɔŋ bɔn!'
42023030	Əne mbɨ bɨrɨ kɔ ghǎ əmbɨ rɨwum kyeŋ ni, 'Mbə̀ su ɨgwɨ na,' bə̀ ghà əmbɨ rɨwum kwa ni, 'Mbə̀ kubrɨ əwa.'
42023031	Bə̂d mɨ yeʼə ghɨ̀ əni ənɨ wə̀d nɨ chəi wɨ̀ ghɨ ənû rɨbɔ̀ŋ, zɨə kɨə wo yeʼ rɨ ye ənɨ we nɨ gu ənû ə?”
42023032	Mbɨ nyaʼa bə̀ nɨŋ mbaŋə̀ cherə rɨbe nɨ nyaʼa gù ənû ni mbɨ bɨrɨ zwiirɨ mɨ̀mə̌d əbɔʼ ə Yeso.
42023033	Ənɨ mbɨ nyaʼa wò pè əsɨ ze nɨ mbɨ nyaʼə tɔŋ ənɨ Ɨwɔʼ-ətu, mbɨ nyaʼa kòmbɨ̀ əməd mbɨ ə mbaŋə̀ te nɨ nyaʼa gu ənû. Mbɨ nyaʼa kòmbɨ̀ wɨ̀ fìbɨ̀ əba əbɔ ə jɨgɨ, bə̀ kòmbɨ̀ wɨ fìbɨ̀ əba əbɔ ə tweŋ.
42023034	Yeso nyaʼa ghà ni, “Mɨ Mbǎʼ, waʼ ɨnû rɨbɔ̀ŋ mɨ̀mə̌d, ɨmbə̀ʼ ɨghəm nɨ chəi mbɨ kyerɨ ənû ze nɨ mbɨə ghɨ̀ə̀.” Mɨ̀sɔgyɨ̀ mbe nyaʼa sɔ̀ŋ mbaŋ ɨmbə̀ʼ ghàpɨ̀ ngywɨ̌ rɨ məd.
42023035	Bə̂d nyaʼa təmbɨ ɨban ɨban ɨ neŋ, àyɨə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû mbɨə nyaʼə baʼrɨ əməd ghàə̀ ni, “Ɨ wɨə nyaʼə chɨ̀ə̀ bə̂d cherə rəŋgəʼ, wɨ̀ bə jwɨ̀ i rəŋgəʼ əwù ze nɨ wɨ̀ yeʼ Wə̀d we nɨ Ŋwìə̀ zɔʼɔ, mbɨ we nɨ Ŋwìə̀ chɔʼɔ!”
42023036	Mɨ̀sɔgyɨ̀ mbe nyaʼa bə̀ baʼrɨ əməd. Mbɨ nyaʼa nàʼ twàŋ tɨ mɨnoʼ ɨ bɔ,
42023037	ghà ni, “Àwɔ̀ mɨ yeʼ ɨfɔ̀n mɨ̀Jû, jwɨ̀ e rəŋgəʼ!”
42023038	Mbɨ nyaʼa ŋwàʼnɨ̀ əghɨ ə mɔʼɔ kòmbɨ̀ əzed ə baʼnɨ ze ɨgwɨ ətu əməd ni, “Wɔ̂ yɨ ɨfɔ̂n mɨ̀Jû.”
42023039	Mbaŋə̀ mɔʼɔ rəbɔʼ te nɨ mbɨ nyaʼa kombɨ nyaʼa bə̀ zɔ̀m əməd ghà ni, “Ɨmbə̀ʼ àwɔ̀ yɨə Wə̀d we nɨ Ŋwìə̀ zɔʼɔ ə? Jwɨ e rəŋgəʼ bə̀ chɨ̀ əwa!”
42023040	Àyɨə awɨ̂n nyaʼa ghàm əbɔʼ məd ghà ni, “Ɨmbə̀ʼ à wɨə bɔ ə Ŋwiə̀ ə? À kɨə ghàə̀ əne ɨmbə̀ʼ ɨghəm nɨ mbɨ sob ɨsaʼi ɨgwɨ məd əndəŋ əndəŋ mbɨ na ə?
42023041	Mbɨ nyaʼa sob ɨsaʼi ɨgwɨ na wɨ kùʼ ɨmbə̀ʼ ɨghəm nɨ tɨ̀ yɨ əni nɨŋ ɨchwɨ rɨ ənɨ ɨnû mbe nɨ tɨ̀ ghɨ̌. Àyɨə chəi mbaŋə̀ zɔ̂ gu ənû ə mɔʼɔ.”
42023042	Wɨ̀ nyaʼa ghɨ̀ əne ghà ni, “Yeso kɔndɨ əmɨ ənɨ à wɨrɨ yeʼe ɨghabɨ ɨfɔ̀n.”
42023043	Yeso nyaʼa ghà ɨ bɔ ni, “Mə ghà rəsìʼ ɨ ne ni tə̀chɔ̀ŋ à bɨrɨ chubɨ mbɨ num ə Paradaìs.”
42023044	À nyaʼa sɨ ɨghabɨ mɨ̀nyùmə̀ wum chɔ̀b rɨ̀be əziə, ɨsɨ nyaʼa fin ɨŋga əbeŋ ze əjìm. Mbɨ nyaʼa fin əne wò pè ənɨ mɨ̀nyùm mɨ̀tad.
42023045	Chəi əchwî ə nyaʼə teə. Ngywɨ̌ ze nɨ mbɨ nyaʼa tam ɨŋga mbàn Ŋwìə̀ nyaʼa san ɨba be.
42023046	Yeso nyaʼa kyeŋ rɨ̀kǎ ghà ni, “Mɨ Mbǎʼ, mə fə sàŋ mɨ Əzwî ɨŋga te rɨkyerɨ-ɨbɔ!” Ənɨ wɨ̀ nyaʼa ghà əne, wɨ̀ nyaʼa mèndɨ̀.
42023047	Ətu ɨgwɨ mɨ̀sɔgyɨ̀ nyaʼa zə ənû ze nɨ nyaʼa ghɨ̌, əne wɨ̀ nyaʼa yiirɨ ə Ŋwiə̀ ghà ni, “À yɨ rəsìʼ ni chəi mbaŋə̀ zɔ̂ kaŋ gù ənû ə mɔʼɔ.”
42023048	Ənɨ mɨnɔ̂n bə̂d mbe nɨ nyaʼa fetɨ, nyaʼa zə ɨnû mbe nɨ nyaʼa ghɨ̌, mbɨ nyaʼa bə̀ndɨ̀ wò ɨnuʼ mbɨ ɨbɔ əmbə̀ʼ.
42023049	Bə̂d mɨjìm mbe nɨ nyaʼa kyerɨ ə Yeso mbɨ məyi mbe nɨ nyaʼə beenɨ əbɔʼ məd nɔ̀ʼ tɨ rɨ ə Galiliî nyaʼa təm əsa əgha ɨ neŋ ɨnû mbe.
42023050	Mbaŋə̀ mɔʼɔ zɨə nyaʼa əŋgu nɨ ɨkum məd nyaʼə Jòsêf. Wɨ̀ yɨə nyaʼa rɨŋga əsɨ ə mɔʼɔ ɨŋga Izre nɨ mbɨ nyaʼə tɔŋ ənɨ Àrimàtiyà. Məd yɨə nyaʼa wɨ mɔʼɔ rəbɔʼ bə̂d mbe nɨ nyaʼə saʼ əbeŋ ə Izre. Wɨ̀ yɨə nyaʼə wə̀d chɔ̀m nɨ nyaʼə bə̀ ghɨ̀ ɨnû nɨ kuʼnɨ.
42023051	Chəi wɨ̀ nyaʼa ben ənû ze nɨ mbɨ nyaʼa taŋɨ bə̀ ghɨ̀. Ɨ wɨə nyaʼə wòm ə nyùmə̀ we nɨ Ŋwìə̀ bɨrɨ tumbɨ ɨsɨg.
42023052	Wɨ̀ nyaʼa wò əsɨ Pailèt pè nɔn əvɨ ə Yeso.
42023053	Pailèt nyaʼa benɨ, əne wɨ̀ nyaʼa wò swi əvɨ ə Yeso, nib ɨŋga ngywɨ̌ rɨ̀fɨ, wò boŋ ɨŋga ɨ̀sì nɨ mbɨ chəb ɨŋga ɨwɔ̌, nɨ chəi mbɨ kweʼ boŋ wə̀d mɔʼɔ ɨŋga.
42023054	Əni ze yɨə nyaʼə əni nɨ mbɨ nyaʼə tekɨ ɨnyod ɨmbə̀ʼ jɨg Əchwɨ̂ ə Che-ɨgun, ɨmbə̀ʼ ɨghəm nɨ əni əkwɨ mɨ̀Jû ə nyaʼə sɨə wo kɔ.
42023055	Məyi mbe nɨ nyaʼa yeʼe mbɨ məd tɨ ə Galiliî, nyaʼa beenɨ əbɔʼ məd. Mbɨ nyaʼa pè zə ɨsi we bə̀ zə ɨchî nɨ mbɨ nyaʼa boŋ əvɨ əməd.
42023056	Mbɨ nyaʼa zə əne, bə̀ndɨ̀ wò tekɨ tɨtiirɨ mbɨ mɨwud nɨ mbɨ bɨrɨ zɔʼ əvɨ əməd əŋgu. À nyaʼa sɨ əni əkwɨ, mbɨ nyaʼa zwììrɨ̀ ɨchî nɨ rɨ̀kə̌ nyaʼa chwiə.
42024001	À nyaʼa ɨgwɨ əni rɨtu ɨŋga kàb, kwàʼ ɨsɔsɔ ənɨ ɨtuʼ ə chɨgə, məyi mbe nyaʼa nɨŋ tɨtiirɨ te nɨ mbɨ nyaʼa tekɨ wò ətu ɨ̀sì ze.
42024002	Mbɨ nyaʼa pè zə ni mbɨ fə biŋ ɨti we nɨ mbɨ nyaʼa kən ɨchû ɨ̀sì we əŋgu.
42024003	Àyɨə ənɨ mbɨ nyaʼa nyɨ ɨŋga, chəi mbɨ nyaʼa zə əvɨ ə Yeso.
42024004	Ənɨ ɨtu mɨ̀mə̌d nyaʼa kɨrɨ buurɨ ɨmbə̀ʼ ənû zɔ̂, mbaŋə̀ mɔʼɔ rɨbe nɨ nyaʼa zɨ ngywɨ̌ nɨ nyaʼə fuə teenɨə, nyaʼa sàʼ təm ɨban mɨ̀mə̌d.
42024005	Ɨfeŋɨ nyaʼa yim məyi mbe, mbɨ bindɨ əne tuŋ mbə ɨtu ə si. Mbaŋə̀ te nyaʼa biirɨ əmbɨ mɨ̀mə̌d ni, “Mbə̀ kɨə kə̀bə̀ wə̀d we nɨ yeʼ ɨkǎ əkaʼ ɨvɨ bə̂d ɨmbə̀ʼ ə ye ə?
42024006	Chəi əməd əgha. Wɨ̀ fə zwemə. Mbə̀ kɔndɨ ənû ze nɨ wɨ̀ nyaʼa gha ɨ nən ənɨ wɨ̀ nyaʼa kɨrɨ ə Galiliî. Wɨ̀ nyaʼa ghà ni,
42024007	'Mbɨ berɨ yim Wan Wə̀d nàʼ əmbɨ ə bə̂d mbe nɨə ghɨ̀ ɨnû rɨbɔ̀ŋ. Bə̂d mbe bɨrɨ kombɨ əməd əzed ə baʼnɨ, àyɨə ɨni nɨə pè ɨtad, wɨ̀ zwemə.'”
42024008	Ənɨ məyi mbe nyaʼa zu ənû ze, mbɨ nyaʼa kɔndɨ ɨŋgam we nɨ Yeso nyaʼa gha əmbɨ mɨ̀mə̌d.
42024009	Ənɨ mbɨ nyaʼa bə̀ndɨ̀ rɨ ətu ɨsì ze, mbɨ nyaʼa ghà ɨnû mbe jìm əmbɨ mə̀mə̀ə̀nɨ̀-ɨ̀nù mbe wum chɔ̀b mɔʼ, bə̀ ghà əmbɨ ə̀bùʼ ə bə̂d mbə mɨjìm.
42024010	Məyi mbe nɨ nyaʼa gha ənû ze əmbɨ ə bə̂d tom Kristo mbe yɨə nyaʼə Mèri Màgdàlen, Jòanà, Mèri ɨŋgɔb Jems mbɨ məyi cherə mbe nɨ nyaʼa mbɨ mɨ̀mə̌d.
42024011	Bə̂d tom mbe nyaʼa zu ɨnû mbe nɨ məyi mbe nyaʼa ghǎ, àyɨə zɨə nyaʼa chub əmbɨ mɨ̀mə̌d ɨghabɨ ni à yɨ ənû əko. Əne chəi mbɨ nyaʼa benɨ. [
42024012	Àyɨə Pità nyaʼa norə wo ətu ɨsì ze, pè gundɨ ə si neŋ ɨŋga. Wɨ̀ nyaʼa nèŋ əne zə àmei ngywɨ̌ rɨ̀fɨ te nɨ mbɨ nyaʼa tweŋ əməd mbɨ rɨwən. Wɨ̀ nyaʼa zə əne wɨrɨ bə̀ndɨ̀ wò ɨnuʼ, yènə̀ bid ɨmbə̀ʼ ɨnû mbe nɨ ghɨ.]
42024013	Àmei əni ze, mə̀mə̀ə̀nɨ̀-ɨ̀nù Yeso mɔʼɔ mɨbe nyaʼə wò əsɨ ə mɔʼɔ nɨ mbɨ nyaʼə tɔŋ ənɨ ə Emaòs. Emaòs yɨə nyaʼa ɨghabɨ mɨ̀kilometà wum chɔ̀b mɔʼ rɨ ə Jèrusalèm.
42024014	Ɨ mbɨə nyaʼə yènə̀ tumə ŋgan ɨmbə̀ʼ ɨnû jìm mbe nɨ nyaʼa ghɨ̌.
42024015	Ənɨ mbɨ nyaʼə yènə̀ tum əne, Yeso ziə nyaʼa wò kɔɔrɨ mɨ̀mə̌d. Əne mbɨ nyaʼa kɔ yènə̀ wò ɨnɔ̂n.
42024016	Mə̀mə̀ə̀nɨ̀-ɨ̀nù mbe nyaʼa zə ə Yeso, àyɨə əghɨ ə mɔʼɔ ə nyaʼa kən ni tɨ mbɨ kyerɨ ə ni à yɨə məd.
42024017	Wɨ̀ nyaʼa biirɨ əmbɨ mɨ̀mə̌d ni, “Mbə̀ kɨə yènə̀ tumə ŋgan ghàə̀ ni ye ə?” Mbɨ nyaʼa təm rɨ kɨ̂d, tɨfě tɨ mɨ̀mə̌d chwi ni ə̀kə̀nɨ̀ ə nyaʼa swi ɨŋga fîŋ tɨ mɨ̀mə̌d.
42024018	Wɨ mɔʼɔ rəbɔʼ mɨ̀mə̌d nɨ ɨkum məd nyaʼə Kliopàs nyaʼa biirɨ ɨ bɔ ni, “À wa kɨə mei àwɔ̀ nɨ yeʼ wə̀d rɨ̀sɔ̀ʼ ə Jèrusalèm nɨ chəi à kyerɨ ɨnû mbe nɨ ghɨ əŋgu ɨŋga ɨni mbɔ̂ ə?”
42024019	Wɨ̀ nyaʼa biirɨ əmbɨ mɨ̀mə̌d ni, “À kɨ ɨnû mbi ə?” Mbɨ nyaʼa wììrɨ̀ ɨ bɔ ni, “À yɨ ɨnû ɨmbə̀ʼ ə Yeso we rɨ ə Nazàret, nɨ nyaʼə wə̀d ɨ̀kə̀n Ŋwìə̀. Ɨ wɨə nyaʼə ghɨ̀ ɨnû yiirɨ nɨ che əbɔ bə̀ ghà ɨnû nɨ dabə ɨfě Ŋwiə̀ fɔrɨ ɨfě bə̂d mɨjìm.
42024020	Mba bə̂d kyeŋ mbe rɨ ə mbàn Ŋwìə̀ mbɨ ə bə̂d nɨə tekɨ ɨnû ɨŋga a əbeŋ nyaʼa gywɨ̀ əməd, nàʼ əmbɨ gɔmnà ni wɨ̀ sob ni mbɨ zwiirɨ əməd. Əne mbɨ nyaʼa kòmbɨ̀ əməd əzed ə baʼnɨ.
42024021	Tɨ̀ nyaʼa nùŋ ta rɨkɔndɨ ɨgwɨ məd ni à yɨə məd bɨrɨ choʼ ətu mɨ̀Izre. Tə̀chɔ̀ŋ yɨ ɨni tad nɨ ɨnû mbɔ̂ fə ghɨ.
42024022	Ɨ wò ɨmbì, məyi mɔʼɔ rəbɔʼ na nyaʼa ghɨ̀ tɨ̀ yiirɨ. Mbɨ nyaʼa wò ətu ɨ̀sì ze ənjɨtuʼ
42024023	àyɨə chəi mbɨ nyaʼa zə əvɨ əməd. Əne mbɨ nyaʼa bə̀ndɨ̀ yeʼe pè ghà ɨ na ni mbə kə̀ʼ zə tɨ̀taanɨ njə̀m nɨ mbɨ̀aŋgɨrə̀ gha ɨ nən ni ɨ wɨ ɨkǎ.
42024024	Bə̂d mɔʼɔ rəbɔʼ mbe nɨ nyaʼa mbɨ na nyaʼa wò ətu ɨ̀sì ze pè zə ɨnû mbe àmei ɨchî nɨ məyi mbe nyaʼa ghǎ, àyɨə chəi mbɨ nyaʼa zə əməd.”
42024025	Yeso nyaʼa zu əne ghà əmbɨ mɨ̀mə̌d ni, “Mbə yɨ ɨneŋ, mbə mbɨə jìŋgɨ̀ə̀ nɨ ben ɨnû jìm mbe nɨ bə̂d ɨ̀kə̀n Ŋwiə̀ nyaʼa fə ghǎ!
42024026	Zɨ rɨ wa nyaʼa kuʼi ni Wə̀d we nɨ Ŋwiə̀ zɔʼɔ zə ŋgəʼ ənɨ ɨnû mbɔ̂ bɔŋ nyɨ ɨŋga ənû ɨfɔ̀n əməd ə?”
42024027	Ənɨ wɨ̀ nyaʼa ghà əne, wɨ̀ nyaʼa toʼrɨ ɨnû mbe nɨ Ɨ̀ŋwàʼnɨ̀ Ŋwiə̀ jìm gha ɨmbə̀ʼ əməd ziə. Wɨ̀ nyaʼa kɔ rɨ ənɨ ɨ̀ŋwàʼnɨ̀ mbe nɨ Mose nyaʼa ŋwaʼnɨ wò pè ənɨ mbe nɨ bə̂d ɨ̀kə̀n Ŋwiə̀ mɨjìm nyaʼa bə ŋwàʼnɨ̀.
42024028	Ənɨ mbɨ nyaʼa sɨ ɨban əsɨ ze nɨ mbɨ nyaʼə wò əŋgu, wɨ̀ nyaʼa ghɨ̀ ɨghabɨ ni ɨ wɨə chèə̀ wò ɨmbì.
42024029	Àyɨə mbɨ nyaʼa yim əməd rə̀bɔ̀ʼɔ̀ ghà ni, “Ni mbɨ na, ɨmbə̀ʼ ɨghəm nɨ ɨsɨ mbɨə sɨə finə, nyùmə̀ fə bə̀ chè i.” Wɨ̀ nyaʼa bə̀ wò ni tə bɨrɨ ni mbɨ mɨ̀mə̌d.
42024030	Ənɨ wɨ̀ nyaʼa chubɨ ɨ jɨg mbɨ mɨ̀mə̌d, wɨ̀ nyaʼa nɨŋ chiŋ ŋgə̀ŋ, kɔŋgɨ ə Ŋwiə̀, bəʼrɨ, nàʼ əmbɨ mɨ̀mə̌d.
42024031	Ənɨ wɨ̀ nyaʼa ghɨ əne, əghə ə mɨ̀mə̌d ə nyaʼa fìʼə̀, əne mbɨ nyaʼa kyerɨ əməd, àyɨə wɨ̀ nyaʼa nim i rɨ ɨfě mɨ̀mə̌d.
42024032	Mbɨ nyaʼa ghà mbənə mbənə ni, “Ɨmbə̀ʼ ənum ə nyaʼə san əwa ənɨ wɨ̀ nyaʼə ghàm ɨ na ɨnə̂njɨ̀, bə̀ fɔrɨ ənɨ wɨ̀ nyaʼə toʼrɨ Ə̀ŋwàʼnɨ̀ ə Ŋwiə̀ ɨ na ə?”
42024033	Mbɨ nyaʼa nɔ̀ʼ àmei əwu əwən bə̀ndɨ̀ wò ə Jèrusalèm. Mbɨ nyaʼa pè zə mə̀mə̀ə̀nɨ̀-ɨ̀nù mbe wum chɔ̀b mɔʼ nɨ nyaʼa fɔtɨ əsɨ ə mɔʼ mbɨ ə bə̂d mbe nɨ nyaʼa mbɨ mɨ̀mə̌d.
42024034	Mbɨ nyaʼa ghà əmbɨ ə mbaŋə̀ te rɨ̀be ni, “À yɨ rəsìʼ ni Ə̀nùŋɨ̀sɨg fə zwemə! Wɨ̀ fə chwi i ɨnyod əmbɨ Saimòn!”
42024035	Mbaŋə̀ te rɨ̀be nyaʼa ghà ənû ze nɨ nyaʼa ghɨ̌ ɨnə̂njɨ̀, bə̀ ghà ɨchî nɨ mbɨ nyaʼa kyerɨ əməd ənɨ ə nyùmə̀ we nɨ wɨ̀ nyaʼa bəʼrɨ ŋgə̀ŋ nàʼ əmbɨ mɨ̀mə̌d.
42024036	Ənɨ mbɨ nyaʼə ghà ənû zɔ̂ əne, Yeso ziə nyaʼa təm əkaʼ mɨ̀mə̌d, əne ghà əmbɨ mɨ̀mə̌d ni, “Mbə chub ənɨ əbɔrəbɔd.”
42024037	Mbɨ nyaʼa təm mbə̀ŋnə, ɨfeŋɨ yim mɨ̀mə̌d əne mbɨ nyaʼa kɔndɨ ni à yɨə wə̀d əfub.
42024038	Wɨ̀ nyaʼa biirɨ əmbɨ mɨ̀mə̌d ni, “Ənû zɔ̂ ə tɔb əwən ɨmbə̀ʼ ə ye ə? Tɨbiirɨ ə nɔʼ ɨŋga tə fîŋ ɨmbə̀ʼ ə ye ə?
42024039	Mbə neŋ mbɨ ɨbɔ mbɨ mbɨ ɨwu zə ni à yɨə kaŋ ə mɔ̌. Mbə betɨ əmɨ zə ni à yɨə kàŋ ə mɔ̌, ɨmbə̀ʼ ɨghəm nɨ chəi wə̀d əfub berɨ nyamnyod mbɨ ɨwu ɨchî nɨ mbə zə ni mə bèrɨ̀.”
42024040	Ənɨ wɨ̀ nyaʼa ghà əne, wɨ̀ nyaʼa chwi mbi ɨbɔ mbɨ mbi ɨwu əmbɨ mɨ̀mə̌d.
42024041	Ənɨ chəi mbɨ nyaʼa kɨrɨ ben ənû zɔ̂ ɨmbə̀ʼ ɨghaʼi fɔrɨ ɨmbə̀ʼ ɨchî nɨ mbɨ nyaʼa kɨrɨ bid ə, wɨ̀ nyaʼa ghà əmbɨ mɨ̀mə̌d ni, “Mbə wa berɨ əghɨ ə mɔʼɔ əgha nɨ jɨg ə?”
42024042	Mbɨ nyaʼa nàʼ əkwirɨ əgwi ə tiə ɨ bɔ.
42024043	Wɨ̀ nyaʼa nɨŋ kud ɨfě mɨ̀mə̌d.
42024044	Wɨ̀ nyaʼa ghɨ̀ əne ghà əmbɨ mɨ̀mə̌d ni, “Mbɔ̂ yɨ ɨnû mbe nɨ mə̀ nyaʼə ghà ɨ nən ənɨ mə nyaʼa kɨrɨ mbɨ nən. Mə nyaʼa ghà ni ɨnû jìm mbe nɨ mbɨ ŋwàʼnɨ̀ ɨmbə̀ʼ əmɨ ɨŋga tɨkə rɨ Mose, ɨŋga ɨ̀ŋwàʼnɨ̀ mbe nɨ bə̂d ɨ̀kə̀n Ŋwiə̀ nyaʼa ŋwaʼnɨ bə̀ fɔrɨ ɨŋga mɨ̀Sâm berɨ jwɨ ənɨ rəsìʼ.”
42024045	Ənɨ wɨ̀ nyaʼa ghà əne, wɨ̀ nyaʼa fìʼ fîŋ tɨ mɨ̀mə̌d ni mbɨ kyerɨ Ə̀ŋwàʼnɨ̀ ə Ŋwiə̀, ɨtu mɨ̀mə̌d zeŋ.
42024046	Wɨ̀ nyaʼa ghà əmbɨ mɨ̀mə̌d ni, “Ə zɨ ɨŋga Ə̀ŋwàʼnɨ̀ ə Ŋwiə̀ ni, Wə̀d we nɨ Ŋwìə̀ zɔʼɔ berɨ zə ŋgəʼ, àyɨə ənɨ ɨni nɨə pe ɨtad, wɨ̀ wɨrɨ zwemə,
42024047	fɔrɨ ni, bə̂d wo yènə̀ ghà ɨŋgam Ŋwiə̀ ənɨ ɨkum məd, kɔ rɨ ə Jèrusalèm wò pè ɨŋga ɨbeŋ jìm, ɨmbə̀ʼ bə̂d beŋ tə fîŋ, Ŋwiə̀ waʼ ɨnû rɨbɔ̀ŋ mɨ̀mə̌d.
42024048	Mbə yɨ mɨ̀zərɨmbin ənɨ ɨnû mbɔ̂, əne mbə̀ bɨrɨ bə̀ sɨə ghà əmbɨ ə bə̂d cherə.
42024049	Mbə̀ zə, mə bɨrɨ cha əghɨ ze nɨ mɨ Mbǎʼ kaʼ ɨ nən. Àyɨə mbə̀ chub ə Jèrusalèm pè ənɨ Ŋwìə̀ naʼ ɨka nən.”
42024050	Yeso nyaʼa nɨŋ mbi mə̀mə̀ə̀nɨ̀-ɨ̀nù mbɨ jwɨ̀ wò ə Betanì. Wɨ̀ nyaʼa pè əŋgu nɔ̀ mbi ɨbɔ zɨ̀ əbɔrəbɔd ɨgwɨ mɨ̀mə̌d.
42024051	Ənɨ wɨ̀ nyaʼə zɨ əbɔrəbɔd ze əne, wɨ̀ nyaʼa sàŋ mɨ̀mə̌d, Ŋwiə̀ nɨŋ əməd ɨkaŋ.
42024052	Mbɨ nyaʼa wumnɨ əməd, wɨrɨ bə̀ndɨ̀ wò ə Jèrusalèm. Ɨghaʼi nyaʼa swi ɨŋga fîŋ tɨ mɨ̀mə̌d.
42024053	Ɨ mbɨə nyaʼə wò yiirɨ ə Ŋwiə̀ ɨni jìm ɨŋga mbàn Ŋwìə̀.
43001001	Bɔŋ Ŋwìə̀ nyaʼa sɨə tekɨ ɨsɨg, məd we nɨ mbɨə tɔŋ ənɨ Ɨŋgam nyaʼa fə sɨ i əŋgu. Ɨŋgam we wɨə nyaʼa mbɨ ə Ŋwiə̀. Ɨŋgam we yɨə nyaʼə Ŋwiə̀.
43001002	Məd wɨə nyaʼa i mbɨ ə Ŋwiə̀ bɔŋ Ŋwiə̀ nyaʼa sɨə tekɨ ɨsɨg.
43001003	Ŋwìə̀ nyaʼa chè ənjìm məd tekɨ ɨghɨjìm. Chəi əghɨ ə mɔʼɔ ə mɔʼ nɨ Ŋwìə̀ nyaʼa tekɨ nɨ chəi wɨ̀ nyaʼa chè ənjìm məd bɔŋ tekɨ.
43001004	Ɨ̀tènɨ̀ yɨ rɨ ənɨ Ɨŋgam. Ɨ̀tènɨ̀ wɔ̂ yɨə nyaʼa ɨzeŋɨ zeŋɨ əmbɨ ə bə̂d.
43001005	Ɨzeŋɨ zeŋɨ we wɨə te ɨŋga ɨsɨ firɨ, əne chəi ənɨ tɨ̀ ɨsɨ firɨ nimnɨ ɨzeŋɨ zeŋɨ we.
43001006	Ŋwìə̀ nyaʼa tom wə̀d mɔʼɔ nɨ ɨkum məd nyaʼə Jɔ̌n.
43001007	Jɔ̌n nyaʼa yeʼe ɨghabɨ zərɨmbin ɨ gha ɨnû ɨmbə̀ʼ ɨzeŋɨ zeŋɨ we. Ɨ wɨə nyaʼə ghà əne ɨmbə̀ʼ bə̂d mɨjìm mbe tɨ̀ mbɨ zu benɨ.
43001008	Ka məd ziə yɨə nyaʼa i ɨzeŋɨ zeŋɨ, àyɨə wɨ̀ nyaʼa yeʼe ɨ gha ɨnû ɨmbə̀ʼ ɨzeŋɨ zeŋɨ we.
43001009	Ɨzeŋɨ zeŋɨ we yɨə nyaʼa ɨzeŋɨ zeŋɨ rəsìʼ we nɨ nyaʼa yeʼe ɨŋga ɨsɨg, bə̀ te ɨgun bə̂d mɨjìm.
43001010	Ɨŋgam we wɨə nyaʼa i ɨŋga ɨsɨg, əne Ŋwìə̀ nyaʼa chè ənjìm məd tekɨ ɨsɨg, àyɨə chəi bə̂d rɨŋga ɨsɨg nyaʼa kyerɨ wə̀d we nɨ məd nyaʼa wɨwən.
43001011	Wɨ̀ nyaʼa wò ɨŋga e əbeŋ, àyɨə chəi bə̂d məd nyaʼa nɨŋ əməd.
43001012	Àyɨə mbɨ mɔʼɔ nyaʼa nɨŋ əməd bə̀ ben ɨnû mbe nɨ wɨ̀ nyaʼə ghàə̀, əne wɨ̀ nyaʼa nàʼ ɨka əmbɨ mɨ̀mə̌d mɨjìm ni mbɨ yeʼ bɔn Ŋwiə̀.
43001013	Chəi mbɨ nyaʼa yeʼ bɔn Ŋwiə̀ ɨchî nɨ wə̀d mɨ̀sɔŋɨchù nyaʼa gywɨ mɨ̀mə̌d, kɨ̀ ɨchî nɨ wə̀d mɨ̀sɔŋɨchù nyaʼa taŋ nùŋɨ̀, kɨ̀ ɨchî nɨ wə̀d mɨ̀sɔŋɨchù nyaʼa kəbɨ. Àyɨə Ŋwìə̀ ziə nyaʼa ghɨ̀ ni mbɨ yeʼ mbi bɔn.
43001014	Ɨŋgam we nyaʼa bèŋ ənɨ ə wə̀d mɨ̀sɔŋɨchù, chub əkaʼ na. Tɨ̀ nyaʼa zə ɨwumnɨ məd nɨ yeʼ ɨwumnɨ we nɨ wɨ̀ nyaʼa berɨ ɨchî nɨ wɨ̀ mei Wan we mɔʼ nɨ Mbǎʼ berɨ. Ɨ̀chɔ̀m mbɨ rəsìʼ nyaʼa swi ɨŋga məd.
43001015	Jɔ̌n we nɨ nyaʼə nàʼ mɨnib nyaʼa gha ɨnû ɨmbə̀ʼ əməd. Ɨ wɨə nyaʼə ghà rɨ̀kǎ ɨmbə̀ʼ əməd ni, “Wɔ̂ yɨə we nɨ mə̀ nyaʼa gha ɨmbə̀ʼ əməd ni, 'Wə̀d we nɨə yeʼe ənɨ mɨ njìm ə chè əmɨ, ɨmbə̀ʼ ɨghəm nɨ məd wɨə nyaʼa bè əŋgu bɔŋ mbɨ nyaʼa sɨə gywɨ əmɨ.'”
43001016	Ɨ̀chɔ̀m ə swi ɨgwɨ məd, əne ɨ wɨə ghɨ̀ ni tɨ̀ jɨg ɨ̀chɔ̀m we. Ɨ wɨ̀ rəbə naʼ i əbɔrəbɔd naʼ ɨ na ɨghəm jìm.
43001017	Ŋwìə̀ nyaʼa naʼ tɨkə ənjìm ə Mose, àyɨə ɨ̀chɔ̀m mbɨ rəsìʼ nyaʼa yeʼe ənjìm ə Yeso Kristo.
43001018	Chəi wə̀d mɔʼɔ kweʼ zə ə Ŋwiə̀. Àmei Wan we mɔʼ, nɨ yeʼ ɨban ə fîŋ Ŋwìə̀, nɨ fə ghɨ̌ ni bə̂d kyerɨ əməd.
43001019	Bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa chà bə̂d mbàn Ŋwìə̀ mbɨ ə bə̂d mɔʼɔ rɨŋga ɨnəbɨ Levì nɨ nyaʼa rɨ ə Jèrusalèm ni mbɨ biirɨ əmbɨ Jɔ̌n ni, “Àwɔ̀ kɨə we ə?”
43001020	Chəi wɨ̀ nyaʼa ton nɨ wììrɨ̀, əne wɨ̀ nyaʼa ben əsaŋ əsaŋ ni, “Ka mɔ̌ yɨ əmɨ Wə̀d we nɨ Ŋwìə̀ zɔʼɔ.”
43001021	Mbɨ nyaʼa biirɨ ɨ bɔ ni, “Əne, àwɔ̀ kɨə we ə? Àwɔ̀ wa kɨ Èlaijà ə?” Wɨ̀ nyaʼa wììrɨ̀ ni, “Chə̂, ka mɔ̌ yɨ əmɨ Èlaijà.” Mbɨ nyaʼa biirɨ ni, “Àwɔ̀ wa kɨə wə̀d ɨ̀kə̀n we nɨ Ŋwìə̀ nyaʼa kàʼi ni tə bɨrɨ tom ə?” Wɨ̀ nyaʼa wììrɨ̀ ni, “Chə̂.”
43001022	Mbɨ nyaʼa gha ɨ bɔ ni, “Əne, àwɔ̀ kɨə we ə? Naʼ ə̀wììrɨ̀ ɨ na tɨ̀ wò ghà əmbɨ ə bə̂d mbe nɨ tom əwa. À ghà ni tə yɨə we ə?”
43001023	Wɨ̀ nyaʼa nɨŋ ɨŋgam wə̀d ɨ̀kə̀n Ŋwìə̀ Aizayà wììrɨ̀ əmbɨ mɨ̀mə̌d ni, “Mɔ̌ yɨə we nɨə kyeŋ ɨŋga ɨbad rɨkwàʼi ghàə̀ ni, 'Mbə̀ tekɨ ɨnə̂njɨ̀ əmbɨ Ə̀nùŋɨ̀sɨg.'”
43001024	À yɨ mɨ̀Farisiî nyaʼa tom bə̂d mbe nɨ nyaʼa biirɨ ɨŋgam wɔ̂ əmbɨ Jɔ̌n.
43001025	Mbɨ nyaʼa biirɨ ɨ bɔ ni, “Əton nɨ àwɔ̀ ə nàʼ mɨnib nɨ ka àwɔ̀ yɨ e Wə̀d we nɨ Ŋwìə̀ zɔʼɔ kɨ̀ Èlaijà kɨ wə̀d ɨ̀kə̀n we nɨ Ŋwìə̀ nyaʼa kàʼi, kɨ ni yè ə?”
43001026	Jɔ̌n nyaʼa wììrɨ̀ əmbɨ mɨ̀mə̌d ni, “Mə wɨə nàʼ mɨnib, àyɨə wə̀d mɔʼɔ ə təm əkaʼ nən nɨ chəi mbə̀ kyerɨ əməd.
43001027	Məd yɨ we nɨə yeʼe ənɨ mɨ njìm, àyɨə chəi mə̀ kuʼ nɨ tɨ̀ mə̀ za mɨniʼ ɨtabɨ məd.”
43001028	Ənû zɔ̂ ə nyaʼa ghɨ̀ ə Betanì, ɨnjin ɨgyɨ̂ Jodàn, əsɨ ze nɨ Jɔ̌n nyaʼə nàʼ mɨnib.
43001029	À nyaʼa əni ze nɨ beenɨ, Jɔ̌n we nɨ nyaʼə nàʼ mɨnib nyaʼa zə ə Yeso ənɨ wɨ̀ nyaʼə yeʼe əsɨ məd. Əne wɨ̀ nyaʼa ghà ni, “Mbə̀ zə, wɔ̂ yɨə Wan njɨ̀g Ŋwìə̀. Məd wɨə ghɨ̀ ni Ŋwìə̀ waʼ ɨnû rɨbɔ̀ŋ bə̂d mbe rɨŋga ɨsɨg!
43001030	Wɔ̂ yɨə we nɨ mə nyaʼa ghà ɨmbə̀ʼ əməd ni, 'Wə̀d we nɨə yeʼe ənɨ mɨ njìm ə chè əmɨ, ɨmbə̀ʼ ɨghəm nɨ məd nyaʼa be i əŋgu bɔŋ mbɨ nyaʼa sɨə gywɨ əmɨ.'
43001031	Mɔ̌, ənɨ mɨ ɨghəm, chəi mə nyaʼa kyerɨ wə̀d we nɨ wɨ̀ yeʼ wɨwən, àyɨə mə nyaʼa yeʼe ɨ naʼ mɨnib ɨmbə̀ʼ mɨ̀Izre kyerɨ əməd.”
43001032	Jɔ̌n nyaʼa ghà ɨnû mbe nɨ wɨ̀ nyaʼa zə ɨmbə̀ʼ əməd ni, “Mə nyaʼa zə Əzwî ənɨ zɨə nyaʼə swiʼi rɨkaŋ ɨghabɨ ə tə̀bə̀ŋə, pè chub ɨgwɨ məd.
43001033	Mɔ̌, ənɨ mɨ ɨghəm, chəi mə nyaʼa kyerɨ ni à yɨə məd, àyɨə Ŋwìə̀ we nɨ nyaʼa cha əmɨ ni mə̀ naʼ mɨnib nyaʼa ghà ɨ num ni, 'Wə̀d we nɨ Əzwî ə swiʼi chub ɨgwɨ məd yɨ we nɨ bɨrɨ naʼ yeʼ ənɨ Əzwî ə Zeŋɨ əmbɨ ə bə̂d.'
43001034	Mə fə zə, əne mə wɨə bə̀ ghà əmbɨ ə bə̂d ni məd yɨə Wan Ŋwìə̀.”
43001035	À nyaʼa əni ze nɨ beenɨ, Jɔ̌n nyaʼa yì təm mbɨ mbi mə̀mə̀ə̀nɨ̀-ɨ̀nù mɨbe.
43001036	Wɨ̀ nyaʼa zə ə Yeso ənɨ wɨ̀ nyaʼə yènə̀, əne wɨ̀ nyaʼa ghà ni, “Mbə̀ zə, wɔ̂ yɨə Wan njɨ̀g Ŋwìə̀!”
43001037	Mə̀mə̀ə̀nɨ̀-ɨ̀nù mbe mɨbe nyaʼa zu ənû ze, əne mbɨ nyaʼa beenɨ əbɔʼ ə Yeso.
43001038	Yeso nyaʼa bèŋ zə ɨchî nɨ mbɨ nyaʼə beenɨ əbɔʼ ni, əne wɨ̀ nyaʼa biirɨ əmbɨ mɨ̀mə̌d ni, “Mbə kɨə kə̀bə̀ ye ə?” Mbɨ nyaʼa wììrɨ̀ ni, “Rabàì” (əne yɨ ni Əchwiə̀-ɨ̀nù), “à kɨə chub ə yi ə?”
43001039	Wɨ̀ nyaʼa ghà ni, “Mbə̀ yeʼe zə.” Mbɨ nyaʼa wò zə əsɨ ze nɨ wɨ̀ nyaʼə chub əŋgu. Mbɨ nyaʼa chubɨ mbɨ məd əni ze, ɨmbə̀ʼ ɨghəm nɨ à nyaʼa sɨ ɨghabɨ mɨ̀nyùmə̀ kwè əziə.
43001040	Wɨ̀ mɔʼɔ rəbɔʼ mə̀mə̀ə̀nɨ̀-ɨ̀nù mbe mɨbe nɨ nyaʼa zu ənû ze nɨ Jɔ̌n nyaʼa ghǎ əne beenɨ əbɔʼ ə Yeso yɨə nyaʼə Andrù nɨ nyaʼə aŋgɔb Saimon Pità.
43001041	Ənû nɨ Andrù nyaʼa ghɨ̌ yɨ ni wɨ̀ nyaʼa bè wò zə wi aŋgɔb ghà ɨ bɔ ni, “Tɨ̀ fə zə Wə̀d we nɨ Ŋwìə̀ zɔʼɔ.” (Ɨkum wɔ̂ ənɨ ɨŋgam Grik yɨ ni Kristo).
43001042	Wɨ̀ nyaʼa ghà əne nɨŋ ə Saimòn mbɨ wò əsɨ Yeso. Yeso nyaʼa nèŋ ə Saimòn ghà ni, “Àwɔ̀ yɨə Saimòn wan Jɔ̌n. Bə̂d bɨrɨ sɨə tɔŋ əwe ni Sefàs.” Ɨkum wɔ̂ ənɨ ɨŋgam Grik yɨ ni Pità.
43001043	À nyaʼa əni ze nɨ beenɨ, Yeso nyaʼa tekɨ ɨŋga i fîŋ ni tə bɨrɨ wo ə Galiliî. Wɨ̀ nyaʼa wò zə ə Filip ghà ɨ bɔ ni, “Beenɨ əbɔʼ num.”
43001044	Filip yɨə nyaʼə rɨ ə Bètsaidà nɨ nyaʼa əsɨ nɨ Andrù mbɨ Pità nyaʼa bə nɔ̀ʼ rəŋgu.
43001045	Filip nyaʼa wò zə ə Natanièl ghà ɨ bɔ ni, “Tɨ̀ fə zə wə̀d we nɨ Mose mbɨ ə bə̂d ɨ̀kə̀n Ŋwiə̀ nyaʼa ŋwàʼnɨ̀ ɨmbə̀ʼ əməd. Məd yɨə Yeso wan Jòsêf. Wɨ̀ yɨ rɨ ə Nazàret.”
43001046	Natanièl nyaʼa biirɨ ɨ bɔ ni, “Tɨ ənû ə chɔ̀m ə mɔʼɔ ə jwɨ̀ rɨ ə Nazàret ə?” Filip nyaʼa wììrɨ̀ ɨ bɔ ni, “Yeʼe, zə.”
43001047	Yeso nyaʼa zə ə Natanièl nɨ nyaʼə yeʼe əsɨ məd, əne wɨ̀ nyaʼa ghà ɨmbə̀ʼ əməd ni, “Mbə̀ zə, wɔ̂ yɨə wə̀d Izre rəsìʼ. Chəi əbegrɨ-ənû ɨŋga məd!”
43001048	Natanièl nyaʼa biirɨ ɨ bɔ ni, “À che rɨ ye kyerɨ əmɨ ə?” Yeso nyaʼa wììrɨ̀ ni, “Mə kə̀ʼ zə əwe ənɨ à kəʼ chub əton əzed ə fîg, bɔŋ Filip nyaʼa sɨə tɔŋ əwe.”
43001049	Natanièl nyaʼa wììrɨ̀ ɨ bɔ ni, “Əchwiə̀-ɨ̀nù, àwɔ̀ yɨə Wan Ŋwìə̀! Àwɔ̀ yɨ ɨfɔn mɨ̀Izre!”
43001050	Yeso nyaʼa wiirɨ ɨ bɔ ni, “À benɨ ɨmbə̀ʼ ɨghəm nɨ mə̀ gha ɨ ne ni mə kə̀ʼ zə əwe əton əzed ə fîg ə? À bɨrɨ zə ɨnû kyeŋ nɨ che mbɔ̂!”
43001051	Yeso nyaʼa ghàm əne ghà əmbɨ mɨ̀mə̌d ni, “Mə ghà rəsìʼ ɨ nən ni mbə bɨrɨ zə ɨkaŋ əfìʼə mbɨ mbɨ̀aŋgɨrə̀ nɨə kɔʼə bə̀ swiʼ ɨgun ə Wan Wə̀d.”
43002001	Ənɨ ɨni nyaʼa che ɨbe, mbɨ nyaʼa kàʼ ɨnamɨ mɔʼɔ ə Kanà əbà əbeŋ ze rɨ ə Galiliî. Ɨŋgɔb Yeso wɨə nyaʼa əŋgu.
43002002	Mbɨ nyaʼa bə̀ won ə Yeso mbɨ mə̀mə̀ə̀nɨ̀-ɨ̀nù ɨməd ənɨ ɨnamɨ we.
43002003	Ənɨ mɨnoʼ nyaʼa mì i, ɨŋgɔb Yeso nyaʼa ghà ɨ bɔ ni, “Mɨnoʼ mɨ̀mə̌d fə mì i.”
43002004	Yeso nyaʼa ghà ɨ bɔ ni, “Əyî, à berɨ ənû ə ye nɨ ghɨ̀ mbɨ num ə? Chəi mɨ nyùmə̀ kɨrɨ kuʼ nɨ ghɨ ənû ə mɔʼɔ.”
43002005	Ənɨ wɨ̀ nyaʼa ghà əne, ɨŋgɔb məd nyaʼa ghà əmbɨ ə bə̂d mbe nɨ nyaʼə chà ɨnamɨ we ni, “Mbə̀ ghɨ ənû ze nɨ wɨ̀ gha ɨ nən.”
43002006	Mɨ̀Jû mbɨə nyaʼə nùŋə̀ tɨkyiŋ tɨ mɨnib nɨ mbɨ nyaʼa chəb ənɨ əti. Ɨ mbɨə nyaʼə nùŋ ɨfě nəb tɨ mɨ̀mə̌d. Tɨkwɨrɨ ɨkyiŋ tɔ̂ tɨə nyaʼə əŋgu rɨ̀fuə. Fɨkyiŋ fibɨ̀ fɨə nyaʼə yim mɨnib ɨghabɨ mɨ̀lità ɨwum famɨ. Ɨ tɨə nyaʼə yim əne wò pè ənɨ mɨ̀lità ɨkɨ fibɨ̀ mbɨ ɨwum be. Tɨkyiŋ te tɨə nyaʼa əŋgu ɨmbə̀ʼ ɨghəm nɨ ə zɨə nyaʼa ɨŋga rɨkə tɨ mɨ̀Jû ni mbɨ mɨ kə̀b wumnɨ ə Ŋwiə̀ ɨchî nɨ kuʼnɨ, mbɨ berɨ so ɨnyod bə̀ sò ɨghɨ bɔŋ sɨə jɨgə.
43002007	Yeso nyaʼa ghà əmbɨ ə bə̂d mbe ni, “Mbə̀ swe rɨkyiŋ tɔ̂ ənɨ mɨnib.” Mbɨ nyaʼa swe mɨnib mbe kɔʼ pè ɨchû.
43002008	Əne mbɨ nyaʼa ghɨ əne, wɨ̀ nyaʼa ghà əmbɨ mɨ̀mə̌d ni, “Mbə̀ kom mbɨ mɔʼɔ wò nàʼ əmbɨ wə̀d kyeŋ we nɨə chà əchwɨ̂ zɔ̂.” Mbɨ nyaʼa kòm wò nàʼ.
43002009	Ənɨ wɨ̀ nyaʼa zweʼrɨ mɨnib mbe nɨ nyaʼa fə beŋ ənɨ mɨnoʼ, chəi wɨ̀ nyaʼa kyerɨ əsɨ ze nɨ mɨnoʼ mbe nyaʼa nɔʼ rəŋgu (àmei bə̂d ə̀fàʼì mbe nɨ nyaʼa kom mɨnib mbe nyaʼa kyerɨ). Əne wɨ̀ nyaʼa tɔŋ ɨnom ɨgən
43002010	ghà ɨ bɔ ni, “Wə̀d jìm wɨə bèə̀ nàʼə̀ mɨnoʼ chɔ̀m əmbɨ ə bə̂d. Ənɨ mbɨ fə nɔ əku, wɨ̀ sɨ nàʼ mbe nɨ chəi mbɨ jeŋgɨ bɔ̀ŋ. À fə nùŋ mɨnoʼ chɔ̀m sɨ nàʼ àmei tɨ̀nîn!”
43002011	Yeso nyaʼa ghɨ̀ ənû ə yiirɨ rɨtu zɔ̂ ə Kanà əbà əbeŋ ze rɨ ə Galiliî. Wɨ̀ nyaʼa chwi ɨwumnɨ we nɨ wɨ̀ berɨ, əne mə̀mə̀ə̀nɨ̀-ɨ̀nù ɨməd nyaʼa ben əməd.
43002012	Əze ə nɨə cheə, Yeso, ɨŋgɔb məd, bɔŋgɔb məd mbɨ mə̀mə̀ə̀nɨ̀-ɨ̀nù ɨməd nyaʼa swiʼi wò ə Kàpenàhom, pè chub əŋgu ɨni mɔʼɔ.
43002013	Nyùmə̀ wɨə nyaʼa sɨə wò kùʼ ənɨ mɨ̀Jû nyaʼa berɨ jɨg Əchwɨ̂ ə Che-ɨgun, əne Yeso nyaʼa kɔʼ wò ə Jèrusalèm.
43002014	Wɨ̀ nyaʼa pè ɨkye ɨkam mbàn Ŋwìə̀ zə bə̂d nɨ nyaʼə fènə̀ mbɨ̀rɨkun, fènə̀ njɨ̀g bə̀ fènə̀ mbɨ̀rə̀bəŋə. Wɨ̀ nyaʼa bə̀ zə bə̂d nɨə kobrɨ ɨkab nɨ nyaʼa chub ɨgun mbə mɨ̀tebrə̀.
43002015	Əne wɨ̀ nyaʼa nɨŋ mɨniʼ tekɨ ŋgwad əŋgu kɔ fid njɨ̀g te mbɨ mbɨ̀rɨkun mbe rɨŋga ɨkye ɨkam mbàn Ŋwìə̀. Wɨ̀ nyaʼa bèŋ mɨ̀tebrə̀ bə̂d mbe nɨ nyaʼə kobrɨ ɨkab əne jàŋ ɨkab mɨ̀mə̌d.
43002016	Wɨ̀ nyaʼa ghà əmbɨ ə bə̂d mbe nɨ nyaʼə fènə̀ mbɨ̀rə̀bəŋə ni, “Mbə nɨŋ mbɨ̀rə̀bəŋə mbɔ̂ jwɨ̀ rɨ əgha. Tɨ mbə̀ beŋ ə nəb mɨ Mbǎʼ ənɨ ə nəb ɨwin.”
43002017	Mə̀mə̀ə̀nɨ̀-ɨ̀nù ɨməd nyaʼa kɔndɨ ni ə zɨ ɨŋga Ə̀ŋwàʼnɨ̀ ə Ŋwiə̀ ni, “Ɨchî nɨ mə zɨ ətu ənɨ e nəb, kyɨə Ŋwìə̀, ə bɨrɨ ghɨ ni bə̂d zwiirɨ əmɨ.”
43002018	Ənɨ wɨ̀ nyaʼa ghɨ̀ əne, bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa biirɨ ɨ bɔ ni, “Ənû ə yiirɨ ze nɨ tɨ̀ à ghɨ̀ ɨ chwi ɨ na ni à berɨ ɨka nɨ ghɨ ənû zɔ̂ kɨ əzi ə?”
43002019	Yeso nyaʼa wììrɨ̀ əmbɨ mɨ̀mə̌d ni, “Mbə mɨ sàʼ mbàn Ŋwìə̀ zɔ̂, mə bɨrɨ nɨŋ ɨni tad wɨrɨ kod.”
43002020	Bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa biirɨ ɨ bɔ ni, “Mbɨ nyaʼa nɨŋ ɨghəm ɨwu ɨwum kwè chɔ̀b rɨ̀fuə bɔŋ maanɨ mbàn Ŋwìə̀ zɔ̂, əne à bɨrɨ nɨŋ ɨni tad kod ə?”
43002021	Àyɨə mbàn Ŋwìə̀ ze nɨ wɨ̀ nyaʼə ghàə̀ yɨə nyamnyod məd.
43002022	Ənɨ Ŋwìə̀ nyaʼa zwemnɨ əməd, mə̀mə̀ə̀nɨ̀-ɨ̀nù ɨməd nyaʼa wɨrɨ kɔndɨ ni wɨ̀ nyaʼa ghà ənû zɔ̂, əne mbɨ nyaʼa ben ənû ze nɨ yeʼ ɨŋga Ə̀ŋwàʼnɨ̀ ə Ŋwiə̀ bə̀ ben ɨŋgam we nɨ Yeso nyaʼa bə̀ ghà.
43002023	Ənɨ Yeso nyaʼa ə Jèrusalèm ənɨ nyùmə̀ we mbɨ nyaʼə jɨg Əchwɨ̂ ə Che-ɨgun, bə̂d mɨ̀nɔnɔʼ nyaʼa ben əməd ɨmbə̀ʼ ɨghəm nɨ mbɨ nyaʼa zə ɨnû yiirɨ mbe nɨ wɨ̀ nyaʼə ghɨ̀ə̀.
43002024	Àyɨə chəi Yeso nyaʼa zɨ fîŋ ɨgun mɨ̀mə̌d, ɨmbə̀ʼ ɨghəm nɨ wɨ̀ nyaʼa kyerɨ tɨkwɨrɨ bə̂d nɨ bə̂d mɨ̀sɔŋɨchù yeʼ mbɨwən.
43002025	Chə nyaʼa i əton nɨ tɨ̀ wə̀d mɔʼɔ nyaʼa wɨrɨ ghà ɨnû ɨ bɔ ɨmbə̀ʼ ə bə̂d, ɨmbə̀ʼ ɨghəm nɨ məd ziə nyaʼa kyerɨ ɨnû mbe nɨ nyaʼa ɨŋga fîŋ tɨ mɨ̀mə̌d.
43003001	Mbaŋə̀ mɔʼɔ zɨə nyaʼə əŋgu nɨ nyaʼə Farisiî rəbɔʼ ə mbe nɨ nyaʼə tekɨ ɨnû ɨŋga əbeŋ mɨ̀Jû. Ɨkum məd yɨə nyaʼə Nikodemùs.
43003002	Mbaŋə̀ zɔ̂ nyaʼa wò əsɨ Yeso ɨzimɨ pè ghà ɨ bɔ ni, “Əchwiə̀-ɨ̀nù, tɨ̀ ə kyerɨ ni àwɔ̀ yɨ əchwiə̀-ɨnû we nɨ Ŋwìə̀ tomɨ. Chəi wə̀d mɔʼɔ əŋgu nɨ tɨ̀ wɨ̀ ghɨ̀ ɨnû yiirɨ mbɔ̂ nɨ àwɔ̀ ə ghɨ̀ə̀, kɨrɨ ənɨ Ŋwìə̀ wɨ mbɨ məd.”
43003003	Yeso nyaʼa wììrɨ̀ ɨ bɔ ni, “Mə ghà rəsìʼ ɨ ne ni chəi wə̀d mɔʼɔ əŋgu nɨ tɨ̀ wɨ̀ nyɨ ɨŋga ənû ɨfɔ̀n ə Ŋwiə̀, kɨrɨ ənɨ mbɨ wɨrɨ gywɨ əməd ɨghəm cherə.”
43003004	Nikodemùs nyaʼa biirɨ ɨ bɔ ni, “Mbɨ kɨə wo gywɨ wə̀d ɨghəm cherə rɨ ye əwù ze nɨ wɨ̀ fə nun əwi ə? Ɨ we tɨ wɨ̀ wɨrɨ nyɨ ɨŋga ɨbum ɨŋgɔb məd ənɨ ɨghəm nɨ pe ɨbe, ɨŋgɔb məd wɨrɨ gywɨ əməd ɨghəm cherə ə?”
43003005	Yeso nyaʼa wììrɨ̀ ni, “Mə ghà rəsìʼ ɨ ne ni chəi wə̀d mɔʼɔ əŋgu nɨ tɨ̀ wɨ̀ nyɨ ɨŋga ənû ɨfɔ̀n ə Ŋwiə̀, kɨrɨ ənɨ mbɨ wɨrɨ gywɨ əməd ɨghəm cherə ənɨ mɨnib bə̀ fɔrɨ ənɨ Əzwî.
43003006	Wə̀d we nɨ bə̂d mɨ̀sɔŋɨchù gywɨ əməd yɨə wə̀d mɨ̀sɔŋɨchù, àyɨə Əzwî ə zɨə gywɨ əzwî ze nɨ yeʼ ɨŋga bə̂d.
43003007	Tɨrə̀ bid e ɨchî nɨ mə̀ gha ɨ ne ni, 'Mbɨ berɨ wɨrɨ gywɨ bə̂d ɨghəm cherə.'
43003008	Ɨfə wɨə chèə̀ wò əbà ze nɨ wɨ̀ kəbɨ, əne àwɔ̀ wɨə zu ɨchî nɨ wɨə kùmə̀, àyɨə chəi à kyerɨ əsɨ ze nɨ wɨə yeʼe rəŋgu kɨ̀ əsɨ ze nɨ wɨə wò əŋgu. À yɨ ɨchî nɨ zɨə yeʼ mbɨ wə̀d we nɨ Əzwî ə yeʼ ɨŋga məd.”
43003009	Nikodemùs nyaʼa biirɨ ni, “Ənû zɔ̂ ə kɨə wo che rɨ ye?”
43003010	Yeso nyaʼa wììrɨ̀ ɨ bɔ ni, “Àwɔ̀ yɨə wə̀d nɨə chwi ɨnû əmbɨ mɨ̀Izre, əne chəi à kyerɨ ɨnû mbɔ̂ ə?
43003011	Mə wɨə ghà rəsìʼ ɨ ne ni tɨ̀ wɨə ghà ɨnû mbe nɨ tɨ̀ kyerɨ, bə̀ ghàə̀ mbe nɨ tɨ̀ fə zə, àyɨə chəi mbə̀ ben ɨnû mbe nɨ tɨə ghàə̀.
43003012	Mə fə ghàm ɨ nən ɨmbə̀ʼ ɨnû mbe nɨə ghɨ̀ ɨgwɨ ə si, àyɨə chəi mbə̀ benɨ. Mbə̀ kɨə wo ben rɨ ye, əwù ze nɨ mə gham ɨ nən ɨmbə̀ʼ ɨnû mbe nɨə ghɨ̀ ɨkaŋ ə?
43003013	Chəi wə̀d mɔʼɔ nɨ kɨrɨ wo ɨkaŋ, chè rɨ ənɨ Wan Wə̀d nɨ nyaʼa swiʼ rɨkaŋ.
43003014	Ɨchî nɨ Mose nyaʼa nɔ jɔ brɔnz ɨkaŋ əzed ɨŋga ɨbad rɨkwàʼi, yɨə bə̀ ɨchî nɨ mbɨ berɨ nɔ Wan Wə̀d,
43003015	ɨmbə̀ʼ wə̀d jìm we nɨ ben əməd we tɨ̀ wɨ̀ jɨg ɨ̀tènɨ̀ rɨ mì.
43003016	“Ŋwìə̀ nyaʼa kàŋ ghaʼ ɨsɨg, əne wɨ̀ nyaʼa chà i Wan we mɔʼ, ɨmbə̀ʼ tɨ wə̀d mɔʼɔ we nɨ ben əməd nim i, àyɨə wɨ̀ jɨg ɨ̀tènɨ̀ rɨ mì.
43003017	Ŋwìə̀ nyaʼa tom i Wan ɨŋga ɨsɨg, kaʼi ni wɨ̀ zɨ ɨsaʼi ɨgwɨ ə bə̂d rɨŋga ɨsɨg, àyɨə ni bə̂d rɨŋga ɨsɨg mbe tɨ̀ mbɨ chè ənjìm məd jwɨ̀ rəŋgəʼ.
43003018	Chəi Ŋwìə̀ ə zɨ̀ ɨsaʼi ɨgwɨ ə bə̂d mbe nɨ ben əməd. Wɨ̀ fə zɨ̀ yeʼ ɨgwɨ mbe nɨ chəi mbɨ ben əməd, ɨmbə̀ʼ ɨghəm nɨ chəi mbɨ ben Wan Ŋwìə̀ we mɔʼ.
43003019	Ɨsaʼi we nɨ yeʼ ɨgun ə bə̂d yɨ ni ɨzeŋɨ zeŋɨ fə yeʼe ɨŋga ɨsɨg, àyɨə bə̂d fə chwi ni mbə ghaʼ yeʼ ɨsɨ firɨ chè ɨzeŋɨ zeŋɨ, ɨmbə̀ʼ ɨghəm nɨ ɨ mbɨə kɨrɨ ghɨ̀ ɨnû rɨbɔ̀ŋ.
43003020	Wə̀d jìm we nɨə ghɨ̀ ɨnû rɨbɔ̀ŋ wɨə bàn ɨzeŋɨ zeŋɨ. Chəi wɨə yeʼe ɨŋga ɨzeŋɨ zeŋɨ ɨmbə̀ʼ tɨ bə̂d zə ə ɨnû rɨbɔ̀ŋ məd.
43003021	Àyɨə bə̂d mbe nɨə ghɨ̀ ɨnû nɨ kuʼnɨ mbɨə wò ɨŋga ɨzeŋɨ zeŋɨ ɨmbə̀ʼ bə̂d zə ni à yɨə Ŋwìə̀ ə nàʼ ɨka ni mbɨ ghɨ ɨnû mbe nɨ mbɨə ghɨ̀ə̀.”
43003022	Ənɨ Yeso nyaʼa fə gha ɨnû mbɔ̂, wɨ̀ nyaʼa nɔ̀ʼ mbɨ mbi mə̀mə̀ə̀nɨ̀-ɨ̀nù mbɨ wò ə Jùdeyà. Wɨ̀ nyaʼa pè chub əŋgu mbɨ mɨ̀mə̌d bə̀ nàʼ mɨnib əmbɨ ə bə̂d.
43003023	Jɔ̌n wɨə nyaʼə bə̀ nàʼ mɨnib əmbɨ ə bə̂d ə Aenòn ɨban ə Salìm. Ɨ wɨə nyaʼə nàʼ mɨnib əŋgu ɨmbə̀ʼ ɨghəm nɨ mɨnib nyaʼa nɔʼ əŋgu. Bə̂d mbɨə nyaʼə wò əsɨ məd, wɨ̀ nàʼ mɨnib əmbɨ mɨ̀mə̌d.
43003024	Ənû zɔ̂ ə nyaʼa ghɨ̀ bɔŋ mbɨ nyaʼə sɨə zɨ ə Jɔ̌n ə ndəŋ.
43003025	Mə̀mə̀ə̀nɨ̀-ɨ̀nù Jɔ̌n mbɨ ə Jû mɔʼɔ nyaʼa kɔ taŋ ɨmbə̀ʼ ənû nɨ so ɨnyod bə̀ sò ɨghɨ bɔŋ wumnɨ ə Ŋwiə̀.
43003026	Mə̀mə̀ə̀nɨ̀-ɨ̀nù Jɔ̌n nyaʼa wò əsɨ məd pè ghà ɨ bɔ ni, “Əchwiə̀-ɨ̀nù, mbaŋə̀ ze nɨ nyaʼa mbɨ ne ɨnjin ɨgyɨ̂ Jodàn, nɨ à nyaʼa gha ɨmbə̀ʼ əməd, wɨ əgha nàʼə̀ mɨnib. Bə̂d mɨ̀jìm mbɨə wò əsɨ məd!”
43003027	Jɔ̌n nyaʼa wììrɨ̀ ni, “Chəi ənɨ tɨ̀ wə̀d berɨ əghɨ ə mɔʼɔ kɨrɨ ni à yɨə Ŋwìə̀ naʼ ɨ bɔ.
43003028	Mbə yɨ mbɨ mɨ̀zərɨmbin ni mə nyaʼa fə ghà ni, 'Ka mɔ̌ yɨ əmɨ Wə̀d we nɨ Ŋwìə̀ zɔʼɔ, àyɨə Ŋwìə̀ nyaʼa chà əmɨ ɨmbì ɨ bɔ.'
43003029	Wə̀d we nɨ berɨ ɨgən yɨ ɨnom ɨgən. Ɨsə̀ʼ ɨnom ɨgən mɨ təm ɨban zu ənɨ wɨə ghàmə̀, wɨ̀ bɨrɨ kaŋ ghaʼ kwàʼ rɨŋgəʼ ɨmbə̀ʼ ɨghəm nɨ wɨ̀ zu gɨ̂ ɨnom ɨgən we. Əne ɨghaʼi ə kàŋ swi ɨŋga mɨ fîŋ.
43003030	Ɨnû məd berɨ sɨə wò ɨmbì, mbɨ mɔ̌ sɨə wò rə̀bɔ̀ʼɔ̀.
43003031	“Wə̀d we nɨ yeʼe rɨkaŋ ə chè bə̂d mɨjìm. We nɨ yeʼe rɨ ɨgwɨ ə si yɨə wə̀d rɨ ɨgwɨ ə si. Məd wɨə ghà àmei ɨnû rɨ ɨgwɨ ə si. Wə̀d we nɨ yeʼe rɨkaŋ ə chè bə̂d mɨ̀jìm.
43003032	Məd wɨə ghàə̀ ɨnû mbe nɨ wɨ̀ fə zə bə̀ zu, àyɨə chəi wə̀d mɔʼɔ nɨ ben ənû ze nɨ wɨə ghàə̀.
43003033	Wə̀d we nɨ ben ənû ze nɨ wɨ̀ ghǎ fə bə̀ ben ni ənû ze nɨ Ŋwìə̀ ghǎ yɨ rəsìʼ.
43003034	Ɨŋgam we nɨ wə̀d we nɨ Ŋwìə̀ tom ə ghàə̀ yɨ rɨ əmbɨ ə Ŋwiə̀, ɨmbə̀ʼ ɨghəm nɨ Əzwî ə Ŋwìə̀ ə zɨ ɨgwɨ məd nɨ chəi ənɨ tɨ̀ mbɨ mɨ̀g.
43003035	Mbǎʼ ə ghaʼ i Wan əne wɨ̀ fə sàŋ ɨnû jìm ɨŋga tɨkyerɨ-ɨbɔ məd.
43003036	Wə̀d we nɨ ben Wan Ŋwìə̀ fə jɨg ɨ̀tènɨ̀ rɨ mì. Ka wə̀d we nɨ chəi wɨə zuunɨ ə Wan Ŋwìə̀ bɨrɨ jɨg i ɨ̀tènɨ̀, àyɨə Ŋwiə̀ bɨrɨ sə ɨtəm əbɔʼ məd.”
43004001	Mɨ̀Farisiî nyaʼa zu ni bə̂d mɨ̀nɔnɔʼ mbɨə nyaʼə beenɨ əbɔʼ ə Yeso. Mbɨ nyaʼa bə̀ zu ni ɨ wɨə nyaʼə nàʼ mɨnib əmbɨ ə bə̂d mɨ̀nɔnɔʼ chè ə Jɔ̌n,
43004002	(ka à bè yeʼi ni chəi Yeso ziə nyaʼə nàʼ mɨnib. Àmei mə̀mə̀ə̀nɨ̀-ɨ̀nù ɨməd nyaʼə nàʼə̀).
43004003	Ənɨ wɨ̀ nyaʼa zu ɨnû mbe nɨ mbɨ nyaʼə ghàə̀, wɨ̀ nyaʼa nɔ̀ʼ rɨ ə Jùdeyà bə̀ndɨ̀ wò ə Galiliî.
43004004	Ənɨ wɨ̀ nyaʼə wòə̀, wɨ̀ nyaʼa berɨ chè ə Sàmàriyà.
43004005	Wɨ̀ nyaʼa wò pè əsɨ ə mɔʼɔ ə Sàmàriyà nɨ mbɨ nyaʼə tɔŋ ənɨ ə Sikà. Sikà wɨə nyaʼa ɨban əsɨ ə si ze nɨ Jekɔ̂b nyaʼa naʼ əmbɨ Jòsêf nɨ nyaʼə wan məd.
43004006	Ɨbɨgɨ mɨnib we nɨ Jekɔ̂b nyaʼa toŋɨ wɨə nyaʼa əsɨ ze. À nyaʼa ɨghabɨ mɨ̀nyùmə̀ wum chɔ̀b rɨ̀be əziə, Yeso, nɨ nyaʼa fə yènɨ̀ bɔd, nyaʼa pè chub ɨban ɨbɨgɨ mɨnib we.
43004007	Əyi məSàmàriyà mɔʼɔ nyaʼa wò əŋgu ɨ toʼ mɨnib. Yeso nyaʼa gha ɨ bɔ ni, “Naʼ mɨnib ɨ num mə̀ nɔ.”
43004008	(Mə̀mə̀ə̀nɨ̀-ɨ̀nù Yeso nyaʼa fə wò ɨŋga əsɨ ze ɨ wo zon ɨghɨjɨg).
43004009	Əyi məSàmàriyà we nyaʼa ghà ɨ bɔ ni, “Àwɔ̀ yɨə Jû, mɔ̌ yɨ əyi Sàmàriyà. À kɨə ghàə̀ ni mə̀ naʼ mɨnib ɨ ne ɨmbə̀ʼ ə yè ə?” (Wɨ̀ nyaʼa ghà əne ɨmbə̀ʼ ɨghəm nɨ chəi mɨ̀Jû nyaʼə fɔtɨ ɨghɨ mbɨ məSàmàriyà.)
43004010	Yeso nyaʼa wììrɨ̀ ɨ bɔ ni, “À mɨ kəʼ kyerɨ əghɨ ze nɨ Ŋwìə̀ ə nàʼə̀, bə̀ kyerɨ wə̀d we nɨə biirɨ mɨnib rɨ ne, njɨ à kəʼ ghà ni wɨ̀ naʼ mɨnib mbe nɨə nàʼ ɨ̀tènɨ̀ ɨ ne.”
43004011	Əyi we nyaʼa ghà ɨ bɔ ni, “Masà, chəi à berɨ ə̀nùŋga, ɨbɨgɨ mɨnib wɔ̂ ə bə̀ sa ɨŋga, əne à kɨə wo nɨŋ mɨnib mbe nɨə nàʼ ɨ̀tènɨ̀ rɨ ə yi ə?
43004012	À wa chè ə Jekɔ̂b nɨ nyaʼə mbǎʼ mba mɨ̀mbǎʼ rəŋwe, nɨ nyaʼa naʼ ɨbɨgɨ mɨnib wɔ̂ ɨ na ə, nɨ məd ziə mbɨ mbi bɔn, mbɨ ti njɨ̀g bə̀ fɔrɨ mbi mbɨ̀rɨkun nyaʼa nɔ rɨŋga ə?”
43004013	Yeso nyaʼa wììrɨ̀ ɨ bɔ ni, “Ədɔʼ ə mɨnib ə bɨrɨ wɨrɨ ne wə̀d jìm we nɨ nɔ mɨnib mbɔ̂,
43004014	àyɨə chəi ədɔʼ ə mɨnib ə bɨrɨ nɔ wɨrɨ ne wə̀d we nɨ nɔ mɨnib mbe nɨ mə̀ bɨrɨ naʼ ɨ bɔ. Mɨnib mbe nɨ mə̀ bɨrɨ naʼ ɨ bɔ bɨrɨ yeʼ jwɨ̀-əmboŋ nɨə koŋ ɨŋga məd bə̀ nàʼ ɨ̀tènɨ̀ rɨ mì ɨ bɔ.”
43004015	Əyi we nyaʼa gha ɨ bɔ ni, “Masà, naʼ mɨnib mbɔ̂ ɨ num, ɨmbə̀ʼ tɨ ədɔʼ ə mɨnib ə nɔ wɨrɨ ne i əmɨ, fɔrɨ ɨmbə̀ʼ tɨ mə bə wɨrɨ yeʼe əmɨ əgha ɨ toʼ mɨnib.”
43004016	Yeso nyaʼa ghà ɨ bɔ ni, “Ndə̀ wo tɔŋ e ɨnom, wɨrɨ bə̀ndɨ̀ yeʼe əgha.”
43004017	Əyi we nyaʼa wììrɨ̀ ni, “Chəi mə berɨ ɨnom.” Yeso nyaʼa ghà ɨ bɔ ni, “À kàŋ kùʼ nɨ gha ni chəi à berɨ ɨnom,
43004018	ɨmbə̀ʼ ɨghəm ni à nyaʼa fə nam mɨnom mɨ̀tân, əne ka mbaŋə̀ ze nɨ àwɔ̀ ə chubə mbɨ məd tɨ̀nîn yɨ i e nom. Ənû ze nɨ à ghǎ yɨə kaŋ rəsìʼ.”
43004019	Əyi we nyaʼa ghà ɨ bɔ ni, “Masà, mə zə ni àwɔ̀ yɨə wə̀d ɨ̀kə̀n Ŋwìə̀.
43004020	Mɨ̀mbǎʼ məSàmàriyà rəŋwe mbɨə nyaʼə wumnɨ ə Ŋwiə̀ ɨgun ɨwum wɔ̂, àyɨə mbə̀nə mɨ̀Jû mbɨə ghàə̀ ni Jèrusalèm yɨ əsɨ ze nɨ tɨ̀ berɨ wumnɨ ə Ŋwiə̀ əŋgu.”
43004021	Yeso nyaʼa ghà ɨ bɔ ni, “Əyî, ben ənû ze nɨ mə̀ gha ɨ ne. Nyùmə̀ wɨə yeʼe nɨ chəi mbə̀ bɨrɨ wumnɨ ə Mbǎʼ ɨgun ɨwum wɔ̂ kɨ ə Jèrusalèm.
43004022	Chəi mbə̀n məSàmàriyà jeŋgɨ kyerɨ wə̀d we nɨ mbə̀ə wumnɨə. Àyɨə mbǎ, mɨ̀Jû, tɨ ə kyerɨ wə̀d we nɨ tɨ ə wumnɨə, ɨmbə̀ʼ ɨghəm nɨ ənû nɨ jwɨ rəŋgəʼ yɨ rɨ əmbɨ mɨ̀Jû.
43004023	Nyùmə̀ wɨə yeʼe, əne wɨ̀ fə yeʼe i, nɨ bə̂d bɨrɨ wumnɨ ə Mbǎʼ ɨchî nɨ Əzwî ə chwiə. Zɨə bɨrɨ yeʼ ni mbɨ wumnɨ əməd ɨchî nɨ wɨ̀ yeʼ ə. Bə̂d mbe nɨə ghɨ̀ əne mbɨə wumnɨ ə Mbǎʼ ɨchî nɨ wɨ̀ kə̀bɨ ni mbɨ wumnɨ əməd.
43004024	Ŋwìə̀ yɨ Əzwî, əne bə̂d mbe nɨə wumnɨ əməd berɨ wumnɨ ənɨ ɨka we nɨ Əzwî ə nàʼə̀, bə̀ wumnɨ ənɨ rəsìʼ.”
43004025	Əyi we nyaʼa ghà ɨ bɔ ni, “Mə kyerɨ ni Wə̀d we nɨ Ŋwìə̀ zɔʼɔ wɨə yeʼe, nɨ yeʼ we nɨ mbɨə tɔŋə ni Kristo. Ənɨ wɨ̀ yeʼe, wɨ̀ bɨrɨ toʼrɨ ɨnû jìm ɨ na.”
43004026	Yeso nyaʼa wììrɨ̀ ɨ bɔ ni, “Mɔ̌ wɔ̂ nɨə ghàm ɨ ne yɨ wɨwən.”
43004027	Àmei əwu əwən, mə̀mə̀ə̀nɨ̀-ɨ̀nù Yeso nyaʼa wɨrɨ bə̀ndɨ̀ yeʼe. Mbɨ nyaʼa bìd ɨmbə̀ʼ ɨchî nɨ ɨ wɨə nyaʼə ghàmbɨ̀ə̀ mbɨ əyi, àyɨə chəi wɨ mɔʼɔ rəbɔʼ mɨ̀mə̌d nyaʼa biirɨ ni, “À kɨə kə̀b ənû ə ye rɨ əmbɨ əyi wɔ̂ ə?” kɨ ni, “À kɨə ghàmbɨ̀ə̀ mbɨ məd ɨmbə̀ʼ ə yè ə?”
43004028	Əne əyi we nyaʼa zu ɨŋgam Yeso, wɨ̀ nyaʼa nɔ̀ʼ sàŋ fɨkyiŋ fɨ mɨnib fe əŋgu, wò ɨŋga əsɨ ze pè ghà əmbɨ ə bə̂d ni,
43004029	“Mbə̀ yeʼe zə mbaŋə̀ mɔʼɔ nɨ fə gha ɨnû jìm mbe nɨ mə̀ nyaʼa kweʼ ghɨ̀. Tɨ̀ wɔ̂ wa yeʼ Wə̀d we nɨ Ŋwìə̀ zɔʼ ə?”
43004030	Bə̂d mbe nyaʼa zu əne, jwɨ̀ rɨŋga əsɨ ze wò əsɨ Yeso.
43004031	Ənɨ əyi we nyaʼə wò ɨŋga əsɨ ze, mə̀mə̀ə̀nɨ̀-ɨ̀nù Yeso nyaʼa buʼ ɨbɔ ɨ bɔ ghà ni, “Əchwiə̀-ɨ̀nù, jɨg əghɨ ə mɔʼɔ.”
43004032	Àyɨə wɨ̀ nyaʼa wììrɨ̀ əmbɨ mɨ̀mə̌d ni, “Mə berɨ tɨjɨg nɨ chəi mbə̀ kyerɨ ənû ə mɔʼɔ ɨmbə̀ʼ rɨwən.”
43004033	Ənɨ wɨ̀ nyaʼa ghà əne, mə̀mə̀ə̀nɨ̀-ɨ̀nù mbe nyaʼa kɔ biirɨ mbənə mbənə ni, “Wə̀d mɔʼɔ wa fə nàʼ ɨghɨjɨg ɨ bɔ ə?”
43004034	Àyɨə Yeso nyaʼa ghà əmbɨ mɨ̀mə̌d ni, “Mɨ əghɨjɨg yɨ nɨ ghɨ ɨnû mbe nɨ wə̀d we nɨ tom əmɨ kə̀bɨ, bə̀ fɔrɨ nɨ maanɨ ɨnû mbe nɨ wɨ̀ nyaʼa naʼ ɨ num.
43004035	Ɨmbə̀ʼ mbə̀ berɨ ɨŋgam mɔʼɔ nɨə ghàə̀ ni, 'À sɨ bùʼ əmɨg ə kwè mbɨ kwə̀ŋ ɨghɨjɨg ə?' Àyɨə mə ghà ɨ nən ni mbə̀ jeŋgɨ nèŋ mbeŋ ɨchî chɔ̀m zə ɨchî nɨ ɨghɨjɨg fə tənɨ kùʼ nɨ tɨ̀ mbɨ kwə̀ŋ.
43004036	Ɨ mbɨə chwɨə wə̀d we nɨə kwə̀ŋ ɨghɨ. Məd wɨə fetɨ ɨghɨ mbe ɨmbə̀ʼ mbɨ jɨg ɨ̀tènɨ̀ rɨ mì. Əne wə̀d we nɨ konɨ mbɨ we nɨ kwəŋɨ bɨrɨ ghaʼrɨ ɨnɔ̂n.
43004037	Ɨŋgam wɔ̂ yɨ wɨ rəsìʼ ni, 'Wə̀d fibɨ̀ bɨrɨ kon, wɨ cherə kwə̀ŋ.'
43004038	Mə fə tom əwən ni mbə̀ kwəŋ ɨghɨ rəkaʼ ɨbən nɨ chəi mbə̀ nyaʼa faʼ ɨŋga. Bə̂d cherə nyaʼa fàʼ, əne mbə fə jɨg njìm tɨ ənɨ ə̀fàʼì ze nɨ mɨ̀mə̌d fàʼi.”
43004039	MəSàmàriyà mɨ̀nɔnɔʼ ɨŋga əsɨ ze nyaʼa ben ə Yeso ɨmbə̀ʼ ɨghəm nɨ əyi we nyaʼa ghà əmbɨ mɨ̀mə̌d ni, “Wɨ̀ fə gha ɨnû jìm mbe nɨ mə nyaʼa kweʼ ghɨ̀.”
43004040	Ənɨ məSàmàriyà mbe nyaʼa wò kumnɨ əməd, mbɨ nyaʼa buʼ ɨ bɔ ni wɨ̀ chubɨ mbɨ nən. Əne wɨ̀ nyaʼa chub əŋgu ɨni be.
43004041	Bə̂d mɨ̀nɔnɔʼ cherə nyaʼa ben ɨmbə̀ʼ ɨnû mbe nɨ wɨ̀ nyaʼə ghàə̀.
43004042	Mbɨ nyaʼa ghà əmbɨ əyi we ni, “Tɨ̀ fə benɨ tɨ̀nîn, kaʼi ɨmbə̀ʼ ənû ze nɨ à kəʼ gha ɨ na. Tɨ̀ fə ben ɨmbə̀ʼ ɨghəm nɨ tɨ̀ fə zu ənû ze nɨ məd ghǎ, əne tɨ̀ kyerɨ ni məd yɨə kaŋə Wə̀d we nɨ bɨrɨ chɨ ɨsɨg jìm rəŋgəʼ.”
43004043	Ənɨ ɨni mbe be nyaʼa fə che i, Yeso nyaʼa nɔ̀ʼ rɨ əsɨ ze wò ə Galiliî.
43004044	Wɨ̀ nyaʼa wò əŋgu ɨmbə̀ʼ ɨghəm nɨ məd ziə nyaʼa ghà ni, “Chəi bə̂d ə wumnɨ ə wə̀d ɨ̀kə̀n ɨŋga əbeŋ əməd.”
43004045	Ənɨ wɨ̀ nyaʼa pè ə Galiliî, bə̂d mbe rəŋgu nyaʼa nɨŋ əməd, ɨmbə̀ʼ ɨghəm nɨ ənɨ mbɨ nyaʼa wo ənɨ Əchwɨ̂ ə Che-ɨgun ə Jèrusalèm, mbɨ nyaʼa pè zə ɨnû jìm mbe nɨ wɨ̀ nyaʼa ghɨ əŋgu.
43004046	Yeso nyaʼa nɔ̀ʼ rəŋgu bə̀ndɨ̀ wò ə Kanà, əsɨ nɨ wɨ̀ nyaʼa beŋ mɨnib ənɨ mɨnoʼ. Wə̀d kyeŋ gɔmen mɔʼɔ wɨə nyaʼə əŋgu nɨ wan məd nyaʼə wɔ̀n ə Kàpenàhom.
43004047	Ənɨ wɨ̀ nyaʼa zu ni Yeso fə nɔ̀ʼ rɨ ə Jùdeyà yeʼe ə Galiliî, wɨ̀ nyaʼa wò buʼ ɨbɔ ɨ bɔ ni wɨ̀ swiʼi wò vɨ̀ i wan mbaŋə̀ nɨ nyaʼa sɨ ɨchù ɨvɨ.
43004048	Yeso nyaʼa gha ɨ bɔ ni, “Chəi wə̀d mɔʼɔ rəbɔʼ nən bɨrɨ nɔ benɨ, kɨrɨ ənɨ mbə̀ zə ɨnweenɨ-ɨnû fɔrɨ ɨnû yiirɨ.”
43004049	Wə̀d kyeŋ we nyaʼa ghà ɨ bɔ ni, “Masà, mə̀ buʼ ɨbɔ, tɨ̀ swiʼi wò bɔŋ mɨ wan sɨə kwɨə.”
43004050	Yeso nyaʼa ghà ɨ bɔ ni, “Sɨ wo e, e wan bɨrɨ ten i.” Wə̀d kyeŋ we nyaʼa ben ənû ze nɨ Yeso nyaʼa gha ɨ bɔ, əne wɨ̀ nyaʼa nɔ̀ʼ wò i.
43004051	Ənɨ wɨ̀ nyaʼə swiʼə wòə̀, bə̂d ə̀fàʼì ɨməd nyaʼa bòmnɨ̀ mbɨ məd ghà ɨ bɔ ni, “E wan wɨ i ɨkǎ.”
43004052	Ənɨ wɨ̀ nyaʼa zu əne, wɨ̀ nyaʼa biirɨ nyùmə̀ we nɨ wan we kəʼ kɔ bɔtɨ. Mbɨ nyaʼa ghà ɨ bɔ ni, “À yɨə nyaʼa ɨghabɨ ənɨ ə nyùmə̀ mɔʼ əziə rɨwɔ̀ nɨ ɨfə we kəʼ sàŋ əməd.”
43004053	Mbǎʼ wan we nyaʼa zu əne, kyerɨ ni à yɨə nyaʼa ənɨ ə nyùmə̀ we nɨ Yeso kəʼ ghà ni, “E wan bɨrɨ ten i.” Əze ə nyaʼa ghɨ̀ məd mbɨ i ɨnəbɨ jìm ben ə Yeso.
43004054	Əzɔ̂ yɨ ənû ə yiirɨ ze nɨ pè ənɨ mbɨ be nɨ Yeso nyaʼa ghɨ̌ ənɨ wɨ̀ nyaʼa nɔʼ rɨ ə Jùdeyà wò ə Galiliî.
43005001	Ənɨ nyùmə̀ mɔʼɔ nyaʼa chě, Yeso nyaʼa kɔʼ wò ə Jèrusalèm ɨmbə̀ʼ jɨg əchwɨ̂ ə mɨ̀Jû ə mɔʼɔ.
43005002	Ətuŋ ə mɔʼɔ nɨ mbɨ nyaʼə tɔŋ ənɨ ɨŋgam mɨ̀Hibrù ni Betzatà zɨə nyaʼə ə Jèrusalèm. Ɨ wɨə nyaʼa ɨban ɨchû ɨkam we nɨ mbɨ nyaʼə tɔŋ ənɨ Ɨchû Ɨkam Njɨ̀g. Ɨchû ɨkam we nyaʼa berɨ ɨ̀tâŋ tân.
43005003	Bə̂d əwɔn, ɨnɔ̂n kyeŋ mbɨə nyaʼə kɨə nòkɨ̀ ɨŋga ɨ̀tâŋ mbe. Bə̂d əwɔn mbe yɨə nyaʼə mɨfɨgɨ̀, bə̂d nɨə tèʼ ɨwu mbɨ ə bə̂d nɨ nyaʼa buʼrə. [Mbɨ nyaʼə chub əŋgu ɨ wòm ni aŋgɨrə̀ nɔm mɨnib,
43005004	ɨmbə̀ʼ ɨghəm nɨ aŋgɨrə̀ Ə̀nùŋɨ̀sɨg nyaʼə kɨə swiʼə wò ɨŋga ətuŋ ze pè nɔm mɨnib. Zɨə nyaʼa chwi ni wə̀d əwɔn we nɨ nyaʼa be nyɨ ɨŋga ətuŋ ze, ənɨ aŋgɨrə̀ we nyaʼa nɔm mɨnib mbe, nyaʼa bɔtɨ rɨ ənɨ əwɔn ze nɨ wɨ̀ nyaʼə wɔ̀nə̀.]
43005005	Mbaŋə̀ mɔʼɔ zɨə nyaʼa əŋgu nɨ nyaʼa fə wɔn ɨghəm ɨwu ɨwum tad chɔ̀b famɨ.
43005006	Ənɨ Yeso nyaʼa zə əməd, wɨ̀ nyaʼa kyerɨ ni wɨ̀ nyaʼa fə nokɨ əŋgu əgha ə se. Əne wɨ̀ nyaʼa biirɨ ɨ bɔ ni, “À wa kəb bɔtɨ ə?”
43005007	Mbaŋə̀ ze nɨ nyaʼə wɔ̀nə̀ nyaʼa wììrɨ̀ ɨ bɔ ni, “Masà, chəi mə berɨ wə̀d mɔʼɔ nɨ zɨ əmɨ ɨŋga ətuŋ zɔ̂ ənɨ aŋgɨrə̀ nɔm mɨnib. Bɔŋ mə sɨə nyɨ ɨŋga, wə̀d cherə fə bè nyɨ.”
43005008	Yeso nyaʼa gha ɨ bɔ ni, “Nɔʼ rətiə, nɨŋ e matə̀, yèn wò e.”
43005009	Àmei əwu əwən, mbaŋə̀ ze nyaʼa bɔtɨ, əne wɨ̀ nyaʼa nɔ̀ʼ nɨŋ i matə̀ yèn wò i. Əni ze yɨə nyaʼə əni əkwɨ mɨ̀Jû.
43005010	Əne bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa biirɨ əmbɨ ə mbaŋə̀ ze nɨ Yeso nyaʼa vɨ əməd ni, “Tə̀chɔ̀ŋ yɨ əni əkwɨ, əne chəi ta rɨkə chwi ni à beʼ e matə̀ ɨgwɨ əni zɔ̂.”
43005011	Wɨ̀ nyaʼa wììrɨ̀ əmbɨ mɨ̀mə̌d ni, “Mbaŋə̀ ze nɨ vɨ əmɨ kə̀ʼ ghà ɨ num ni, 'Nɨŋ e matə̀, yèn wò e.'”
43005012	Mbɨ nyaʼa biirɨ ɨ bɔ ni, “Mbaŋə̀ zɔ̂ nɨ kə̀ʼ gha ɨ ne ni à nɨŋ e matə̀, yèn wò e kɨə we?”
43005013	Chəi mbaŋə̀ ze nɨ nyaʼa bɔtɨ nyaʼa kyerɨ wə̀d we nɨ vɨ əməd, ɨmbə̀ʼ ɨghəm nɨ Yeso nyaʼa fə suŋgɨ rɨ əsɨ ze fɔrɨ ni ɨnɔ̂n bə̂d nyaʼa fə fetɨ əŋgu.
43005014	Ənɨ əmad ə nyaʼa zombɨ, Yeso nyaʼa zə mbaŋə̀ ze nɨ wɨ̀ kə̀ʼ vɨ̀ əməd ɨŋga mbàn Ŋwìə̀, əne wɨ̀ nyaʼa ghà ɨ bɔ ni, “Zə, à fə bɔtɨ e! Tɨrə̀ wɨrɨ ghɨ e ənû rɨbɔ̀ŋ, ɨmbə̀ʼ tɨ ənû nɨ bə chè əzɔ̂ ə nyɨ i ɨgwɨ ne.”
43005015	Mbaŋə̀ ze nyaʼa nɔ̀ʼ wò i, pè ghà əmbɨ ə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû ni à yɨə Yeso kə̀ʼ vɨ əwi.
43005016	Mbɨ nyaʼa zu əne kɔ nwendɨ tɨkyerɨ-ɨwu Yeso, ɨmbə̀ʼ ɨghəm nɨ wɨ̀ nyaʼa vɨ wə̀d əni əkwɨ.
43005017	Àyɨə Yeso nyaʼa wììrɨ̀ əmbɨ mɨ̀mə̌d ni, “Mɨ Mbǎʼ wɨə kɨrɨ faʼə yeʼe pè rə̀chɔ̀ŋ, əne mɔ̌ bə̂, mə wɨə bə̀ kɨrɨ faʼə.”
43005018	Ɨŋgam wɔ̂ nɨ Yeso nyaʼa ghamɨ nyaʼa ghɨ̀ ni bə̂d mbe nɨ nyaʼə tekɨ ɨnû ɨŋga əbeŋ mɨ̀Jû kɔ kə̀b ɨnə̂njɨ̀ nɨ zwiirɨ əməd. Chəi mbɨ nyaʼa kəb zwiirɨ əməd àmei ɨmbə̀ʼ ɨchî nɨ wɨ̀ nyaʼa gu ɨkə əni əkwɨ, mbɨ nyaʼa bə̀ kə̀b zwiirɨ əməd ɨmbə̀ʼ ɨghəm nɨ ɨ wɨə nyaʼə gha ni Ŋwìə̀ yɨ i Mbǎʼ, əne wɨ̀ nyaʼa kə̀b chwi ni tə wɨ əndəŋ əndəŋ mbɨ ə Ŋwiə̀.
43005019	Yeso nyaʼa ghà əmbɨ ə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû ni, “Mə ghà rəsìʼ ɨ nən ni, chəi ənɨ tɨ̀ Wan ghɨ̀ ənû ə mɔʼɔ ənɨ i ɨghəm. Məd wɨə ghɨ̀ àmei ɨnû mbe nɨ wɨ̀ zə ənɨ Mbǎʼ ə ghɨ̀ə̀. Ənû ze nɨ Mbǎʼ ə ghɨ̀ə̀, Wan bɨrɨ bɨ ghɨ̀,
43005020	ɨmbə̀ʼ ɨghəm nɨ Mbǎʼ ə ghaʼ i Wan, əne ɨ wɨə chwi ɨnû jìm mbe nɨ wɨə ghɨ̀ ɨ bɔ. Wɨ̀ bɨrɨ chwi ɨnû kyeŋ ɨ bɔ nɨ che mbɔ̂, əne mbə bɨrɨ yiirɨ.
43005021	Ɨchî nɨ Mbǎʼ ə zwemnɨ ə bə̂d bə̀ nàʼ ɨ̀tènɨ̀ əmbɨ mɨ̀mə̌d yɨə bə ɨchî nɨ Wan ə nàʼ ɨ̀tènɨ̀ əmbɨ wə̀d we nɨ wɨ̀ ghaʼi.
43005022	Chəi Mbǎʼ ə saʼə wə̀d mɔʼɔ. Wɨ̀ fə naʼ ɨka jìm əmbɨ ə Wan ni wɨ̀ saʼ bə̂d.
43005023	Wɨ̀ fə ghɨ̀ əne ɨmbə̀ʼ bə̂d mɨjìm wumnɨ Wan ɨchî nɨ mbɨə wumnɨ ə Mbǎʼ. Ka wə̀d we nɨ chəi wɨə wumnɨ ə Wan, wɨə bə̀ wumnɨ i Mbǎʼ we nɨ nyaʼa tom Wan.
43005024	“Mə ghà rəsìʼ ɨ nən ni wə̀d we nɨ zu mɨ ɨŋgam, əne ben wə̀d we nɨ nyaʼa tom əmɨ, fə jɨg ɨ̀tènɨ̀ rɨ mì. Chəi mbɨ bɨrɨ saʼ əməd, àyɨə wɨ̀ fə jwɨ̀ rɨ ɨchû ɨvɨ, jɨg ɨ̀tènɨ̀.
43005025	Mə ghà rəsìʼ ɨ nən ni nyùmə̀ wɨə yeʼe, əne nyùmə̀ rəŋgu fə yeʼe, nɨ ɨvɨ bə̂d bɨrɨ zu gɨ̂ Wan Ŋwìə̀. Mbe nɨ zu bɨrɨ wɨrɨ tènə̀.
43005026	Ɨchî nɨ ɨ̀tènɨ̀ yeʼ ɨŋga Mbǎʼ ziə, məd wɨə nàʼ ɨ̀tènɨ̀ əmbɨ ə bə̂d, əne wɨ̀ fə bə̀ ghɨ̀ ni Wan nàʼ ɨ̀tènɨ̀ əmbɨ ə bə̂d.
43005027	Mbǎʼ fə bə̀ nàʼ ɨka ɨ bɔ ni wɨ̀ saʼ bə̂d, ɨmbə̀ʼ ɨghəm nɨ məd yɨə Wan Wə̀d.
43005028	Tɨ əzɔ̂ ə yeʼi ənû ə yiirɨ ɨ nən. Nyùmə̀ wɨə yeʼe nɨ bə̂d mɨjìm mbe nɨ yeʼ ɨŋga mɨ̀sì bɨrɨ zu gɨ̂ məd
43005029	əne jwɨ̀ rɨŋga mbə mɨ̀sì. Bə̂d mbe nɨ nyaʼə ghɨ̀ ɨnû chɔ̀m bɨrɨ zwemə jɨg ɨ̀tènɨ̀, àyɨə mbe nɨ nyaʼə ghɨ̀ ɨnû rɨbɔ̀ŋ bɨrɨ zwemə Ŋwìə̀ zɨ̀ ɨsaʼi ɨgwɨ mɨ̀mə̌d.
43005030	Chəi ənû ə mɔʼɔ nɨ tɨ̀ mə ghɨ̀ ənɨ mɨ ɨka. Mə wɨə saʼə bə̂d àmei ɨchî nɨ Ŋwìə̀ ghà ɨ num, əne mə wɨə saʼə mɨ̀mə̌d ɨchî nɨ kuʼnɨ, ɨmbə̀ʼ ɨghəm nɨ chəi mɨə ghɨ̀ ənû ze nɨ mə kəbɨ. Mə wɨə ghɨ̀ yeʼ əze nɨ wə̀d we nɨ tom əmɨ kəbɨ.”
43005031	Yeso nyaʼa yì ghà əmbɨ ə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû ni, “Mə mɨ yeʼə ghà ɨnû ɨmbə̀ʼ mɨ ɨghəm, njɨ chəi bə̂d bɨrɨ ben ɨnû mbe.
43005032	Àyɨə wə̀d mɔʼɔ wɨ əŋgu nɨə ghà ɨnû ɨmbə̀ʼ əmɨ. Mə kyerɨ ni ɨnû mbe nɨ məd ə ghàə̀ yɨ ɨnû rəsìʼ.
43005033	Mbə nyaʼa tom bə̂d əsɨ Jɔ̌n we nɨ nyaʼə nàʼ mɨnib, əne wɨ̀ nyaʼa ghà rəsìʼ ɨmbə̀ʼ əmɨ ɨ nən.
43005034	Kaʼi ni bə̂d berɨ gha ɨnû ɨmbə̀ʼ əmɨ, àyɨə mə wɨə ghà mbe nɨ Jɔ̌n we nɨ nyaʼə nàʼ mɨnib nyaʼa ghǎ ɨmbə̀ʼ mbə̀ jwɨ rəŋgəʼ.
43005035	Jɔ̌n yɨə nyaʼa ɨghabɨ ənam nɨ nyaʼə teə ghɨ̀ ɨsɨ zeŋə. Mbə nyaʼa ghaʼ nɨ chub ɨŋga ɨzeŋɨ zeŋɨ we nɨ məd nyaʼa ghɨ ni wɨ te. Əne mbə nyaʼa chub àmei ənɨ ɨkə nyumə̀.
43005036	Ɨnû mbɔ̂ nɨ mɨə ghàə̀ yɨ mɨ̀zərɨmbin ɨ num. Mbɨ chè mbe nɨ Jɔ̌n we nɨ nyaʼə nàʼ mɨnib nyaʼə ghà ɨmbə̀ʼ əmɨ. Ɨnû mbe nɨ Mbǎʼ zɨ ɨŋga tum rɨkyerɨ-ɨbɔ ni mə maanə, əne yɨ mbe nɨ mɨə ghɨ̀ə̀, ɨ mbɨə chwiə ni à yɨə Mbǎʼ nyaʼa tom əmɨ.
43005037	Mbǎʼ we nɨ nyaʼa tom əmɨ yɨə bə̀ ə zərɨmbin ɨ num. Chəi mbə̀ kweʼ zu gɨ̂ məd kɨ̀ bè zə ɨfě məd.
43005038	Chəi ɨŋgam məd ɨŋga tə fîŋ, ɨmbə̀ʼ ɨghəm nɨ chəi mbə̀ ben əməd we nɨ wɨ̀ nyaʼa tomɨ.
43005039	Mbə mbɨə kàŋə̀ jeŋgɨə kwembɨ Ə̀ŋwàʼnɨ̀ ə Ŋwiə̀ ɨmbə̀ʼ ɨghəm nɨ mbə̀ kɔndɨ ni mbə bɨrɨ zə ɨchî nɨ jɨg ɨ̀tènɨ̀ rɨ mì ɨŋga ə̀ŋwàʼnɨ̀ ze. Mbə̀ kyerɨ ni ə̀ŋwàʼnɨ̀ ze əjìm ə zɨə ghà ɨmbə̀ʼ əmɨ,
43005040	àyɨə chəi mbə̀ ben nɨ yeʼe əsɨ num ɨmbə̀ʼ jɨg ɨ̀tènɨ̀.
43005041	“Chəi mə̀ be kəb ni bə̂d yiirɨ əmɨ.
43005042	Àyɨə mə kyerɨ əwən kwàʼ ɨchî chɔ̀m. Mə kyerɨ ni chəi mbə̀ ghaʼ ə Ŋwiə̀ rɨŋga tə fîŋ.
43005043	Mə fə yeʼe ənɨ ɨkum mɨ Mbǎʼ, əne chəi mbə̀ nɨŋ əmɨ, àyɨə wə̀d mɔʼɔ mɨ yeʼe ənɨ i ɨghəm, mbə bɨrɨ nɨŋ əməd.
43005044	Mbə̀ kɨə wo ben rɨ ye, ənɨ mbə̀ə wumnɨ àmei mbə bɔŋgɔb, nɨ chəi mbə kəb ni Ŋwìə̀, nɨ mei we mɔʼ wumnɨ əwən ə?
43005045	Tɨ mbə̀ kɔndɨ ə ni mə bɨrɨ zɨ ɨsaʼi ɨgwɨ nən ɨfě Mbǎʼ. À yɨə Mose we nɨ mbə̀ nuŋ tə rɨkɔndɨ ɨgwɨ məd bɨrɨ zɨ ɨsaʼi ɨgwɨ nən.
43005046	Mbə̀ mɨ nyaʼa ben ə Mose, njɨ mbə bɨrɨ bɨ ben əmɨ, ɨmbə̀ʼ ɨghəm nɨ Mose nyaʼa ŋwàʼnɨ̀ ɨmbə̀ʼ əmɨ.
43005047	Àyɨə ɨchî nɨ chəi mbə̀ nyaʼa ben ɨnû mbe nɨ wɨ̀ nyaʼa ŋwaʼnɨ, mbə kɨə wo ben mbe nɨ mə̀ gha ɨ nən rɨ ye ə?”
43006001	Ənɨ ə nyùmə̀ mɔʼɔ nyaʼa chě, Yeso mbɨ mbi mə̀mə̀ə̀nɨ̀-ɨ̀nù nyaʼa wò ɨnjin ə sà ze rɨ ə Galiliî, nɨ mbɨ nyaʼə bə̀ tɔŋ ənɨ ə sà ze rɨ ə Tìberiàs.
43006002	Ɨnɔ̂n bə̂d nɨ nyaʼa kwàʼ wɨ kyeŋ wɨə nyaʼə beenɨ əbɔʼ məd, ɨmbə̀ʼ ɨghəm nɨ mbɨ nyaʼa zə ɨnû yiirɨ mbe nɨ wɨ̀ nyaʼa ghɨ̌ ɨgun ə bə̂d mbe nɨ nyaʼə wɔ̀nə̀.
43006003	Ənɨ mbɨ nyaʼa pe əŋgu, Yeso mbɨ mbi mə̀mə̀ə̀nɨ̀-ɨ̀nù nyaʼa kɔʼ ɨkaŋ ɨwum pe chub ə si.
43006004	Əni nɨ mɨ̀Jû nyaʼa berɨ jɨg Əchwɨ̂ ə Che-ɨgun nyaʼa fə tiinɨ.
43006005	Yeso nyaʼa nèŋ əne zə ɨnɔ̂n bə̂d nɨ nyaʼa kwàʼ wɨ kyeŋ nɨ nyaʼə yeʼe əsɨ məd. Wɨ̀ nyaʼa zə əne, biirɨ əmbɨ Filip ni, “Tɨ̀ kɨə wo zon ŋgə̀ŋ rɨ ə yi, ɨmbə̀ʼ jə bə̂d mbɔ̂ əŋgu ə?”
43006006	Wɨ̀ nyaʼa ghà ənû zɔ̂ ɨmbə̀ʼ zweʼrɨ ə Filip, ɨmbə̀ʼ ɨghəm nɨ məd ziə nyaʼa kyerɨ ənû ze nɨ wɨ̀ bɨrɨ ghɨ̀.
43006007	Filip nyaʼa wììrɨ̀ ɨ bɔ ni, “Ka mɨ̀fraŋ chuʼ əkɨ əbe bɨrɨ kuʼ i nɨ zon ŋgə̀ŋ nɨ tɨ̀ wə̀d mɔʼ mɔʼ rəbɔʼ bə̂d mbɔ̂ jɨg ka àbei ɨkə rɨpiî.”
43006008	Ə̀mə̀ə̀nɨ̀-ɨ̀nù cherə nɨ mbɨ nyaʼə tɔŋ ənɨ ə Andrù, nɨ nyaʼə aŋgɔb Saimon Pità, nyaʼa ghà ni,
43006009	“Wan mbaŋə̀ mɔʼɔ wɨ əgha nɨ berɨ chiŋ ŋgə̀ŋ rɨ̀tân nɨ mbɨ tekɨ ənɨ ə balì mbɨ əgwi əbe. Àyɨə əzɔ̂ kɨə yè əkaʼ bə̂d mbɔ̂ mɨjìm ə?”
43006010	Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Mbə̀ gha əmbɨ ə bə̂d mbɔ̂ ni mbɨ chub ə si.” Ɨfu nyaʼa kàŋ nɔʼ əsɨ ze. Əne bə̂d mbe mɨjìm nyaʼa chub ə si. Mbaŋə̀ rɨwən nyaʼa ɨghabɨ ə chuʼ rɨ̀tân.
43006011	Ənɨ mbɨ nyaʼa chubɨ, Yeso nyaʼa nɨŋ chiŋ ŋgə̀ŋ te, kɔ̀ŋgɨ̀ ə Ŋwiə̀, ghàpɨ̀ əmbɨ ə bə̂d mbe nɨ nyaʼa əŋgu. Wɨ̀ nyaʼa bə̀ ghɨ̀ əndəŋ əndəŋ mbɨ əgwi ze. Wə̀d jìm nyaʼa berɨ ɨchî nɨ wɨ̀ nyaʼa kəbɨ.
43006012	Ənɨ wə̀d jìm nyaʼa fə jɨg kod, wɨ̀ nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Mbə fetɨ tɨkə te nɨ buʼu, ɨmbə̀ʼ tɨ ɨkə mɔʼɔ nim i.”
43006013	Ənɨ bə̂d mbe nyaʼa fə jɨgɨ, mbɨ nyaʼa fetɨ tɨkə te nɨ nyaʼa buʼu tɨ ənɨ ə chiŋ ŋgə̀ŋ balì te, tɨ swi mbɨ̀rɨkaʼ wum chɔ̀b rɨ̀be.
43006014	Ənɨ bə̂d mbe nyaʼa zə ənû ə yiirɨ ze nɨ Yeso nyaʼa ghɨ̌, mbɨ nyaʼa ghà ni, “Wɔ̂ yɨə kàŋ ə wə̀d ɨ̀kə̀n we nɨ nyaʼa wo yeʼe ɨŋga ɨsɨg!”
43006015	Yeso nyaʼa kyerɨ ni bə̂d mbe mbɨə nyaʼə kə̀b yeʼe gywɨ əwi ənɨ ɨka ɨmbə̀ʼ zɔʼ ənɨ ɨfɔ̀n, əne wɨ̀ nyaʼa wɨrɨ nɔ̀ʼ wo ɨkaŋ ɨwum tə̀zìʼ wi.
43006016	À nyaʼa sɨ ɨkwirɨ kwirɨ, mə̀mə̀ə̀nɨ̀-ɨ̀nù Yeso nyaʼa swiʼi wo əŋgo ə sà ze rɨ ə Galiliî.
43006017	Ɨsɨ nyaʼa fə fin, àyɨə chəi Yeso nyaʼa kɨrɨ wo kumnɨ mɨ̀mə̌d, əne mbɨ nyaʼa nyɨ əbaŋ ɨgyɨ̀ kɔ baanɨ wò ə Kàpenàhom.
43006018	Əfim ə nyaʼa kɔ chě, əne ghɨ̀ mɨnib kɔ nɔ̀ʼə̀ swiʼə kwàʼ rɨ̀kǎ.
43006019	Ənɨ mbɨ nyaʼa fə tin əbaŋ ze ɨghabɨ mɨ̀kilometà mɨ̀tân kɨ ɨghabɨ mɨ̀kilometà rɨ̀fuə, mbɨ nyaʼa zə ə Yeso nɨ nyaʼə yènə̀ yeʼe ɨgun ə sà ze. Ɨ wɨə nyaʼə yèn ɨban əbaŋ ze. Ənɨ mbɨ nyaʼa zə əməd, mbɨ nyaʼa bɔ kwàʼ rɨŋgəʼ.
43006020	Àyɨə Yeso nyaʼa ghà əmbɨ mɨ̀mə̌d ni, “Tɨ mbə̀ bɔ ə, à yɨə mɔ̌!”
43006021	Mbɨ nyaʼa kàŋ ghaʼ ni njɨ mbə nyaʼa nɨŋ əməd ɨŋga əbaŋ ɨgyɨ̀ ze, àyɨə əbaŋ ze ə nyaʼa pè əsɨ ze nɨ mbɨ nyaʼə wò əŋgu àmei əwu əwən.
43006022	À nyaʼa əni ze nɨ beenɨ, bə̂d mbe nɨ nyaʼa ten ɨnjin ə sà ze nyaʼa zə ni àmei əbaŋ ə mɔʼ ə nyaʼa əŋgu. Mbɨ nyaʼa bə̀ kyerɨ ni chəi Yeso nyaʼa nyɨ ɨŋga əbaŋ ze mbɨ mbi mə̀mə̀ə̀nɨ̀-ɨ̀nù. Mbɨ nyaʼa zə ni mə̀mə̀ə̀nɨ̀-ɨ̀nù mbe nyaʼa wo mbənə mbənə nɨ chə nyaʼa i Yeso əbɔʼ mɨ̀mə̌d.
43006023	Ɨbaŋ ɨgyɨ̀ mɔʼɔ rɨ ə Tìberiàs nyaʼa wo təm ɨban əsɨ ze nɨ Yeso nyaʼa nɨŋ ŋgə̀ŋ, kɔŋgɨ ə Ŋwiə̀, nàʼ əmbɨ ɨnɔ̂n bə̂d we ni wɨ̀ jɨg.
43006024	Ənɨ bə̂d mbe nyaʼa zə ni chəi Yeso kɨ̀ mə̀mə̀ə̀nɨ̀-ɨ̀nù ɨməd əŋgu, mbɨ nyaʼa nyɨ ɨŋga ɨbaŋ ɨgyɨ̀ mbe ɨ wo kəb əməd ə Kàpenàhom.
43006025	Ənɨ bə̂d mbe nɨ nyaʼə kə̀b ə Yeso nyaʼa zə əməd ɨnjin ə sà ze, mbɨ nyaʼa biirɨ ɨ bɔ ni, “Əchwiə̀-ɨ̀nù, à yeʼe əgha əwù zi ə?”
43006026	Yeso nyaʼa wiirɨ əmbɨ mɨ̀mə̌d ni, “Mə gha rəsìʼ ɨ nən ni mbə mbɨə kə̀b əmɨ ɨmbə̀ʼ ɨchî nɨ mbə nyaʼa jɨg ŋgə̀ŋ kod, kaʼi ɨmbə̀ʼ ənû ə yiirɨ ze nɨ mə̀ nyaʼa ghɨ̌.
43006027	Tɨ mbə̀ faʼ ə àmei nɨ berɨ ɨghɨjɨg mbe nɨ bɨrɨ bə, àyɨə mbə̀ faʼ ɨmbə̀ʼ berɨ mbe nɨ bɨrɨ tènə̀. Ɨghɨ mbe bɨrɨ ghɨ̀ mbə jɨg ɨ̀tènɨ̀ rɨ mì. Əzɔ̂ yɨ əghɨjɨg ze nɨ Wan Wə̀d bɨrɨ naʼ ɨ nən. Ŋwìə̀ Mbǎʼ fə nàʼ ɨka ɨ bɔ ni wɨ̀ ghɨ əne.”
43006028	Mbɨ nyaʼa biirɨ ɨ bɔ ni, “Tɨ̀ kɨə wo ghɨ ye ɨmbə̀ʼ ghɨ ənû ze nɨ Ŋwìə̀ kə̀b ə?”
43006029	Yeso nyaʼa wììrɨ̀ əmbɨ mɨ̀mə̌d ni, “Ənû ze nɨ Ŋwìə̀ kəbɨ yɨ ni: mbə̀ ben wə̀d we nɨ wɨ̀ nyaʼa tomɨ.”
43006030	Ənɨ wɨ̀ nyaʼa gha əne, mbɨ nyaʼa biirɨ ɨ bɔ ni, “À kɨ ənû ə yiirɨ zi nɨ tɨ̀ à ghɨ̀ ɨmbə̀ʼ tɨ̀ zə, əne ben ənû ze nɨ àwɔ̀ ə ghà ə? À kɨ ənû zi nɨ à bɨrɨ ghɨ̀ ə?
43006031	Mba mɨ̀mbǎʼ rəŋwe nyaʼa jɨg ə manà ɨŋga ɨbad rɨkwàʼi. Ə zɨ ɨŋga Ə̀ŋwàʼnɨ̀ ə Ŋwiə̀ ni, 'Ŋwìə̀ nyaʼa nàʼ ŋgə̀ŋ nɨ nɔʼ rɨkaŋ əmbɨ mɨ̀mə̌d ni mbɨ jɨg.'”
43006032	Yeso nyaʼa sɨ ghà əmbɨ mɨ̀mə̌d ni, “Mə ghà rəsìʼ ɨ nən ni, kaʼi Mose nyaʼa naʼ ŋgə̀ŋ ze nɨ nyaʼa nɔʼ rɨkaŋ ɨ nən. À yɨ mɨ Mbǎʼ ə nàʼ ŋgə̀ŋ ze nɨ yeʼ zɨ rəsìʼ ze nɨ nɔʼ rɨkaŋ.
43006033	Ŋgə̀ŋ ze nɨ Ŋwìə̀ ə nàʼə̀ yɨə məd we nɨ swiʼi rɨkaŋ. À yɨə məd we nɨ swiʼ rɨkaŋ ə nàʼ ɨ̀tènɨ̀ əmbɨ ə bə̂d ɨŋga ɨsɨg.”
43006034	Mbɨ nyaʼa ghà ɨ bɔ ni, “Masà, kɨə nàʼə̀ ŋgə̀ŋ zɔ̂ ɨ na.”
43006035	Yeso nyaʼa ghà əmbɨ mɨ̀mə̌d ni, “Mɔ̌ yɨə ŋgə̀ŋ ze nɨə nàʼ ɨ̀tènɨ̀. Ka njì bɨrɨ nɔ wɨrɨ zaŋ i wə̀d we nɨ yeʼe əsɨ num. Ka ədɔʼ ə mɨnib ə bɨrɨ wɨrɨ nɔ ne i wə̀d we nɨ ben ənû ze nɨ mɨə ghàə̀.
43006036	Ka à bè yeʼi əne, mə nyaʼa fə ghà ɨ nən ni mbə fə zə əmɨ, àyɨə chəi mbə̀ kɨrɨ benɨ.
43006037	Bə̂d mɨjìm mbe nɨ mɨ Mbǎʼ naʼ ɨ num bɨrɨ yeʼe əsɨ num. Əne chəi mə̀ bɨrɨ nɔ fid wə̀d mɔʼɔ we nɨ yeʼe əsɨ num,
43006038	ɨmbə̀ʼ ɨghəm nɨ mə nyaʼa swiʼi rɨkaŋ yeʼe. Chəi mə̀ nyaʼa swiʼi yeʼe ɨmbə̀ʼ ghɨ ɨnû mbe nɨ mə kəbɨ. Mə nyaʼa swiʼi yeʼe ɨmbə̀ʼ ghɨ mbe nɨ wə̀d we nɨ nyaʼa tom əmɨ kəbɨ.
43006039	Ənû ze nɨ wə̀d we nɨ nyaʼa tom əmɨ kəbɨ yɨ ni tɨ mə̀ nimnɨ əmɨ wə̀d mɔʼɔ rəbɔʼ bə̂d mɨjìm mbe nɨ wɨ̀ naʼ ɨ num. Wɨ̀ kəb yeʼ ni mə̀ zwemnɨ mɨ̀mə̌d əni ze nɨ sɨ nwìə̀.
43006040	Ənû ze nɨ mɨ Mbǎʼ kəbɨ yɨ ni bə̂d mɨ̀jìm mbe nɨ zə Wan, ben əməd, bɨrɨ jɨg ɨ̀tènɨ̀ rɨ mì. Mə bɨrɨ zwemnɨ mɨ̀mə̌d əni ze nɨ sɨ nwìə̀.”
43006041	Ənɨ Yeso nyaʼa gha əne, mɨ̀Jû mbe nyaʼa kɔ dumbɨ ɨmbə̀ʼ əməd, ɨmbə̀ʼ ɨghəm nɨ wɨ̀ nyaʼa gha ni, “Mɔ̌ yɨə ŋgə̀ŋ ze nɨ nyaʼa swiʼi rɨkaŋ.”
43006042	Mbɨ nyaʼa ghà ni, “Ɨmbə̀ʼ mbaŋə̀ zɔ̂ yɨə Yeso, wan Jòsêf ə? Ɨmbə̀ʼ tɨ̀ kyerɨ mbǎʼ məd mbɨ ɨŋgɔb məd ə? Wɨ̀ sɨ chè rɨ ye ghà tɨ̀nîn ni tə nyaʼa swiʼi rɨkaŋ ə?”
43006043	Yeso nyaʼa wììrɨ̀ əmbɨ mɨ̀mə̌d ni, “Tɨ mbə̀ dumbɨ ə.
43006044	Chəi wə̀d mɔʼɔ nɨ tɨ̀ wɨ̀ yeʼe əsɨ num kɨrɨ ənɨ à yɨə Mbǎʼ we nɨ nyaʼa tom əmɨ suŋ əməd ni wɨ̀ yeʼe əsɨ num. Mə bɨrɨ zwemnɨ əməd əni ze nɨ sɨ nwìə̀.
43006045	Bə̂d ɨ̀kə̀n Ŋwìə̀ nyaʼa ŋwàʼnɨ̀ ni, 'Ŋwìə̀ bɨrɨ chwi ɨnû əmbɨ mɨ̀mə̌d mɨjìm.' Wə̀d jìm we nɨ zu ənû ze nɨ Ŋwìə̀ ghǎ bə̀ kwembɨ ənû rɨ bɔ bɨrɨ yeʼe əsɨ num.
43006046	Chəi wə̀d mɔʼɔ kweʼ zə Ŋwìə̀ Mbǎʼ chè rɨ ənɨ ə məd we nɨ nɔʼ rɨ əmbɨ ə Ŋwìə̀. Àmei məd we fə zə Ŋwìə̀ Mbǎʼ.
43006047	Mə ghà rəsìʼ ɨ nən ni, wə̀d we nɨ ben ənû ze nɨ mə̀ gha bɨrɨ jɨg ɨ̀tènɨ̀ rɨ mì.
43006048	Mɔ̌ yɨə ŋgə̀ŋ ze nɨə nàʼ ɨ̀tènɨ̀.
43006049	Mbə mɨ̀mbǎʼ rəŋwe nyaʼa jɨg ə manà ɨŋga ɨbad rɨkwàʼi, àyɨə mbɨ nyaʼa kɨrɨ kwɨ.
43006050	Ŋgə̀ŋ zɔ̂ nɨ nɔʼ rɨkaŋ yɨ ze nɨ ka wə̀d mɔʼɔ we nɨ jɨgɨ bɨrɨ nɔ kwɨ i.
43006051	Mɔ̌ yɨə ŋgə̀ŋ ze nɨə nàʼ ɨ̀tènɨ̀ nɨ nyaʼa swiʼi rɨkaŋ. Wə̀d mɔʼɔ we nɨ jɨg ŋgə̀ŋ zɔ̂ bɨrɨ ten i koŋ. Ŋgə̀ŋ ze nɨ mə̀ bɨrɨ nàʼ ni ɨsɨg jɨg tènə̀ yɨ mɨ nyamnyod.”
43006052	Ənɨ mɨ̀Jû mbe nyaʼa zu ənû zɔ̂, mbɨ nyaʼa kɔ taŋ mbənə mbənə ghàə̀ ni, “Mbaŋə̀ zɔ̂ kɨə wo che rɨ ye nàʼ i nyamnyod ɨ na ni tɨ̀ kud ə?”
43006053	Ənɨ Yeso nyaʼa zu əne, wɨ̀ nyaʼa ghà əmbɨ mɨ̀mə̌d ni, “Mə ghà rəsìʼ ɨ nən ni, à mɨ yeʼ ni chəi mbə̀ kud nyamnyod Wan Wə̀d bə̀ nɔ ənəm əməd, chəi mbə̀ bɨrɨ jɨg ɨ̀tènɨ̀.
43006054	Wə̀d jìm we nɨ kud mɨ nyamnyod bə̀ nɔ mɨ ənəm bɨrɨ jɨg ɨ̀tènɨ̀ rɨ mì. Mə bɨrɨ zwemnɨ əməd əni ze nɨ sɨ nwìə̀,
43006055	ɨmbə̀ʼ ɨghəm nɨ mɨ nyamnyod yɨ tɨjɨg rəsìʼ, mɨ ənəm yɨə bə̀ mɨnoʼ rəsìʼ.
43006056	Wə̀d jìm we nɨ kud mɨ nyamnyod bə̀ nɔ mɨ ənəm wɨ ənɨ ənû ə mɔʼ mbɨ num, mə wɨə bə̀ ənɨ ənû ə mɔʼ mbɨ məd.
43006057	Ɨchî nɨ Mbǎʼ we nɨ yeʼ ɨkǎ nyaʼa tom əmɨ, əne mə wɨ ɨkǎ ɨmbə̀ʼ əməd. Əzɔ̂ ə chwi ni wə̀d we nɨ kud mɨ nyamnyod bɨrɨ bɨ yeʼ ɨkǎ ɨmbə̀ʼ əmɨ.
43006058	Zɔ̂ yɨə ŋgə̀ŋ ze nɨ nyaʼa swiʼi rɨkaŋ. Ka ŋgə̀ŋ zɔ̂ yɨ i ɨghabɨ ze nɨ mbə mɨ̀mbǎʼ rəŋwe nyaʼa jɨgɨ àyɨə mbɨ nyaʼa bə̀ kɨrɨ kwɨ. Wə̀d we nɨ jɨg ŋgə̀ŋ zɔ̂ bɨrɨ ten i koŋ.”
43006059	Yeso nyaʼa ghà ənû zɔ̂ ənɨ wɨ̀ nyaʼə chwi ɨnû ɨŋga nəb ə̀kàtɨ̀ mɨ̀Jû ze rɨ ə Kàpenàhom.
43006060	Ənɨ mə̀mə̀ə̀nɨ̀-ɨ̀nù Yeso nɔnɔʼ nyaʼa zu ənû zɔ̂, mbɨ nyaʼa ghà ni, “Ɨŋgam wɔ̂ ə kaŋ kà. À kɨə we nɨ tɨ̀ wɨ̀ ben ə?”
43006061	Chəi wə̀d nyaʼa gha ənû ə mɔʼɔ ɨ bɔ, àyɨə wɨ̀ nyaʼa kyerɨ ɨŋga i fîŋ ni mbi mə̀mə̀ə̀nɨ̀-ɨ̀nù mbɨə nyaʼə dùmbɨ̀ə̀. Əne wɨ̀ nyaʼa ghà əmbɨ mɨ̀mə̌d ni, “Ɨŋgam wɔ̂ ə wa ghɨ̀ mbə sə ɨtəm ə?
43006062	Mbə̀ kɨə wo ghɨ ye ənɨ mbə̀ zə Wan Wə̀d ənɨ wɨə wò ɨkaŋ əsɨ nɨ wɨ̀ nyaʼa bè əŋgu ə?
43006063	À yɨ Əzwî ə nàʼ ɨ̀tènɨ̀. Chəi ənɨ tɨ wə̀d mɨ̀sɔŋɨchù nàʼ ɨ̀tènɨ̀. Mɨŋgam mbe nɨ mə̀ fə gha ɨ nən yɨ rɨ əmbɨ Əzwî ə Ŋwìə̀. Ɨ mbɨə bə̀ nàʼ ɨ̀tènɨ̀.
43006064	Àyɨə chəi bə̂d mɔʼɔ rəbɔʼ nən kɨrɨ benɨ.” Yeso nyaʼa ghà əne ɨmbə̀ʼ ɨghəm nɨ wɨ̀ nyaʼa fə bè kyerɨ bə̂d mbe nɨ chəi mbɨ bɨrɨ benɨ. Wɨ̀ nyaʼa fə bə̀ kyerɨ wə̀d we nɨ bɨrɨ fen əməd.
43006065	Əne wɨ̀ nyaʼa ghà ni, “Əzɔ̂ yɨ əton nɨ mə nyaʼa gha ɨ nən ni chəi wə̀d mɔʼɔ nɨ tɨ̀ wɨ̀ yeʼe əsɨ num kɨrɨ ənɨ à yɨə Mbǎʼ ben ni wɨ̀ yeʼe.”
43006066	Ɨ kɔ rɨ ənɨ ə nyùmə̀ we, mə̀mə̀ə̀nɨ̀-ɨ̀nù ɨməd nɔnɔʼ nyaʼa sùŋgɨ̀ rə̀bɔ̀ʼɔ̀. Chəi mbɨ nyaʼə wɨrɨə beenɨ əbɔʼ məd.
43006067	Yeso nyaʼa sɨ biirɨ əmbɨ mə̀mə̀ə̀nɨ̀-ɨ̀nù mbe wum chɔ̀b rɨ̀be ni, “Mbə wa bə̀ kə̀b wo əwən ə?”
43006068	Saimon Pità nyaʼa wììrɨ̀ ɨ bɔ ni, “Ə̀nùŋɨ̀sɨg, tɨ̀ kɨə wɨ wò əsɨ we ə? Àmei àwɔ̀ berɨ ɨŋgam we nɨə nàʼ ɨ̀tènɨ̀ rɨ mì.
43006069	Tɨ̀ fə benɨ bə̀ kyerɨ ni àwɔ̀ yɨə Wə̀d Zeŋɨ we nɨ Ŋwìə̀ tomɨ.”
43006070	Yeso nyaʼa wììrɨ̀ əmbɨ mɨ̀mə̌d ni, “Ɨmbə̀ʼ mə nyaʼa chɔʼ əwən mbə̀n mbɔ̂ wum chɔ̀b rɨ̀be ə? Àyɨə wɨ fibɨ̀ rəbɔʼ nən yɨə debɨ̀rə̀.”
43006071	Ɨ wɨə nyaʼə ghà ɨmbə̀ʼ ə Judàs we nɨ nyaʼə wan Saimòn Iskàriɔ̀t. Judàs yɨə nyaʼə wɨ mɔʼɔ rəbɔʼ mə̀mə̀ə̀nɨ̀-ɨ̀nù mbe wum chɔ̀b rɨ̀be. À yɨə məd nyaʼa wo fen ə Yeso.
43007001	Ənɨ ənû ze ə nyaʼa fə che i, Yeso wɨə nyaʼa ghanə yèn ɨŋga ɨsɨ mbe rɨ ə Galiliî. Chəi wɨ̀ nyaʼa ghaʼ nɨ yèn ɨŋga ɨsɨ mbe rɨ ə Jùdeyà ɨmbə̀ʼ ɨghəm nɨ bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼə kə̀b zwiirɨ əməd.
43007002	Əchwɨ̂ ze nɨ mɨ̀Jû nyaʼə jɨgə kɔndɨ mɨŋwenɨ nyaʼa fə tiinɨ,
43007003	əne bɔŋgɔb Yeso nyaʼa ghà ɨ bɔ ni, “Nɔʼ rɨ əgha wò ə Jùdeyà ɨmbə̀ʼ mbe mə̀mə̀ə̀nɨ̀-ɨ̀nù zə ɨnû mbe nɨ àwɔ̀ ə ghɨ̀ə̀,
43007004	ɨmbə̀ʼ ɨghəm nɨ chəi wə̀d mɔʼɔ ə ghɨ̀ ɨnû ənə̀mə əwù ze nɨ wɨ̀ kəbɨ ni bə̂d kyerɨ əməd. Əne ɨchî nɨ àwɔ̀ ə ghɨ̀ ɨnû mbɔ̂, zɨə bɔ̀ŋ ni ɨsɨg jìm kyerɨ əwe!”
43007005	(Bɔŋgɔb məd mbɨə nyaʼa ghà əne ɨmbə̀ʼ ɨghəm nɨ chəi mbɨ nyaʼa bə ben əməd.)
43007006	Yeso nyaʼa ghà əmbɨ mɨ̀mə̌d ni, “Chəi mɨ nyùmə̀ kɨrɨ kuʼ, àyɨə nyùmə̀ jìm ə kùʼ ɨ nən.
43007007	Chəi bə̂d rɨŋga ɨsɨg berɨ əton nɨ ban əwən, àyɨə mbɨ berɨ bàn əmɨ ɨmbə̀ʼ ɨghəm nɨ mə wɨə kɨə ghàə̀ ni ɨnû mbe nɨ mbɨə ghɨ̀ə̀ yɨ ɨnû rɨbɔ̀ŋ.
43007008	Mbə̀ wo ənɨ əchwɨ̂ ze. Chəi mə bɨrɨ kɨrɨ wo, ɨmbə̀ʼ ɨghəm nɨ chəi mɨ nyùmə̀ kɨrɨ kuʼ.”
43007009	Wɨ̀ nyaʼa ghà əne, tèn əwi ə Galiliî.
43007010	Ənɨ bɔŋgɔb Yeso nyaʼa fə wo ənɨ əchwɨ̂ ze, məd ziə nyaʼa bə̀ wò. Chəi wɨ̀ nyaʼa wo əsaŋ əsaŋ. Wɨ̀ nyaʼa nə̀mbɨ̀ bɔŋ wò.
43007011	Bə̂d mbe nɨ nyaʼə tekɨ ɨnû ɨŋga əbeŋ mɨ̀Jû mbɨə nyaʼə ghanə kə̀b əməd ənɨ əchwɨ̂ ze, əne ɨ mbɨə nyaʼə biirɨə əmbɨ ə bə̂d ni, “Mbə̀ wa zə ə Yeso əgha ə?”
43007012	Bə̂d mɨ̀nɔnɔʼ rɨŋga ɨnɔ̂n bə̂d we wɨə nyaʼə chùmbɨ̀ ɨmbə̀ʼ ə Yeso. Mbɨ mɔʼɔ mbɨə nyaʼə ghàə̀ ni, “Məd yɨə wə̀d chɔ̀m,” àyɨə mbɨ cherə mbɨə nyaʼə ghàə̀ ni, “Chə̂, məd wɨə fèbrɨ̀ ə bə̂d.”
43007013	Àyɨə chəi wə̀d mɔʼɔ nyaʼa gha ɨnû ɨmbə̀ʼ əməd əsaŋ əsaŋ, ɨmbə̀ʼ ɨghəm nɨ mbɨə nyaʼə bɔə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû.
43007014	Ənɨ mbɨ nyaʼa fə jɨg əchwɨ̂ ze nə̀ə̀nɨ̀, Yeso nyaʼa kɔʼ wò ɨŋga mbàn Ŋwìə̀, pè kɔ chwi ɨnû.
43007015	Ənû ze ə nyaʼa chè bə̂d mbe nɨ nyaʼə tekɨ ɨnû ɨŋga əbeŋ mɨ̀Jû, əne mbɨ nyaʼa biirɨ ni, “Mbaŋə̀ zɔ̂ ə chè rɨ ye kyerɨ ɨnû əni, nɨ chəi wɨ̀ kweʼ kwembɨ ə̀ŋwàʼnɨ̀ ə?”
43007016	Yeso nyaʼa wììrɨ̀ əmbɨ mɨ̀mə̌d ni, “Ka ɨnû mbɔ̂ nɨ mɨə chwiə yɨ i rɨ num. Mbɨ yɨ rɨ əmbɨ wə̀d we nɨ nyaʼa tom əmɨ.
43007017	Wə̀d mɔʼɔ mɨ kə̀b ghɨ ɨnû mbe nɨ Ŋwìə̀ kəbɨ, wɨ̀ bɨrɨ kyerɨ ni ɨnû mbe nɨ mɨə chwiə yɨ rɨ əmbɨ ə Ŋwiə̀, kɨ̀ ni mə wɨə ghàə̀ yeʼ ənɨ mɨ ɨka.
43007018	Wə̀d we nɨə ghà ɨnû ənɨ i ɨka wɨə kə̀bə̀ ni bə̂d wumnɨ əməd. Àyɨə we nɨə kə̀bə̀ ni bə̂d wumnɨ wə̀d we nɨ tom əməd wɨə ghàə̀ rəsìʼ. Ka məd yɨ i wə̀d mɨghab.
43007019	Ɨmbə̀ʼ Mose nyaʼa nàʼ rɨkə ɨ nən ə? Àyɨə chəi wə̀d mɔʼɔ rəbɔʼ nən ə nùŋ rɨkə te. Mbə̀ kɨə kə̀b zwiirɨ əmɨ ɨmbə̀ʼ ə yè ə?”
43007020	Ɨnɔ̂n bə̂d we nyaʼa wììrɨ̀ ni, “Əzwî rɨbɔ̀ŋ ə zɨ ɨŋga ne! À kɨə we ə kə̀b zwiirɨ əwe ə?”
43007021	Yeso nyaʼa wììrɨ̀ əmbɨ mɨ̀mə̌d ni, “Mə fə ghɨ̀ àmei ənû ə mɔʼ, əne mbə̀n mɨjìm mbɨə yiirɨ ənû ze.
43007022	Mose nyaʼa ghà ni mbə̀ ne mbə bɔn mbaŋə̀. (Kaʼi Mose nyaʼa gha ənû zɔ̂. À yɨ mbə mɨ̀mbǎʼ ɨnəbɨ nyaʼa gha ni mbə̀ ghɨ əne.) Əne mbə mbɨə nèə̀ bɔn mbaŋə̀ əni əkwɨ, nɨ kaʼi əni nɨ bə̂d berɨ nɨ fàʼ.
43007023	Mbə mɨ yeʼə nèə̀ mbə bɔn mbaŋə̀ əni əkwɨ, ɨmbə̀ʼ tɨ mbə̀ gu ə tɨkə rɨ Mose, njɨ mbə̀ kɨə sə ɨtəm mbɨ num ɨmbə̀ʼ ɨchî nɨ mə̀ ghɨ mbaŋə̀ mɔʼɔ bɔtɨ ɨchî chɔ̀m əni əkwɨ ɨmbə̀ʼ ə yè ə?
43007024	Tɨ mbə̀ saʼ ə wə̀d beenɨ əbɔʼ ɨnû mbe nɨ mbə̀ə zəə. Mbə̀ saʼ beenɨ yeʼ əbɔʼ ɨchî nɨ kuʼnɨ.”
43007025	Bə̂d mɔʼɔ rɨ ə Jèrusalèm nyaʼa ghà ni, “Ɨmbə̀ʼ mbaŋə̀ zɔ̂ yɨ we nɨ bə̂d mbe nɨə tekɨ ɨnû ɨŋga a əbeŋ ə kə̀b zwiirɨ ə?
43007026	Məd wɔ̂ əgha, ghàm əsaŋ əsaŋ, àyɨə chəi mbɨ ghà ənû ə mɔʼɔ ɨ bɔ. Tɨ̀ zɨə wa chwi ni bə̂d nɨə tekɨ mba ɨnû ə kaŋ kyerɨ ə ni məd yɨə Wə̀d we nɨ Ŋwìə̀ zɔʼ ə?
43007027	Ənû nɨ yeʼ əŋgu mei ni ənɨ Wə̀d we nɨ Ŋwìə̀ zɔʼɔ yeʼe, chəi wə̀d bɨrɨ kyerɨ əsɨ ze nɨ wɨ̀ nɔʼ rəŋgu. Àyɨə tɨ̀ kyerɨ əsɨ ze nɨ mbaŋə̀ zɔ̂ nɔʼ rəŋgu.”
43007028	Ənɨ Yeso nyaʼə chwi ɨnû ɨŋga mbàn Ŋwìə̀, wɨ̀ nyaʼa gham rɨ̀kǎ ghà ni, “Mbə kàŋ kyerɨ əmɨ bə̀ kyerɨ əsɨ ze nɨ mə̀ nɔʼ rəŋgu. Chəi mə nyaʼa yeʼe ɨŋga ɨsɨg wɔ̂ ənɨ mɨ ɨghəm. Àyɨə wə̀d we nɨ nyaʼa tom əmɨ wɨə ghàə̀ rəsìʼ. Chəi mbə̀ kyerɨ əməd,
43007029	àyɨə mə kyerɨ əməd, ɨmbə̀ʼ ɨghəm nɨ mə nɔ̀ʼ rɨ əsɨ məd. Əne à yɨə məd nyaʼa tom əmɨ.”
43007030	Ənɨ wɨ̀ nyaʼa gha əne, mbɨ nyaʼa kə̀b gywɨ əməd, àyɨə chəi wə̀d mɔʼɔ nyaʼa yim əməd, ɨmbə̀ʼ ɨghəm nɨ chəi nyùmə̀ nɨ mbɨ nyaʼa berɨ gywɨ əməd nyaʼa kɨrɨ kuʼ.
43007031	Àyɨə bə̂d mɨ̀nɔnɔʼ nyaʼa ben ənû ze nɨ wɨ̀ nyaʼə ghàə̀. Mbɨ nyaʼa gha ni, “Ənɨ Wə̀d we nɨ Ŋwìə̀ zɔʼɔ yeʼe, wɨ̀ wa bɨrɨ ghɨ ɨnû yiirɨ nɨ nɔʼɔ chè mbɔ̂ nɨ mbaŋə̀ zɔ̂ fə ghɨ ə?”
43007032	Mɨ̀Farisiî nyaʼa zu ɨchî nɨ ɨnɔ̂n bə̂d we nyaʼə chùmbɨ̀ ɨmbə̀ʼ ə Yeso, əne mɨ̀mə̌d mbɨ ə bə̂d kyeŋ mbe rɨ ə mbàn Ŋwìə̀ nyaʼa tom mənə̂ŋgɨ̀ mbàn Ŋwìə̀ ni mbɨ wo gywɨ̀ əməd.
43007033	Yeso nyaʼa ghà əmbɨ mɨ̀mə̌d ni, “Mə bɨrɨ kɨrɨ chubɨ mbɨ nən ənɨ ɨkə nyùmə̀. Ənɨ ə nyùmə̀ we fə che, mə bɨrɨ bəndɨ wò əsɨ məd we nɨ nyaʼa tom əmɨ.
43007034	Mbə bɨrɨ kə̀b əmɨ, àyɨə chəi mbə̀ bɨrɨ zə əmɨ. Chəi ənɨ tɨ̀ mbə yeʼe əsɨ ze nɨ mə̀ yeʼ əŋgu.”
43007035	Bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa ghà mbənə mbənə ni, “Mbaŋə̀ zɔ̂ kɨə kə̀b wo ə yi nɨ chəi ənɨ tɨ̀ rɨ wɨrɨ zə əməd ə? Wɨ̀ wa kə̀b wo əsɨ mba bə̂d mbe nɨ jaŋ ɨŋga ɨbeŋ cherə ɨmbə̀ʼ chwi ɨnû əmbɨ mɨ̀mə̌d ə?
43007036	Wɨ̀ kɨə ghàə̀ ni ye ənɨ wɨ̀ gha ni, 'Mbə bɨrɨ kəb əmɨ, àyɨə chəi mbə bɨrɨ zə əmɨ ə?' fɔrɨ ni, 'Chəi ənɨ tɨ̀ mbə yeʼe əsɨ ze nɨ mə̀ yeʼ əŋgu ə'?”
43007037	À nyaʼa əni ze nɨ sɨ nwìə̀, nɨ nyaʼa əni ə kyeŋ ənɨ mbɨ nyaʼə jɨg əchwɨ̂ ze, Yeso nyaʼa nɔ̀ʼ təm rətiə ghàm rɨ̀kǎ ni, “Ədɔʼ ə mɨ ne wə̀d mɔʼɔ, wɨ̀ yeʼe əsɨ num mə̀ naʼ mɨnib ɨ bɔ wɨ̀ nɔ.
43007038	Wə̀d mɔʼɔ we nɨ ben ənû ze nɨ mɨə ghàə̀, wɨ̀ yeʼe nɨŋ nɔ. Zɨə bɨrɨ yeʼ ɨ bɔ ɨchî nɨ mbɨ ŋwaʼnɨ ɨŋga Ə̀ŋwàʼnɨ̀ ə Ŋwiə̀ ni, 'Mɨgyɨ̂ nɨə nàʼ ɨ̀tènɨ̀ bɨrɨ koŋ rɨŋga fîŋ məd.'”
43007039	Yeso nyaʼa ghà ənû zɔ̂ bə̀ ghà ɨmbə̀ʼ Əzwî ze nɨ nyaʼa berɨ nyɨ ɨgun ə bə̂d mbe nɨ nyaʼa ben əməd. Ɨ pe ənɨ ə nyùmə̀ we, chəi Ŋwìə̀ nyaʼa kɨrɨ cha e Əzwî ɨgwɨ ə bə̂d, ɨmbə̀ʼ ɨghəm nɨ chəi wɨ̀ nyaʼa kɨrɨ naʼ ɨwumnɨ we nɨ yeʼ wɨ Yeso ɨ bɔ.
43007040	Ənɨ ɨnɔ̂n bə̂d we nyaʼa zu ɨŋgam wɔ̂, mbɨ mɔʼɔ rəbɔʼ mɨ̀mə̌d nyaʼa ghà ni, “Mbaŋə̀ zɔ̂ yɨə kaŋə wə̀d ɨ̀kə̀n we nɨ Ŋwìə̀ nyaʼa kaʼi ni tə bɨrɨ tom.”
43007041	Mbɨ cherə nyaʼa ghà ni, “Məd yɨə Wə̀d we nɨ Ŋwìə̀ zɔʼɔ!” Àyɨə mbɨ mɔʼɔ nyaʼa ghà ni, “Wə̀d we nɨ Ŋwìə̀ zɔʼɔ wa bɨrɨ yeʼe rɨ ə Galiliî ə?
43007042	Ɨmbə̀ʼ ə zɨ ɨŋga Ə̀ŋwàʼnɨ̀ ə Ŋwiə̀ ni Wə̀d we nɨ Ŋwìə̀ zɔʼɔ yɨə wan tɨ ənɨ əghaŋ ə Ɨfɔ̀n Dèvîd, fɔrɨ ni məd yɨ rɨ ə Betlèhem, nɨ yeʼ əsɨ ze nɨ ɨfɔ̂n Dèvîd nyaʼə chub əŋgu ə?”
43007043	Əne ɨnɔ̂n bə̂d we nyaʼa ghàbrɨ̀ ɨmbə̀ʼ ə Yeso.
43007044	Mbɨ mɔʼɔ rəbɔʼ mɨ̀mə̌d nyaʼa kəb gywɨ̀ əməd, àyɨə chəi wə̀d nyaʼa yim əməd.
43007045	Mənə̂ŋgɨ̀ mbàn Ŋwìə̀ mbe nɨ bə̂d kyeŋ mbe rɨ ə mbàn Ŋwìə̀ mbɨ mɨ̀Farisiî nyaʼa tomɨ, nyaʼa wɨrɨ bə̀ndɨ̀ wò əsɨ mɨ̀mə̌d. Ənɨ mbɨ nyaʼa pè, mbɨ nyaʼa biirɨ əmbɨ mɨ̀mə̌d ni, “Chəi mbə̀ yeʼe mbɨ məd ɨmbə̀ʼ ə ye ə?”
43007046	Mənə̂ŋgɨ̀ mbàn Ŋwìə̀ mbe nyaʼa wììrɨ̀ ni, “Chəi wə̀d mɔʼɔ kweʼ ghàm ɨghabɨ ə mbaŋə̀ zɔ̂!”
43007047	Mɨ̀Farisiî mbe nyaʼa biirɨ əmbɨ mɨ̀mə̌d ni, “Wɨ̀ fə fèbrɨ̀ əwən bə ə?
43007048	Wə̀d mɔʼɔ rəbɔʼ mbe nɨə tekɨ ɨnû ɨŋga əbeŋ kɨ̀ wɨ mɔʼɔ rəbɔʼ mɨ̀Farisiî wa fə ben əməd ə?
43007049	Àyɨə Ŋwìə̀ bɨrɨ zɨ ndɔ̀n ɨgun ɨnɔ̂n bə̂d wɔ̂ ɨmbə̀ʼ ɨghəm nɨ chəi mbɨ kyerɨ tɨkə rɨ Mose!”
43007050	Nikodemùs, nɨ nyaʼa wɨ mɔʼɔ rəbɔʼ mɨ̀Farisiî mbe, nɨ nyaʼa kweʼ wo əsɨ Yeso, nyaʼa ghà əmbɨ mɨ̀mə̌d ni,
43007051	“Ə zɨə wa ɨŋga ta rɨkə ni tɨ̀ sob ɨsaʼi ɨgun ə wə̀d nɨ chəi tɨ̀ be zu rɨ bɔ kɨ̀ be kyerɨ ənû ze nɨ wɨ̀ ghɨ̀ ə?”
43007052	Mbɨ nyaʼa wììrɨ̀ ɨ bɔ ni, “Àwɔ̀ wa kɨ rɨ ə Galiliî bə ə? Jeŋgɨ neŋ ɨŋga Ə̀ŋwàʼnɨ̀ ə Ŋwiə̀, əne à bɨrɨ zə ni chəi wə̀d ɨ̀kə̀n Ŋwìə̀ mɔʼɔ bɨrɨ jwɨ rɨ ə Galiliî.”
43007053	Wə̀d jìm nyaʼa sɨ nɔ̀ʼ wò i əkwɨ ni.
43008001	Ənɨ bə̂d mbe mɨjìm nyaʼa fə wo əwən, Yeso nyaʼa kɔʼ wò ɨkaŋ Ɨwum mɨ̀Olìf.
43008002	À nyaʼa ɨsɔsɔ əni ze nɨ beenɨ, wɨ̀ nyaʼa wɨrɨ bə̀ndɨ̀ wò ɨŋga mbàn Ŋwìə̀. Bə̂d mɨjìm nyaʼa wò əsɨ məd, əne wɨ̀ nyaʼa chub ə si kɔ chwi ɨnû əmbɨ mɨ̀mə̌d.
43008003	Məchwiə̀ rɨ̀kə̌ mbɨ mɨ̀Farisiî nyaʼa gywɨ̀ əyi mɔʼɔ ənɨ wɨ̀ nyaʼə niə mbaŋə̀. Mbɨ nyaʼa nɨŋ əməd pè nùŋ ni wɨ̀ təm ɨfě mɨ̀mə̌d mɨjìm.
43008004	Mbɨ nyaʼa nùŋ əne ghà əmbɨ Yeso ni, “Əchwiə̀-ɨ̀nù, tɨ̀ kə̀ʼ gywɨ̀ əyi wɔ̂ ənɨ wɨə niə mbaŋə̀.
43008005	Mose nyaʼa ŋwàʼnɨ̀ ɨŋga ta rɨkə ni tɨ̀ tumbɨ ɨkwɨ əyi wɔ̂ ənɨ əti. À ghà əze ni yè ə?”
43008006	Mbɨ nyaʼa ghà ənû zɔ̂ ɨ kwaʼnɨ əməd ɨmbə̀ʼ mbɨ berɨ ənû mɔʼɔ nɨ zɨ ɨgwɨ məd. Ənɨ mbɨ nyaʼa biirɨ əne, Yeso nyaʼa gundɨ ŋwàʼnɨ̀ əghɨ ə mɔʼɔ ə si ənɨ fi fi-əbɔ.
43008007	Ənɨ mbɨ nyaʼa wò ɨmbì rəbə biirɨ ə biirɨ, wɨ̀ nyaʼa nɔ̀ʼ təm ghà əmbɨ mɨ̀mə̌d ni, “Wə̀d mɔʼɔ we nɨ yeʼ əkaʼ nən nɨ chəi wɨ̀ kweʼ gù ənû be gwe ɨti tum əməd.”
43008008	Ənɨ wɨ̀ nyaʼa ghà əne, wɨ̀ nyaʼa yì gundɨ ŋwàʼnɨ̀ əghɨ ə mɔʼɔ ə si ənɨ fi fi-əbɔ.
43008009	Ənɨ mbɨ nyaʼa zu ənû zɔ̂, mbɨ nyaʼa kɔ wo əwən ɨ mɔʼ mɔʼ, kɔ rɨ ənɨ mbɨ kyeŋ wò nwì ənɨ mbɨ kwa. Mbɨ nyaʼa sàŋ ə Yeso tə̀zìʼ wi mbɨ əyi we nɨ nyaʼa kɨrɨ təm ɨfě məd.
43008010	Yeso nyaʼa nɔ̀ʼ təm rətiə ghà əmbɨ əyi we ni, “Əyî, mbaŋə̀ te ti ə? Chəi wɨ mɔʼɔ buʼu nɨ zɨ ɨsaʼi ɨgwɨ ne ə?”
43008011	Əyi we nyaʼa wììrɨ̀ ni, “Chəi wɨ mɔʼɔ, kyɨə Masà.” Yeso nyaʼa ghà ɨ bɔ ni, “Chəi mə̀ bə zɨ̀ ɨsaʼi ɨgwɨ ne. Sɨ wo e, àyɨə tɨrə̀ wɨrɨ ghɨ e ənû rɨbɔ̀ŋ.”
43008012	Yeso nyaʼa yì ghà əmbɨ mɨ̀Farisiî ni, “Mɔ̌ yɨ ɨzeŋɨ zeŋɨ əmbɨ ɨsɨg. Mə bɨrɨ naʼ ɨzeŋɨ zeŋɨ we nɨə nàʼ ɨ̀tènɨ̀ əmbɨ wə̀d mɔʼɔ we nɨ beenɨ əbɔʼ num, əne ka məd bɨrɨ nɔ yen i ɨŋga ɨsɨ firɨ.”
43008013	Mɨ̀Farisiî mbe nyaʼa ghà ɨ bɔ ni, “À wɨə ghà ɨnû ɨmbə̀ʼ e ɨnyod àwɔ̀ àwɔ̀, əne ka ənû ze nɨ àwɔ̀ ə ghàə̀ yɨ i ənû rəsìʼ.”
43008014	Yeso nyaʼa wììrɨ̀ ni, “Ka mə bè yeʼə ghà əmɨ ɨmbə̀ʼ mɨ ɨnyod mɔ̌ mɔ̌, ənû ze nɨ mə̀ ghàə̀ yɨ ənû rəsìʼ, ɨmbə̀ʼ ɨghəm nɨ mə kyerɨ əsɨ ze nɨ mə nɔʼ rəŋgu bə̀ kyerɨ əze nɨ mɨə wò əŋgu, àyɨə chəi mbə̀ kyerɨ əsɨ ze nɨ mə̀ nɔʼ rəŋgu kɨ̀ əze nɨ mɨə wò əŋgu.
43008015	Mbə mbɨə saʼə wə̀d ɨchî nɨ bə̂d mɨ̀sɔŋɨchù ə saʼə bə̂d. Àyɨə chəi mɔ̌ ə saʼə wə̀d mɔʼɔ.
43008016	Ka mə be yeʼə saʼə bə̂d, mə wɨə saʼ ɨchî nɨ kùʼnɨ̀, ɨmbə̀ʼ ɨghəm nɨ ka i mɔ̌ rə̀zìʼ ə saʼə. Mə wɨə saʼə mbɨ Mbǎʼ we nɨ nyaʼa tom əmɨ.
43008017	Ə zɨ ɨŋga tə rɨkə ni mɨ̀zərɨmbin mɨbe mɨ ghà ənû, ənû ze nɨ mbɨ gha yɨ ənû rəsìʼ.
43008018	Mə wɨə ghà ɨnû ɨmbə̀ʼ mɨ ɨnyod. Mɨ Mbǎʼ we nɨ nyaʼa tom əmɨ wɨə bə̀ ghà ɨnû ɨmbə̀ʼ əmɨ.”
43008019	Mbɨ nyaʼa biirɨ ɨ bɔ ni, “E mbǎʼ kɨə yi ə?” Yeso nyaʼa wììrɨ̀ ni, “Chəi mbə̀ kyerɨ əmɨ kɨ̀ bè kyerɨ mɨ Mbǎʼ. Mbə mɨ kə̀ʼ kyerɨ əmɨ, njɨ mbə bɨrɨ kə̀ʼ kyerɨ mɨ Mbǎʼ.”
43008020	Yeso nyaʼa ghà ənû zɔ̂ ənɨ wɨ̀ nyaʼə chwi ɨnû ɨŋga mbàn Ŋwìə̀, əsɨ ze nɨ mbɨ nyaʼə màʼ ɨkab. Chəi wə̀d mɔʼɔ nyaʼa gywɨ əməd, ɨmbə̀ʼ ɨghəm nɨ chəi nyùmə̀ we nɨ njɨ mbɨ nyaʼa gywɨ̀ əməd nyaʼa kɨrɨ kuʼ.
43008021	Yeso nyaʼa yì ghà əmbɨ mɨ̀Farisiî mbe ni, “Mə bɨrɨ wo. Mbə bɨrɨ kəb əmɨ təkan, àyɨə mbə ɨnû rɨbɔ̀ŋ bɨrɨ zwiirɨ əwən. Chəi ənɨ tɨ̀ mbə yeʼe əsɨ ze nɨ mɨə wò əŋgu.”
43008022	Bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa ghà ni, “Wɨ̀ wa bɨrɨ zwiirɨ i ɨnyod ɨchî nɨ wɨ̀ gha ni, 'Chəi ənɨ tɨ̀ mbə yeʼe əsɨ ze nɨ mɨə wò əŋgu ə'?”
43008023	Wɨ̀ nyaʼa wììrɨ̀ əmbɨ mɨ̀mə̌d ni, “Mbə yɨ rɨ ɨgwɨ ə si, mə yɨ rɨkaŋ. Mbə yɨ rɨŋga ɨsɨg wɔ̂, ka mɔ̌ yɨ əmɨ rɨŋga ɨsɨg wɔ̂.
43008024	À yɨ əton nɨ mə̀ ghà ɨ nən ni mbə ɨnû rɨbɔ̀ŋ bɨrɨ zwiirɨ əwən. Mbə ɨnû rɨbɔ̀ŋ bɨrɨ zwiirɨ əwən, kɨrɨ ənɨ mbə̀ ben ni mɔ̌ yɨə wə̀d we nɨ mə̀ gha ni mə yɨ wɨwən.”
43008025	Mbɨ nyaʼa biirɨ ɨ bɔ ni, “Àwɔ̀ kɨə we ə?” Yeso nyaʼa wììrɨ̀ əmbɨ mɨ̀mə̌d ni, “Mɔ̌ yɨə wə̀d we nɨ mə fə gha ɨ nən tɨ ənɨ ɨkɔ.
43008026	Mə berɨ ɨnû nɔnɔʼ nɨ gha ɨmbə̀ʼ əwən. Mə bə̀ berɨ ɨnû nɔnɔʼ nɨ zɨ ɨsaʼi ɨgwɨ nən. Wə̀d we nɨ nyaʼa tom əmɨ wɨə ghà rəsìʼ, əne ɨnû mbe nɨ mə̀ zu rɨ bɔ, yɨ mbɨwən mbe nɨ mɨə ghà əmbɨ ɨsɨg.”
43008027	Chəi ɨtu mɨ̀mə̌d nyaʼa zeŋɨ ni ɨ wɨə nyaʼə ghà ɨ nən ɨmbə̀ʼ i Mbǎʼ.
43008028	Əne wɨ̀ nyaʼa ghà əmbɨ mɨ̀mə̌d ni, “Ənɨ mbə̀ fə nɔ Wan Wə̀d əzed ə baʼnɨ, mbə bɨrɨ sɨ kyerɨ ni mɔ̌ yɨə wə̀d we nɨ mə̀ gha ni mə yɨ wɨwən, bə̀ kyerɨ ni chəi mɨə ghɨ̀ ənû ə mɔʼɔ ənɨ mɨ ɨghəm. Mə wɨə ghà àmei ənû ze nɨ Mbǎʼ gha ɨ num.
43008029	Məd we nɨ nyaʼa tom əmɨ wɨ i mbɨ num. Chəi wɨ̀ saŋ əmɨ rə̀zìʼ, ɨmbə̀ʼ ɨghəm nɨ mə wɨə ghɨ̀ àmei ɨnû mbe nɨ bɔŋ ɨ bɔ.”
43008030	Ənɨ wɨ̀ nyaʼa gha ənû zɔ̂, bə̂d mɨ̀nɔnɔʼ nyaʼa ben əməd.
43008031	Yeso nyaʼa ghà əmbɨ mɨ̀Jû mbe nɨ nyaʼa ben əməd ni, “Mbə mɨ yim mɨ ɨŋgam, əne mbə yɨə kàŋ mbɨ mə̀mə̀ə̀nɨ̀-ɨ̀nù rəsìʼ.
43008032	Mbə bɨrɨ kyerɨ rəsìʼ, əne rəsìʼ we bɨrɨ ghɨ ni mbə̀ yeʼ ənɨ ə ɨghəm.”
43008033	Mbɨ nyaʼa wììrɨ̀ ɨ bɔ ni, “Tɨ̀ yɨə bɔn tɨ ənɨ əghaŋ ə Abràham, əne chəi tɨ̀ kweʼ ben ɨ̀bòʼò əmbɨ wə̀d mɔʼɔ. Zɨə nɨə yeʼ əne, njɨ əton nɨ à ghǎ ni, 'Tɨ̀ bɨrɨ chub ənɨ a ɨghəm' kɨ ni yè ə?”
43008034	Yeso nyaʼa wììrɨ̀ əmbɨ mɨ̀mə̌d ni, “Mə ghà rəsìʼ ɨ nən ni wə̀d jìm we nɨə ghɨ̀ ənû rɨbɔ̀ŋ yɨ ə̀bòʼò əmbɨ ənû rɨbɔ̀ŋ.
43008035	Chəi ə̀bòʼò ə tèn ɨŋga nəb koŋ. À yɨə wan mbaŋə̀ ə tèn ɨŋga nəb koŋ.
43008036	Wan Ŋwìə̀ mɨ fə chɨ̀ əwən tɨ ənɨ ə̀bòʼò, əne wɨ̀ fə chɨ̀ əwən koŋ.
43008037	Mə kyerɨ ni mbə̀ yɨə bɔn tɨ ənɨ əghaŋ ə Abràham, àyɨə mbə mbɨə kə̀b zwiirɨ əmɨ ɨmbə̀ʼ ɨghəm nɨ chəi ɨnû mbe nɨ mɨə ghàə̀ kɨrɨ nyɨ ɨŋga mbə ɨtu.
43008038	Mə wɨə ghà ɨnû mbe nɨ mə nyaʼa zə ənɨ mə nyaʼa mbɨ mɨ Mbǎʼ, àyɨə mbə̀ mbɨə ghɨ̀ə̀ yeʼ mbe nɨ mbə̀ nyaʼa zu rɨ əmbɨ mbə mɨ̀mbǎʼ.”
43008039	Mbɨ nyaʼa wììrɨ̀ ɨ bɔ ni, “Abràham yɨ a mbǎʼ.” Yeso nyaʼa ghà əmbɨ mɨ̀mə̌d ni, “Mbə mɨ kàŋ yeʼ bɔn Abràham, njɨ mbə bɨrɨ ghɨ ɨnû mbe nɨ Abràham nyaʼə ghɨ̀ə̀.
43008040	Mə fə ghà rəsìʼ we nɨ mə nyaʼa zu rɨ əmbɨ ə Ŋwiə̀, àyɨə mbə mbɨə kə̀b zwiirɨ əmɨ. Chəi Abràham nyaʼa ghɨ ənû ɨghabɨ ə zɔ̂!
43008041	Mbə mbɨə ghɨ̀ àmei ɨnû mbe nɨ ə mbǎʼ ə ghɨ̀ə̀.” Mbɨ nyaʼa wììrɨ̀ ni, “Ka tɨ̀ yɨ a bɔn nɨ mbɨ gywɨ əba ə nəb. A mbǎʼ yɨə Ŋwìə̀ ziə.”
43008042	Yeso nyaʼa ghà əmbɨ mɨ̀mə̌d ni, “Ŋwìə̀ mɨ kə̀ʼ yeʼ ə Mbǎʼ, njɨ mbə ghaʼ əmɨ, ɨmbə̀ʼ ɨghəm nɨ mə yɨ rɨ əsɨ ə Ŋwiə̀. Chəi mə̀ nyaʼa yeʼe ənɨ mɨ ɨghəm. À yɨə məd nyaʼa tom əmɨ.
43008043	Chəi mbə ɨtu kɨrɨ zeŋ ɨmbə̀ʼ ɨnû mbe nɨ mɨə ghà ɨmbə̀ʼ ə yè ə? À yɨ ɨmbə̀ʼ ɨghəm nɨ chəi ɨnû mbe kɨrɨ nyɨ ɨŋga mbə ɨtu.
43008044	Mbə yɨə bɔn debɨ̀rə̀ we nɨ yeʼ ə mbǎʼ. Mbə mbɨə kə̀b ghɨ àmei ɨnû mbe nɨ ə mbǎʼ kəbɨ. Məd yɨə nyaʼə ə̀zwììrɨ̀-bə̂d tɨ ənɨ ɨsɨg nyaʼa kɔ. Chəi wɨ̀ berɨ ənû ə mɔʼɔ nɨ ghɨ̀ mbɨ rəsìʼ, ɨmbə̀ʼ ɨghəm nɨ chəi məd ə ghà rəsìʼ. Ənɨ wɨ̀ gha mɨghab, ɨ wɨə ghɨ̀ àmei ənû ze nɨ yeʼ ɨŋga fîŋ məd, ɨmbə̀ʼ ɨghəm nɨ məd yɨə wə̀d mɨghab fɔrɨ mbǎʼ mɨghab.
43008045	Àyɨə chəi mbə ben ənû ze nɨ mɨə ghàə̀ ɨmbə̀ʼ ɨghəm nɨ mə wɨə ghà rəsìʼ!
43008046	À kɨə we rəbɔʼ nən nɨ tɨ̀ wɨ̀ chwi ənû rɨbɔ̀ŋ ə mɔʼɔ ze nɨ mə̀ ghɨ ə? Mə mɨ yeʼə ghà rəsìʼ, njɨ əton nɨ chəi mbə̀ ben ənû ze nɨ mɨə ghàə̀ kɨ ɨmbə̀ʼ ə yè ə?
43008047	Wə̀d we nɨ yeʼ wə̀d Ŋwìə̀ wɨə zu ənû ze nɨ Ŋwìə̀ ə ghàə̀. Əton nɨ chəi mbə̀ə zuə yɨ ɨmbə̀ʼ ɨghəm nɨ ka mbə yɨ ə bə̂d Ŋwiə̀.”
43008048	Bə̂d mbe nyaʼa biirɨ əmbɨ Yeso ni, “Tɨ̀ rɨ wa kùʼ a nɨ gha ni àwɔ̀ yɨ rɨ ə Sàmàriyà fɔrɨ ni əzwî rɨbɔ̀ŋ ə zɨ ɨŋga nè ə?”
43008049	Yeso nyaʼa wììrɨ̀ ni, “Chəi əzwî rɨbɔ̀ŋ ɨŋga num. Mə wɨə wumnɨ mɨ Mbǎʼ, àyɨə mbə mbɨə tìbrɨ̀ əmɨ.
43008050	Chəi mə̀ kəb ni bə̂d wumnɨ əmɨ. Àyɨə wə̀d mɔʼɔ wɨ əŋgu nɨə kə̀b ghɨ ni bə̂d wumnɨ əmɨ. À yɨə məd bɨrɨ sob mɨ ɨsaʼi.
43008051	Mə ghà rəsìʼ ɨ nən ni, wə̀d mɔʼɔ mɨ yeʼə ghɨ̀ ɨnû mbe nɨ mɨə ghàə̀, njɨ ka wɨ̀ bɨrɨ nɔ kwɨ i.”
43008052	Bə̂d mbe nyaʼa ghà ɨ bɔ ni, “Tɨ̀ fə kàŋ kyerɨ tɨ̀nîn ni əzwî rɨbɔ̀ŋ ə zɨ ɨŋga ne. Abràham nyaʼa kwɨ, bə̂d ɨ̀kə̀n Ŋwiə̀ nyaʼa bə̀ kwɨ, àyɨə à wɨə ghàə̀ ni, ka wə̀d we nɨə ghɨ̀ ɨnû mbe nɨ àwɔ̀ ə ghàə̀ bɨrɨ nɔ kwɨ i.
43008053	À wa chè a mbǎʼ Abràham nɨ nyaʼa kwɨ ə? Bə̂d ɨ̀kə̀n Ŋwiə̀ nyaʼa bə̀ kwɨ. Əne à kɨə kəb gha ni tə yɨə we ə?”
43008054	Yeso nyaʼa wììrɨ̀ ni, “Mə mɨ kəb wumnɨ mɨ ɨnyod, njɨ ɨwumnɨ yɨ əghɨ əko. À yɨ mɨ Mbǎʼ we nɨ mbən ə ghàə̀ ni məd yɨ ə Ŋwìə̀ ə ghɨ̀ ni bə̂d wumnɨ əmɨ.
43008055	Chəi mbə̀ be kyerɨ əməd, àyɨə mə kyerɨ əməd. Mə mɨ ghà ni chəi mə̀ kyerɨ əməd əne mɔ̌ yɨə wə̀d mɨghab ɨghabɨ ə mbə̀nə. Mə kàŋ kyerɨ əməd, əne mə wɨə ghɨ̀ ɨnû mbe nɨ məd ə ghàə̀.
43008056	Ə mbǎʼ Abràham nyaʼa ghaʼ nɨ zə nyùmə̀ we nɨ mə̀ bɨrɨ yeʼe. Wɨ̀ nyaʼa bə̀ zə, əne wɨ̀ nyaʼa ghaʼ kwàʼ rɨŋgəʼ.”
43008057	Bə̂d mbe nyaʼa ghà ɨ bɔ ni, “Chəi à kɨrɨ pe ɨghəm ɨwu ɨwum tân, əne à fə zə ə Abràham ə?”
43008058	Yeso nyaʼa ghà əmbɨ mɨ̀mə̌d ni, “Mə ghà rəsìʼ ɨ nən ni bɔŋ mbɨ nyaʼa sɨə gywɨ ə Abràham, mə nyaʼa fə sɨ əmɨ əŋgu!”
43008059	Ənɨ wɨ̀ nyaʼa gha əne, mbɨ nyaʼa gwe əti ni mbə bɨrɨ tumbɨ əməd əŋgu, àyɨə wɨ̀ nyaʼa nə̀mbɨ̀ i, əne jwɨ̀ rɨŋga mbàn Ŋwìə̀.
43009001	Ənɨ Yeso nyaʼə yènə̀ chèə̀, wɨ̀ nyaʼa zə mbaŋə̀ mɔʼɔ nɨ mbɨ nyaʼa gywɨ əfɨgə.
43009002	Mə̀mə̀ə̀nɨ̀-ɨ̀nù ɨməd nyaʼa biirɨ ɨ bɔ ni, “Əchwiə̀-ɨ̀nù, à kɨ ɨnû rɨbɔ̀ŋ we ghɨ ni mbɨ gywɨ mbaŋə̀ zɔ̂ əfɨgə ə? À kɨ mbɨ məd, kɨ̀ mbɨ mbǎʼ məd, kɨ̀ mbɨ ɨŋgɔb məd ə?”
43009003	Yeso nyaʼa wììrɨ̀ ni, “Kaʼi ni à yɨə mbaŋə̀ zɔ̂ nyaʼa ghɨ ənû rɨbɔ̀ŋ kɨ̀ mbǎʼ məd kɨ̀ ɨŋgɔb məd. Məd ə fɨ̀g ɨmbə̀ʼ bə̂d zə ɨchî nɨ Ŋwìə̀ ə fàʼə̀.
43009004	Tɨ̀ berɨ faʼ ə̀fàʼì ze nɨ wə̀d we nɨ nyaʼa tom əmɨ naʼ ɨ na. Àyɨə tɨ̀ berɨ fàʼ ənɨ ɨsɨ ə kɨrɨ zeŋə. Ɨzimɨ wɨə yeʼe nɨ chəi ənɨ tɨ̀ bə̂d wɨrɨ fàʼ.
43009005	Mbə̀ kyerɨ ni ənɨ mə̀ kɨrɨ ɨŋga ɨsɨg, mɔ̌ yɨ ɨzeŋɨ zeŋɨ əmbɨ ɨsɨg.”
43009006	Ənɨ wɨ̀ nyaʼa gha ɨnû mbɔ̂, wɨ̀ nyaʼa chèd mad ə si, tɔpɨ, nɨŋ tɨchaʼ ze zɔʼ əghə ə mbaŋə̀ ze əŋgu,
43009007	ghà ɨ bɔ ni, “Ndə̀ wo sò e ɨfě ɨŋga ətuŋ ze rɨ ə Silòàm.” (Əton ənɨ ɨkum wɔ̂ yɨ ni “Tom”). Mbaŋə̀ ze nyaʼa wò sò i ɨfě wɨrɨ bə̀ndɨ̀ yeʼe ənɨ wɨ nyaʼə sɨə zə ɨsɨ.
43009008	Bə̂d rɨ ɨban əkwɨ mbɨ mbe nɨ nyaʼa kweʼ zə əməd ənɨ wɨə nɔndɨ ɨghɨ nyaʼa biirɨ ni, “Ɨmbə̀ʼ mbaŋə̀ zɔ̂ yɨ ze nɨ nyaʼə chub ə si, nɔndɨ ɨghɨ ə?”
43009009	Bə̂d mɔʼɔ nyaʼa ghà ni, “À yɨ wɨwən”, mbɨ cherə nyaʼa gha ni, “Chə̂, kaʼi wɨwən. À yɨ wə̀d cherə nɨ yeʼ ɨghabɨ ə məd.” Mbaŋə̀ ze ziə nyaʼa ghà ni, “Mə yɨə mbaŋə̀ ze nɨ nyaʼə nɔndɨ ɨghɨ.”
43009010	Mbɨ nyaʼa biirɨ ɨ bɔ ni, “À sɨ che rɨ ye kɔ zə ɨsɨ ə?”
43009011	Wɨ̀ nyaʼa wììrɨ̀ ni, “Mbaŋə̀ ze nɨ mbɨə tɔŋ ənɨ Yeso kəʼ tɔpɨ si, zɔʼ mɨ əghə əŋgu, ghà ɨ num ni, 'Ndə̀ wò sò e ɨfě ə Silòàm.' Mə kə̀ʼ wò sò, əne mə wɨə sɨə zə ɨsɨ.”
43009012	Mbɨ nyaʼa biirɨ ɨ bɔ ni, “Mbaŋə̀ rəŋgu zi ə?” Wɨ̀ nyaʼa wììrɨ̀ ni, “Chəi mə kyerɨ əsɨ ze nɨ wɨ̀ yeʼ əŋgu.”
43009013	Bə̂d mbe nɨ nyaʼə ghàmbɨ̀ə̀ mbɨ ə mbaŋə̀ ze nɨ nyaʼa kweʼ fɨgə nyaʼa nɨŋ əməd mbɨ wò əsɨ mɨ̀Farisiî.
43009014	Əni ze nɨ Yeso nyaʼa tɔpɨ si vɨ̀ ɨfɨgɨ we əŋgu yɨə nyaʼa əni əkwɨ mɨ̀Jû.
43009015	Mɨ̀Farisiî mbe nyaʼa bə̀ biirɨ ɨ bɔ ni, “À che rɨ ye bɔŋ sɨə zə ɨsɨ ə?” Wɨ̀ nyaʼa wììrɨ̀ əmbɨ mɨ̀mə̌d ni, “Wɨ̀ kə̀ʼ tɔpɨ si zɔʼ mɨ əghə əŋgu, mə wò sò, əne tɨ̀nîn mə wɨə sɨə zə ɨsɨ.”
43009016	Mɨ̀Farisiî mɔʼɔ nyaʼa ghà ni, “Kaʼi Ŋwìə̀ tom mbaŋə̀ ze nɨ ghɨ ənû zɔ̂, ɨmbə̀ʼ ɨghəm nɨ chəi məd ə nùŋ əni əkwɨ.” Àyɨə mbɨ mɔʼɔ nyaʼa ghà ni, “Tɨ̀ mbaŋə̀ ze nɨə ghɨ̀ ɨnû rɨbɔ̀ŋ ghɨ̀ ɨnû yiirɨ ɨghabɨ mbɔ̂ ə?” Ənɨ mbɨ nyaʼa ghà əne, ə̀ghàbrɨ̀ ə nyaʼa jwɨ̀ əkaʼ mɨ̀mə̌d.
43009017	Mɨ̀Farisiî mbe nyaʼa wɨrɨ yì biirɨ əmbɨ ə mbaŋə̀ ze ni, “Wɨ̀ fə ghɨ à sɨə zə ɨsɨ. À ghà ni ye ɨmbə̀ʼ əməd ə?” Mbaŋə̀ ze nyaʼa wììrɨ̀ ni, “Mə kyerɨ ni məd yɨə kàŋ ə wə̀d ɨ̀kə̀n Ŋwìə̀.”
43009018	Chəi bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa ben ni mbaŋə̀ ze nyaʼa fɨ̀gə̀, əne ɨ wɨə sɨə zə ɨsɨ, pè ənɨ mbɨ nyaʼa tɔŋ mbǎʼ məd mbɨ ɨŋgɔb məd.
43009019	Ənɨ mbɨ nyaʼa yeʼe, mbɨ nyaʼa biirɨ əmbɨ mɨ̀mə̌d ni, “Wɔ̂ kɨ ə wan nɨ mbə̀ gha ni mbə nyaʼa gywɨ əməd əfɨgə ə? Wɨ̀ che rɨ ye sɨə zə ɨsɨ ə?”
43009020	Mbǎʼ məd mbɨ ɨŋgɔb məd nyaʼa wììrɨ̀ ni, “Tɨ̀ kyerɨ ni mbaŋə̀ zɔ̂ yɨ a wan. Tɨ̀ bə̀ kyerɨ ni tɨ̀ nyaʼa gywɨ əməd əfɨgə.
43009021	Àyɨə chəi tɨ̀ kyerɨ ɨchî nɨ zɨə yeʼ ni ɨ wɨə sɨə zə ɨsɨ rɨ̀nîn, kɨ̀ bè kyerɨ wə̀d we nɨ ghɨ̀ ni wɨ̀ kɔ zə ɨsɨ. Mbə̀ biirɨ ɨ bɔ. Wɨ̀ fə sɨ i mbaŋə̀, wɨ̀ bɨrɨ wiirɨ i ɨŋgam ziə.”
43009022	Mbǎʼ mbɨ ɨŋgɔb mbaŋə̀ ze nyaʼa ghà əne ɨmbə̀ʼ ɨghəm nɨ mbɨ nyaʼə bɔə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû, ɨmbə̀ʼ ɨghəm nɨ mbɨ nyaʼa fə nùŋ ni mbə bɨrɨ fid wə̀d mɔʼɔ we nɨ ben ni Yeso yɨə Wə̀d we nɨ Ŋwìə̀ zɔʼɔ rɨŋga nəb ə̀kàtɨ̀.
43009023	À yɨ əton nɨ mbǎʼ mbaŋə̀ ze mbɨ ɨŋgɔb məd nyaʼa gha ni, “Wɨ̀ fə sɨ i mbaŋə̀, mbə̀ biirɨ ɨ bɔ.”
43009024	Mbɨ nyaʼa tɔŋ mbaŋə̀ ze nɨ mbɨ nyaʼa gywɨ əfɨgə ənɨ ɨghəm nɨ pe ɨbe ghà ɨ bɔ ni, “Gha we rəsìʼ ɨfě Ŋwiə̀! Tɨ̀ kyerɨ ni mbaŋə̀ zɔ̂ nɨ vɨ əwe yɨə wə̀d nɨə ghɨ̀ ɨnû rɨbɔ̀ŋ.”
43009025	Mbaŋə̀ ze nyaʼa wììrɨ̀ ni, “Kɨ̀ à kɨ ə wə̀d nɨ ghɨ̀ ɨnû rɨbɔ̀ŋ kɨ̀ chə, chəi mə kyerɨ. Ənû nɨ mə kyerɨ yɨ ni mbɨ nyaʼa gywɨ əmɨ əfɨgə, əne tɨ̀nîn mə wɨə sɨə zə ɨsɨ!”
43009026	Mbɨ nyaʼa biirɨ ɨ bɔ ni, “Wɨ̀ kəʼ ghɨ̀ ənû ə ye ənɨ ə ne ə? Wɨ̀ kəʼ chè rɨ ye bɔŋ fiʼ e əghə ə?”
43009027	Wɨ̀ nyaʼa wììrɨ̀ əmbɨ mɨ̀mə̌d ni, “Mə fə kə̀ʼ gha ɨ nən, àyɨə chəi mbə̀ ghaʼ nɨ zwetɨ. Mbə kɨə wɨrɨə kəb zu ɨghəm cherə ɨmbə̀ʼ ə yè ə? Mbə wa bə̀ kəb nɨ yeʼ mə̀mə̀ə̀nɨ̀-ɨ̀nù ɨməd ə?”
43009028	Mbɨ nyaʼa zɔ̀m əməd ghà ni, “Àwɔ̀ yɨ ə̀mə̀ə̀nɨ̀-ɨ̀nù məd. À yeʼ ɨmbə̀ʼ əwa, tɨ̀ yɨ mə̀mə̀ə̀nɨ̀-ɨ̀nù Mose.
43009029	Tɨ̀ kyerɨ ni Ŋwìə̀ nyaʼa ghàm əmbɨ Mose, à yeʼ ɨmbə̀ʼ mbaŋə̀ zɔ̂, chəi tɨ̀ kyerɨ əsɨ ze nɨ wɨ̀ nɔʼ rəŋgu.”
43009030	Mbaŋə̀ ze nyaʼa wììrɨ̀ ni, “Əzɔ̂ yɨə kàŋ ənû ə yiirɨ! Chəi mbə̀ kyerɨ əsɨ ze nɨ wɨ̀ nɔʼ rəŋgu, àyɨə wɨ̀ fə fìʼ mɨ əghə.
43009031	Tɨ̀ kyerɨ ni chəi Ŋwìə̀ ə zwetɨ ɨnû mbe nɨ bə̂d nɨə ghɨ̀ ɨnû rɨbɔ̀ŋ ə ghàə̀, àyɨə məd wɨə zwetɨ rɨ əmbɨ ə bə̂d mbe nɨə wumnɨ əməd bə ghɨ̀ə̀ ɨnû mbe nɨ wɨ̀ kəbɨ.
43009032	Tɨ ənɨ Ŋwìə̀ nyaʼa tekɨ ɨsɨg, chəi bə̂d kweʼ zu ni wə̀d mɔʼɔ fə fìʼ əghə ə wə̀d nɨ mbɨ nyaʼa gywɨ əfɨgə.
43009033	À mɨ yeʼ nɨ kaʼi Ŋwìə̀ kəʼ tom mbaŋə̀ zɔ̂, njɨ chəi ənɨ tɨ̀ wɨ̀ ghɨ̀ ənû ə mɔʼɔ.”
43009034	Mbɨ nyaʼa wììrɨ̀ ɨ bɔ ni, “Mbɨ nyaʼa gywɨ əwe à kwi ɨŋga ɨnû rɨbɔ̀ŋ, əne à wa bɨrɨ chwi ɨnû ɨ na ə?” Mbɨ nyaʼa ghà əne, fid əməd tɨŋga nəb ə̀kàtɨ̀ ze.
43009035	Ənɨ Yeso nyaʼa zu ni mbɨ fə fid mbaŋə̀ ze rɨŋga nəb ə̀kàtɨ̀, wɨ̀ nyaʼa wo kə̀b əməd zə, biirɨ ɨ bɔ ni, “À ben Wan Wə̀d ə?”
43009036	Mbaŋə̀ ze nyaʼa wììrɨ̀ ni, “Masà, məd kɨə we, ɨmbə̀ʼ mə ben əməd ə?”
43009037	Yeso nyaʼa gha ɨ bɔ ni, “À fə zə əməd. À yɨə məd wɔ̂ ə ghàm ɨ ne.”
43009038	Mbaŋə̀ ze nyaʼa ghà ni, “Ə̀nùŋɨ̀sɨg, mə benɨ.” Ənɨ wɨ̀ nyaʼa ghà əne, wɨ̀ nyaʼa chìndɨ̀ ɨtu ɨnywɨ ɨfě Yeso.
43009039	Yeso nyaʼa ghà ni, “Mə nyaʼa yeʼe ɨ saʼ ɨsɨg wɔ̂ ɨmbə̀ʼ mɨfɨgɨ̀ zə ɨsɨ, mbe nɨə zə ɨsɨ beŋ ənɨ mɨfɨgɨ̀.”
43009040	Mɨ̀Farisiî mɔʼɔ nɨ nyaʼa əŋgu mbɨ məd nyaʼa zu ənû ze nɨ wɨ̀ nyaʼə ghàə̀, əne mbɨ nyaʼa biirɨ ɨ bɔ ni, “À wa kəb gha ni tɨ̀ yɨə bə mɨfɨgɨ̀ ə?”
43009041	Yeso nyaʼa wììrɨ̀ əmbɨ mɨ̀mə̌d ni, “À mɨ yeʼ nɨ mbə yɨ mɨfɨgɨ̀, njɨ chəi ɨgu-ənû ɨgwɨ nən. Àyɨə ɨchî nɨ mbə̀ gha ni mbə mbɨə zə ɨsɨ, ɨgu-ənû we kɨrɨ ten ɨgwɨ nən.”
43010001	Yeso nyaʼa ghà ni, “Mə ghà rəsìʼ ɨ nən ni wə̀d we nɨ chəi wɨ̀ che ɨchû ɨkam nyɨ ɨŋga əkad ə njɨ̀g, àyɨə wɨ̀ kɔʼ nyɨ ɨnə̂njɨ̀ cherə yɨ ɨjɨ fɔrɨ ə̀bàgɨ.
43010002	We nɨ che ɨchû ɨkam nyɨ ɨŋga əkad ə njɨ̀g yɨ we nɨə nəŋgɨə njɨ̀g te.
43010003	We nɨə nəŋgɨ ɨchû ɨkam wɨə fiʼ ɨchû ɨkam we ɨ bɔ. Njɨ̀g te tɨə zuə gɨ̂ məd. Məd ziə wɨə tɔŋə ti njɨ̀g ənɨ rɨkum tɨ mɨ̀mə̌d. Məd wɨə bə̀ nɨŋə njɨ̀g te ni tɨ jwɨ̀ wò kud ɨfu.
43010004	Ənɨ wɨ̀ fə chɨ ti njɨ̀g rɨjìm əsaŋ, ɨ wɨə chè ɨmbì, njɨ̀g te sɨə beenɨ əbɔʼ məd. Ɨ tɨə beenɨ ɨmbə̀ʼ ɨghəm nɨ tɨ kyerɨ gɨ̂ məd.
43010005	Chəi tɨ bɨrɨ beenɨ əbɔʼ wə̀d rɨ̀sɔ̀ʼɔ̀. Tɨ bɨrɨ norɨ wə̀d rɨ̀sɔ̀ʼɔ̀ ɨmbə̀ʼ ɨghəm nɨ chəi tɨ kyerɨ gɨ̂ bə̂d rɨ̀sɔ̀ʼɔ̀.”
43010006	Yeso nyaʼa ghà ənû ə mɨgɨ zɔ̂ əmbɨ mɨ̀mə̌d, àyɨə chəi ɨtu mɨ̀mə̌d nyaʼa zeŋ ɨmbə̀ʼ ənû ze nɨ wɨ̀ nyaʼə ghàə̀.
43010007	Yeso nyaʼa yì ghà ni, “Mə ghà rəsìʼ ɨ nən ni, mɔ̌ yɨ ɨchû ɨkam əmbɨ ə njɨ̀g.
43010008	Bə̂d mɨjìm mbe nɨ nyaʼa be yeʼe bɔŋ mə nyaʼa sɨə yeʼe yɨ mɨjɨ fɔrɨ ɨ̀bàgɨ. Àyɨə chəi njɨ̀g te nyaʼa zwetɨ ɨnû mbe nɨ mbɨ nyaʼə ghàə̀.
43010009	Mɔ̌ yɨ ɨchû ɨkam. Əne wə̀d mɔʼɔ we nɨ che ənɨ ə num nyɨ ɨŋga ɨkam bɨrɨ jwɨ rəŋgəʼ. Wɨ̀ bɨrɨ nyɨ ɨŋga ɨkam bə̀ jwɨ̀ wò zə ɨfu chɔ̀m nɨ kud.
43010010	Ɨjɨ wɨə yeʼe àmei nɨ jɨ, nɨ zwiirɨ bə̀ fɔrɨ nɨ nimnɨ njɨ̀g te. Mə nyaʼa yeʼe ni njɨ̀g te jɨg ɨ̀tènɨ̀, əne jɨg ɨ swi.
43010011	“Mɔ̌ yɨ ənə̂ŋgɨ̀-njɨ̀g chɔ̀m. Ənə̂ŋgɨ̀-njɨ̀g chɔ̀m wɨə benə nɨ kwɨ ɨmbə̀ʼ ti njɨ̀g.
43010012	Ka wə̀d we nɨ mbɨ nɨŋ ənɨ ə̀fàʼì yɨ i ənə̂ŋgɨ̀-njɨ̀g we nɨ berɨ njɨ̀g te. Wɨ̀ mɨ zə ənɨ əfɔn ə yeʼe, wɨ̀ bɨrɨ saŋ njɨ̀g te nòd i. Wɨ̀ nɨə norə, əfɔn ze ə bɨrɨ yeʼe gywɨ̀ njɨ̀g rɨ mɔʼɔ, jàŋ ə̀bùʼù.
43010013	Wə̀d we nɨ mbɨ nɨŋ ənɨ ə̀fàʼì bɨrɨ nod ɨmbə̀ʼ ɨghəm nɨ mbɨ nɨŋ əməd nɨŋɨ, əne chəi wɨ̀ zɨ ətu nɨ nəŋgɨ njɨ̀g te.
43010014	“Mɔ̌ yɨ ənə̂ŋgɨ̀-njɨ̀g chɔ̀m. Mə kyerɨ tɨ njɨ̀g, tɨ njɨ̀g bə̀ kyerɨ əmɨ.
43010015	Zɨə mei ɨchî nɨ Mbǎʼ kyerɨ əmɨ, mə bə kyerɨ ə Mbǎʼ. Mə fə ben nɨ kwɨ ɨmbə̀ʼ tɨ njɨ̀g.
43010016	Mə berɨ njɨ̀g rɨ cherə nɨ chəi ɨŋga əkad ə njɨ̀g zɔ̂. Mə berɨ bɨ nɨŋ njɨ̀g te yeʼe mbɨ rɨwən. Tɨ bɨrɨ zu mɨ gɨ̂, əne njɨ̀g te rɨ̀jìm bɨrɨ fɔtɨ ɨŋga əkad ə mɔʼ. Əne ənə̂ŋgɨ̀-njɨ̀g mɔʼ bɨrɨ nəŋgɨ mɨ̀mə̌d.
43010017	Əton nɨ Mbǎʼ ghaʼ əmɨ yɨ ni, mə fə ben nɨ kwɨ ɨmbə̀ʼ wɨrɨ chub ɨkǎ.
43010018	Chəi wə̀d mɔʼɔ bɨrɨ nɨŋ mɨ ɨ̀tènɨ̀ rɨ num. À yɨə mɔ̌ kaŋ ben ni mə bɨrɨ kwɨ. Mə berɨ ɨka nɨ kwɨ, bə̀ berɨ ɨka nɨ wɨrɨ chub ɨka. À yɨ mɨ Mbǎʼ gha ni mə ghɨ əne.”
43010019	Ə̀ghàbrɨ̀ ə nyaʼa yi jwɨ̀ əkaʼ mɨ̀Jû mbe ɨmbə̀ʼ ɨnû mbɔ̂ nɨ Yeso nyaʼa ghǎ.
43010020	Mɨ̀mə̌d mɨ̀nɔnɔʼ nyaʼa ghà ni, “Əzwî rɨbɔ̀ŋ ə zɨ ɨŋga məd! Ɨ wɨə beə! Mbə kɨə zwetɨ ɨnû mbe nɨ wɨə ghà ɨmbə̀ʼ ə yè ə?”
43010021	Mbɨ mɔʼɔ nyaʼa ghà ni, “Ka ɨŋgam wɔ̂ yɨ i wɨ wə̀d nɨ əzwî rɨbɔ̀ŋ ə yeʼ ɨŋga məd. Tɨ əzwî rɨbɔ̀ŋ ə fìʼ əghə ə wə̀d nɨ fɨg ə?”
43010022	Nyùmə̀ nyaʼa kùʼ nɨ mɨ̀Jû nyaʼa wo jɨg əchwɨ̂ ɨmbə̀ʼ kɔndɨ ɨchî nɨ mbɨ nyaʼa wɨrɨ sweŋ mbàn Ŋwìə̀ ze rɨ ə Jèrusalèm. À yɨə nyùmə̀ nɨ ɨfə nyaʼə kɔ əku.
43010023	Yeso wɨə nyaʼə yèn ɨŋga mbàn Ŋwìə̀ ɨŋga ə̀tâŋ ze nɨ mbɨ nyaʼa tɔŋ ənɨ Ə̀tâŋ ə Solomòn.
43010024	Mɨ̀Jû nyaʼa wò fetɨ kad əməd biirɨ ɨ bɔ ni, “À kɨə wo nuŋ əwa ənɨ ə̀bìrɨ̀ ənɨ əgha nɨ sa rɨ ye ə? Àwɔ̀ mɨ yeʼ Wə̀d we nɨ Ŋwìə̀ zɔʼɔ, kaŋ ghà ɨ na əsaŋ əsaŋ.”
43010025	Yeso nyaʼa wììrɨ̀ əmbɨ mɨ̀mə̌d ni, “Mə nyaʼa fə ghà ɨ nən àyɨə chəi mbə̀ benɨ. Ɨnû mbe nɨ mɨə ghɨ̀ ənɨ ɨkum mɨ Mbǎʼ, ɨ mbɨə ghɨ̀ ni bə̂d kyerɨ wə̀d we nɨ mə yeʼ wɨwən.
43010026	Chəi mbə̀ ben ɨmbə̀ʼ ɨghəm nɨ ka mbə̀ yɨ ə tɨ njɨ̀g.
43010027	Tɨ njɨ̀g tɨə zu ənû ze nɨ mɨə ghàə̀. Mə kyerɨ tɨ njɨ̀g. Ɨ tɨə beenɨ əbɔʼ num.
43010028	Mə wɨə nàʼ ɨ̀tènɨ̀ rɨ mì əmbɨ tɨ njɨ̀g. Chəi tɨ bɨrɨ nɔ kwɨ. Chəi wə̀d nɨ tɨ wɨ̀ fè mɨ̀mə̌d rɨ num.
43010029	Mɨ Mbǎʼ we nɨ naʼ njɨ̀g tɔ̂ ɨ num ə chè wə̀d jìm. Chəi wə̀d nɨ tɨ̀ wɨ̀ fe mɨ̀mə̌d rɨ əmbɨ mɨ Mbǎʼ.
43010030	Mɔ̌ mbɨ mɨ Mbǎʼ mbɨ ənɨ ənû ə mɔʼ.”
43010031	Mɨ̀Jû nyaʼa wɨrɨ gwe əti ɨmbə̀ʼ tumbɨ əməd.
43010032	Yeso nyaʼa wììrɨ̀ əmbɨ mɨ̀mə̌d ni, “Mɨ Mbǎʼ fə ghɨ̀ ni mə ghɨ ɨnû chɔ̀m nɔnɔʼ əkaʼ nən. À kɨə zi rəbɔʼ ɨnû mbɔ̂ nɨ mbɨə kəb tumbɨ əmɨ ɨmbə̀ʼ əzɨ əwən ə?”
43010033	Mbɨ nyaʼa wììrɨ̀ ɨ bɔ ni, “Kaʼi ɨmbə̀ʼ ənû ə chɔ̀m ə mɔʼɔ ze à ghɨ̌ nɨ tɨ̀ kəb tumbɨ əwe. Tɨ̀ wɨə kəb tumbɨ əwe ɨmbə̀ʼ ɨchî nɨ à zɔm ə Ŋwiə̀, ɨmbə̀ʼ ɨghəm nɨ àwɔ̀ wə̀d mɨ̀sɔŋɨchù wɨə ghàə̀ ni tə yɨə Ŋwiə̀.”
43010034	Yeso nyaʼa wììrɨ̀ əmbɨ mɨ̀mə̌d ni, “Chəi mbɨ wa ŋwaʼnɨ ɨŋga tə rɨkə ni, Ŋwìə̀ nyaʼa ghà ni, 'Mbə yɨ mɨ̀ŋwìə̀ ə'?
43010035	Ŋwìə̀ nyaʼa tɔŋ bə̂d mbe nɨ nyaʼa zu ɨŋgam məd ni mbɨ yɨ mɨ̀ŋwìə̀. Əne mbə̀ kyerɨ ni Ə̀ŋwàʼnɨ̀ ə Ŋwiə̀ ə zɨə ghà rəsìʼ.
43010036	Mbə̀ mbɨə ghà ɨmbə̀ʼ mɔ̌ we nɨ Mbǎʼ nyaʼa zɔʼɔ chà ɨŋga ɨsɨg ni mə wɨə zɔ̀m ə Ŋwiə̀ ɨmbə̀ʼ ɨchî nɨ mə̀ gha ni, 'Mə yɨə Wan Ŋwìə̀ ə'?
43010037	À mɨ yeʼ nɨ chəi mɨə ghɨ̀ ɨnû mbe nɨ mɨ Mbǎʼ ghà ɨ num, tɨ mbə̀ ben ə ɨnû mbe nɨ mɨə ghàə̀.
43010038	Mə mɨ yeʼə ghɨ̀ ɨnû mbe, ka à be yeʼi ni chəi mbə̀ ben ənû mbe nɨ mɨə ghàə̀, àyɨə mbə ben ɨmbə̀ʼ mbə ɨtu zeŋ ni mɨ Mbǎʼ wɨ ənɨ ənû ə mɔʼ mbɨ num fɔrɨ ni mə wɨ ənɨ ənû ə mɔʼ mbɨ mɨ Mbǎʼ.”
43010039	Mbɨ nyaʼa wɨrɨ kəb nɨ gywɨ əməd, àyɨə wɨ̀ nyaʼa vɨ rɨŋga tɨkyerɨ-ɨbɔ mɨ̀mə̌d.
43010040	Yeso nyaʼa ghɨ̀ əne yì baanɨ ɨgyɨ̂ Jodàn ɨghəm cherə wo əsɨ ze nɨ Jɔ̌n nyaʼə bèə̀ nàʼ mɨnib. Wɨ̀ nyaʼa pè chubɨ əŋgu.
43010041	Bə̂d mɨ̀nɔnɔʼ nyaʼa wò əsɨ məd. Mbɨ nyaʼə ghàə̀ mbənə mbənə ni, “Chəi Jɔ̌n we nɨ nyaʼə nàʼ mɨnib nyaʼa ghɨ ɨnû yiirɨ mɔʼɔ, àyɨə ɨnû jìm mbe nɨ wɨ̀ nyaʼa ghǎ ɨmbə̀ʼ mbaŋə̀ zɔ̂ yɨ ɨnû rəsìʼ.”
43010042	Bə̂d mɨ̀nɔnɔʼ nyaʼa ben ə Yeso əsɨ ze.
43011001	Mbaŋə̀ mɔʼɔ nɨ ɨkum məd nyaʼə Lazarɔ̀s wɨə nyaʼə wɔ̀nə̀. Ɨ wɨə nyaʼə chub ə Betanì mbɨ ti njàbɨ nɨ tɨkum tɨ mɨ̀mə̌d nyaʼə Mèri mbɨ Màta.
43011002	Mèri we nɨ nobɨ məd Lazarɔ̀s nyaʼə wɔ̀nə̀ yɨ we nɨ nyaʼa zɔʼ Ə̀nùŋɨ̀sɨg ənɨ mɨwud bə̀ fu ɨwu məd ənɨ ti nyôŋ rɨ ətu.
43011003	Məyi mbɔ̂ mɨbe nɨ nyaʼə bɔŋgɔb nyaʼa tom ɨkə̂n əmbɨ Yeso ni, “Ə̀nùŋɨ̀sɨg, e sə̀ʼ we nɨ à kaŋ ghaʼ wɨə wɔ̀nə̀.”
43011004	Ənɨ Yeso nyaʼa zu ənû zɔ̂, wɨ̀ nyaʼa ghà ni, “Ka Lazarɔ̀s bɨrɨ kwɨ i ɨmbə̀ʼ əwɔn zɔ̂. Àyɨə zɨə bɨrɨ ghɨ ni bə̂d wumnɨ ə Ŋwiə̀ bə̀ wumnɨ Wan Ŋwìə̀.”
43011005	Yeso nyaʼa ghaʼ ə Màta, ghaʼ aŋgɔb məd bə̀ ghaʼ ə Lazarɔ̀s.
43011006	Àyɨə ənɨ wɨ̀ nyaʼa zu ni Lazarɔ̀s wɨə wɔ̀nə̀, wɨ̀ nyaʼa wɨrɨ chub ɨni be əsɨ ze nɨ wɨ̀ nyaʼa əŋgu.
43011007	Ənɨ ɨni mbɔ̂ be nyaʼa fə che i, wɨ̀ nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Tɨ wɨrɨ bə̀ndɨ̀ wò ə Jùdeyà.”
43011008	Mə̀mə̀ə̀nɨ̀-ɨ̀nù mbe nyaʼa gha ɨ bɔ ni, “Əchwiə̀-ɨ̀nù, chəi əgha ə kɨrɨ sa nɨ mɨ̀Jû nyaʼə kə̀b tumbɨ əwe ənɨ əti, əne à wɨə kɨrɨ kəb wo əŋgu ə?”
43011009	Yeso nyaʼa wììrɨ̀ ni, “Ɨmbə̀ʼ mɨ̀awà wum chɔ̀b rɨ̀be mbɨ ɨŋga əni ə mɔʼ ə? À mɨ yeʼ nɨ wə̀d ə yèn əziə, chəi ənɨ tɨ̀ wɨ̀ te əwu ənɨ əghɨ ə mɔʼɔ, ɨmbə̀ʼ ɨghəm nɨ ɨ wɨə zə ɨzeŋɨ zeŋɨ we nɨə te ɨŋga ɨsɨg.
43011010	Àyɨə wə̀d mɔʼɔ mɨ yèn ɨzimɨ, wɨ̀ bɨrɨ te ɨwu ənɨ ɨghɨ ə mɔʼɔ, ɨmbə̀ʼ ɨghəm nɨ chəi ɨsɨ ə zeŋə.”
43011011	Wɨ̀ nyaʼa ghɨ əne, ghà əmbɨ mɨ̀mə̌d ni, “A sə̀ʼ we nɨ mbɨə tɔŋ ənɨ ə Lazarɔ̀s fə feŋ əŋgwenɨ, àyɨə mə bɨrɨ wò nɔ əməd.”
43011012	Mə̀mə̀ə̀nɨ̀-ɨ̀nù mbe nyaʼa wììrɨ̀ ɨ bɔ ni, “Ə̀nùŋɨ̀sɨg, wɨ̀ mɨ fə feŋ əŋgwenɨ njɨ wɨ̀ bɨrɨ bɔtɨ i.”
43011013	Yeso wɨə nyaʼə ghà ɨmbə̀ʼ ɨvɨ məd, àyɨə ɨ mbɨ nyaʼə kɔndɨə ni ɨ wɨə gwenə.
43011014	Əne Yeso nyaʼa sɨ ghà əmbɨ mɨ̀mə̌d əsaŋ əsaŋ ni, “Lazarɔ̀s fə kwɨ,
43011015	àyɨə ɨmbə̀ʼ ə ɨghəm, mə ghaʼ ɨchî nɨ chə nyaʼa i əmɨ əŋgu, ɨmbə̀ʼ mbə̀ che ənjìm ənû zɔ̂ benɨ. Tɨ̀ wo əsɨ məd.”
43011016	Tomas, nɨ mbɨ nyaʼə bə̀ tɔŋ ənɨ ə Didimùs, əne yɨ ni, wan ŋwìə̀, nyaʼa ghà əmbɨ mə̀mə̀ə̀nɨ̀-ɨ̀nù mbə ni, “Tɨ̀ bə wò mbɨ Ə̀nùŋɨ̀sɨg, ɨmbə̀ʼ à mɨ yeʼ ənû nɨ wɨ̀ bɨrɨ kwɨ, tɨ̀ bə̀ kwɨ mbɨ məd!”
43011017	Ənɨ Yeso nyaʼa pe əŋgu, wɨ̀ nyaʼa zə ni Lazarɔ̀s nyaʼa fə sɨ ɨŋga ɨ̀sì ɨni kwè.
43011018	Ɨ nɔʼ rɨ ə Betanì wò ə Jèrusalèm yɨə nyaʼa ɨghabɨ mɨ̀kilometà mɨ̀tad.
43011019	Mɨ̀Jû mɨ̀nɔnɔʼ nyaʼa nɔ̀ʼ rɨ ə Jèrusalèm wò əsɨ Màta mbɨ Mèri ɨ nəərɨ mɨ̀mə̌d ɨmbə̀ʼ ɨchî nɨ nobɨ mɨ̀mə̌d nyaʼa kwɨ.
43011020	Ənɨ Màta nyaʼa zu ni Yeso wɨə yeʼe, wɨ̀ nyaʼa jwɨ̀ wò bòm əməd, àyɨə Mèri nyaʼa chub ɨŋga nəb.
43011021	Màta nyaʼa ghà əmbɨ Yeso ni, “Ə̀nùŋɨ̀sɨg, à kɨə kəʼ əgha njɨ chəi mɨ nobɨ kəʼ kwɨ.
43011022	Àyɨə mə kyerɨ ni ka à bei tɨ̀nîn, ənû ə mɔʼɔ ze nɨ à biirɨ əmbɨ ə Ŋwiə̀, wɨ̀ bɨrɨ ghɨ ɨ ne.”
43011023	Yeso nyaʼa ghà ɨ bɔ ni, “E nobɨ bɨrɨ wɨrɨ zwemə.”
43011024	Màta nyaʼa wììrɨ̀ ɨ bɔ ni, “Mə kyerɨ ni wɨ̀ bɨrɨ wɨrɨ zwemə əni ze nɨ sɨ nwìə̀.”
43011025	Yeso nyaʼa ghà ɨ bɔ ni, “Mɔ̌ yɨə wə̀d we nɨə zwemnɨ ə bə̂d bə̀ yeʼ we nɨə nàʼ ɨ̀tènɨ̀. Wə̀d we nɨ ben əmɨ bɨrɨ wɨrɨ chub ɨkǎ, ka wɨ̀ bè kwɨ i.
43011026	Ka wə̀d mɔʼɔ we nɨ yeʼ i ɨkǎ nɨ ben əmɨ bɨrɨ nɔ kwɨ i. À ben ənû zɔ̂ ə?”
43011027	Màta nyaʼa wììrɨ̀ ɨ bɔ ni, “Ee, kyɨ Ə̀nùŋɨ̀sɨg, mə ben ni àwɔ̀ yɨə Wə̀d we nɨ Ŋwìə̀ zɔʼɔ, bə̀ ben ni àwɔ̀ yɨə Wan Ŋwìə̀ we nɨ nyaʼa wo yeʼe ɨŋga ɨsɨg.”
43011028	Ənɨ Màta nyaʼa gha ənû zɔ̂, wɨ̀ nyaʼa wò tɔŋ ə Mèri, aŋgɔb məd, nyeʼ chùmbɨ̀ ɨ bɔ ni, “Əchwiə̀-ɨ̀nù wɨ əgha. Ɨ wɨə tɔŋ əwe.”
43011029	Ənɨ Mèri nyaʼa zu əne, wɨ̀ nyaʼa gàd əwu əwən nɔ̀ʼ wò əsɨ məd.
43011030	Chəi Yeso nyaʼa kɨrɨ nyɨ ɨŋga əsɨ ze. Ɨ wɨə nyaʼa kɨrɨ əsɨ ze nɨ Màta nyaʼa bòm əməd.
43011031	Ənɨ mɨ̀Jû mbe nɨ nyaʼa ɨŋga nəb mbɨ Mèri, nəərɨ əməd, nyaʼa zə ɨchî nɨ wɨ̀ nyaʼa gad əwu əwən nɔ̀ʼ rətiə jwɨ̀ ɨsɨg, mbɨ nyaʼa beenɨ əbɔʼ məd. Mbɨ nyaʼa kɔndɨ ni ɨ wɨə wò di ətu ɨ̀sì.
43011032	Ənɨ Mèri nyaʼa wò əsɨ ze nɨ Yeso nyaʼa əŋgu, pè zə əməd, wɨ̀ nyaʼa gù ɨban ɨwu məd ghà ni, “Ə̀nùŋɨ̀sɨg, à kɨə kəʼ əgha njɨ chəi mɨ nobɨ kəʼ kwɨ.”
43011033	Ənɨ Yeso nyaʼa zə ɨchî nɨ wɨ̀ nyaʼə dìə̀, bə̀ zə ɨchî nɨ mɨ̀Jû mbe nɨ nyaʼa mbɨ məd nyaʼa bə̀ dìə̀, ənû ze ə nyaʼa betɨ əməd bə̀ tɔb əməd kwàʼ rɨŋgəʼ.
43011034	Əne wɨ̀ nyaʼa biirɨ ni, “Mbə nuŋ əvɨ əməd ɨŋga ɨ̀sì wi ə?” Mbɨ nyaʼa wììrɨ̀ ni, “Ə̀nùŋɨ̀sɨg, yeʼe zə.”
43011035	Yeso nyaʼa chweŋ mɨsɨ.
43011036	Mɨ̀Jû mbe nyaʼa zə əne ghà ni, “Mbə̀ zə ɨchî nɨ wɨ̀ nyaʼa kaŋ ghaʼ əməd!”
43011037	Àyɨə mbɨ mɔʼɔ rəbɔʼ mɨ̀mə̌d nyaʼa ghà ni, “Wɨ̀ nyaʼa ghɨ̀ ni mbaŋə̀ ze nɨ nyaʼa fɨgə wɨrɨ kɔ zə ɨsɨ, əne chəi ənɨ tɨ̀ wɨ̀ kə̀ʼ ghɨ̀ ni tɨ Lazarɔ̀s kwɨ i ə?”
43011038	Ənû ze ə nyaʼa yì bètɨ̀ ə Yeso, əne wɨ̀ nyaʼa wò ətu ɨ̀sì ze. Ɨsî we yɨə nyaʼa ɨsum. Mbɨ nyaʼa kubrɨ ɨchû ɨsum we ənɨ ɨti.
43011039	Ənɨ Yeso nyaʼa pè əŋgu, wɨ̀ nyaʼa ghà ni, “Mbə̀ chɨ ɨti wɔ̂!” Màta, nɨ nyaʼə njàbɨ mbaŋə̀ ze nɨ nyaʼa kwɨ, nyaʼa ghà ɨ bɔ ni, “Ə̀nùŋɨ̀sɨg, mə kyerɨ ni ɨfɔ wɨə sɨə jwɨ̀ə̀, ɨmbə̀ʼ ɨghəm nɨ rə̀chɔ̀ŋ yɨ ɨni ɨkwè nɨ wɨ̀ fə kwɨ.”
43011040	Yeso nyaʼa ghà ɨ bɔ ni, “Ɨmbə̀ʼ mə kə̀ʼ gha ɨ ne ni à mɨ benɨ, à bɨrɨ zə ɨka Ŋwiə̀ ə?”
43011041	Mbɨ nyaʼa chɨ̀ ɨti we. Əne Yeso nyaʼa neŋ ɨkaŋ ghà ni, “Mɨ Mbǎʼ, məben-əwe ɨchî nɨ à fə zu ənû ze nɨ mə̀ gha ɨ ne.
43011042	Mə kyerɨ ni à wɨə zu ɨnû mbe nɨ mɨə ghà ɨ ne ɨghəm jìm, àyɨə mə kə̀ʼ ghà əzɔ̂ ɨmbə̀ʼ bə̂d mbɔ̂ nɨ təmbɨ ɨban num, ɨmbə̀ʼ mbɨ ben ni à yɨ àwɔ̀ nyaʼa tom əmɨ.”
43011043	Ənɨ wɨ̀ nyaʼa gha ənû zɔ̂, wɨ̀ nyaʼa kyeŋ rɨkǎ ghà ni, “Lazarɔ̀s, jwɨə yeʼe!”
43011044	Lazarɔ̀s nyaʼa jwɨ̀, kɨrɨ mbɨ tɨbabɨ ngywɨ̌ te nɨ mbɨ nyaʼa nib ɨwu məd bə̀ nib ɨbɔ məd əŋgu fɔrɨ mbɨ ze nɨ mbɨ nyaʼa nib ətu əməd əŋgu. Ənɨ wɨ̀ nyaʼa jwɨ̀ əne, Yeso nyaʼa ghà əmbɨ ə bə̂d mbe nɨ nyaʼa əŋgu ni, “Mbə̀ za tɨbabɨ ngywɨ̌ te, sàŋ ni wɨ̀ wò i.”
43011045	Mɨ̀Jû mɨ̀nɔnɔʼ rəbɔʼ mbe nɨ nyaʼa wo chwi ɨfě əmbɨ Mèri nyaʼa zə ənû ze nɨ Yeso nyaʼa ghɨ̌, əne mbɨ nyaʼa ben əməd.
43011046	Àyɨə mbɨ mɔʼɔ rəbɔʼ mɨ̀mə̌d nyaʼa wò əsɨ mɨ̀Farisiî, pè ghà ənû ze nɨ Yeso fə ghɨ̌.
43011047	Əne bə̂d kyeŋ mbe rɨ ə mbàn Ŋwìə̀ mbɨ mɨ̀Farisiî nyaʼa tɔŋ ɨfetɨ mə̀saʼ əbeŋ ghà ni, “Tɨ kɨə kaŋ wo ghɨ ye ə? Mbaŋə̀ zɔ̂ zɨə ghɨ̀ ɨnû yiirɨ nɔnɔʼ!
43011048	Tɨ̀ mɨ sàŋ ni wɨ̀ wo ɨmbì ənɨ əkwɨ ɨchî wɔ̂, njɨ wə̀d jìm bɨrɨ ben əməd, əne məRom bɨrɨ yeʼe nimnɨ a mbàn Ŋwìə̀ bə̀ nimnɨ a əbeŋ.”
43011049	Wɨ mɔʼɔ rəbɔʼ mɨ̀mə̌d, nɨ ɨkum məd nyaʼə Kaifàs, nɨ nyaʼa ətu ɨgwɨ ə bə̂d mbàn Ŋwìə̀ əghəm əwù ze, nyaʼa ghà əmbɨ mɨ̀mə̌d ni, “Mbə̀ yɨə kàŋ ɨneŋ!
43011050	Chəi mbə̀ kyerɨ ni zɨə bɔ̀ŋ ni wə̀d mɔʼ kwɨ ɨgwɨ ətu ə bə̂d, chè ɨchî nɨ əbeŋ əjìm ə bɨrɨ nim ə?”
43011051	Chəi wɨ̀ nyaʼa ghà ənû zɔ̂ ənɨ i ɨghəm, àyɨə ɨchî nɨ wɨ̀ yɨə nyaʼə ətu ɨgwɨ ə bə̂d mbàn Ŋwìə̀ əghəm əwù ze, wɨ̀ nyaʼa gham ɨghabɨ ə wə̀d ɨ̀kə̀n Ŋwìə̀ ni Yeso bɨrɨ kwɨ ɨgwɨ ətu əbeŋ mɨ̀Jû.
43011052	Chəi wɨ̀ bɨrɨ kwɨ àmei ɨgwɨ ətu mɨ̀mə̌d, wɨ̀ berɨ bɨ kwɨ ɨmbə̀ʼ fɔtɨ bɔn Ŋwiə̀ mɨ̀jìm mbe nɨ jaŋ ɨŋga ɨsɨg.
43011053	Ɨ kɔ rɨ əni ze, mbɨ nyaʼa kɔ taŋ mɨnaŋ ɨmbə̀ʼ zwiirɨ ə Yeso.
43011054	Əne chəi Yeso nyaʼə wɨrɨə yèn əsaŋ əsaŋ əkaʼ mɨ̀Jû. Wɨ̀ nyaʼa nɔ̀ʼ wo əsɨ ze nɨ mbɨ nyaʼə tɔŋ ənɨ ə Efrèm, nɨ nyaʼa ɨban ɨbad rɨkwàʼi. Wɨ̀ nyaʼa pè chub əŋgu mbɨ mbi mə̀mə̀ə̀nɨ̀-ɨ̀nù.
43011055	Nyùmə̀ Əchwɨ̂ ə Che-ɨgun ə nyaʼa fə tiinɨ, əne bə̂d mɨ̀nɔnɔʼ nyaʼa nɔ̀ʼ rɨŋga ɨsɨ mbe nɨ nyaʼa ɨban ɨban wò ə Jèrusalèm ɨmbə̀ʼ zeŋnɨ ə ɨnyod, bɔŋ mbɨ sɨə jɨg əchwɨ̂ ze.
43011056	Ɨ mbɨə nyaʼə kə̀b ə Yeso, əne mbɨ nyaʼa ghà mbənə mbənə ənɨ mbɨ nyaʼa fetɨ ɨŋga mbàn Ŋwìə̀ ni, “Mbə kɔn əzən ni yè ə? Ni ka wɨ̀ bɨrɨ yeʼe i ənɨ əchwɨ̂ zɔ̂ ə?”
43011057	Bə̂d kyeŋ mbe rɨ ə mbàn Ŋwìə̀ mbɨ mɨ̀Farisiî nyaʼa fə ghà ni wə̀d mɔʼɔ mɨ kyerɨ əsɨ ze nɨ Yeso yeʼ əŋgu, wɨ̀ ghɨ mbə̀ kyerɨ, ɨmbə̀ʼ mbə̀ gywɨ əməd.
43012001	Ənɨ ɨni nyaʼa buʼ rɨ̀fuə bɔŋ mɨ̀Jû nyaʼa sɨə jɨg Əchwɨ̂ ə Che-ɨgun, Yeso nyaʼa wò ə Betanì, nɨ yeʼ əsɨ ze nɨ Lazarɔ̀s we nɨ wɨ̀ nyaʼa zwemnɨ nyaʼə chub əŋgu.
43012002	Bə̂d mɔʼɔ rɨŋga əsɨ ze nyaʼa tekɨ ɨghɨjɨg ɨ bɔ əŋgu. À yɨə Màta nyaʼə nàʼ ɨghɨjɨg mbe əmbɨ ə bə̂d. Lazarɔ̀s yɨ wɨ mɔʼɔ rəbɔʼ bə̂d mbe nɨ nyaʼa chubɨ ɨ jɨg mbɨ məd.
43012003	Ənɨ mbɨ nyaʼə jɨgə, Mèri nyaʼa nɨŋ əkwirɨ ə chəŋ mɨwud əka ɨnùn nɨ mbɨ nyaʼa tekɨ àmei ənɨ ə naàd, zɔʼ ɨwu Yeso əŋgu, bə̀ fu ənɨ ti nyôŋ rɨ ətu. Ɨfɔ rɨ ənɨ mɨwud mbe nyaʼa ghɨ̀ ni nəb ze jìm sɨə nyùʼrɨə.
43012004	Ənɨ wɨ̀ nyaʼə zɔʼ əne, Judàs Iskàriɔ̀t nɨ nyaʼə wɨ mɔʼɔ rəbɔʼ mə̀mə̀ə̀nɨ̀-ɨ̀nù Yeso, nɨ à yɨə məd nyaʼa bɨrɨ fen ə Yeso, nyaʼa ghà ni,
43012005	“Əton nɨ chəi mbɨ kəʼ fèn mɨwud mbɔ̂ ənɨ mɨ̀fraŋ chuʼ əkɨ ətad əne nàʼ ɨkab we əmbɨ ə bə̂d ɨkwaŋ kɨ ɨmbə̀ʼ ə ye ə?”
43012006	Wɨ̀ nyaʼa ghà ənû zɔ̂ kaʼi ɨmbə̀ʼ ɨghəm nɨ wɨ̀ nyaʼa zɨ ətu nɨ nəŋgɨ bə̂d ɨkwaŋ. Wɨ̀ nyaʼa ghà ɨmbə̀ʼ ɨghəm nɨ məd yɨə nyaʼə ɨjɨ, fɔrɨ ni ɨchî nɨ ə̀bàm ɨkab ə nyaʼa ɨ bɔ, ɨ wɨ̀ nyaʼə kɨə chɨ̀ ɨkab rəbɔʼ we nɨ mbɨ nyaʼa zɨ ɨŋga ə̀bàm ze ghɨ̀ mbi ɨnû əŋgu.
43012007	Ənɨ Yeso nyaʼa zu ənû ze, wɨ̀ nyaʼa ghà ni, “Tɨrə̀ chə e əyi wɔ̂! Wɨ̀ kə̀ʼ nùŋ mɨwud mbɔ̂ ɨmbə̀ʼ mbɨ zɔʼ əmɨ əŋgu əni ze nɨ mbɨ bɨrɨ tweŋ əmɨ.
43012008	Bə̂d ɨkwaŋ mbɨ əkaʼ nən ɨghəm jìm, àyɨə chəi mbə̀ bɨrɨ zə əmɨ əkaʼ nən ɨghəm jìm.”
43012009	À nyaʼa ənɨ ə nyùmə̀ we, ɨnɔ̂n mɨ̀Jû we nɨ nyaʼa wo ənɨ əchwɨ̂ ze nyaʼa zu ni Yeso wɨ ə Betanì, əne mbɨ nyaʼa wò əŋgu. Chəi mbɨ nyaʼa wo əŋgu àmei nɨ zə ə Yeso. Mbɨ nyaʼa bə̀ wò ɨmbə̀ʼ zə ə Lazarɔ̀s we nɨ Yeso nyaʼa zwemnɨ.
43012010	Əne bə̂d kyeŋ mbe rɨ ə mbàn Ŋwìə̀ nyaʼa taŋ ni mbə bɨrɨ bɨ zwiirɨ ə Lazarɔ̀s,
43012011	ɨmbə̀ʼ ɨghəm nɨ ənû ze nɨ nyaʼa ghɨ̌ ənɨ ə Lazarɔ̀s ə nyaʼa ghɨ̌ ni mɨ̀Jû nɔnɔʼ saŋ mɨ̀mə̌d ben ə Yeso.
43012012	À nyaʼa əni ze nɨ beenɨ, ɨnɔ̂n bə̂d nɨ nyaʼa kwàʼ wɨ kyeŋ, nɨ nyaʼa wo ənɨ əchwɨ̂ ze, nyaʼa zu ni Yeso wɨə yeʼe ə Jèrusalèm.
43012013	Əne mbɨ nyaʼa nɨŋ ɨzaŋ ɨghəb jwɨ̀ wo bòm əməd. Ɨ mbɨə nyaʼə kyeŋə rɨ̀kǎ ghàə̀ ni, “Tɨ̀ yiirɨ ə Ŋwiə̀! Ŋwìə̀ zɨ əbɔrəbɔd ɨgun ə wə̀d we nɨə yeʼe ənɨ ɨkum məd. Ŋwìə̀ zɨ əbɔrəbɔd ɨgun ɨfɔ̂n mɨ̀Izre!”
43012014	Yeso nyaʼa nɨŋ wan jàkas kɔʼ ɨgun, ɨchî nɨ mbɨ nyaʼa ŋwaʼnɨ ni,
43012015	“Bə̂d mbɨ rɨ ə Jèrusalèm, tɨ mbə̀ bɔ ə! Mbə̀ zə, ə ɨfɔ̂n wɨə yeʼe, wɨ̀ kɔʼ wan jàkas.”
43012016	Chəi ɨtu mə̀mə̀ə̀nɨ̀-ɨ̀nù ɨməd nyaʼa kɨrɨ zeŋ ɨmbə̀ʼ ənû zɔ̂ ənɨ ə nyùmə̀ we. Àyɨə ənɨ Ŋwìə̀ nyaʼa zwemnɨ əməd naʼ ɨwumnɨ ɨ bɔ, mə̀mə̀ə̀nɨ̀-ɨ̀nù mbe nyaʼa sɨ kɔndɨ ni mbɨ nyaʼa ŋwàʼnɨ̀ ənû zɔ̂ ɨmbə̀ʼ əməd, fɔrɨ ni mbɨ fə ghɨ ənû rəŋgu ənɨ məd.
43012017	Ɨnɔ̂n bə̂d we nɨ nyaʼa mbɨ məd ənɨ wɨ̀ nyaʼa tɔŋ ə Lazarɔ̀s rɨŋga ɨ̀sì zwemnɨ əməd nyaʼa ghà ənû ze nɨ nyaʼa ghɨ̌ əmbɨ ə bə̂d cherə.
43012018	Əton nɨ ɨnɔ̂n bə̂d we nyaʼa wo bòm əməd yɨ ni mbɨ nyaʼa zu ni wɨ̀ nyaʼa ghɨ̀ ənû ə yiirɨ zɔ̂.
43012019	Əne mɨ̀Farisiî nyaʼa ghà mbənə mbənə ni, “Mbə̀ zə, chəi ənɨ tɨ rɨ ghɨ̀ ənû ə mɔʼɔ. Ɨsɨg jìm wɨə sɨə beenɨ əbɔʼ məd!”
43012020	Bə̂d mɔʼɔ nɨ kaʼi mɨ̀Jû nyaʼa əbɔʼ ə bə̂d mbe nɨ nyaʼa wo wumnɨ ə Ŋwiə̀ ənɨ mbɨ nyaʼə jɨg Əchwɨ̂ ə Che-ɨgun ze.
43012021	Mbɨ nyaʼa wò əsɨ Filip, nɨ nyaʼa rɨ ə Bètsaidà ə Galiliî, pè ghà ɨ bɔ ni, “Masà, tɨ̀ kəb zə ə Yeso.”
43012022	Filip nyaʼa wò ghà ənû ze əmbɨ Andrù. Əne mɨ̀mə̌d mbe mɨbe nyaʼa wò ghà əmbɨ Yeso.
43012023	Yeso nyaʼa wììrɨ̀ əmbɨ mɨ̀mə̌d ni, “Nyùmə̀ fə kùʼi nɨ Ŋwìə̀ bɨrɨ ghɨ ni mbɨ wumnɨ Wan Wə̀d.
43012024	Mə ghà rəsìʼ ɨ nən ni fɨtam kywɨ̀ mɨ rɨ nyɨ i ɨŋga si, kwɨ, fɨ bɨrɨ ten tə̀zìʼ wi. Fɨ mɨ kwɨ, fɨ bɨrɨ kɔ rɨtam nɔnɔʼ.
43012025	Wə̀d we nɨ ghaʼ i ɨ̀tènɨ̀ bɨrɨ sam ɨ̀tènɨ̀ we. We nɨ ban i ɨ̀tènɨ̀ ɨŋga ɨsɨg wɔ̂ bɨrɨ wɨrɨ jɨg ɨ̀tènɨ̀ we ɨmbə̀ʼ ten i koŋ.
43012026	Wə̀d mɔʼɔ mɨ kəb fàʼ ɨ num, wɨ̀ berɨ beenɨ əbɔʼ num, ɨmbə̀ʼ əsɨ ze nɨ mə yeʼ əŋgu, mɨ wə̀d ə̀fàʼì bɨrɨ bɨ yeʼ əŋgu. Mɨ Mbǎʼ bɨrɨ wumnɨ wə̀d mɔʼɔ we nɨə faʼ ɨ num.”
43012027	Yeso nyaʼa ghà ni, “Tɨ̀nîn mɨ fîŋ zɨə tɔb əmɨ. Mə kɨə wo gha ni yè ə? Tɨ̀ mə ghà ni, mɨ Mbǎʼ, tɨrə̀ ben e ni nyùmə̀ wɔ̂ yeʼe ɨgwɨ num ə? Chə̂, mə nyaʼa yeʼe ɨmbə̀ʼ nyùmə̀ wɔ̂.
43012028	Mɨ Mbǎʼ, ghɨ ni bə̂d wumnɨ əwe!” Ənɨ wɨ̀ nyaʼa ghà əne, gɨ̂ mɔʼɔ nyaʼa ghàm rɨkaŋ ghà ni, “Mə fə ghɨ̀ ni bə̂d wumnɨ əmɨ. Mə bɨrɨ wɨrɨ ghɨ əne ɨghəm cherə.”
43012029	Ɨnɔ̂n bə̂d we nɨ nyaʼa təmbɨ ɨban ɨban nyaʼa zu gɨ̂ ze. Mbɨ mɔʼɔ nyaʼa zu ghà ni mbə̀ŋ fə kùm, àyɨə mbɨ cherə nyaʼa ghà ni, “Aŋgɨrə̀ fə ghàm ɨ bɔ.”
43012030	Yeso nyaʼa ghà əmbɨ mɨ̀mə̌d ni, “Gɨ̂ zɔ̂ ə ghàm yeʼ ɨmbə̀ʼ əwən, kaʼi ɨmbə̀ʼ əmɨ.
43012031	Nyùmə̀ fə kùʼi nɨ Ŋwìə̀ bɨrɨ saʼ ɨsɨg wɔ̂. Wɨ̀ bɨrɨ fid məd we nɨə tùmbɨ̀ ɨsɨg wɔ̂.
43012032	Əne mɔ̌, ənɨ mbɨ fə nɔ əmɨ ɨkaŋ, mə bɨrɨ suŋ bə̂d mɨjìm ənɨ ə num.”
43012033	Wɨ̀ nyaʼa ghà ənû zɔ̂ ɨmbə̀ʼ chwi ɨkwɨ ɨchî nɨ wɨ̀ bɨrɨ kwɨ.
43012034	Ɨnɔ̂n bə̂d we nyaʼa wììrɨ̀ ɨ bɔ ni, “Ə zɨ ɨŋga tɨkə rɨ Mose ni Wə̀d we nɨ Ŋwìə̀ zɔʼɔ bɨrɨ ten i koŋ. À sɨ chè rɨ ye ghà ni mbɨ berɨ nɔ Wan Wə̀d ɨkaŋ ə? Wan Wə̀d wɔ̂ kɨə be əwe ə?”
43012035	Yeso nyaʼa ghà əmbɨ mɨ̀mə̌d ni, “Ɨzeŋɨ zeŋɨ wɨə kɨrɨ əkaʼ nən ənɨ ɨkə nyumə̀. Mbə̀ yen ənɨ ɨsɨ ə kɨrɨ zeŋə, ɨmbə̀ʼ tɨ əfub ə kən i əwən. Chəi wə̀d we nɨə yèn əkaʼ əfub kyerɨ əsɨ ze nɨ wɨə wò əŋgu.
43012036	Ənɨ ɨsɨ ə kɨrɨ zeŋə, mbə̀ nuŋ fîŋ ɨgun ɨzeŋɨ zeŋɨ we, ɨmbə̀ʼ mbə̀ chub ɨŋga ɨzeŋɨ zeŋɨ.” Ənɨ Yeso nyaʼa fə gha ɨnû mbɔ̂, wɨ̀ nyaʼa nɔ̀ʼ rəkaʼ mɨ̀mə̌d wò nə̀mbɨ̀ i.
43012037	Ka à bè yeʼi ni Yeso wɨə nyaʼə ghɨ̀ ɨnû yiirɨ nɔnɔʼ əkaʼ bə̂d mbe, chəi mbɨ nyaʼa ben əməd,
43012038	ɨmbə̀ʼ ɨŋgam we nɨ wə̀d ɨ̀kə̀n Ŋwìə̀ Aizayà nyaʼa ŋwaʼnɨ wɨ jwɨ ənɨ rəsìʼ ni, “Ə̀nùŋɨ̀sɨg, à kɨə we nyaʼa ben ɨkə̂n we nɨ tɨ̀ nyaʼə ghàə̀ ə? À kɨ əmbɨ we nɨ Ŋwìə̀ nyaʼa chwi i ɨka ə?”
43012039	Əne chəi ənɨ tɨ̀ mbɨ nyaʼa benɨ. Aizayà nyaʼa bə̀ yì ghà ni,
43012040	“Ŋwìə̀ fə ghɨ əghə mɨ̀mə̌d ə fɨ̀gə̀, bə̀ ghɨ̀ fîŋ tɨ mɨ̀mə̌d tu, ɨmbə̀ʼ tɨ əghə mɨ̀mə̌d zə i ɨsɨ, tɨ fîŋ tɨ mɨ̀mə̌d bɨ kyerɨ i ɨnû, njɨ mbɨ bɨrɨ beŋ yeʼe əsɨ num ɨmbə̀ʼ mə vɨ mɨ̀mə̌d.”
43012041	Aizayà nyaʼa ghà ənû zɔ̂ ɨmbə̀ʼ ɨghəm nɨ wɨ̀ nyaʼa fə zə ɨchî nɨ bə̂d bɨrɨ wumnɨ ə Yeso, əne wɨ̀ nyaʼa ghà ɨmbə̀ʼ əməd.
43012042	Ka à bè yeʼi əne, bə̂d mɨ̀nɔnɔʼ rəbɔʼ mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa ben ə Yeso, àyɨə chəi mbɨ nyaʼa gha əsaŋ əsaŋ, ɨmbə̀ʼ ɨghəm nɨ ɨ mbɨə nyaʼə bɔə mɨ̀Farisiî. Mɨ̀Farisiî nyaʼa mɨ kyerɨ, njɨ mbɨ bɨrɨ fid mɨ̀mə̌d tɨ̀ ɨŋga nəb ə̀kàtɨ̀.
43012043	Mɨ̀Farisiî nyaʼa ghaʼ ni bə̂d wumnɨ mɨ̀mə̌d chè ɨchî nɨ tɨ̀ Ŋwìə̀ wumnɨ mɨ̀mə̌d.
43012044	Yeso nyaʼa ghàm rɨ̀kǎ ghà ni, “Wə̀d mɔʼɔ we nɨ ben əmɨ, kaʼi wɨ̀ ben àmei əmɨ. Wɨ̀ fə bə̀ ben yeʼ məd we nɨ nyaʼa tom əmɨ.
43012045	Wə̀d mɔʼɔ we nɨ zə əmɨ wɨə bə̀ zə əməd we nɨ nyaʼa tom əmɨ.
43012046	Mə fə yeʼe ɨŋga ɨsɨg ɨghabɨ ɨzeŋɨ zeŋɨ, ɨmbə̀ʼ tɨ wə̀d mɔʼɔ we nɨ ben əmɨ wɨrɨ chub i ɨŋga ɨsɨ firɨ.
43012047	Chəi mə̀ bɨrɨ saʼ wə̀d mɔʼɔ we nɨ zu ɨnû mbɔ̂ nɨ mɨə ghàə̀ àyɨə chəi wɨ̀ ghɨ̌, ɨmbə̀ʼ ɨghəm nɨ chəi mə nyaʼa yeʼe ɨŋga ɨsɨg ɨmbə̀ʼ saʼ bə̂d. Mə nyaʼa yeʼe ɨmbə̀ʼ chɨ bə̂d rəŋgəʼ.
43012048	Wə̀d we nɨ ton əmɨ, nɨ chəi wɨə zu ɨnû mbe nɨ mɨə ghàə̀, ə berɨ wə̀d nɨ bɨrɨ saʼ əməd. Ɨnû mbe nɨ mə fə ghà bɨrɨ saʼ əməd əni ze nɨ sɨ nwìə̀.
43012049	Chəi mə̀ gha ɨnû mbɔ̂ ənɨ mɨ ɨghəm. Mɨ Mbǎʼ ziə we nɨ nyaʼa tom əmɨ fə nàʼ ɨkə ɨ num ɨmbə̀ʼ ənû ze nɨ mə berɨ nɨ ghà bə̀ ghàm.
43012050	Mə kyerɨ ni ɨkə məd wɨə nàʼ ɨ̀tènɨ̀ rɨ mì. Əne ənû ze nɨ mə̀ gha yɨ ənû ze nɨ mɨ Mbǎʼ fə gha ni mə̀ gha ə.”
43013001	À nyaʼa əni ze nɨ nyaʼə nàʼ əmbɨ əni Əchwɨ̂ ə Che-ɨgun, Yeso nyaʼa kyerɨ ni nyùmə̀ nyaʼa fə kùʼ ɨ bɔ nɨ saŋ ɨsɨg wɔ̂ wò əsɨ i Mbǎʼ. Ɨchî nɨ wɨ̀ nyaʼa ghaʼ bə̂d mbe rɨŋga ɨsɨg wɔ̂ nɨ nyaʼa mbi, wɨ̀ nyaʼa ghaʼ əne wò pè ənɨ ɨnwǐ.
43013002	Ənɨ Yeso mbɨ mbi mə̀mə̀ə̀nɨ̀-ɨ̀nù nyaʼə jɨgə tɨjɨg rɨ ɨkwirɨ, debɨ̀rə̀ nyaʼa fə zɨ̀ ɨkɔndɨ ɨŋga fîŋ Judàs Iskàriɔ̀t, nɨ yeʼ wan Saimòn, ni wɨ̀ fen ə Yeso.
43013003	Yeso nyaʼa kyerɨ ni i Mbǎʼ nyaʼa fə zɨ̀ ɨnû jìm ɨŋga ti rɨkyerɨ-ɨbɔ. Wɨ̀ nyaʼa bə̀ kyerɨ ni à yɨə Ŋwìə̀ nyaʼa tom əwi fɔrɨ ni tə wɨə wɨrɨə wò əsɨ ə Ŋwiə̀.
43013004	Əne wɨ̀ nyaʼa nɔ̀ʼ rɨ ənɨ wɨ̀ nyaʼə jɨgə, chɨ i ngywɨ̌ maʼi nùŋ, əne nɨŋ ə tawòrə̀ kod ənɨ i ɨkyerɨ,
43013005	zɨ̀ mɨnib ɨŋga əkaŋ ə kyeŋ kɔ so ɨwu mə̀mə̀ə̀nɨ̀-ɨ̀nù mbe bə̀ fu ənɨ ə tawòrə̀ we nɨ wɨ̀ nyaʼa kod ənɨ i ɨkyerɨ.
43013006	Wɨ̀ nyaʼa sò əne wò pè ənɨ Saimon Pità, àyɨə Pità nyaʼa biirɨ ɨ bɔ ni, “Ə̀nùŋɨ̀sɨg, à kɨə kàŋ kəb so mbɨ ɨwu ə?”
43013007	Yeso nyaʼa wììrɨ̀ ɨ bɔ ni, “Chəi e ətu ə kɨrɨ zeŋ ɨmbə̀ʼ ənû zɔ̂ nɨ mɨə ghɨ̀ rɨ̀nîn, àyɨə ənɨ əgha ə bɨrɨ nɨ sààrɨ̀, zɨə kɨ zeŋ.”
43013008	Pità nyaʼa ghà ɨ bɔ ni, “Chəi à bɨrɨ nɔ so mbɨ ɨwu!” Yeso nyaʼa wììrɨ̀ ɨ bɔ ni, “À mɨ yeʼ nɨ chəi mə̀ so mbe ɨwu, njɨ kyerɨ ni chəi à berɨ ənû ə mɔʼɔ nɨ ghɨ mbɨ num.”
43013009	Saimon Pità nyaʼa ghà ɨ bɔ ni, “Ə̀nùŋɨ̀sɨg, tɨrə̀ so e àmei mbɨ ɨwu, bə̀ sò fɔrɨ mbɨ ɨbɔ mbɨ mɨ ətu!”
43013010	Yeso nyaʼa wììrɨ̀ ɨ bɔ ni, “Chəi wə̀d we nɨ fə so i ɨnyod jìm berɨ wɨrɨ so ɨnyod kɨrɨ ənɨ wɨ̀ sɨ so àmei mbi ɨwu, ɨmbə̀ʼ ɨghəm nɨ ɨnyod məd jìm fə zeŋ i. Mbə zeŋ, àyɨə kaʼi mbə̀n mɨjìm zeŋɨ.”
43013011	Wɨ̀ nyaʼa ghà əne ɨmbə̀ʼ ɨghəm nɨ wɨ̀ nyaʼa kyerɨ wə̀d we nɨ nyaʼa bɨrɨ fen əməd. À yɨ əton nɨ wɨ̀ nyaʼa gha ni, “Chəi mbə̀n mɨjìm zeŋɨ.”
43013012	Ənɨ wɨ̀ nyaʼa fə so ɨwu mɨ̀mə̌d, wɨ̀ nyaʼa wɨrɨ nɨŋ i ngywɨ̌ maʼi zɨ̀, wɨrɨ wò chub ənɨ əzi rɨmbin. Wɨ̀ nyaʼa chub əne biirɨ əmbɨ mɨ̀mə̌d ni, “Mbə ɨtu ə zeŋ ɨmbə̀ʼ ənû zɔ̂ nɨ mə ghɨ ənɨ nən ə?
43013013	Mbə mbɨə tɔŋ əmɨ ni 'Əchwiə̀-ɨ̀nù' bə̀ tɔŋə ni 'Ə̀nùŋɨ̀sɨg.' Ənû nɨ mbə̀ gha ə kùʼ, ɨmbə̀ʼ ɨghəm nɨ à yɨə kaŋə wə̀d we nɨ mə yeʼ wɨwən.
43013014	Tɨ̀nîn nɨ mɔ̌, nɨ yeʼ wən Ə̀nùŋɨ̀sɨg bə̀ fɔrɨ wən Əchwiə̀-ɨ̀nù fə so mbə ɨwu, mbə̀ bə sò ɨwu mbə bɔŋgɔb.
43013015	Mə fə chwi ənweenɨ ɨ nən ɨmbə̀ʼ mbə̀ sɨə ghɨ̀ àmei ɨchî nɨ mə fə ghɨ ənɨ ə nən.
43013016	Mə ghà rəsìʼ ɨ nən ni chəi wə̀d ə̀fàʼì mɔʼɔ nɨ dabə chè i mbǎʼ ə̀fàʼì, kɨ̀ wə̀d tom nɨ dabə chè wə̀d we nɨ tom əməd.
43013017	Tɨ̀nîn nɨ mbə̀ fə kyerɨ ɨnû mbɔ̂, Ŋwìə̀ zɨ əbɔrəbɔd ɨgwɨ nən ənɨ mbə̀ ghɨ mbɨwən!
43013018	“Chəi mɨə ghà ɨnû mbɔ̂ ɨmbə̀ʼ mbə̀n mɨjìm. Mə kyerɨ bə̂d mbe nɨ mə̀ fə chɔʼɔ. Àyɨə ənû ze nɨ yeʼ ɨŋga Ə̀ŋwàʼnɨ̀ ə Ŋwiə̀ ə berɨ jwɨ ənɨ rəsìʼ ni, 'Wə̀d we nɨ nyaʼa jɨgɨ mbɨ num fə bèŋ ənɨ mɨ wə̀d pə̀n'.
43013019	Mə wɨə ghà ənû zɔ̂ ɨ nən rɨ̀nîn bɔŋ zɨə sɨə ghɨ̀ə̀, ɨmbə̀ʼ ənɨ zɨə ghɨ, mbə bɨrɨ ben ni mɔ̌ yɨə wə̀d we nɨ mə̀ yeʼ wɨwən.
43013020	Mə ghà rəsìʼ ɨ nən ni wə̀d mɔʼɔ we nɨ nɨŋ wə̀d we nɨ mə̀ tomɨ fə bə̀ nɨŋ əmɨ. We nɨ nɨŋ əmɨ, fə bə nɨŋ wə̀d we nɨ nyaʼa tom əmɨ.”
43013021	Ənɨ Yeso nyaʼa fə gha ɨnû mbɔ̂, fîŋ məd nyaʼa kɔ tɔb əməd əne wɨ̀ nyaʼa gha əsaŋ əsaŋ ni, “Mə ghà rəsìʼ ɨ nən ni wə̀d mɔʼɔ rəbɔʼ nən bɨrɨ fen əmɨ.”
43013022	Mə̀mə̀ə̀nɨ̀-ɨ̀nù mbe nyaʼa neŋnɨ ɨnyod, sɨə bìd ə wə̀d we nɨ wɨ̀ gha ənû zɔ̂ ɨmbə̀ʼ əməd.
43013023	Ə̀mə̀ə̀nɨ̀-ɨ̀nù Yeso mɔʼɔ, nɨ yeʼ we nɨ wɨ̀ nyaʼa ghaʼi, nyaʼa chub ɨban məd.
43013024	Əne Saimon Pità nyaʼa mə̀ ɨ bɔ ənɨ ɨbɔ ni wɨ̀ biirɨ əmbɨ Yeso ni, “Wə̀d we nɨ àwɔ̀ ə ghà ɨmbə̀ʼ əməd kɨə we ə, gha ɨ na.”
43013025	Əne ə̀mə̀ə̀nɨ̀-ɨ̀nù we nɨ nyaʼa tindɨ ɨban ə Yeso nyaʼa biirɨ ɨ bɔ ni, “Ə̀nùŋɨ̀sɨg, à kɨə we ə?”
43013026	Yeso nyaʼa wììrɨ̀ ni, “À yɨə wə̀d we nɨ mə bɨrɨ chub ŋgə̀ŋ ɨŋga ɨme nàʼ ɨ bɔ.” Ənɨ wɨ̀ nyaʼa chub ŋgə̀ŋ ze ɨŋga ɨme, wɨ̀ nyaʼa nàʼ əmbɨ Judàs we nɨ nyaʼə wan Saimon Iskàriɔ̀t.
43013027	Ənɨ Judàs nyaʼa nɨŋ ŋgə̀ŋ ze, Satàn nyaʼa bèŋ fîŋ məd. Əne Yeso nyaʼa ghà ɨ bɔ ni, “Zambɨ ghɨ̀ ənû ze nɨ à kəbɨ ghɨ̀.”
43013028	Chəi wə̀d mɔʼɔ rəbɔʼ bə̂d mbe nɨ nyaʼə jɨgə mbɨ Yeso nyaʼa kyerɨ əton nɨ Yeso nyaʼa gha ɨ bɔ əne.
43013029	Mbɨ mɔʼɔ nyaʼa kɔndɨ ni ɨchî nɨ à yɨə Judàs nyaʼə yim ə̀bàm ɨkab, Yeso wɨə nyaʼə ghà ɨ bɔ yeʼ ni wɨ̀ zon ɨghɨ mbe nɨ mbɨ bɨrɨ jɨg əchwɨ̂ ze əŋgu, kɨ ni wɨ̀ naʼ əghɨ ə mɔʼɔ əmbɨ ə bə̂d ɨkwaŋ.
43013030	Ənɨ Judàs nyaʼa fə nɨŋ ŋgə̀ŋ ze, wɨ̀ nyaʼa jwɨ̀ wò ɨsɨg əwu əwən. Ɨsɨ nyaʼa fə fin i.
43013031	Ənɨ Judàs nyaʼa fə jwɨ i, Yeso nyaʼa ghà ni, “Nyùmə̀ fə kùʼi nɨ mbɨ bɨrɨ wumnɨ Wan Wə̀d, bə̀ wumnɨ ə Ŋwiə̀ ənjìm məd.
43013032	Mbɨ mɨ fə wumnɨ ə Ŋwiə̀ ənjìm məd, əne yɨ ni Ŋwìə̀ bɨrɨ bɨ wumnɨ əməd ənjìm ɨnû mbe nɨ wɨə ghɨ̀ə̀. Wɨ̀ bɨrɨ ghɨ əne kwàʼ àmei rɨ̀nîn.
43013033	Mbɨ bɔn, mə bɨrɨ kɨrɨ chubɨ mbɨ nən ənɨ ɨkə nyùmə̀. Ɨ nɔʼ rɨ əwɔ, mbə bɨrɨ kəb əmɨ rəkan. Ənû ze nɨ mə̀ nyaʼa gha əmbɨ ə bə̂d mbe nɨə tekɨ ɨnû ɨŋga əbeŋ mɨ̀Jû, mə yɨ əni ghà ɨ nən ni, 'Chəi ənɨ tɨ̀ mbə yeʼe əsɨ ze nɨ mɨə wò əŋgu.'
43013034	Mə yɨ əni nàʼ ɨkə fi ɨ nən ni: mbə̀ ghaʼ mbə bɔŋgɔb. Ɨchî nɨ mə̀ nyaʼa ghaʼ əwən, əne mbə̀ berɨ bɨ ghaʼ mbə bɔŋgɔb.
43013035	Mbə mɨ ghaʼ mbə bɔŋgɔb, bə̂d mɨjìm bɨrɨ kyerɨ ni mbə̀ yɨ mbɨ mə̀mə̀ə̀nɨ̀-ɨ̀nù.”
43013036	Saimon Pità nyaʼa biirɨ əmbɨ Yeso ni, “Ə̀nùŋɨ̀sɨg, à kɨə wò ə yi ə?” Yeso nyaʼa wììrɨ̀ ɨ bɔ ni, “Mə wɨə wò əsɨ nɨ chəi ənɨ tɨ à beenɨ əbɔʼ num rɨ̀nîn. Àyɨə à bɨrɨ beenɨ ənɨ əgha ə tɔ sààrɨ̀.”
43013037	Pità nyaʼa biirɨ ɨ bɔ ni, “Ə̀nùŋɨ̀sɨg, əton nɨ chəi ənɨ tɨ mə beenɨ əbɔʼ ne rɨ̀nîn kɨ ni ye ə? Mə fə tekɨ mɨ ɨnyod nɨ kwɨ ɨmbə̀ʼ əwe!”
43013038	Yeso nyaʼa wììrɨ̀ ni, “À bɨrɨ kaŋ kwɨ ɨmbə̀ʼ əmɨ ə? Mə ghà rəsìʼ ɨ ne ni bɔŋ ɨnoŋgub sɨə tɔŋə, à bɨrɨ fə ton əmɨ ɨghəm tad.”
43014001	Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Tɨ tə fîŋ tɔb i əwən. Mbə̀ ben ə Ŋwiə̀ bə̀ ben əmɨ.
43014002	Ɨtu nəb nɔnɔʼ mbɨ ɨŋga nəb mɨ Mbǎʼ. À mɨ yeʼ ni ka à yɨ i əne, njɨ tɨ̀ mə wa kə̀ʼ ghà ɨ nən ni mə wɨə wo tekɨ əsɨ ɨ nən ə?
43014003	Ənɨ mə̀ wo tekɨ əsɨ ɨ nən, mə bɨrɨ wɨrɨ yeʼe pè nɨŋ əwən ni mbə̀ yeʼe mbɨ num, ɨmbə̀ʼ əsɨ ze nɨ mə yeʼ əŋgu, mbə bɨrɨ bɨ yeʼ əŋgu.
43014004	Mbə kyerɨ ɨnə̂njɨ̀ we nɨ wò əsɨ ze nɨ mɨə wò əŋgu.”
43014005	Tomas nyaʼa ghà ɨ bɔ ni, “Ə̀nùŋɨ̀sɨg, chəi tɨ̀ kyerɨ əsɨ ze nɨ àwɔ̀ ə wò əŋgu. Tɨ̀ kɨə wo kyerɨ ɨnə̂njɨ̀ we rɨ ye ə?”
43014006	Yeso nyaʼa wììrɨ̀ ɨ bɔ ni, “Mɔ̌ yɨə ɨnə̂njɨ̀ fɔrɨ rəsìʼ bə̀ fɔrɨ ɨ̀tènɨ̀. Chəi wə̀d mɔʼɔ nɨ tɨ̀ wɨ̀ wò əsɨ mɨ Mbǎʼ kɨrɨ ənɨ wɨ̀ che ənɨ mɨ njìm.
43014007	Mbə mɨ kə̀ʼ kyerɨ wə̀d we nɨ mə̀ yeʼ wɨwən, njɨ mbə bə̀ kə̀ʼ kyerɨ wə̀d we nɨ mɨ Mbǎʼ yeʼ wɨwən. Ɨ kɔ rɨ̀nîn mbə fə kyerɨ əməd, əne mbə fə bə̀ zə əməd.”
43014008	Filip nyaʼa ghà ɨ bɔ ni, “Ə̀nùŋɨ̀sɨg, chwiə Mbǎʼ ɨ na. À yɨ ənû nɨ tɨə kə̀b əze.”
43014009	Yeso nyaʼa wììrɨ̀ ni, “Ɨmbə̀ʼ mə fə chubɨ mbɨ nən əgha ə se, àyɨə chəi àwɔ̀, Filip, kaŋ kɨrɨ kyerɨ əmɨ ə? Wə̀d jìm we nɨ zə əmɨ fə bə̀ zə ə Mbǎʼ. Àwɔ̀ wɨrɨ che rɨ ye ghà ɨ num ni, 'Chwiə Mbǎʼ ɨ na ə'?
43014010	Chəi à ben ni mə wɨ ənɨ ənû ə mɔʼ mbɨ ə Mbǎʼ fɔrɨ ni Mbǎʼ wɨ ənɨ ənû ə mɔʼ mbɨ num ə? Ɨŋgam we nɨ mə̀ gha ɨ nən, chəi mə̀ ghà ənɨ mɨ ɨghəm. À yɨə Mbǎʼ we nɨ yeʼ ənɨ ənû ə mɔʼ mbɨ num we ə ghɨ̀ ɨnû mbe nɨ wɨ̀ kəbɨ.
43014011	Mbə̀ ben ni mə̀ wɨ ənɨ ənû ə mɔʼ mbɨ Mbǎʼ mbɨ ni Mbǎʼ wɨ ənɨ ənû ə mɔʼ mbɨ num. Mbə̀ mɨ ton ben ə, njɨ mbə ben yeʼ ɨmbə̀ʼ ɨchî nɨ mbə̀ zə ɨnû mbe ənɨ mɨə ghɨ̀ə̀.
43014012	Mə ghà rəsìʼ ɨ nən ni wə̀d we nɨ ben ɨnû mbe nɨ mɨə ghàə̀ bɨrɨ bɨ ghɨ ɨnû mbe nɨ mɨə ghɨ̀ə̀. Məd bɨrɨ ghɨ ɨnû nɨ che mbɔ̂, ɨmbə̀ʼ ɨghəm nɨ mə wɨə wò əsɨ Mbǎʼ.
43014013	Mə bɨrɨ ghɨ ənû ə mɔʼɔ ze nɨ mbə̀ biirɨ ənɨ mɨ ɨkum, ɨmbə̀ʼ ə bə̂d wumnɨ ə Mbǎʼ ənjìm ə Wan.
43014014	Mbə mɨ biirɨ ənû ə mɔʼɔ ənɨ mɨ ɨkum, mə bɨrɨ ghɨ ənû ze.”
43014015	Yeso nyaʼa bə̀ yi ghà əmbɨ mbi mə̀mə̀ə̀nɨ̀-ɨ̀nù ni, “Mbə mɨ ghaʼ əmɨ, mbə bɨrɨ nuŋ tum rɨkə.
43014016	Mbə mɨ ghɨ̀ əne, mə bɨrɨ biirɨ əmbɨ Mbǎʼ, əne wɨ̀ bɨrɨ naʼ Ə̀wèèrɨ̀-bə̂d cherə ɨ nən nɨ bɨrɨ chubɨ mbɨ nən koŋ.
43014017	Məd yɨ Əzwî ə Zeŋɨ ze nɨ bɨrɨ ghɨ ni bə̂d kyerɨ rəsìʼ. Chəi ənɨ tɨ ɨsɨg nɨŋ əməd ɨmbə̀ʼ ɨghəm nɨ chəi ənɨ tɨ̀ wɨ̀ zə əməd kɨ̀ bè kyerɨ əməd. Mbə bɨrɨ kyerɨ əməd, ɨmbə̀ʼ ɨghəm nɨ məd wɨ i mbɨ nən, fɔrɨ ni məd wɨ i ɨŋga nən.
43014018	“Chəi mə bɨrɨ saŋ əwən ɨghabɨ ni mbə yɨ mɨchɨ, àyɨə mə bɨrɨ wɨrɨ yeʼe əsɨ nən.
43014019	À sɨ bùʼ ɨkə nyumə̀, chəi ɨsɨg bɨrɨ wɨrɨ zə əmɨ, àyɨə mbə bɨrɨ zə əmɨ. Ɨchî nɨ mə yeʼ ɨkǎ, əne bə̂ mbə bɨrɨ bɨ yeʼ ɨkǎ.
43014020	Ənɨ əni ze ə pe, mbə bɨrɨ kyerɨ ni mə wɨ ənɨ ənû ə mɔʼ mbɨ mɨ Mbǎʼ, fɔrɨ ni mbə mbɨ ənɨ ənû ə mɔʼ mbɨ num. Mbə bɨrɨ bɨ kyerɨ ni mə wɨ ənɨ ənû ə mɔʼ mbɨ nən.
43014021	“Wə̀d we nɨ ghaʼ əmɨ yɨ we nɨə zuə tum rɨkə bə̀ nùŋə̀. Mɨ Mbǎʼ bɨrɨ ghaʼ wə̀d we nɨə ghaʼə əmɨ. Mə bɨrɨ bɨ ghaʼ əməd bə̀ chwi mɨ ɨnyod ɨ bɔ.”
43014022	Judàs mɔʼɔ we nɨ kaʼi Judàs Iskàriɔ̀t, nyaʼa ghà ɨ bɔ ni, “Ə̀nùŋɨ̀sɨg, à kɨə wo chwi e ɨnyod ɨ na nɨ chəi à chwi əmbɨ ɨsɨg rɨ ye?”
43014023	Yeso nyaʼa wììrɨ̀ ɨ bɔ ni, “Wə̀d mɔʼɔ mɨ ghaʼ əmɨ, wɨ̀ bɨrɨ zu mɨ ɨŋgam bə̀ nùŋ. Mɨ Mbǎʼ bɨrɨ ghaʼ əməd, əne mɔ̌ mbɨ mɨ Mbǎʼ bɨrɨ wo əsɨ məd pè chubɨ mbɨ məd.
43014024	Ka wə̀d we nɨ chəi wɨ̀ ghaʼ əmɨ bɨrɨ zu i mɨ ɨŋgam bə̀ nùŋ. Ɨnû mbe nɨ mbə fə zu kaʼi mbum. Mbɨ yɨ rɨ əmbɨ Mbǎʼ we nɨ nyaʼa tom əmɨ.
43014025	“Mə fə ghà ɨnû mbɔ̂ ɨ nən ənɨ mə kɨrɨ mbɨ nən.
43014026	Mbǎʼ bɨrɨ cha Ə̀wèèrɨ̀-bə̂d we ənɨ mɨ ɨkum. Məd yɨ Əzwî ə Zeŋɨ ze nɨ bɨrɨ chwi ɨnû jìm ɨ nən bə̀ ghɨ̀ ni mbə̀ kɔndɨ ɨnû jìm mbe nɨ mə̀ fə gha ɨ nən.
43014027	“Mə sàŋ əbɔrəbɔd ɨ nən. Mə bə̀ nàʼ mɨ əbɔrəbɔd ɨ nən. Chəi mə naʼ ɨchî nɨ ɨsɨg ə nàʼə̀. Tɨ tə fîŋ tɔb i əwən. Tɨ mbə̀ bɔ ə.
43014028	Mbə fə zu ənɨ mə ghà ɨ nən ni, 'Mə wɨə wòə̀, àyɨə mə bɨrɨ wɨrɨ yeʼe əsɨ nən.' À kɨ ənɨ mbə̀ kaŋ ghaʼ əmɨ, njɨ mbə bɨrɨ ghaʼ ni mə wɨə wò əsɨ Mbǎʼ, ɨmbə̀ʼ ɨghəm nɨ Mbǎʼ ə chè əmɨ.
43014029	Mə fə ghà ənû zɔ̂ ɨ nən tɨ̀nîn bɔŋ zɨə sɨə ghɨ̀ə̀, ɨmbə̀ʼ ənɨ zɨə ghɨ, mbə bɨrɨ benɨ.
43014030	Chəi mə wɨrɨ berɨ nyùmə̀ nɔnɔʼ nɨ ghambɨ mbɨ nən, ɨmbə̀ʼ ɨghəm nɨ wə̀d we nɨə tùmbɨ̀ ɨsɨg wɔ̂ wɨə yeʼe. Chəi wɨ̀ berɨ ɨka ɨgwɨ num,
43014031	àyɨə mə wɨə ghɨ̀ àmei ɨchî nɨ Mbǎʼ gha ɨ num, ɨmbə̀ʼ ɨsɨg kyerɨ ni mə ghaʼ ə Mbǎʼ. Mbə̀ nɔʼ tɨ̀ kɔ wo a.”
43015001	Yeso nyaʼa ghà əmbɨ mbi mə̀mə̀ə̀nɨ̀-ɨ̀nù ni, “Mɔ̌ yɨ əzed ə vaìn rəsìʼ. Mɨ Mbǎʼ yɨə wə̀d we nɨə nəŋgɨə mbeŋ vaìn.
43015002	Məd wɨə sopə rɨtəb jìm te nɨ yeʼ ənɨ ə num, nɨ yeʼ te nɨ chəi tɨə kɔ rɨtam. Məd wɨə bə̀ kwə̀ŋgɨ̀ rɨtəb jìm te nɨə kɔ rɨtam ɨmbə̀ʼ tɨ kɔ nɔʼrɨ.
43015003	Ɨŋgam we nɨ mə fə gha ɨ nən fə ghɨ̀ mbə zeŋ.
43015004	Mbə̀ chub ənɨ ənû ə mɔʼ mbɨ num, ɨchî nɨ mə bə̀ chub ənɨ ənû ə mɔʼ mbɨ nən. Ɨchî nɨ chəi ənɨ tɨ fɨtəb kɔ rɨtam ənɨ i ɨghəm kɨrɨ ənɨ fɨ yeʼ ənɨ əzed ə vaìn, əne bə̂ chəi ənɨ tɨ mbə̀ kɔ rɨtam kɨrɨ ənɨ mbə̀ yeʼ ənɨ ənû ə mɔʼ mbɨ num.
43015005	“Mɔ̌ yɨ əzed ə vaìn. Mbə yɨ rɨtəb vaìn. Wə̀d we nɨ chub ənɨ ənû ə mɔʼ mbɨ num, mə bɨrɨ bɨ chub ənɨ ənû ə mɔʼ mbɨ məd, əne məd bɨrɨ kɔ rɨtam nɔnɔʼ. Chəi ənɨ tɨ̀ mbə ghɨ̀ ənû ə mɔʼɔ ənɨ ə ɨghəm nɨ chəi əmɨ əŋgu.
43015006	Wə̀d mɔʼɔ we nɨ chəi wɨ̀ chub ənɨ ənû ə mɔʼ mbɨ num, mbɨ sob əməd waʼ ɨchî nɨ mbɨə waʼə fɨtəb zobɨ. Bə̂d bɨrɨ fetɨ rɨtəb zobɨ te màʼ ɨŋga ɨwid tɔ̀n.
43015007	Mbə mɨ chub ənɨ ənû ə mɔʼ mbɨ num, mɨ ɨŋgam bə̀ chub ɨŋga nən, mbə bɨrɨ biirɨ ənû ə mɔʼɔ ze nɨ mbə̀ kəbɨ, əne mɨ Mbǎʼ bɨrɨ ghɨ ənû ze ɨ nən.
43015008	Ənû ze nɨ bɨrɨ nàʼ ɨwumnɨ əmbɨ mɨ Mbǎʼ yɨ ni mbə̀ kɔ rɨtam nɔnɔʼ. Əze ə bɨrɨ chwi ni mbə̀ yɨ mbɨ mə̀mə̀ə̀nɨ̀-ɨ̀nù.
43015009	Mə ghaʼ əwən ɨchî nɨ mɨ Mbǎʼ ghaʼ əmɨ, əne mbə̀ chub ənɨ ənû ə mɔʼ mbɨ num ɨmbə̀ʼ mə̀ ghaʼ əwən.
43015010	Mbə mɨ nùŋ tum rɨkə, mə bɨrɨ ghaʼ əwən, ɨchî nɨ mə̀ fə bə nùŋ tɨkə tɨ mɨ Mbǎʼ, əne məd ə bə̀ ghaʼ əmɨ.
43015011	Mə fə gha ɨnû mbɔ̂ ɨ nən ɨmbə̀ʼ ɨghaʼi we nɨ yeʼ ɨŋga mɨ fîŋ bə̀ yeʼ ɨŋga tən fɔrɨ ni ɨghaʼi swi ɨŋga tə fîŋ.
43015012	“Mɨ ɨkə we nɨ mə̀ naʼ ɨ nən yɨ ni, mbə ghaʼ mbə bɔŋgɔb ɨchî nɨ mə̀ bə̀ ghaʼ əwən.
43015013	Chəi ɨghaʼi mɔʼɔ əŋgu nɨ tɨ̀ wɨ chè wɔ̂ ni: wə̀d nyaʼa kwɨ ɨgwɨ ətu mbi mɨ̀sə̀ʼ.
43015014	Mbə yɨ mbɨ mɨ̀sə̀ʼ ənɨ mbə̀ ghɨ ɨnû mbe nɨ mə gha ɨ nən.
43015015	Chəi mɨə wɨrɨə tɔŋ əwən ənɨ ə bə̂d ə̀fàʼì, ɨmbə̀ʼ ɨghəm nɨ chəi wə̀d ə̀fàʼì kyerɨ əghɨ ze nɨ mbǎʼ ə̀fàʼì məd ə ghɨ̀ə̀. Àyɨə mə wɨə tɔŋ əwən ənɨ mɨ̀sə̀ʼ, ɨmbə̀ʼ ɨghəm nɨ ɨnû jìm mbe nɨ mə zu rɨ əmbɨ mɨ Mbǎʼ, mə fə ghà ɨ nən.
43015016	Kaʼi mbə̀nə nyaʼa chɔʼ əmɨ. À yɨə mɔ̌ nyaʼa chɔʼ əwən tom ni mbə̀ wo kɔ rɨtam, nɨ yeʼ rɨtam te nɨ bɨrɨ ten i koŋ. Mbə mɨ ghɨ̀ əne, Mbǎʼ bɨrɨ naʼ əghɨ ə mɔʼɔ ze nɨ mbə̀ biirɨ ɨ bɔ ənɨ mɨ ɨkum.
43015017	Ɨkə we nɨ mə naʼ ɨ nən yɨ ni: mbə̀ ghaʼ mbə bɔŋgɔb.”
43015018	Yeso nyaʼa wo ɨmbì ghà əmbɨ mbi mə̀mə̀ə̀nɨ̀-ɨ̀nù ni, “Ɨsɨg mɨ bàn əwən, mbə̀ kyerɨ ni wɨ̀ nyaʼa fə bè bàn əmɨ bɔŋ wɨ̀ sɨə bàn əwən.
43015019	À kɨ nɨ mbə̀ yɨ rɨŋga ɨsɨg, njɨ ɨsɨg nyaʼa ghaʼ əwən ɨchî nɨ wɨ̀ ghaʼ mbi bə̂d. Àyɨə mə nyaʼa chɔʼ əwən rɨŋga ɨsɨg ɨmbə̀ʼ ɨghəm nɨ ka mbə̀ yɨ ə rɨŋga ɨsɨg. Əzɔ̂ yɨ əton nɨ ɨsɨg ə bàn əwən.
43015020	Mbə̀ kɔndɨ ɨŋgam we nɨ mə̀ nyaʼa gha ɨ nən ni, 'Chəi wə̀d ə̀fàʼì dabə chè i mbǎʼ ə̀fàʼì.' À mɨ yeʼ nɨ mbɨ nyaʼa nwendɨ tum rɨkyerɨ-ɨwu, njɨ mbɨ bɨrɨ bɨ nwendɨ tən. À mɨ yeʼ nɨ mbɨ nyaʼa zu mɨ ɨŋgam, njɨ mbɨ bɨrɨ bɨ zu wən.
43015021	Bə̂d rɨŋga ɨsɨg bɨrɨ ghɨ ɨnû mbɔ̂ jìm ənɨ ə nən ɨmbə̀ʼ ɨghəm nɨ mbə̀ yɨ mbɨ bə̂d, ɨmbə̀ʼ ɨghəm nɨ chəi mbɨ kyerɨ məd we nɨ nyaʼa tom əmɨ.
43015022	À mɨ yeʼ nɨ chəi mə̀ nyaʼa yeʼe ɨŋga ɨsɨg pè gham əmbɨ mɨ̀mə̌d, njɨ chəi mbɨ nyaʼa ghɨ ɨnû rɨbɔ̀ŋ. Àyɨə tɨ̀nîn, chəi mbɨ berɨ ənû nɨ ghà ɨmbə̀ʼ ɨchî nɨ ɨ mbɨə kɨrɨ ghɨ ɨnû rɨbɔ̀ŋ.
43015023	Wə̀d we nɨ ban əmɨ ə bə̀ bàn mɨ Mbǎʼ.
43015024	À kɨ nɨ chəi mə̀ nyaʼa ghɨ ɨnû əkaʼ mɨ̀mə̌d nɨ chəi wə̀d cherə kweʼ ghɨ̀, njɨ chəi mbɨ nyaʼa ghɨ ɨnû rɨbɔ̀ŋ. Àyɨə tɨ̀nîn mbɨ fə zə ɨnû mbe nɨ mə nyaʼa ghɨ̌, əne ɨ mbɨə bàn əmɨ bə̀ bànə̀ mɨ Mbǎʼ.
43015025	Ənû zɔ̂ ə ghɨ̀ ɨmbə̀ʼ ɨŋgam we nɨ mbɨ nyaʼa ŋwaʼnɨ ɨŋga tɨkə tɨ mɨ̀mə̌d jwɨ ənɨ rəsìʼ ni, 'Mbɨ nyaʼa bàn əmɨ ətu ə̀kǒ.'
43015026	“Ənɨ Ə̀wèèrɨ̀-bə̂d we nɨ mə bɨrɨ tom ɨ nən tɨ əmbɨ ə Mbǎʼ yeʼe, wɨ̀ bɨrɨ gha ɨnû ɨmbə̀ʼ əmɨ. Məd yɨ Əzwî ze nɨ Mbǎʼ chǎ. Məd bɨrɨ du rəsìʼ əsaŋ.
43015027	Mbə̀n bə̂ bɨrɨ bɨ gha ɨnû ɨmbə̀ʼ əmɨ, ɨmbə̀ʼ ɨghəm nɨ mbə̀ mbɨə nyaʼa mbɨ num tɨ ənɨ mə̀ nyaʼa kɔ chwi ɨnû.
43016001	“Mə fə ghà ɨnû mbɔ̂ ɨ nən ɨmbə̀ʼ tɨ ə ɨbenɨ bɔd i.
43016002	Bə̂d bɨrɨ fid əwən rɨŋga nəb tɨ ə̀kàtɨ̀. À yɨ rəsìʼ ni nyùmə̀ wɨə yeʼe nɨ wə̀d mɔʼɔ we nɨ zwiirɨ əwən bɨrɨ kɔndɨ ni tə wɨə ghɨ̀ə̀ yeʼ ənû ze nɨ Ŋwìə̀ gha ɨ bɔ.
43016003	Mbɨ bɨrɨ ghɨ ɨnû mbɔ̂ ənɨ ə nən ɨmbə̀ʼ ɨghəm nɨ chəi mbɨ kyerɨ ə Mbǎʼ kɨ bè kyerɨ əmɨ.
43016004	Àyɨə mə fə ghà ɨnû mbɔ̂ ɨ nən ɨmbə̀ʼ nyùmə̀ we mɨ kùʼ, mbə bɨrɨ fə kyerɨ ni mə nyaʼa fə patɨ əwən. “Chəi mə̀ nyaʼa gha ɨnû mbɔ̂ ɨ nən ənɨ mə̀ nyaʼa kɔ chwi ɨnû ɨmbə̀ʼ ɨghəm nɨ mə wɨə nyaʼa kɨrɨ mbɨ nən.
43016005	Tɨ̀nîn mə wɨə wò əsɨ wə̀d we nɨ nyaʼa tom əmɨ, àyɨə chəi wə̀d mɔʼɔ rəbɔʼ nən biirɨ ɨ num ni, 'À kɨə wò ə yi ə?'
43016006	Àyɨə ɨchî nɨ mə̀ fə gha ɨnû mbɔ̂ ɨ nən, ə̀kə̀nɨ̀ ə fə swi ɨŋga tə fîŋ.
43016007	Mə ghà rəsìʼ ɨ nən ni zɨə kàŋ bɔ̀ŋ ni mə̀ wo ə, ɨmbə̀ʼ ɨghəm nɨ mə mɨ rɨka wo əmɨ, njɨ chəi Ə̀wèèrɨ̀-bə̂d we bɨrɨ yeʼe ɨ nən. Mə mɨ wò, mə bɨrɨ cha əməd ɨ nən.
43016008	Ənɨ wɨ̀ yeʼe, wɨ̀ bɨrɨ ghɨ ni bə̂d mbe rɨŋga ɨsɨg kyerɨ ni tɨkɔndɨ tɨ mɨ̀mə̌d ɨmbə̀ʼ ɨnû rɨbɔ̀ŋ, ɨmbə̀ʼ ənû nɨ ghɨ ɨnû nɨ kuʼnɨ fɔrɨ ɨmbə̀ʼ ɨchî nɨ Ŋwìə̀ bɨrɨ saʼ ɨsɨg rɨka kuʼi.
43016009	Tɨkɔndɨ tɨ mɨ̀mə̌d rɨka kuʼi ɨmbə̀ʼ ɨnû rɨbɔ̀ŋ, ɨmbə̀ʼ ɨghəm nɨ chəi mbɨ nuŋ fîŋ ɨgwɨ num.
43016010	Tɨkɔndɨ tɨ mɨ̀mə̌d rɨka kuʼi ɨmbə̀ʼ ənû nɨ ghɨ ɨnû nɨ kuʼnɨ, ɨmbə̀ʼ ɨghəm nɨ mə wɨə wò əsɨ mɨ Mbǎʼ, əne chəi mbə̀ bɨrɨ wɨrɨ nɔ zə əmɨ.
43016011	Tɨkɔndɨ tɨ mɨ̀mə̌d rɨka kuʼi ɨmbə̀ʼ ɨchî nɨ Ŋwìə̀ bɨrɨ saʼ ɨsɨg, ɨmbə̀ʼ ɨghəm nɨ Ŋwìə̀ fə saʼ wə̀d we nɨə tùmbɨ̀ ɨsɨg wɔ̂.
43016012	“Mə kɨrɨ berɨ ɨnû nɔnɔʼ nɨ gha ɨ nən, àyɨə ɨnû mbe ə nɔʼ chè ɨchî nɨ tɨ̀ mbə zu rɨ̀nîn yim ɨjìm.
43016013	Ənɨ Əzwî ze nɨə ghɨ̀ ni bə̂d kyerɨ rəsìʼ ə yeʼe, wɨ̀ bɨrɨ chwi rəsìʼ jìm ɨ nən. Ka wɨ̀ bɨrɨ gham i ənɨ i ɨghəm. Wɨ̀ bɨrɨ ghà yeʼ ənû ze nɨ wɨ̀ zǔ. Wɨ̀ bɨrɨ zeŋnɨ mbə ɨtu ɨmbə̀ʼ ɨnû mbe nɨ yeʼ ɨmbì.
43016014	Wɨ̀ bɨrɨ wumnɨ əmɨ ɨmbə̀ʼ ɨghəm nɨ wɨ̀ bɨrɨ nɨŋ ɨnû mbe nɨ mə̀ gha ɨ bɔ ghà ɨ nən.
43016015	Ɨghɨjìm mbe nɨ mɨ Mbǎʼ berɨ yɨ mbum. À yɨ əton nɨ mə̀ gha ni Əzwî ə bɨrɨ nɨŋ ɨnû mbe nɨ mə̀ gha ɨ bɔ ghà ɨ nən.
43016016	“Chəi mbə̀ bɨrɨ wɨrɨ zə əmɨ ənɨ ɨkə nyùmə̀. À sɨ ənɨ ɨkə nyùmə̀ cherə, mbə bɨrɨ wɨrɨ zə əmɨ.”
43016017	Mə̀mə̀ə̀nɨ̀-ɨ̀nù ɨməd mɔʼɔ nyaʼa biirɨ mbənə mbənə ni, “Əton kɨ ni ye ənɨ ɨŋgam wɔ̂ nɨ wɨ̀ gha ɨ na ni, 'Chəi mbə̀ bɨrɨ wɨrɨ zə əmɨ ənɨ ɨkə nyùmə̀. À sɨ ənɨ ɨkə nyùmə̀ cherə, mbə bɨrɨ wɨrɨ zə əmɨ,' mbɨ ni, 'À yɨ ɨmbə̀ʼ ɨghəm nɨ mɨə wò əsɨ Mbǎʼ' ə?”
43016018	Mbɨ nyaʼa bə̀ biirɨ ni, “Əton ənɨ 'ɨkə nyùmə̀' kɨ ni ye ə? Chəi mba ɨtu kɨrɨ zeŋ ɨmbə̀ʼ ənû zɔ̂ nɨ wɨə ghàə̀.”
43016019	Yeso nyaʼa kyerɨ ni mbɨ nyaʼa kəb biirɨ ɨŋgam we ɨ ni. Əne wɨ̀ nyaʼa ghà əmbɨ mɨ̀mə̌d ni, “Mə kə̀ʼ ghà ni, 'Chəi mbə̀ bɨrɨ wɨrɨ zə əmɨ ənɨ ɨkə nyùmə̀. À sɨ ənɨ ɨkə nyùmə̀ cherə, mbə bɨrɨ wɨrɨ zə əmɨ.' Ɨmbə̀ʼ wɔ̂ yɨ ɨŋgam we nɨ mbə̀ə biirɨə mbənə mbənə ə?
43016020	Mə ghà rəsìʼ ɨ nən ni mbə bɨrɨ chweŋ mɨsɨ, bə̀ dì, àyɨə ɨsɨg bɨrɨ ghaʼ i. Mbə bɨrɨ kə̀nə̀, àyɨə ə̀kə̀nɨ̀ ze ə bɨrɨ bèŋ sɨ ɨghaʼi.
43016021	Ənɨ əyi ə nombɨə, ɨ wɨə kə̀n ɨmbə̀ʼ ɨchî nɨ wɨə zuə rɨbuʼ. Àyɨə ənɨ wɨ̀ fə gywɨ, wɨ̀ bɨrɨ neb rɨbuʼ te. Wɨ̀ bɨrɨ ghaʼ ɨmbə̀ʼ ɨchî nɨ wɨ̀ fə gywɨ.
43016022	Mbə mbɨə kə̀nə̀ tɨ̀nîn, àyɨə mə bɨrɨ wɨrɨ zə əwən. Ənɨ mə̀ wɨrɨ zə əwən, ɨghaʼi bɨrɨ swi ɨŋga tə fîŋ. Chəi wə̀d mɔʼɔ əŋgu nɨ bɨrɨ nɔ̀ chɨ̀ ɨghaʼi we rɨŋga tə fîŋ.
43016023	À sɨ əni ze, chəi mbə̀ bɨrɨ wɨrɨ biirɨ ənû ə mɔʼɔ ɨ num. Mə̀ ghà rəsìʼ ɨ nən ni mbə mɨ biirɨ ənû ə mɔʼɔ tɨ əmbɨ mɨ Mbǎʼ ənɨ mɨ ɨkum, wɨ̀ bɨrɨ ghɨ ənû ze ɨ nən.
43016024	Ɨ pè rɨ̀nîn, chəi mbə̀ kɨrɨ biirɨ ənû ə mɔʼɔ tɨ əmbɨ mɨ Mbǎʼ ənɨ mɨ ɨkum. Mbə̀ biirɨ, wɨ̀ bɨrɨ ghɨ ənû rəŋgu ɨ nən, ɨmbə̀ʼ ɨghaʼi swi ɨŋga tə fîŋ.
43016025	“Mə fə ghà ɨnû mbɔ̂ ɨ nən ənɨ ɨŋgam maʼi. Mbə̀ kyerɨ ni nyùmə̀ wɨə yeʼe nɨ chəi mə̀ bɨrɨ wɨrɨ ghàm ɨ nən ənɨ ɨŋgam maʼi. Mə bɨrɨ gham ɨ nən əsaŋ əsaŋ ɨmbə̀ʼ ə Mbǎʼ.
43016026	À sɨ əni ze, mbə bɨrɨ biirɨ ɨnû rɨ əmbɨ mɨ Mbǎʼ ənɨ mɨ ɨkum. Chəi mə̀ berɨ əton nɨ biirɨ ənû ə mɔʼɔ ɨ bɔ ənɨ wən rɨ ɨghəm,
43016027	ɨmbə̀ʼ ɨghəm nɨ Mbǎʼ ziə ə ghaʼ əwən. Wɨ̀ ghaʼ əwən ɨmbə̀ʼ ɨghəm nɨ mbə̀ ghaʼ əmɨ bə̀ ben ni à yɨə məd nyaʼa tom əmɨ.
43016028	Mə nyaʼa nɔ̀ʼ rɨ əsɨ Mbǎʼ bɔŋ yeʼe ɨŋga ɨsɨg. Tɨ̀nîn mə wɨə sàŋ ɨsɨg wɨrɨə wò əsɨ Mbǎʼ.”
43016029	Mə̀mə̀ə̀nɨ̀-ɨ̀nù ɨməd nyaʼa ghà ɨ bɔ ni, “Tɨ̀nîn à wɨə sɨə ghàm əsaŋ əsaŋ, kaʼi ənɨ ɨŋgam maʼi!
43016030	Tɨ̀ fə kyerɨ tɨ̀nîn ni à kyerɨ ɨnû jìm, əne chəi əton nɨ tɨ̀ wə̀d mɔʼɔ wɨrɨ biirɨ ənû ɨ ne. Əzɔ̂ ə fə ghɨ̀ tɨ̀ ben ni à yɨə Ŋwìə̀ nyaʼa tom əwe.”
43016031	Yeso nyaʼa wììrɨ̀ əmbɨ mɨ̀mə̌d ni, “Mbə fə benɨ tɨ̀nîn ə?
43016032	Nyùmə̀ wɨə yeʼe, təsìʼ yɨ ni nyùmə̀ we fə yeʼe i nɨ mbə̀ bɨrɨ jàŋə̀. Wə̀d mɔʼ mɔʼ bɨrɨ wo əkwɨ ni, əne mbə̀n mɨjìm bɨrɨ saŋ əmɨ rə̀zìʼ. Àyɨə chəi əmɨ rə̀zìʼ, ɨmbə̀ʼ ɨghəm nɨ Mbǎʼ wɨ i mbɨ num.
43016033	Mə fə ghà ɨnû mbɔ̂ ɨ nən ɨmbə̀ʼ mbə̀ chub ənɨ əbɔrəbɔd ɨchî nɨ mbə̀ yeʼ ənɨ ənû ə mɔʼ mbɨ num. Mbə bɨrɨ zə ŋgəʼ ɨŋga ɨsɨg wɔ̂, àyɨə mbə̀ yim fîŋ, mə fə baŋ ɨsɨg!”
43017001	Ənɨ Yeso nyaʼa fə gha ɨnû mbɔ̂, wɨ̀ nyaʼa nèŋ ɨkaŋ ghà ni, “Mɨ Mbǎʼ, nyùmə̀ fə kuʼi. Wumnɨ e Wan, ɨmbə̀ʼ e Wan bə̀ wumnɨ əwe.
43017002	À fə nàʼ ɨka ɨ bɔ ni wɨ̀ tumbɨ bə̂d mɨjìm rɨŋga ɨsɨg, ɨmbə̀ʼ wɨ̀ naʼ ɨ̀tènɨ̀ rɨ mì əmbɨ ə bə̂d mbe nɨ à naʼ ɨ bɔ.
43017003	Ɨ̀tènɨ̀ rɨ mì yɨ ni bə̂d kyerɨ əwe, àwɔ̀ we nɨ mei we mɔʼ nɨ yeʼ Ŋwìə̀ rəsìʼ. Ɨ̀tènɨ̀ rɨ mì yɨə bə ni bə̂d kyerɨ ə Yeso Kristo we nɨ à nyaʼa tomɨ.
43017004	Mə fə wumnɨ əwe ɨgwɨ ə si ɨchî nɨ mə fə maanɨ ə̀fàʼì ze nɨ à nyaʼa naʼ ɨ num.
43017005	Əne tɨ̀nîn, kyɨə Mbǎʼ, wumnɨ əmɨ əsɨ ze nɨ à yeʼ əŋgu. Wumnɨ əmɨ ɨchî nɨ à nyaʼə wumnɨə bɔŋ à nyaʼa sɨə tekɨ ɨsɨg.
43017006	“Mə fə ghɨ̀ ni bə̂d mbe nɨ à nyaʼa chɨ rɨŋga ɨsɨg nàʼ ɨ num kyerɨ əwe. À yɨə nyaʼa mbe bə̂d, əne à nyaʼa fə nàʼ mɨ̀mə̌d ɨ num. Mbɨ fə ghɨ̀ ənû ze nɨ à nyaʼa ghǎ əmbɨ mɨ̀mə̌d.
43017007	Tɨ̀nîn mbɨ fə kyerɨ ni à yɨ àwɔ̀ nyaʼa naʼ ɨghɨjìm ɨ num.
43017008	Mə fə ghà ɨkə̂n we nɨ à nyaʼa ghà ɨ num ni mə̀ gha əmbɨ mɨ̀mə̌d. Mbɨ fə zu bə̀ kyerɨ ənɨ rəsìʼ ni à yɨ àwɔ̀ nyaʼa tom əmɨ. Mbɨ fə bə̀ ben ni à yɨ àwɔ̀ nyaʼa tom əmɨ.
43017009	“Mə wɨə kɔ̀ŋgɨ̀ əwe ɨmbə̀ʼ mɨ̀mə̌d. Chəi mɨə kɔ̀ŋgɨ̀ əwe ɨmbə̀ʼ ɨsɨg. Mə wɨə kɔ̀ŋgɨ̀ əwe yeʼ ɨmbə̀ʼ bə̂d mbe nɨ à nyaʼa naʼ ɨ num ɨmbə̀ʼ ɨghəm nɨ à yɨ mbe bə̂d.
43017010	Bə̂d mɨ̀jìm mbe nɨ mə̀ berɨ yɨ mbe. Bə̂d mɨ̀jìm mbe nɨ à berɨ yɨ mbum. Bə̂d fə chè ənjìm mɨ̀mə̌d wumnɨ əmɨ.
43017011	Tɨ̀nîn mə wɨə sàŋ ɨsɨg sɨə yeʼe əsɨ ne. Àyɨə mɨ̀mə̌d mbɨə kɨrɨ ɨŋga ɨsɨg. Mɨ Mbǎʼ nɨ Zeŋɨ màànɨ̀, nəŋgɨ mɨ̀mə̌d ənɨ ɨka we nɨ yeʼ ənɨ e ɨkum, nɨ yeʼ ɨkum we nɨ à nyaʼa naʼ ɨ num. Nəŋgɨ mɨ̀mə̌d ɨmbə̀ʼ mbɨ yeʼ ənɨ ənû ə mɔʼ, ɨchî nɨ mɔ̌ mbɨ ne tɨ̀ bə̀ yeʼ ənɨ ənû ə mɔʼ.
43017012	Ənɨ mə nyaʼa mbɨ mɨ̀mə̌d, mə wɨə nyaʼə nəŋgɨ mɨ̀mə̌d ni tɨ əghɨ ə mɔʼɔ ə ghɨ i mɨ̀mə̌d. Mə wɨə nyaʼə ghɨ̀ əne ənɨ ɨka we nɨ yeʼ ənɨ e ɨkum, nɨ yeʼ ɨkum we nɨ à nyaʼa naʼ ɨ num. Mə wɨə nyaʼə nəŋgɨ mɨ̀mə̌d, əne chəi wɨ mɔʼɔ rəbɔʼ mɨ̀mə̌d nyaʼa nimɨ kɨrɨ ənɨ we nɨ nyaʼa berɨ nim. Wɨ̀ nyaʼa nim ɨmbə̀ʼ ənû ze nɨ mbɨ nyaʼa ŋwaʼnɨ ɨŋga Ə̀ŋwàʼnɨ̀ ə Ŋwiə̀ ə jwɨ ənɨ rəsìʼ.
43017013	“Tɨ̀nîn mə wɨə yeʼe əsɨ ne. Mə wɨə ghà ɨnû mbɔ̂ ənɨ mə̀ kɨrɨ ɨŋga ɨsɨg ɨmbə̀ʼ ɨghaʼi swi ɨŋga fîŋ tɨ mɨ̀mə̌d, ɨchî nɨ wɨ bə swi ɨŋga mɨ fîŋ.
43017014	Mə fə gha e ɨŋgam əmbɨ mɨ̀mə̌d. Ɨsɨg wɨə bàn mɨ̀mə̌d ɨmbə̀ʼ ɨghəm ni ka mbɨ yɨ ə bə̂d rɨŋga ɨsɨg, ɨchî nɨ ka mɔ̌ yɨ bə̀ əmɨ wə̀d rɨŋga ɨsɨg.
43017015	Chəi mə̀ gha ni à chɨ mɨ̀mə̌d rɨŋga ɨsɨg. Mə ghà yeʼ ni à kən mɨ̀mə̌d tɨ əmbɨ ə wə̀d rɨ̀bɔ̀ŋ.
43017016	Ka mbɨ yɨ ə bə̂d rɨŋga ɨsɨg, ɨchî nɨ ka mɔ̌ yɨ bə̀ əmɨ wə̀d rɨŋga ɨsɨg.
43017017	Ghɨ mbɨ sweŋ ə ɨnyod ɨ ne ənjìm ɨchî nɨ mbɨ kyerɨ rəsìʼ. Wə̀d mɨ kyerɨ e ɨŋgam əne yɨ ni wɨ̀ fə kyerɨ rəsìʼ.
43017018	Ɨchî nɨ à nyaʼa tom əmɨ ɨŋga ɨsɨg, əne bə̂, mə fə bə̀ tom mɨ̀mə̌d ɨŋga ɨsɨg.
43017019	Mə fə sweŋ mɨ ɨnyod ɨ ne ɨmbə̀ʼ ɨghəm mɨ̀mə̌d, ɨmbə̀ʼ mbɨ bə kàŋ sweŋ ə ɨnyod ɨ ne ənjìm e ɨŋgam we nɨ yeʼ ɨŋgam rəsìʼ.
43017020	“Mə wɨə kɔ̀ŋgɨ̀ əwe ka àmei ɨmbə̀ʼ mɨ̀mə̌d mbɔ̂. Mə wɨə bə̀ kɔ̀ŋgɨ̀ əwe ɨmbə̀ʼ bə̂d mbe nɨ ben əmɨ ənjìm ɨŋgam we nɨ mbɨ mə̀mə̀ə̀nɨ̀-ɨ̀nù gha əmbɨ mɨ̀mə̌d.
43017021	Mə wɨə kɔ̀ŋgɨ̀ əwe ni mɨ̀mə̌d mɨjìm yeʼ ənɨ ənû ə mɔʼ. Mɨ Mbǎʼ, mə kə̀b ni mbɨ yeʼ ənɨ ənû ə mɔʼ mbɨ na ɨchî ɨ nɨ à yeʼ ənɨ ənû ə mɔʼ mbɨ num, mə bə̀ yeʼ ənɨ ənû ə mɔʼ mbɨ ne. Zɨə yeʼ əne ɨmbə̀ʼ ɨsɨg we tɨ̀ wɨ ben ni à yɨ àwɔ̀ nyaʼa tom əmɨ.
43017022	Mə fə bə̀ wumnɨ mɨ̀mə̌d ɨchî nɨ à nyaʼa wumnɨ əmɨ, ɨmbə̀ʼ mbɨ yeʼ ənɨ ənû ə mɔʼ, ɨchî nɨ mɔ̌ mbɨ ne tɨ̀ bə yeʼ ənɨ ənû ə mɔʼ:
43017023	mə yeʼ ənɨ ənû ə mɔʼ mbɨ mɨ̀mə̌d, àwɔ̀ bə yeʼ ənɨ ənû ə mɔʼ mbɨ num, ɨmbə̀ʼ mɨ̀mə̌d mɨjìm bə yeʼ ənɨ ənû ə mɔʼ. Mbɨ mɨ ghɨ əne, ɨsɨg we tɨ̀ wɨ kyerɨ ni à yɨ àwɔ̀ nyaʼa tom əmɨ fɔrɨ ni à ghaʼ mɨ̀mə̌d ɨchî nɨ à ghaʼ əmɨ.
43017024	“Mɨ Mbǎʼ, mə kə̀b ni mɨ̀mə̌d mbe nɨ à nyaʼa naʼ ɨ num yeʼ mbɨ num əsɨ ze nɨ mə yeʼ əŋgu, ɨmbə̀ʼ mbɨ zə ɨchî nɨ à nyaʼə wumnɨ əmɨ, ɨmbə̀ʼ ɨghəm nɨ à nyaʼa ghaʼ əmɨ bɔŋ à nyaʼə sɨə tekɨ ɨsɨg.
43017025	Mbǎʼ nɨə ghɨ̀ ɨnû ɨchî nɨ kuʼnɨ, chəi ɨsɨg kyerɨ əwe, àyɨə mə kyerɨ əwe. Bə̂d mbɔ̂ nɨ à nyaʼa naʼ ɨ num ə kyerɨ ni à yɨ àwɔ̀ nyaʼa tom əmɨ.
43017026	Mə nyaʼa ghɨ̀ ni mbɨ kyerɨ əwe. Mə bɨrɨ kɨrɨ wo ɨmbì ghɨ̀ ni mbɨ jeŋgɨ kyerɨ əwe, ɨmbə̀ʼ ɨchî nɨ à ghaʼ əmɨ bə yeʼ əkaʼ mɨ̀mə̌d. Mɔ̌ bə̂ wɨ əkaʼ mɨ̀mə̌d.”
43018001	Ənɨ Yeso nyaʼa fə kɔŋgɨ ə Ŋwiə̀ màànɨ̀, wɨ̀ nyaʼa nɔ̀ʼ mbɨ mbi mə̀mə̀ə̀nɨ̀-ɨ̀nù mbɨ wò baanɨ ɨmeʼ we nɨ mbɨ nyaʼə tɔŋ ənɨ ə Kidròn wo ɨnjin. Mbeŋ mɨ̀olìf mɔʼɔ zɨə nyaʼa əsɨ ze. Mbɨ nyaʼa wò nyɨ ɨŋga mbeŋ ze.
43018002	Judàs we nɨ nyaʼa fen ə Yeso nyaʼa kyerɨ əsɨ ze, ɨmbə̀ʼ ɨghəm nɨ Yeso wɨə nyaʼə kɨə wò əŋgu mbɨ mbi mə̀mə̀ə̀nɨ̀-ɨ̀nù.
43018003	Judàs nyaʼa kyerɨ əne, wò əŋgu mbɨ ɨnɔ̂n mɨ̀sɔgyɨ̀ fɔrɨ mbɨ ə bə̂d mbe nɨ nyaʼə nəŋgɨ ə mbàn Ŋwìə̀. À yɨə bə̂d kyeŋ mbe rɨ ə mbàn Ŋwìə̀ mbɨ mɨ̀Farisiî nyaʼa tom mɨ̀mə̌d. Mbɨ nyaʼa wò əŋgu mbɨ ɨnam, mbɨ əkaʼi fɔrɨ mbɨ ɨghɨ bid.
43018004	Yeso nyaʼa kyerɨ ɨnû jìm mbe nɨ bɨrɨ ghɨ̀ ənɨ ə ni, əne wɨ̀ nyaʼa wò ɨmbì pè biirɨ əmbɨ mɨ̀mə̌d ni, “Mbə kɨə kə̀b əwe ə?”
43018005	Mbɨ nyaʼa wììrɨ̀ ɨ bɔ ni, “Tɨ̀ wɨə kə̀b ə Yeso we rɨ ə Nazàret.” Yeso nyaʼa ghà əmbɨ mɨ̀mə̌d ni, “À yɨə mɔ̌ wɔ̂.” Judàs we nɨ nyaʼa fen əməd nyaʼa bə̀ təm əŋgu mbɨ mɨ̀mə̌d.
43018006	Ənɨ Yeso nyaʼa gha əmbɨ mɨ̀mə̌d ni, “À yɨə mɔ̌ wɔ̂,” mbɨ nyaʼa wò rəbɔʼɔ rəbɔʼɔ gùùrɨ̀ ə si.
43018007	Yeso nyaʼa yi biirɨ əmbɨ mɨ̀mə̌d ni, “Mbə kɨə kə̀b əwe ə?” Mbɨ nyaʼa wììrɨ̀ ni, “Tɨ̀ wɨə kə̀b ə Yeso we rɨ ə Nazàret.”
43018008	Yeso nyaʼa ghà əmbɨ mɨ̀mə̌d ni, “Mə fə ghà ɨ nən ni à yɨə mɔ̌ wɔ̂. Mbə mɨ yeʼə kə̀b əmɨ, mbə̀ sàŋ ni mbɨ mə̀mə̀ə̀nɨ̀-ɨ̀nù mbɔ̂ wò əwən.”
43018009	Wɨ̀ nyaʼa ghà əne ɨmbə̀ʼ ɨŋgam we nɨ wɨ̀ nyaʼa be ghà wɨ jwɨ ənɨ rəsìʼ ni, “Mɨ Mbǎʼ, chəi mə nimnɨ wə̀d mɔʼɔ rəbɔʼ mbe nɨ à nyaʼa naʼ ɨ num.”
43018010	Saimon Pità nɨ nyaʼa yim ɨbi bid, nyaʼa sùŋ ɨbi we rɨ ə baʼ, kwa ə̀tǒŋ rɨ əbà əbɔ ə jɨgɨ ə̀bòʼò ətu ɨgwɨ ə bə̂d mbàn Ŋwìə̀. Ɨkum ə̀bòʼò ze yɨə nyaʼə Malkùs.
43018011	Yeso nyaʼa ghà əmbɨ Pità ni, “Wɨrɨ zɨ̀ e ɨbi ə baʼ. Ka à wa kɨ i əzum rɨmbin nɨ nɔ rɨŋga toʼ ze nɨ mɨ Mbǎʼ naʼ ɨ num ə?”
43018012	Mɨ̀sɔgyɨ̀ mbe mbɨ ɨtu mbe nɨ nyaʼa ɨgwɨ mɨ̀mə̌d fɔrɨ bə̂d mbe nɨ nyaʼə nəŋgɨ ə mbàn Ŋwìə̀ nyaʼa gywɨ̀ ə Yeso kod.
43018013	Mbɨ nyaʼa bè nɨŋ əməd wò əsɨ Anas. Anas yɨə nyaʼə ɨchɨ Kaifàs nɨ nyaʼə ətu ɨgwɨ ə bə̂d mbàn Ŋwìə̀ əghəm əwù ze.
43018014	À yɨə Kaifàs nyaʼa kəərɨ bə̂d mbe nɨ nyaʼə tekɨ ɨnû ɨŋga əbeŋ mɨ̀Jû ni zɨə bɨrɨ kaŋ bɔ̀ŋ əku ənɨ wə̀d mɔʼ kwɨ ɨgwɨ ətu ə bə̂d mɨjìm.
43018015	Saimon Pità mbɨ ə̀mə̀ə̀nɨ̀-ɨ̀nù cherə mbɨə nyaʼə beenɨ əbɔʼ ə Yeso. Ɨchî nɨ ətu ɨgwɨ ə bə̂d mbàn Ŋwìə̀ nyaʼa kyerɨ ə̀mə̀ə̀nɨ̀-ɨ̀nù cherə we, wɨ̀ nyaʼa beenɨ əbɔʼ ə Yeso bə̀ wò nyɨ ɨŋga ɨkye ɨkam ətu ɨgwɨ ə bə̂d mbàn Ŋwìə̀,
43018016	àyɨə Pità nyaʼa təm ɨsɨg ənjìm ɨnuʼ ɨkam we. Ə̀mə̀ə̀nɨ̀-ɨ̀nù cherə we, nɨ ətu ɨgwɨ ə bə̂d mbàn Ŋwìə̀ nyaʼa kyerɨ əməd, nyaʼa bə̀ndɨ̀ wò ɨsɨg, pè ghàmbɨ̀ mbɨ wan əyi ə̀fàʼì we nɨ nyaʼə nəŋgɨ ɨchû ɨkam. Wɨ̀ nyaʼa ghɨ̀ əne nɨŋ ə Pità mbɨ nyɨ ɨŋga ɨkam we.
43018017	Wan əyi ə̀fàʼì we nɨ nyaʼə nəŋgɨ ɨchû ɨkam we nyaʼa biirɨ əmbɨ Pità ni, “Ɨmbə̀ʼ àwɔ̀ yɨə bə̀ wɨ mɔʼɔ rəbɔʼ mə̀mə̀ə̀nɨ̀-ɨ̀nù mbaŋə̀ zɔ̂ ə?” Pità nyaʼa wììrɨ̀ ni, “Chə̂, ka mɔ̌ yɨ əmɨ wɨ mɔʼɔ rəbɔʼ mɨ̀mə̌d.”
43018018	Ɨfə wɨə nyaʼə kɔə, əne bə̂d ə̀fàʼì ətu ɨgwɨ ə bə̂d mbàn Ŋwìə̀ mbɨ ə bə̂d mbe nɨ nyaʼə nəŋgɨ ə mbàn Ŋwìə̀, nyaʼa nepɨ ɨwid kyi. Mbɨ nyaʼa nepɨ əne, təmbɨ ɨban ɨ zɔ ə. Pità nyaʼa bə̀ təm əbɔʼ mɨ̀mə̌d ɨ zɔ i.
43018019	Ətu ze ɨgwɨ ə bə̂d mbàn Ŋwìə̀ nyaʼa biirɨ ɨnû əmbɨ Yeso ɨmbə̀ʼ mə̀mə̀ə̀nɨ̀-ɨ̀nù ɨməd bə̀ biirɨ ɨmbə̀ʼ ɨnû mbe nɨ wɨ̀ nyaʼə chwiə.
43018020	Yeso nyaʼa wììrɨ̀ ɨ bɔ ni, “Mə wɨə nyaʼa kɨə ghàm əsaŋ əsaŋ əmbɨ wə̀d jìm. Mə wɨə nyaʼə chwi ɨnû ɨŋga nəb tɨ ə̀kàtɨ̀ bə̀ chwi ɨŋga mbàn Ŋwìə̀ ənɨ mɨ̀nyùmə̀ jìm. Mbɔ̂ yɨ ɨsɨ mbe nɨ mɨ̀Jû mɨ̀jìm ə fetɨə. Chəi mə nyaʼə ghà ənû ə mɔʼɔ ənə̀mə.
43018021	Əton nɨ à biirɨ ɨŋgam ɨ num kɨ ɨmbə̀ʼ ə yè ə? Biirɨ əmbɨ ə bə̂d mbe nɨ nyaʼa zu ɨnû mbe nɨ mə nyaʼə ghàə̀. Biirɨ əmbɨ mɨ̀mə̌d ni mə kɨə nyaʼə ghàə̀ ni yè ə? Mbɨ kyerɨ ənû ze nɨ mə̀ nyaʼə ghàə̀.”
43018022	Ənɨ wɨ̀ nyaʼa gha ənû zɔ̂, wə̀d mɔʼɔ rəbɔʼ mbe nɨ nyaʼə nəŋgɨ ə mbàn Ŋwìə̀, nɨ nyaʼa təm ɨban ɨban, nyaʼa zwi əbɔ ɨfě ɨ bɔ biirɨ ni, “À kɨ ɨchî nɨ à berɨ wiirɨ ɨŋgam əmbɨ ətu ɨgwɨ ə bə̂d mbàn Ŋwìə̀ ə?”
43018023	Yeso nyaʼa wììrɨ̀ ɨ bɔ ni, “À mɨ yeʼ nɨ mə̀ kəʼ ghà ənû rɨbɔ̀ŋ ə mɔʼɔ, ghà ənû rəŋgu əmbɨ wə̀d jìm. À nɨə yeʼ nɨ mə kəʼ ghàm ɨchî chɔ̀m, njɨ à nib əmɨ ɨmbə̀ʼ ə yè ə?”
43018024	Anas nyaʼa ghɨ̀ əne kod əməd chà əsɨ Kaifàs nɨ nyaʼə ətu ɨgwɨ ə bə̂d mbàn Ŋwìə̀.
43018025	Pità nyaʼa kɨrɨ təm əsɨ ze ɨ zɔ i. Əne bə̂d mɔʼɔ rəbɔʼ mbe nɨ nyaʼa əŋgu mbɨ məd nyaʼa biirɨ ɨ bɔ ni, “Ɨmbə̀ʼ àwɔ̀ yɨə bə ə̀mə̀ə̀nɨ̀-ɨ̀nù mɔʼɔ rəbɔʼ mə̀mə̀ə̀nɨ̀-ɨ̀nù mbaŋə̀ zɔ̂ ə?” Pità nyaʼa ton i ghà ni, “Chə̂, ka mɔ̌ yɨ əmɨ wɨ mɔʼɔ rəbɔʼ mɨ̀mə̌d.”
43018026	Wə̀d ə̀fàʼì ətu ɨgwɨ ə bə̂d mbàn Ŋwìə̀ mɔʼɔ, nɨ nyaʼə əfurɨ ə mbaŋə̀ ze nɨ Pità kəʼ sob ə̀tǒŋ ə məd, nyaʼa biirɨ ni, “Ɨmbə̀ʼ mə kəʼ zə əwe mbɨ məd ɨŋga mbeŋ mɨ̀olìf ə?”
43018027	Pità nyaʼa yi ton i. Àmei əwu əwən, ɨnoŋgub nyaʼa tɔŋə.
43018028	Ɨtuʼ nyaʼa mɨ chɨg i chɨg ɨ, bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa nɨŋ ə Yeso rɨ əkwɨ Kaifàs wò mbɨ məd ə tɔʼ gɔmnà. Chəi mbɨ nyaʼa nyɨ ɨŋga tɔʼ ze, ɨmbə̀ʼ ɨghəm nɨ mbɨ nyaʼa kəb chub ɨzeŋɨ zeŋɨ ɨmbə̀ʼ jɨg Əchwɨ̂ ə Che-ɨgun.
43018029	Əne Pailèt nyaʼa jwɨ̀ wò kumnɨ mɨ̀mə̌d ɨsɨg, biirɨ əmbɨ mɨ̀mə̌d ni, “Ɨsaʼi we nɨ mbə̀ zɨ ɨgun ə mbaŋə̀ zɔ̂ kɨ ni ye ə?”
43018030	Mbɨ nyaʼa wììrɨ̀ ɨ bɔ ni, “À mɨ yeʼ nɨ chəi wɨ̀ kəʼ gù ənû, njɨ chəi tɨ̀ nɨŋ əməd yeʼe naʼ ɨ ne.”
43018031	Pailèt nyaʼa ghà əmbɨ mɨ̀mə̌d ni, “Mbə̀ nɨŋ əməd mbənə mbənə wò saʼ əməd ɨchî nɨ tə rɨkə chwiə.” Bə̂d mbe nɨ nyaʼə tekɨ ɨnû ɨŋga əbəŋ mɨ̀Jû nyaʼa wììrɨ̀ ɨ bɔ ni, “Chəi ta rɨkə chwiə nɨ tɨ̀ zwiirɨ wəd.”
43018032	Ənû zɔ̂ ə nyaʼa ghɨ̀ ɨmbə̀ʼ ənû ze nɨ Yeso nyaʼa ghǎ de ɨchî nɨ wɨ̀ berɨ chè bɔŋ kwɨ ə jwɨ ənɨ rəsìʼ.
43018033	Pailèt nyaʼa wɨrɨ wò nyɨ ɨŋga tɔʼ, əne ghà ni mbɨ nɨŋ ə Yeso yeʼe nàʼ ɨ ni. Ənɨ mbɨ nyaʼa nɨŋ yeʼe, wɨ̀ nyaʼa biirɨ ɨ bɔ ni, “Àwɔ̀ kɨ ɨfɔ̂n mɨ̀Jû ə?”
43018034	Yeso nyaʼa wììrɨ̀ ni, “Ɨbiirɨ wɔ̂ kɨə kaŋ we, kɨ̀ à kɨə bə̂d cherə gha ɨnû ɨ ne ɨmbə̀ʼ əmɨ ə?”
43018035	Pailèt nyaʼa wììrɨ̀ ni, “Mɔ̌ wa kɨə Jû ə? À yɨ mbe bə̂d mbɨ ə bə̂d kyeŋ mbe rɨ ə mbàn Ŋwìə̀ naʼ əwe ɨ num. À gu ənû ə ye ə?”
43018036	Yeso nyaʼa wììrɨ̀ ni, “Ka mɨ ənû ɨfɔ̀n yɨ i rɨŋga ɨsɨg wɔ̂. À kɨ nɨ mɨ ənû ɨfɔ̀n yɨə kəʼ rɨŋga ɨsɨg wɔ̂, njɨ bə̂d mbe nɨə beenɨ əbɔʼ num bɨrɨ zɔ̀ŋ ɨmbə̀ʼ tɨ mɨ̀Jû gywɨ ə əmɨ. Àyɨə ka mɨ ənû ɨfɔ̀n yɨ i rɨŋga ɨsɨg wɔ̂.”
43018037	Pailèt nyaʼa biirɨ ɨ bɔ ni, “Əne, àwɔ̀ yɨ ɨfɔ̂n ə?” Yeso nyaʼa wììrɨ̀ ni, “À fə ghà ni mɔ̌ yɨ ɨfɔ̂n. Mbɨ nyaʼa gywɨ əmɨ, mə yeʼe ɨŋga ɨsɨg ɨmbə̀ʼ ənû zɔ̂ ə mɔʼ. Ənû ze yɨ nɨ ghɨ ni bə̂d kyerɨ rəsìʼ. Wə̀d mɔʼɔ we nɨ ben rəsìʼ wɨə zu ənû ze nɨ mɨə ghàə̀.”
43018038	Pailèt nyaʼa biirɨ ɨ bɔ ni, “Təsìʼ kɨə ye ə?” Ənɨ Pailèt nyaʼa biirɨ əne, wɨ̀ nyaʼa yi jwɨ̀ wò əsɨ ə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû, pè ghà əmbɨ mɨ̀mə̌d ni, “Chəi mə̀ zə ənû ə mɔʼɔ ze nɨ wɨ̀ gǔ.
43018039	Àyɨə mbə berɨ mbə mɨchî əbeŋ mɔʼɔ nɨ chwi ni mbə mɨ biirɨ, mə bɨrɨ chɨ wə̀d ndəŋ fibɨ̀ saŋ ənɨ ə nyùmə̀ we nɨ mbɨə jɨgə Əchwɨ̂ ə Che-ɨgun. Əne mbə wa kə̀b ni mə chɨ ɨfɔ̂n mɨ̀Jû saŋ ə?”
43018040	Mbɨ nyaʼa kyeŋ rɨkǎ ghà ni, “Chə̂, kaʼi mbaŋə̀ zɔ̂! Tɨ̀ kə̀b yeʼ ə Barabas.” Barabas yɨə nyaʼə ɨjɨ bagɨ.
43019001	Pailèt nyaʼa ghɨ̀ əne, nɨŋ ə Yeso, ghà mɨ̀sɔgyɨ̀ te əməd ənɨ ŋgwad.
43019002	Mɨ̀sɔgyɨ̀ mbe nyaʼa nɨŋ ɨ̀jə̀ŋɨ̀ kad ɨghabɨ ɨdəm ɨfɔ̀n zɨ ətu ɨ bɔ. Mbɨ nyaʼa bə̀ zɨ ngywɨ̌ ɨfɔ̀n ɨgwɨ məd.
43019003	Mbɨ nyaʼə wò əsɨ məd pè nìbrɨ̀ əməd ghàə̀ ni, “Mbèè! Ŋgə̀ə̀! Tɨ̀ ə chàʼrɨ̀ əwe, kyɨ ɨfɔ̂n mɨ̀Jû!”
43019004	Pailèt nyaʼa wɨrɨ jwɨ̀ wò ɨsɨg pè ghà əmbɨ ə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû ni, “Mbə̀ zə, mə yɨ əni nɨŋ əməd yeʼe ɨsɨg əsɨ nən ɨmbə̀ʼ mbə̀ kyerɨ ni chəi mə̀ zə ənû ə mɔʼɔ ze nɨ wɨ̀ gǔ.”
43019005	Əne Yeso nyaʼa jwɨ̀ ɨsɨg mbɨ ɨdəm we nɨ mbɨ nyaʼa nɨŋ ɨ̀jə̀ŋɨ̀ kad ɨghabɨ ɨdəm ɨfɔ̀n zɨ ətu ɨ bɔ fɔrɨ mbɨ ə ngywɨ̌ ɨfɔ̀n ze. Pailèt nyaʼa ghà əmbɨ mɨ̀mə̌d ni, “Mbə̀ zə, à yɨə mbaŋə̀ ze zɔ̂!”
43019006	Ənɨ bə̂d kyeŋ mbe rɨ ə mbàn Ŋwìə̀ mbɨ ə bə̂d mbe nɨ nyaʼə nəŋgɨ ə mbàn Ŋwìə̀ nyaʼa zə əməd, mbɨ nyaʼa kyeŋ rɨ̀kǎ ghà ni, “Kombɨ əməd əzed ə baʼnɨ! Kombɨ əməd əzed ə baʼnɨ!” Pailèt nyaʼa ghà əmbɨ mɨ̀mə̌d ni, “Mbə nɨŋ əməd mbənə mbənə wo kòmbɨ̀, ɨmbə̀ʼ ɨghəm nɨ chəi mə̀ zə ənû ə mɔʼɔ ze nɨ wɨ̀ gǔ.”
43019007	Bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa ghà ɨ bɔ ni, “Tɨ̀ berɨ ɨkə nɨ chwi ni wɨ̀ berɨ kwɨ, ɨmbə̀ʼ ɨghəm nɨ ɨ wɨə ghàə̀ ni tə yɨə Wan Ŋwìə̀.”
43019008	Ənɨ Pailèt nyaʼa zu ɨŋgam wɔ̂, wɨ̀ nyaʼa bɔ kwàʼ rɨŋgəʼ.
43019009	Əne wɨ̀ nyaʼa wɨrɨ wò nyɨ ɨŋga tɔʼ mbɨ Yeso, pè biirɨ ɨ bɔ ni, “À kɨ rɨ ə yi?” Chəi Yeso nyaʼa wiirɨ.
43019010	Əne Pailèt nyaʼa biirɨ ɨ bɔ ni, “Ka à bɨrɨ gham əwe ɨ num ə? Chəi à kyerɨ ni mə berɨ ɨka nɨ chɨ əwe saŋɨ bə̀ berɨ ɨka nɨ kombɨ əwe əzed ə baʼnɨ ə?”
43019011	Yeso nyaʼa wììrɨ̀ ɨ bɔ ni, “À berɨ ɨka ɨgwɨ num àmei ɨmbə̀ʼ ɨghəm nɨ à yɨə Ŋwìə̀ naʼ ɨka we ɨ ne. Əne wə̀d we nɨ naʼ əmɨ ɨ ne fə ghɨ̀ ənû rɨbɔ̀ŋ ze nɨ bə̌ chè.”
43019012	Ənɨ Pailèt nyaʼa zu ənû zɔ̂, wɨ̀ nyaʼa kə̀b ni njɨ tə chɨ̀ əməd sàŋɨ̀, àyɨə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa kyeŋ rɨ̀kǎ ghà ni, “À mɨ tɔ chɨ̀ mbaŋə̀ zɔ̂ sàŋɨ̀, əne ka àwɔ̀ yɨ e sə̀ʼ Kaisà! Wə̀d we nɨə nɨŋ i ɨnyod ni tə yɨ ɨfɔ̂n yɨə wə̀d pə̀n Kaisà.”
43019013	Ənɨ Pailèt nyaʼa zu ɨŋgam we, wɨ̀ nyaʼa nɨŋ ə Yeso jwɨ̀ ɨsɨg pè chub ɨgun ətən ze nɨ wɨə chubə saʼə mɨsaʼi. Ətən ze nyaʼa əsɨ ze nɨ mbɨ nyaʼə tɔŋ ənɨ Ɨkye Ɨkam Əti. Mbɨ nyaʼə tɔŋ əsɨ ze ənɨ ɨŋgam Hibrù ni Gàbatà.
43019014	À nyaʼa ɨghabɨ əzi ə ka əni ze nɨ mbɨ nyaʼə tekɨ ɨnyod bɔŋ jɨg Əchwɨ̂ ə Che-ɨgun, Pailèt nyaʼa ghà əmbɨ ə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû ni, “Mbə̀ zə, à yɨ ə ɨfɔ̀n wɔ̂!”
43019015	Mbɨ nyaʼa kyeŋ rɨ̀kǎ ghà ni, “Zwiirɨ əməd! Zwiirɨ əməd! Kombɨ əməd əzed ə baʼnɨ!” Wɨ̀ nyaʼa biirɨ əmbɨ mɨ̀mə̌d ni, “Mbə wa kə̀b ni mə̀ kombɨ ə ɨfɔ̀n əzed ə baʼnɨ ə?” Bə̂d kyeŋ mbe rɨ ə mbàn Ŋwìə̀ nyaʼa wììrɨ̀ ni, “Chəi tɨ̀ berɨ ɨfɔ̂n cherə chè rɨ ənɨ Kaisà.”
43019016	Pailèt nyaʼa ghɨ̀ əne nàʼ ə Yeso əmbɨ mɨ̀mə̌d ni mbɨ wo kòmbɨ̀ əzed ə baʼnɨ. Mɨ̀sɔgyɨ̀ nyaʼa nɨŋ ə Yeso wò mbɨ wɨwən.
43019017	Yeso nyaʼa bèʼ e əzed ə baʼnɨ ziə. Əne mbɨ nyaʼa jwɨ̀ wò əsɨ ze nɨ mbɨ nyaʼə tɔŋ ənɨ Tɨmbin Ɨwɔʼ-ətu. Ɨ mbɨə nyaʼə tɔŋ əsɨ ze ənɨ ɨŋgam Hibrù ni Golgotà.
43019018	Mbɨ nyaʼa kòmbɨ̀ əməd əŋgu, bə̀ kòmbɨ̀ mbaŋə̀ cherə rɨbe əbɔʼ əməd. Mbɨ nyaʼa kòmbɨ̀ wɨ̀ fibɨ̀ əbà əbɔ ə jɨgɨ, bə̀ kòmbɨ̀ wɨ̀ fibɨ̀ əbà əbɔ ə tweŋ. Yeso wɨə nyaʼa ɨŋga mɨgharə̀ mɨ̀mə̌d.
43019019	Pailèt nyaʼa ŋwàʼnɨ̀ ə̀ŋwàʼnɨ̀ ə mɔʼɔ nɨ mbɨ nyaʼa kombɨ ətu əzed ə baʼnɨ ze. Wɨ̀ nyaʼa ŋwàʼnɨ̀ ni, “Yeso rɨ ə Nazàret, Ɨfɔ̂n mɨ̀Jû.”
43019020	Bə̂d mɨ̀nɔnɔʼ nyaʼa foŋ ə̀ŋwàʼnɨ̀ ze ɨmbə̀ʼ ɨghəm nɨ əsɨ ze nɨ mbɨ nyaʼa kombɨ Yeso yɨə nyaʼa ɨban ə Jèrusalèm. Pailèt nyaʼa ŋwaʼnɨ ə̀ŋwàʼnɨ̀ ze ənɨ ɨŋgam Hibrù, ənɨ ɨŋgam Latìn bə̀ fɔrɨ ənɨ ɨŋgam Grik.
43019021	Bə̂d kyeŋ mbe rɨ ə mbàn Ŋwìə̀ nyaʼa ghà ɨ bɔ ni, “Tɨrə̀ ŋwaʼnɨ e ni, 'Ɨfɔ̂n mɨ̀Jû'. Ŋwaʼnə yeʼ ni, 'Mbaŋə̀ zɔ̂ ə ghà ni tə yɨ Ɨfɔ̂n mɨ̀Jû.'”
43019022	Pailèt nyaʼa wììrɨ̀ ni, “Ənû ze nɨ mə̀ fə ŋwaʼnɨ, mə fə ŋwàʼnɨ̀.”
43019023	Ənɨ mɨ̀sɔgyɨ̀ mbe nyaʼa fə kombɨ ə Yeso, mbɨ nyaʼa nɨŋ ngywɨ̌ rɨ məd ghàpɨ̀ ɨba kwè. Sɔgyɨ̀ fibɨ̀ nyaʼa nɨŋ əbà ə fibɨ̀. Mbɨ nyaʼa bə̀ nɨŋ ngywɨ̌ məd ze rɨŋga, nɨ nyaʼa zɨ sè, nɨ mbɨ nyaʼa baʼ rɨ ətu wò pè əton nɨ chəi ɨnaanɨ.
43019024	Mbɨ nyaʼa nɨŋ əne ghà mbənə mbənə ni, “Tɨ rɨ seerɨ a ngywɨ̌ zɔ̂, àyɨə tɨ̀ sɔŋ mbaŋ zə wə̀d we nɨ bɨrɨ jɨg. Ənû zɔ̂ ə nyaʼa ghɨ̀ ɨmbə̀ʼ ɨŋgam Ŋwiə̀ we nɨ mbɨ nyaʼa ŋwaʼnɨ jwɨ ənɨ rəsìʼ ni, Mbɨ nyaʼa ghàpɨ̀ tɨ ngywɨ̌ əkaʼ mɨ̀mə̌d, bə̀ sɔ̀ŋ mbaŋ ɨmbə̀ʼ jɨg mɨ ngywɨ̌ ze rɨŋga.” Əzɔ̂ yɨ ənû ze nɨ mɨ̀sɔgyɨ̀ mbe nyaʼa ghɨ̌.
43019025	Bə̂d mɔʼɔ rəbɔʼ mbe nɨ nyaʼa təmbɨ ɨban əzed ə baʼnɨ ze nɨ mbɨ nyaʼa kòmbɨ̀ ə Yeso yɨ ɨŋgɔb məd, aŋgɔb ɨŋgɔb məd, Mèri ɨwi Klopàs mbɨ Mèri Màgdàlen.
43019026	Ənɨ Yeso nyaʼa zə ɨŋgɔb məd bə̀ zə ə̀mə̀ə̀nɨ̀-ɨ̀nù we nɨ wɨ̀ nyaʼa ghaʼi nɨ mbɨ nyaʼa təm əŋgu, wɨ̀ nyaʼa ghà əmbɨ ɨŋgɔb məd ni, “Əyî, zə, wɔ̂ yɨ e wan!”
43019027	Wɨ̀ nyaʼa bə̀ ghà əmbɨ ə̀mə̀ə̀nɨ̀-ɨ̀nù we ni, “Zə, wɔ̂ yɨ e nɨŋ!” Ɨ kɔ rɨ ənɨ ə nyùmə̀ we, ə̀mə̀ə̀nɨ̀-ɨ̀nù we nyaʼa nɨŋ ɨŋgɔb Yeso wò əkwɨ ni mbɨ məd.
43019028	Yeso nyaʼa kyerɨ ni ɨnû jìm fə mì i, əne ɨ ghɨ ni ənû ze nɨ mbɨ nyaʼa ŋwaʼnɨ ɨŋga Ə̀ŋwàʼnɨ̀ ə Ŋwiə̀ ə jwɨ ənɨ rəsìʼ, wɨ̀ nyaʼa ghà ni, “Ədɔʼ ə zɨə ne əmɨ.”
43019029	Ənjaŋ ə mɔʼɔ ə zɨə nyaʼa əŋgu mbɨ twàŋ tɨ mɨnoʼ ɨŋga ɨ swi. Əne wə̀d mɔʼɔ nyaʼa nɨŋ jûʼ, chùb ɨŋga mɨnoʼ mbe, faanɨ ətu ɨtɔŋ ɨnaŋ, zɨ̀ ɨchû ɨ bɔ ni wɨ̀ sɔɔrɨ.
43019030	Ənɨ Yeso nyaʼa sɔɔrɨ mɨnoʼ mbe, wɨ̀ nyaʼa ghà ni, “Zɨə fə mì i!” Wɨ̀ nyaʼa ghà əne, tuŋ ətu ə si, Ŋwìə̀ nɨŋ əzwî əməd.
43019031	Əni ze yɨə nyaʼə əni nɨ mɨ̀Jû nyaʼə tekɨ ɨnyod ɨmbə̀ʼ jɨg əni əkwɨ. Əne chəi bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa kəb ni ɨvɨ mbe ten ɨgun ɨzed baʼnɨ mbe əni əkwɨ, màànɨ̀ ɨmbə̀ʼ ɨchî nɨ əni əkwɨ ze yɨə nyaʼə əni əkwɨ ə kyeŋ əmbɨ mɨ̀mə̌d. Əne mbɨ nyaʼa wò biirɨ əmbɨ Pailèt ni wɨ̀ ben mbə̀ buʼrɨ ɨwu bə̂d mbe ɨmbə̀ʼ mbɨ zambɨ kwɨ, mbɨ swi ɨvɨ mɨ̀mə̌d.
43019032	Əne mɨ̀sɔgyɨ̀ mbe nyaʼa wò buʼrɨ ɨwu wə̀d rɨtu fɔrɨ mbɨ wɨ̀ cherə we nɨ mbɨ nyaʼa kombɨ mbɨ məd.
43019033	Àyɨə ənɨ mbɨ nyaʼa pè ənɨ Yeso, mbɨ nyaʼa zə ni wɨ̀ fə kwɨ, əne chəi mbɨ nyaʼa buʼrɨ ɨwu məd.
43019034	Àyɨə sɔgyɨ̀ fibɨ̀ nyaʼa zum ɨban ɨbeŋ məd ənɨ i ɨwɔŋ. Àmei əwu əwən, ənəm mbɨ mɨnib nyaʼa jwɨ̀ rəŋgu.
43019035	Wə̀d we nɨ nyaʼa zə ənû zɔ̂ fə ghà ɨmbə̀ʼ əzɨ əwən, ɨmbə̀ʼ mbə̀n bə̂ bə̀ benɨ. Məd ziə ə kyerɨ ni ənû ze nɨ wɨ̀ ghǎ yɨ ənû rəsìʼ.
43019036	Ɨnû mbɔ̂ nyaʼa ghɨ̀ ɨmbə̀ʼ ənû ze nɨ mbɨ nyaʼa ŋwaʼnɨ ɨŋga Ə̀ŋwàʼnɨ̀ ə Ŋwiə̀ ə jwɨ ənɨ rəsìʼ ni, “Chəi mbɨ bɨrɨ buʼrɨ əwu əməd ə mɔʼɔ.”
43019037	Mbɨ ŋwàʼnɨ̀ ɨŋga əsɨ Ə̀ŋwàʼnɨ̀ ə Ŋwiə̀ ə cherə ni, “Mbɨ bɨrɨ neŋ əməd we nɨ mbɨ nyaʼa zum ənɨ ɨwɔŋ.”
43019038	Ənɨ ənû ze ə nyaʼa chě, Jòsêf rɨ ə Àrimàtiyà nyaʼa wò biirɨ əmbɨ Pailèt ni wɨ̀ saŋ i tə wò swi əvɨ ə Yeso nɨŋ wò. Pailèt nyaʼa benɨ. Əne wɨ̀ nyaʼa wò swi əvɨ ze nɨŋ wò. (Jòsêf yɨ nyaʼə ə̀mə̀ə̀nɨ̀-ɨ̀nù Yeso ənjìm ənjìm, ɨmbə̀ʼ ɨghəm nɨ ɨ wɨ̀ nyaʼə bɔə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû.)
43019039	Nikodemùs, nɨ nyaʼa kweʼ wò əsɨ Yeso ɨzimɨ, nyaʼa bə̀ wò mbɨ məd. Wɨ̀ nyaʼa nɨŋ ə mə̂ nɨ mbɨ nyaʼa nyamɨ mbɨ mɨ̀-aloe, nɨ nyaʼa ɨghabɨ mɨkirə̀ ɨwum tad wò mbɨ wɨwən.
43019040	Mbaŋə̀ tɔ̂ rɨ̀be nyaʼa swi əvɨ ə Yeso, nib ɨŋga tɨbabɨ ngywɨ̌ linen əka ɨnun. Mbɨ nyaʼa fə zɔʼ ngywɨ̌ ze ənɨ tɨtiirɨ te ɨchî nɨ tɨkə tɨ mɨ̀Jû nɨ tweŋ wə̀d nyaʼa chwiə.
43019041	Mbeŋ mɔʼɔ zɨə nyaʼa ɨban əsɨ ze nɨ mbɨ nyaʼa kombɨ ə Yeso əŋgu. Ɨsî nɨ mbɨ nyaʼa chəb ɨŋga ɨwɔ̌ wɨə nyaʼa ɨŋga mbeŋ ze. Chəi mbɨ nyaʼa kweʼ boŋ əvɨ ə wə̀d mɔʼɔ ɨŋga ɨ̀sì we.
43019042	Ɨchî nɨ mɨ̀Jû nyaʼə tekɨ ɨnyod ɨmbə̀ʼ jɨg əni əkwɨ, chəi mbɨ nyaʼa berɨ beʼ ɨghɨ wò əsa əgha, bə̀ fɔrɨ ɨchî nɨ ɨsî we wɨə nyaʼa ɨban ɨban, mbɨ nyaʼa wò boŋ əvɨ ə Yeso ɨŋga ɨ̀sì we.
43020001	À nyaʼa kwàʼ ɨzimɨ zimɨ əni ə Sɔndè, Mèri Màgdàlen nyaʼa wò ətu ɨ̀sì ze nɨ mbɨ nyaʼa chəb ɨŋga ɨwɔ̌, pè zə ni mbɨ nyaʼa fə chɨ̀ ɨti we rɨ ɨchû ɨ̀sì we.
43020002	Əne wɨ̀ nyaʼa nòrə̀ wò əsɨ Saimon Pità mbɨ ə̀mə̀ə̀nɨ̀-ɨ̀nù cherə we nɨ Yeso nyaʼa ghaʼi, pè ghà əmbɨ mɨ̀mə̌d ni, “Mbɨ fə chɨ̀ Ə̀nùŋɨ̀sɨg rɨŋga ɨ̀sì we. Chəi tɨ̀ kyerɨ əsɨ ze nɨ mbɨ nuŋ əməd əŋgu!”
43020003	Pità mbɨ ə̀mə̀ə̀nɨ̀-ɨ̀nù cherə we nyaʼa zu əne, nòrə̀ wò ətu ɨ̀sì ze.
43020004	Mɨ̀mə̌d mbe mɨbe nyaʼə nòrə̀, àyɨə ə̀mə̀ə̀nɨ̀-ɨ̀nù cherə we nyaʼa nòrə̀ chè ə Pità, bè pè əwɔ ətu ɨ̀sì.
43020005	Wɨ̀ nyaʼa pè gundɨ nèŋ ɨŋga ɨ̀sì we, zə tɨbabɨ ngywɨ̌ linen te, àyɨə chəi wɨ̀ nyaʼa nyɨ ɨŋga.
43020006	Saimon Pità nyaʼa yeʼe rənjìm chè wò nyɨ ɨŋga ɨ̀sì we. Wɨ̀ nyaʼa zə tɨbabɨ ngywɨ̌ linen te əŋgu
43020007	bə̀ zə ngywɨ̌ ze nɨ mbɨ nyaʼa nib ətu ə Yeso əŋgu. Chə nyaʼa i ngywɨ̌ ze əbɔʼ tɨbabɨ ngywɨ̌ linen te, àyɨə zɨ nyaʼa kad ənɨ i ɨghəm chub i əsɨ əfibɨ̀.
43020008	Ə̀mə̀ə̀nɨ̀-ɨ̀nù cherə we nyaʼa bə̀ wò nyɨ ɨŋga ɨ̀sì we pè zə, əne ben ni Yeso fə zwemə.
43020009	Chəi ɨtu mɨ̀mə̌d nyaʼa kɨrɨ zeŋ ɨmbə̀ʼ ɨŋgam Ŋwiə̀ we nɨ gha ni wɨ̀ berɨ zwemə.
43020010	Mə̀mə̀ə̀nɨ̀-ɨ̀nù mbe nyaʼa zə ɨnû mbe əne, bə̀ndɨ̀ wò əsɨ ze nɨ mbɨ nyaʼə chubə.
43020011	Mə̀mə̀ə̀nɨ̀-ɨ̀nù mbe nyaʼa wò əne, àyɨə Mèri nyaʼa təm ɨchû ɨ̀sì we ɨ zə̀ʼ i. Ənɨ wɨ̀ nyaʼə zə̀ʼ əne, wɨ̀ nyaʼa gundɨ ə si nèŋ ɨŋga ɨ̀sì we
43020012	zə mbɨ̀aŋgɨrə̀ mɨbe nɨ nyaʼa zɨ̌ ngywɨ̌ tɨ rɨ̀fɨ. Mbɨ̀aŋgɨrə̀ mbe nyaʼa chub əsɨ ze nɨ əvɨ ə Yeso ə nyaʼa əŋgu. Wɨ̀ fibɨ̀ nyaʼa chub əsɨ ze nɨ ətu əməd ə nyaʼa əŋgu, wɨ̀ fibɨ̀ bə̀ chub əsɨ ze nɨ ɨwu məd nyaʼa əŋgu.
43020013	Mbɨ nyaʼa biirɨ ɨ bɔ ni, “Əyî, à kɨə zə̀ʼ ə ye ə?” Wɨ̀ nyaʼa wììrɨ̀ əmbɨ mɨ̀mə̌d ni, “Mbɨ fə chɨ̀ mɨ Ə̀nùŋɨ̀sɨg, əne chəi mə̀ kyerɨ əsɨ ze nɨ mbɨ nuŋ əməd əŋgu.”
43020014	Wɨ̀ nyaʼa ghà əne, bèŋ zə ə Yeso nɨ nyaʼa təm əŋgu, àyɨə chəi wɨ̀ nyaʼa kyerɨ ni à yɨə Yeso.
43020015	Yeso nyaʼa biirɨ ɨ bɔ ni, “Əyî, à kɨə zə̀ʼ ə ye ə? À kɨə bə̀ kə̀bə̀ we ə?” Mèri nyaʼa kɔndɨ əzi ni à yɨə wə̀d we nɨ berɨ mbeŋ ze, əne wɨ̀ nyaʼa ghà ɨ bɔ ni, “Masà, à mɨ yeʼ nɨ à yɨ àwɔ̀ beʼ əməd wò, gha əsɨ ze nɨ à nuŋ əməd əŋgu ɨmbə̀ʼ mə wò nɨŋ əməd.”
43020016	Yeso nyaʼa tɔŋ əməd ni, “Mèri!” Mèri nyaʼa bèŋ nèŋ əməd ghà ənɨ ɨŋgam Hibrù ni, “Ràbonì,” əne yɨ ni “Əchwiə̀-ɨ̀nù”.
43020017	Yeso nyaʼa ghà ɨ bɔ ni, “Tɨrə̀ yim e əmɨ, ɨmbə̀ʼ ɨghəm nɨ chəi mə kɨrɨ wò ɨkaŋ əsɨ mɨ Mbǎʼ. Àyɨə ndə̀ əsɨ mbɨ bɔŋgɔb pè ghà əmbɨ mɨ̀mə̌d ni mə yɨ əni wò ɨkaŋ əsɨ mɨ Mbǎʼ nɨ bə yeʼ ə Mbǎʼ, bə̀ wò əsɨ mɨ Ŋwiə̀ nɨ bə yeʼ ə Ŋwiə̀.”
43020018	Mèri Màgdàlen nyaʼa wò pè zə mə̀mə̀ə̀nɨ̀-ɨ̀nù mbe, ghà əmbɨ mɨ̀mə̌d ni, “Mə fə zə Ə̀nùŋɨ̀sɨg.” Wɨ̀ nyaʼa bə̀ ghà ɨnû mbe nɨ Yeso nyaʼa gha ɨ bɔ.
43020019	À nyaʼa ɨkwirɨ kwirɨ əni ə Sɔndè ze, mə̀mə̀ə̀nɨ̀-ɨ̀nù mbe nyaʼa fetɨ ɨŋga nəb mɔʼɔ. Mbɨ nyaʼa fə fə̀n mɨchû nəb ɨmbə̀ʼ ɨghəm nɨ ɨ mbɨə nyaʼə bɔə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû. Mbɨ nɨ zə, Yeso sàʼ jwɨ̀ təm əkaʼ mɨ̀mə̌d ghà əmbɨ mɨ̀mə̌d ni, “Mbə̀ chub ənɨ əbɔrəbɔd.”
43020020	Ənɨ wɨ̀ nyaʼa ghà ənû zɔ̂, wɨ̀ nyaʼa chwi mbi ɨbɔ bə̀ chwi i ɨban ɨbeŋ əmbɨ mɨ̀mə̌d. Ənɨ mə̀mə̀ə̀nɨ̀-ɨ̀nù mbe nyaʼa zə əməd, ɨghaʼi nyaʼa swi ɨŋga fîŋ tɨ mɨ̀mə̌d.
43020021	Yeso nyaʼa yì ghà əmbɨ mɨ̀mə̌d ni, “Mbə̀ chub ənɨ əbɔrəbɔd. Ɨchî nɨ mɨ Mbǎʼ nyaʼa tom əmɨ, mə fə bə̀ tom əwən.”
43020022	Ənɨ wɨ̀ nyaʼa fə gha ənû zɔ̂, wɨ̀ nyaʼa zwì ɨgwɨ mɨ̀mə̌d, ghà əmbɨ mɨ̀mə̌d ni, “Əzwî ə Zeŋɨ ə yeʼe ɨgwɨ nən.
43020023	Mbə mɨ waʼ ɨnû rɨbɔ̀ŋ bə̂d, Ŋwìə̀ bɨrɨ bɨ waʼ. Mbə mɨ ton waʼ ə, ka Ŋwìə̀ bɨrɨ bɨ waʼi.”
43020024	Chə nyaʼa i Tomas əbɔʼ mə̀mə̀ə̀nɨ̀-ɨ̀nù mbe ənɨ Yeso nyaʼa chwi i ɨnyod əmbɨ mɨ̀mə̌d. Məd yɨə nyaʼə bə̀ wɨ mɔʼɔ rəbɔʼ mə̀mə̀ə̀nɨ̀-ɨ̀nù mbe wum chɔ̀b rɨ̀be. Ɨ mbɨə nyaʼə bə̀ tɔŋ əməd ənɨ Didimùs, əne yɨ ni, wan ŋwìə̀.
43020025	Mə̀mə̀ə̀nɨ̀-ɨ̀nù mbə nyaʼa ghà ɨ bɔ ni, “Tɨ̀ fə zə Ə̀nùŋɨ̀sɨg!” Àyɨə wɨ̀ nyaʼa ghà əmbɨ mɨ̀mə̌d ni, “Mə mɨ rɨka zə əmɨ ɨdurɨ ɨna mbe nɨ mban nyaʼa ghɨ̌ ɨŋga tɨkyerɨ-ɨbɔ məd, zɨ̀ fɨ fi əbɔ ɨgun ɨdurɨ mbe, bə̀ zɨ̀ mɨ əbɔ ɨŋga ɨbeŋ ɨməd, chəi mə bɨrɨ benɨ.”
43020026	Kàb nyaʼa chè ɨfibɨ̀. Mə̀mə̀ə̀nɨ̀-ɨ̀nù Yeso nyaʼa yì wò fetɨ ɨŋga nəb. Tomas wɨə nyaʼa əbɔʼ mɨ̀mə̌d. Mbɨ nyaʼa fə̀n mɨchû nəb, àyɨə Yeso nyaʼa jwɨ̀ təm ɨfě mɨ̀mə̌d ghà ni, “Mbə̀ chub ənɨ əbɔrəbɔd.”
43020027	Ənɨ wɨ̀ nyaʼa ghà əne, wɨ̀ nyaʼa ghà əmbɨ Tomas ni, “Zɨ fe fi əbɔ əgha bə̀ zə mbɨ ɨbɔ. Sem e əbɔ zɨ ɨŋga fum ɨbeŋ. Tɨrə̀ bə̀ bìd e, benɨ!”
43020028	Tomas nyaʼa gha ɨ bɔ ni, “Mɨ Ə̀nùŋɨ̀sɨg mbɨ mɨ Ŋwiə̀!”
43020029	Yeso nyaʼa ghà ɨ bɔ ni, “À fə ben ɨmbə̀ʼ ɨghəm nɨ à zə əmɨ ə? Ŋwìə̀ zɨ əbɔrəbɔd ɨgun ə bə̂d mbe nɨ benɨ nɨ chəi mbɨ zə!”
43020030	Yeso nyaʼa ghɨ̀ ɨnû yiirɨ nɔnɔʼ əkaʼ mbi mə̀mə̀ə̀nɨ̀-ɨ̀nù nɨ chəi mbɨ ŋwaʼnɨ ɨŋga ə̀ŋwàʼnɨ̀ zɔ̂.
43020031	Àyɨə mbɨ ŋwaʼnɨ ɨnû yiirɨ mbɔ̂ ɨmbə̀ʼ mbə̀ ben ni Yeso yɨə Wə̀d we nɨ Ŋwìə̀ zɔʼɔ, yeʼ Wan Ŋwìə̀, fɔrɨ ni mbə mɨ benɨ, mbə bɨrɨ jɨg ɨ̀tènɨ̀.
43021001	Ənɨ ɨnû mbɔ̂ nyaʼa fə che i, Yeso nyaʼa yì chwi i ɨnyod əmbɨ mbi mə̀mə̀ə̀nɨ̀-ɨ̀nù ɨban ə sà ze rɨ ə Tìberiàs. Wɨ̀ nyaʼa chwi ənɨ ɨnə̂njɨ̀ wɔ̂:
43021002	Saimon Pità mbɨ Tomas, nɨ mbɨ nyaʼə bə̀ tɔŋ ənɨ ə Didimùs, əne yɨ ni wan ŋwìə̀, mbɨ Natanièl, nɨ nyaʼa rɨ ə Kanà ə Galiliî, mbɨ ə bɔn Zebèdiî mbɨ mə̀mə̀ə̀nɨ̀-ɨ̀nù Yeso cherə be nyaʼa əsɨ ə mɔʼ.
43021003	Saimon Pità nyaʼa ghà əmbɨ mɨ̀mə̌d ni, “Mə wɨə wo gywɨ əgwi.” Mbɨ nyaʼa ghà ɨ bɔ ni, “Tɨ̀ bɨrɨ wò mbɨ ne.” Əne mɨ̀mə̌d mɨjìm nyaʼa jwɨ̀ wò nyɨ əbaŋ ɨgyɨ̀ kɔ màʼ tə kɨ̀, àyɨə chəi mbɨ nyaʼa gywɨ əghɨ ə mɔʼɔ ɨzimɨ we.
43021004	Ənɨ ɨtuʼ nyaʼə sɨə chɨgə, Yeso nyaʼa təm əŋgo ə sà ze, àyɨə chəi mə̀mə̀ə̀nɨ̀-ɨ̀nù mbe nyaʼa kyerɨ ni à yɨə Yeso.
43021005	Wɨ̀ nyaʼa ghà əmbɨ mɨ̀mə̌d ni, “Mbɨ bɔn, mbə wa fə gywɨ̀ əgwi ə mɔʼɔ ə?” Mbɨ nyaʼa wììrɨ̀ ni, “Chə̂.”
43021006	Wɨ̀ nyaʼa ghà əmbɨ mɨ̀mə̌d ni, “Mbə maʼ tə kɨ̀ əbà əbɔ ə jɨgɨ, mbə bɨrɨ gywɨ əzɨ ə mɔʼɔ.” Mbɨ nyaʼa màʼ kɨ̀ te gywɨ̀ əgwi ə nɔnɔʼ. Chəi ɨchî nɨ tɨ̀ mbɨ nyaʼa suŋ kɨ̀ te chà ɨŋga əbaŋ, ɨmbə̀ʼ ɨghəm nɨ əgwi ze ə nyaʼa kàŋ nɔʼ əku.
43021007	Ə̀mə̀ə̀nɨ̀-ɨ̀nù we nɨ Yeso nyaʼa ghaʼi nyaʼa ghà əmbɨ Pità ni, “À yɨ Ə̀nùŋɨ̀sɨg!” Ənɨ Saimon Pità nyaʼa zu ni à yɨ Ə̀nùŋɨ̀sɨg, wɨ̀ nyaʼa wɨrɨ zɨ̀ ti ngywɨ̌, tòm ɨgyɨ̀ wò əsɨ Yeso. Wɨ̀ nyaʼa bè chɨ̀ ti ngywɨ̌ ɨmbə̀ʼ ɨghəm nɨ wɨ̀ nyaʼa wo fàʼ.
43021008	Mə̀mə̀ə̀nɨ̀-ɨ̀nù mbə nyaʼa beenɨ ɨŋga əbaŋ ɨgyɨ̀. Mbɨ nyaʼə yènə̀ sùŋə̀ kɨ̀ ze nɨ əgwi ə nyaʼa swi ɨŋga, ɨmbə̀ʼ ɨghəm nɨ chəi ŋgò ə sà ze nyaʼa sa rɨ əsɨ ze nɨ mbɨ nyaʼə əŋgu. Əgha ə nyaʼa àmei ɨghabɨ mɨ̀metà ɨkɨ fibɨ̀.
43021009	Ənɨ mbɨ nyaʼa jwɨ əsaŋ, mbɨ nyaʼa zə ɨwid kyi əŋgu mbɨ əgwi ɨgun ɨwid we. Mbɨ nyaʼa bə̀ zə ŋgə̀ŋ.
43021010	Yeso nyaʼa ghà əmbɨ mɨ̀mə̌d ni, “Mbə̀ yeʼe mbɨ əgwi ə mɔʼɔ ze nɨ mbə̀ cherə gywɨ̀ə̀.”
43021011	Saimon Pità nyaʼa wò nyɨ əbaŋ ɨgyɨ̀ ze, sùŋ kɨ̀ ze chà əŋgo ə sà ze. Əgwi ə kyeŋ ə nyaʼa swi ɨŋga kɨ̀ ze. Əgwi ze yɨə nyaʼə ɨkɨ fibɨ̀ mbɨ ɨwum tân chɔ̀b rɨtad. Ka à bè yeʼi ni əgwi ze ə nyaʼa nɔʼ əku, chəi kɨ̀ ze nyaʼa sandə.
43021012	Yeso nyaʼa ghà əmbɨ mɨ̀mə̌d ni, “Mbə̀ yeʼe sobrɨ ənə̂d.” Chəi wə̀d mɔʼɔ rəbɔʼ mə̀mə̀ə̀nɨ̀-ɨ̀nù mbe nɨ tɨ̀ wɨ̀ nyaʼa yim fîŋ biirɨ ɨ bɔ ni, “Àwɔ̀ kɨə we?” ɨmbə̀ʼ ɨghəm nɨ mɨ̀mə̌d mɨjìm nyaʼa kyerɨ ni à yɨ Ə̀nùŋɨ̀sɨg.
43021013	Yeso nyaʼa wò nɨŋ ŋgə̀ŋ ze mbɨ əgwi ze nàʼ əmbɨ mɨ̀mə̌d.
43021014	Ɨghəm wɔ̂ yɨ ɨghəm nɨ pe ɨtad nɨ Yeso nyaʼa jwɨ ɨfě mə̀mə̀ə̀nɨ̀-ɨ̀nù mbe ənɨ Ŋwìə̀ nyaʼa fə zwemnɨ əməd.
43021015	Ənɨ mbɨ nyaʼa fə sobrɨ ənə̂d, Yeso nyaʼa biirɨ əmbɨ Pità ni, “Saimòn, àwɔ̀ wan Jɔ̌n, à ghaʼ əmɨ chè bə̂d mbɔ̂ ə?” Pità nyaʼa wììrɨ̀ ɨ bɔ ni, “Ee, kyɨ Ə̀nùŋɨ̀sɨg, à kyerɨ ni mə ghaʼ əwe.” Yeso nyaʼa ghà ɨ bɔ ni, “Jə mbɨ bɔn njɨ̀g.”
43021016	Yeso nyaʼa yì biirɨ ɨ bɔ ənɨ ɨghəm nɨ pe ɨbe ni, “Saimòn, àwɔ̀ wan Jɔ̌n, à ghaʼ əmɨ ə?” Pità nyaʼa wììrɨ̀ ɨ bɔ ni, “Ee, kyɨ Ə̀nùŋɨ̀sɨg, à kyerɨ ni mə ghaʼ əwe.” Yeso nyaʼa gha ɨ bɔ ni, “Nəŋgɨ tɨ njɨ̀g.”
43021017	Yeso nyaʼa yì biirɨ ɨ bɔ ənɨ ɨghəm nɨ pè ɨtad ni, “Saimòn, àwɔ̀ wan Jɔ̌n, à ghaʼ əmɨ ə?” Pità nyaʼa kə̀n ɨmbə̀ʼ ɨchî nɨ Yeso nyaʼa biirɨ ɨ bɔ ənɨ ɨghəm nɨ pè ɨtad ni, “À ghaʼ əmɨ ə?” Əne wɨ̀ nyaʼa wììrɨ̀ əmbɨ Yeso ni, “Ə̀nùŋɨ̀sɨg, à kyerɨ ɨnû jìm. À kyerɨ ni mə ghaʼ əwe!” Yeso nyaʼa ghà ɨ bɔ ni, “Jə tɨ njɨ̀g.
43021018	Mə ghà rəsìʼ ɨ ne ni ənɨ à nyaʼə ŋgwàʼ wə̀d, à wɨə nyaʼə zɨ̀ə̀ te ngywɨ̌ wò əsɨ ze nɨ à nyaʼa ghaʼ nɨ wò əŋgu. Àyɨə ənɨ à bɨrɨ fə nùn e, à bɨrɨ sem mbe ɨbɔ, wə̀d cherə zɨ̀ ngywɨ̌ ɨgwɨ ne, kod əwe nɨŋ wò əsɨ ze nɨ chəi à kəb nɨ wò.”
43021019	Yeso nyaʼa ghà ənû zɔ̂ ɨ chwi ɨkwɨ ɨvɨ we nɨ Pità bɨrɨ kwɨ ɨmbə̀ʼ wumnɨ ə Ŋwiə̀. Ənɨ Yeso nyaʼa ghàm əne, wɨ̀ ghà ɨ bɔ ni, “Beenɨ əbɔʼ num!”
43021020	Pità nyaʼa bèŋ zə ə̀mə̀ə̀nɨ̀-ɨ̀nù we nɨ Yeso nyaʼa ghaʼi, nɨ nyaʼə beenɨ əbɔʼ mɨ̀mə̌d. Ə̀mə̀ə̀nɨ̀-ɨ̀nù wɔ̂ yɨ we nɨ nyaʼa tiinɨ ɨban ə Yeso ənɨ mbɨ nyaʼə jɨgə əne biirɨ ɨ bɔ ni, “Ə̀nùŋɨ̀sɨg, à kɨə we nɨ bɨrɨ fen əwe ə?”
43021021	Ənɨ Pità nyaʼa zə əməd, wɨ̀ nyaʼa biirɨ əmbɨ Yeso ni, “Ə̀nùŋɨ̀sɨg, à yeʼ ɨmbə̀ʼ mbaŋə̀ zɔ̂ ə?”
43021022	Yeso nyaʼa wììrɨ̀ ɨ bɔ ni, “Mə mɨ kə̀b ni wɨ̀ chub ɨka pè ənɨ mə̀ wɨrɨ yeʼe, əze ə kɨə ye ɨ ne ə? Beenɨ əbɔʼ num!”
43021023	Ɨŋgam we nɨ wɨ̀ nyaʼa ghǎ nyaʼa jàŋ əkaʼ bə̂d mbe nɨ nyaʼə beenɨ əbɔʼ Yeso ni chəi ə̀mə̀ə̀nɨ̀-ɨ̀nù wɔ̂ bɨrɨ nɔ kwɨ. Àyɨə chəi Yeso nyaʼa ghà ni chəi wɨ̀ bɨrɨ nɔ kwɨ. Wɨ̀ nyaʼa ghà yeʼ ni, “Mə mɨ kə̀b ni wɨ̀ chub ɨkǎ pè ənɨ mə̀ wɨrɨ yeʼe, əze ə kɨə ye ɨ ne ə?”
43021024	Ə̀mə̀ə̀nɨ̀-ɨ̀nù wɔ̂ yɨ we nɨə ghà ɨnû mbɔ̂. À yɨə məd bə̀ ŋwàʼnɨ̀ ə si. Tɨ̀ ə kyerɨ ni ɨnû mbɔ̂ nɨ wɨ̀ ghǎ yɨ ɨnû rəsìʼ.
43021025	Ɨnû nɔnɔʼ cherə mbɨ əŋgu nɨ Yeso nyaʼa ghɨ̌. À kɨ nɨ mbɨ nyaʼa ŋwaʼnɨ ɨnû mbe jìm, njɨ mə kɔndɨ ni chəi ɨsɨg wɔ̂ jìm kuʼ nɨ tɨ̀ mbɨ nùŋ ɨ̀ŋwàʼnɨ̀ mbe ɨŋga.
44001001	Wə̀d kyeŋ Tiofilùs, ɨŋga ə̀ŋwàʼnɨ̀ rɨtu ze nɨ mə̀ nyaʼa ŋwàʼnɨ̀, mə nyaʼa ŋwàʼnɨ̀ ɨnû jìm mbe nɨ Yeso nyaʼə ghɨ̀ə̀ fɔrɨ mbe nɨ wɨ̀ nyaʼə chwiə kɔ rɨ ənɨ wɨ̀ nyaʼa kɔ e ə̀fàʼì
44001002	wò pè əni ze nɨ Ŋwìə̀ nyaʼa nɨŋ əməd ɨkaŋ. Bɔŋ wɨ̀ nyaʼə sɨə wò ɨkaŋ, wɨ̀ nyaʼa chè ənjìm Əzwî ə Zeŋɨ nàʼ rɨkə əmbɨ ə bə̂d tom mbe nɨ wɨ̀ nyaʼa fə chɔʼɔ.
44001003	Ənɨ wɨ̀ nyaʼa fə zə ŋgəʼ, kwɨ, wɨrɨ zwemə, wɨ̀ nyaʼa chwi i ɨnyod əmbɨ mɨ̀mə̌d ənɨ ɨnweenɨ nɔnɔʼ ɨmbə̀ʼ mbɨ kyerɨ ni tə wɨ ɨkǎ. Ɨ wɨə nyaʼə jwɨ̀ ɨfě mɨ̀mə̌d ɨŋga ɨni ɨwum kwè. Wɨ̀ nyaʼa mɨ jwɨ̀, wɨ̀ ghà əmbɨ mɨ̀mə̌d ɨmbə̀ʼ ənû ɨfɔ̀n ə Ŋwiə̀.
44001004	Ənɨ wɨ̀ nyaʼa kɨrɨ i mbɨ mɨ̀mə̌d, wɨ̀ nyaʼa patɨ mɨ̀mə̌d ni, “Tɨ mbə̀ nɔʼ ə rɨ ə Jèrusalèm, àyɨə mbə̀ chubɨ wòm ɨneʼe we nɨ mə̀ nyaʼa gha ɨ nən, əne yɨ ɨneʼe we nɨ mɨ Mbǎʼ nyaʼa kaʼ ni tə bɨrɨ naʼ ɨ nən.
44001005	Jɔ̌n wɨə nyaʼə nàʼə̀ mɨnib, àyɨə bɔŋ ɨni nɔnɔʼ sɨə yeʼe, Ŋwìə̀ bɨrɨ naʼ Əzwî ə Zeŋɨ ɨ nən.”
44001006	Ənɨ Yeso mbɨ mbi bə̂d tom nyaʼa wò fetɨ əsɨ ə mɔʼ, mbɨ nyaʼa biirɨ ɨ bɔ ni, “Ə̀nùŋɨ̀sɨg, à wa bɨrɨ baŋ məRom sɨ wɨrɨ nàʼ ənû ɨfɔ̀n əmbɨ mɨ̀Izre tɨ̀nîn ə?”
44001007	Wɨ̀ nyaʼa wììrɨ̀ əmbɨ mɨ̀mə̌d ni, “Kaʼi əzən rɨmbin nɨ kyerɨ mɨ̀nyùmə̀ kɨ̀ nɨ kyerɨ ɨni mbe nɨ Mbǎʼ fə nuŋ ənɨ i ɨka.
44001008	Àyɨə mbə bɨrɨ berɨ ɨka ənɨ Əzwî ə Zeŋɨ ə fə nyɨ ɨgwɨ nən. Əne mbə bɨrɨ sɨ yeʼ bə̂d nɨə ghà ɨnû ɨmbə̀ʼ əmɨ ɨŋga Jèrusalèm, ɨŋga ɨsɨ jìm mbe rɨ ə Jùdeyà, bə̀ fɔrɨ ɨŋga ɨsɨ jìm mbe rɨ ə Sàmàriyà, əne əne wò pè ɨnwǐ ɨsɨg.”
44001009	Ənɨ wɨ̀ nyaʼa fə gha əne, ənɨ bə̂d tom mbe nyaʼə kɨrɨ nèŋə̀, Ŋwìə̀ nyaʼa nɨŋ əməd ɨkaŋ. Pàʼ nyaʼa kən mɨ̀mə̌d ni tɨ mbɨ zə əməd.
44001010	Ənɨ mbɨ nyaʼə toŋ əghə nèŋ ɨchî nɨ wɨə wò ɨkaŋ, mbɨ nyaʼa saʼ zə mbaŋə̀ rɨ̀be nɨ nyaʼa zɨ̌ ngywɨ̌ tɨ rɨ̀fɨ. Tɨ nyaʼa təm ɨban mɨ̀mə̌d.
44001011	Mbaŋə̀ te nyaʼa ghà ni, “Mbaŋə̀ tɨ rɨ ə Galiliî, mbə təm əgha ɨ neŋ ɨkaŋ ɨmbə̀ʼ ə yè ə? Yeso wɔ̂, nɨ Ŋwìə̀ fə nɨŋ rəkaʼ nən ɨkaŋ, bɨrɨ bəndɨ yeʼe àmei ɨchî nɨ mbə̀ zə ənɨ wɨə wò ɨkaŋ.”
44001012	Bə̂d tom mbe nyaʼa nɔ̀ʼ rɨkaŋ Ɨwum mɨ̀Olìf, bə̀ndɨ̀ wò ə Jèrusalèm. Əgha nɨ wo pe əŋgu yɨə nyaʼa ɨghabɨ kilometà mɔʼ.
44001013	Ənɨ mbɨ nyaʼa nyɨ ə Jèrusalèm, mbɨ nyaʼa kɔʼ wò nyɨ ɨŋga ətu ə nəb ze rɨkaŋ, nɨ yeʼ əsɨ ze nɨ mbɨ nyaʼə chub əŋgu. Mbɨ yɨə nyaʼə: Pità, Jɔ̌n, Jems, Andrù, Filip, Tomas, Bàtòlòmiù, Matiù, Jems nɨ nyaʼə wan Alfaùs, Saimòn nɨ nyaʼə mɨ̀taku mbɨ Judàs nɨ nyaʼə wan Jems.
44001014	Mɨ̀mə̌d mbɔ̂ mɨ̀jìm mbɨə nyaʼə bòmnɨ̀ə̀ kɔ̀ŋgɨ̀ ə Ŋwiə̀ ənɨ ə fîŋ mɔʼ. Ɨ mbɨə nyaʼə bòmnɨ̀ə̀ mbɨ məyi, mbɨ Mèri ɨŋgɔb Yeso fɔrɨ mbɨ ə bɔŋgɔb məd.
44001015	À nyaʼa ənɨ ə nyùmə̀ we, Pità nyaʼa nɔ̀ʼ təm əkaʼ bə̂d mbe nɨ nyaʼa ben ə Kristo. Mbɨ nyaʼa fɔtɨ əsɨ ə mɔʼ ɨghabɨ ɨkɨ fibɨ̀ mbɨ ɨwum be. Wɨ̀ nyaʼa təm əne ghà ni,
44001016	“Mbɨ bɔŋgɔb, ɨŋgam Ŋwiə̀ we nɨ Əzwî ə Zeŋɨ ə nyaʼa fə be ghɨ̀ ɨfɔ̂n Dèvîd ghà, ə berɨ jwɨ̀ ənɨ rəsìʼ de ə Judàs we nɨ nyaʼa chwi ɨnə̂njɨ̀ əmbɨ ə bə̂d mbe nɨ nyaʼa gywɨ ə Yeso.
44001017	Judàs yɨə nyaʼə wɨ mɔʼɔ rəbɔʼ na. Yeso nyaʼa chɔʼ əməd ni wɨ̀ faʼ ə̀fàʼì zɔ̂ nɨ tɨə fàʼə̀.
44001018	“(Judàs nyaʼa wò zon əsɨ ə si ənɨ ɨchɔʼ ə̀fàʼì tɨ ənɨ ɨnû rɨbɔ̀ŋ məd. Wɨ̀ nyaʼa gù əsɨ si ze rətuŋə, ɨbum məd toʼ ɨŋga mɨgharə̀, mɨtɔ məd mɨjìm jwɨ̀ əsaŋ.
44001019	Bə̂d mɨ̀jìm mbe nɨ nyaʼə chub ə Jèrusalèm nyaʼa kyerɨ ənû zɔ̂. Əne ɨ mbɨə nyaʼə sɨə tɔŋ əsɨ ə si ze ənɨ ɨŋgam əbeŋ mɨ̀mə̌d ni Àkeldamà, əne yɨ ni, Əsɨ ə Si Ənəm.)
44001020	“Ə zɨ ɨŋga Ə̀ŋwàʼnɨ̀ ə mɨ̀Sâm ni, 'Nəb məd chubɨ zɨ zobɨ, tɨ wə̀d mɔʼɔ chub i ɨŋga,' mbɨ ni, 'Wə̀d cherə nɨŋ tɨmbin ə̀fàʼì əməd.'
44001021	“Əne tɨ̀ chɔʼ mbaŋə̀ mɔʼ rəbɔʼ te nɨ nyaʼa mbɨ na ənɨ mɨ̀nyùmə̀ jìm mbe nɨ Ə̀nùŋɨ̀sɨg Yeso nyaʼə yèn əkaʼ na,
44001022	kɔ rɨ ənɨ Jɔ̌n we nɨ nyaʼə nàʼ mɨnib wò pè əni ze nɨ Ŋwìə̀ nyaʼa nɨŋ ə Yeso rəkaʼ na. Mbaŋə̀ mɔʼ rəbɔʼ tɔ̂ berɨ fɔtɨ əbɔʼ na yènə̀ ghà ɨmbə̀ʼ ɨchî nɨ Ə̀nùŋɨ̀sɨg nyaʼa zwemə.”
44001023	Mbɨ nyaʼa nàʼ rɨkum mbaŋə̀ rɨ̀be. Wɨ rɨtu yɨə nyaʼə Jòsêf nɨ mbɨ nyaʼə bə̀ tɔŋ ənɨ ə Bàsabàs, nɨ ɨkum məd deenɨ yɨə nyaʼə Justùs. We nɨ beenɨ yɨə nyaʼə Màtiàs.
44001024	Mbɨ nyaʼa ghɨ̀ əne, kɔŋgɨ ə Ŋwiə̀ ghà ni, “Ə̀nùŋɨ̀sɨg, àwɔ̀ nɨ kyerɨ fîŋ rɨ bə̂d mɨ̀jìm, chwi mbaŋə̀ mɔʼ rəbɔʼ mbaŋə̀ tɔ̂ rɨ̀be nɨ à fə chɔʼɔ
44001025	ni wɨ̀ faʼ ə̀fàʼì zɔ̂ ɨghabɨ ə wə̀d tom, ɨchî nɨ Judàs nyaʼa saŋ ə̀fàʼì rəŋgu wò ənɨ əzi rɨmbin.”
44001026	Mbɨ nyaʼa kɔ̀ŋgɨ̀ əne, sɔ̀ŋ mbaŋ wɨ feŋ ɨgun ə Màtiàs. Əne mbɨ nyaʼa yì əməd əbɔʼ bə̂d tom mbe wum chɔ̀b mɔʼ.
44002001	Ənɨ əni ə Pentekɔ̀s ə nyaʼa yeʼe kùʼ, bə̂d mɨjìm mbe nɨ nyaʼa ben ə Kristo nyaʼa fetɨ əsɨ ə mɔʼ.
44002002	Əghɨ ə mɔʼɔ ə nyaʼa sàʼ kùm rɨkaŋ ɨghabɨ əfim nɨə chèə̀. Zɨə nyaʼa wò swi nəb jìm ze nɨ mbɨ nyaʼa chub ɨŋga.
44002003	Mbɨ nyaʼa zə ɨghɨ mɔʼɔ nɨ nyaʼa ɨghabɨ tɨnemɨ ɨwid nɨ nyaʼa wo ghàpɨ̀ chub ɨgun ə wə̀d mɔʼ mɔʼ rəbɔʼ mɨ̀mə̌d.
44002004	Əzwî ə Zeŋɨ ə nyaʼa swi ɨŋga mɨ̀mə̌d mɨjìm, əne mbɨ nyaʼa kɔ gham mɨŋgam ɨbeŋ cherə, ɨchî nɨ Əzwî ze ə nyaʼa naʼ ɨka əmbɨ mɨ̀mə̌d.
44002005	À nyaʼa ənɨ ə nyùmə̀ we, mɨ̀Jû mbe nɨ nyaʼa nùŋ fîŋ ɨgun ə Ŋwiə̀ mbɨə nyaʼa ə Jèrusalèm. Mbɨ yɨə nyaʼə rɨŋga ɨbeŋ jìm mbe nɨ yeʼ ɨŋga ɨsɨg.
44002006	Ənɨ mbɨ nyaʼa zu əghɨ ze nɨ nyaʼa kumɨ, ɨnɔ̂n bə̂d we nyaʼa wò fetɨ. Mbɨ nyaʼa yiirɨ ɨmbə̀ʼ ɨghəm nɨ wə̀d mɔʼ mɔʼ rəbɔʼ mɨ̀mə̌d nyaʼə zu ɨchî nɨ bə̂d mbe nɨ nyaʼa ben ə Kristo nyaʼə ghà ɨnû ənɨ i ɨŋgam əbeŋ.
44002007	Ənû ze ə nyaʼa chè mɨ̀mə̌d, əne mbɨ nyaʼa yiirɨ biirɨ ni, “Ɨmbə̀ʼ bə̂d mbɔ̂ mɨjìm nɨə ghàmə̀ yɨ məGaliliî ə?
44002008	Zɨə sɨ chè rɨ yè ni wə̀d mɔʼ mɔʼ rəbɔʼ na wɨə zu ənɨ mbɨə ghàm i ɨŋgam əbeŋ ə?
44002009	Tɨ̀ yɨ rɨ ə Patìà, rɨ ə Medìà bə̀ fɔrɨ rɨ ə Elàm; tɨ̀ yɨ rɨ ə Mèsòpòtemìà, rɨ ə Jùdeyà bə̀ fɔrɨ rɨ ə Kàpàdosìà; tɨ̀ yɨ rɨ ə Pontùs bə̀ fɔrɨ rɨ ə Esià;
44002010	tɨ̀ yɨ rɨ ə Frigìà bə̀ fɔrɨ rɨ ə Pamfilià, rɨ ə Ijìp bə̀ fɔrɨ rɨŋga ɨba ɨbeŋ mbe rɨ ə Libià ɨban ə Sìrin. Mba mɨmɔʼɔ yɨ rɨ ə Rom.
44002011	Tɨ̀ yɨ mɨ̀Jû mbɨ ə bə̂d mbe nɨ fə beŋ tə fîŋ ben ənû ə Ŋwiə̀ mɨ̀Jû. Tɨ̀ yɨ rɨ ə Kret bə̀ fɔrɨ rɨ ə Àrebìà. Àyɨə mba mɨjìm mbɨə zu ənɨ mbɨə ghà ɨnû kyeŋ mbe nɨ Ŋwìə̀ ghɨ̌. Ɨ mbɨə ghàə̀ yeʼ ənɨ mba mɨŋgam əbeŋ.”
44002012	Ənû ze ə nyaʼa chè mɨ̀mə̌d mɨjìm, ɨtu mɨ̀mə̌d bə̀ bùùrɨ̀, əne mbɨ nyaʼa kɔ biirɨ mbənə mbənə ni, “Əton ənɨ ənû zɔ̂ ə kɨ ni yè ə?”
44002013	Ɨ mbɨə nyaʼə biirɨ əne, àyɨə mbɨ mɔʼɔ nyaʼa kɔ baʼrɨ mɨ̀mə̌d ghà ni, “Mbɨ fə nɔ be.”
44002014	Pità nyaʼa nɔ̀ʼ təm rətiə mbɨ ə bə̂d tom mbe wum chɔ̀b mɔʼ, əne ghà əmbɨ ə bə̂d mbe ənɨ ə gɨ̂ kǎ kǎ ni, “Bə̂d mbɨ rɨ ə Jùdeyà mbɨ ə bə̂d mɨ̀jìm mbe nɨə chub ə Jèrusalèm, mbə̀ zu mə̀ toʼrɨ əton ənɨ ənû zɔ̂ ɨ nən.
44002015	Chəi mbaŋə̀ tɔ̂ kɨrɨ be mɨnoʼ ɨchî nɨ mbə̀ə kɔndɨə, ɨmbə̀ʼ ɨghəm nɨ tɨ̀nîn yɨə kɨrɨ i mɨ̀nyùm ə̀bùə ɨsɔsɔ.
44002016	Àyɨə wə̀d ɨ̀kə̀n Ŋwìə̀, Juèl nyaʼa ghà ɨmbə̀ʼ ənû zɔ̂ ni:
44002017	'Ŋwìə̀ ə ghà ni, ɨŋga ɨni mbe nɨ sɨ nwìə̀, mə bɨrɨ cha mɨ Əzwî ɨgun ə bə̂d mɨjìm. Mbə bɔn mbaŋə̀ mbɨ mbə bɔn məyi bɨrɨ gha mɨ ɨkə̂n. Mbə ɨjɔŋ bɨrɨ zə rɨ̀taanɨ njə̀m. Njə̀m bɨrɨ chè tə mbaŋə̀ te nɨ fə nunə.
44002018	Ee, ɨŋga ɨni mbe, mə bɨrɨ cha mɨ Əzwî ɨgun mbɨ bə̂d ə̀fàʼì mbaŋə̀ mbɨ mbɨ məyi, əne mbɨ bɨrɨ gha mɨ ɨkə̂n.
44002019	Mə bɨrɨ ghɨ ɨnû yiirɨ ɨkaŋ bə̀ ghɨ̀ ɨnweenɨ-ɨnû ɨgwɨ ə si. Mbə bɨrɨ zə ənəm, bə̀ zə ɨwid mbɨ ə ndiʼ.
44002020	Nyùmə̀ bɨrɨ beŋ sɨə finə, ɨmɨg bə̀ beŋ sɨə bàŋ ɨghabɨ ənəm, bɔŋ əni ze nɨ Ə̀nùŋɨ̀sɨg bɨrɨ wɨrɨ yeʼe, nɨ yeʼ əni ə kyeŋ ze nɨ che ɨni jìm.
44002021	Ɨgwɨ əni ze, wə̀d mɔʼɔ we nɨ tɔŋ ɨkum Ə̀nùŋɨ̀sɨg bɨrɨ jwɨ̀ rəŋgəʼ.'
44002022	“Mɨ̀Izre, mbə̀ zu ɨŋgam wɔ̂: Yeso we rɨ ə Nazàret yɨə wə̀d we nɨ Ŋwìə̀ nyaʼa chɔʼɔ. Ŋwìə̀ nyaʼa chè ənjìm məd ghɨ̀ ɨnû kyeŋ kyeŋ, ghɨ̀ ɨnû yiirɨ bə̀ ghɨ̀ ɨnweenɨ-ɨnû əkaʼ nən, ɨchî nɨ mbə̀ kaŋ kyerɨ.
44002023	Ŋwìə̀ nyaʼa fə bè kyerɨ i, əne wɨ̀ nyaʼa nùŋ ni mbɨ bɨrɨ gywɨ ə Yeso wɔ̂ nàʼ ɨ nən, mbə ghɨ̀ ni bə̂d nɨə ghɨ̀ ɨnû rɨbɔ̀ŋ kombɨ əməd əzed ə baʼnɨ, zwiirɨ.
44002024	Àyɨə Ŋwìə̀ nyaʼa zwemnɨ əməd ɨchî nɨ wɨ̀ nyaʼa ghɨ ni tɨ ɨvɨ berɨ i ɨka ɨgwɨ məd, ɨmbə̀ʼ ɨghəm nɨ chəi ɨvɨ nyaʼa berɨ ɨka nɨ yim əməd.
44002025	Ɨfɔ̂n Dèvîd nyaʼa ghà ɨmbə̀ʼ əməd ni, 'Mə wɨə nyaʼa zə Ə̀nùŋɨ̀sɨg ənɨ mɨ ɨfě ɨghəm jìm. Ɨ wɨ ənɨ mɨ əbɔ ə jɨgɨ ɨmbə̀ʼ tɨ ənû ə mɔʼɔ naʼ i ŋgəʼ ɨ num.
44002026	Əne ɨghaʼi nyaʼa swi ɨŋga mɨ fîŋ, mə bə̀ ghàm mbɨ ɨghaʼi. Mɨ nyamnyod bɨrɨ wom ɨghɨ chɔ̀m mbe nɨ Ŋwìə̀ nyaʼa kàʼi,
44002027	ɨmbə̀ʼ ɨghəm nɨ ka à bɨrɨ waʼ e əmɨ ɨŋga ɨ̀sì kɨ̀ bè sàŋ ni e Wə̀d Zeŋɨ bɔb.
44002028	À fə ghɨ̀ mə kyerɨ mɨnə̂njɨ̀ ɨ̀tènɨ̀. À bɨrɨ ghɨ̀ ni mɨ fîŋ swi mbɨ ɨghaʼi əwù ze nɨ à chubɨ mbɨ num.'
44002029	“Mbɨ bɔŋgɔb, mə we tɨ̀ mə ghà ɨ nən ni mə kyerɨ ni à yɨ rəsìʼ ni à mbǎʼ ɨnəbɨ, Dèvîd, nyaʼa kwɨ mbɨ tweŋ əməd. Ətu ɨ̀sì əməd ə zɨ mbɨ na yeʼe pè rə̀chɔ̀ŋ.
44002030	Ɨchî nɨ Dèvîd yɨə nyaʼə wə̀d ɨ̀kə̀n Ŋwìə̀, wɨ̀ nyaʼa kyerɨ ni Ŋwìə̀ nyaʼa fə kàʼ bə̀ kàn ni tə bɨrɨ nuŋ wan tɨ ənɨ əghaŋ əməd ni wɨ̀ jɨg ətən ɨfɔ̀n əməd.
44002031	Wɨ̀ nyaʼa fə zə, əne wɨ̀ nyaʼa ghà ɨmbə̀ʼ ɨchî nɨ Wə̀d we nɨ Ŋwiə̀ zɔʼɔ nyaʼa berɨ zwemə. Wɨ̀ nyaʼa bə̀ ghà ni chəi Ŋwìə̀ bɨrɨ waʼ əməd ɨŋga ɨ̀sì fɔrɨ ni ka nyamnyod məd bɨrɨ nɔ bɔb i.
44002032	Ŋwìə̀ nyaʼa zwemnɨ ə Yeso wɔ̂. Mba mɨjìm yɨ mɨ̀zərɨmbin ənɨ ənû rəŋgu.
44002033	Ŋwìə̀ fə nɔ̀ əməd ɨkaŋ, wɨ̀ chub əbɔ ə jɨgɨ əməd. Wɨ̀ fə bə̀ nɨŋ Əzwî ə Zeŋɨ ze nɨ Mbǎʼ məd nyaʼa kaʼ ni tə bɨrɨ naʼ ɨ nən. Əghɨ zɔ̂ nɨ mbə̀ə zəə bə̀ zuə yɨ Əzwî ə Zeŋɨ ze nɨ wɨ̀ cha ɨgwɨ na.
44002034	Chəi Dèvîd nyaʼa wo ɨkaŋ, àyɨə wɨ̀ nyaʼa ghà ni, 'Ə̀nùŋɨ̀sɨg ə ghà əmbɨ mɨ Ə̀nùŋɨ̀sɨg ni chub ənɨ mɨ əbɔ ə jɨgɨ
44002035	pè ənɨ mə̀ fə baŋ mbe bə̂d pə̀n, əne ghɨ̀ mbɨ yeʼ ɨghɨ nɨ à bɨrɨ teerɨ mbe ɨwu ɨgun.'
44002036	“Əne mɨ̀Izre mɨ̀jìm kyerɨ ni à yɨə kwàʼ rəsìʼ ni Ŋwìə̀ nyaʼa fə nùŋ ə Yeso wɔ̂ nɨ mbə̀ nyaʼa kombɨ əzed ə baʼnɨ ənɨ Ə̀nùŋɨ̀sɨg bə̀ fɔrɨ ənɨ Wə̀d we nɨ wɨ̀ zɔʼɔ.”
44002037	Ənɨ bə̂d mbe nyaʼa zu ənû zɔ̂, zɨə nyaʼa zum fîŋ tɨ mɨ̀mə̌d, əne mbɨ nyaʼa biirɨ əmbɨ Pità fɔrɨ mbɨ ə bə̂d tom mbə ni, “Bɔŋgɔb, tɨ̀ ghɨn ye ə?”
44002038	Pità nyaʼa wììrɨ̀ əmbɨ mɨ̀mə̌d ni, “Wə̀d mɔʼ mɔʼ rəbɔʼ nən beŋ i fîŋ, nɨŋ mɨnib ənɨ ɨkum Yeso Kristo, ɨmbə̀ʼ Ŋwìə̀ waʼ mbə ɨnû rɨbɔ̀ŋ. Mbə mɨ ghɨ̀ əne, mbə bɨrɨ berɨ ɨneʼe nɨ yeʼ Əzwî ə Zeŋɨ.
44002039	Ənû zɔ̂ nɨ Ŋwìə̀ nyaʼa kaʼi yɨ ɨ nən, yɨ əmbɨ mbə bɔn bə̀ fɔrɨ əmbɨ ə bə̂d mɨ̀jìm mbe nɨ yeʼ əsa əgha, əne yɨə wə̀d jìm we nɨ Ŋwìə̀ a Ə̀nùŋɨ̀sɨg tɔŋ ni wɨ̀ yeʼe əsɨ ni.”
44002040	Pità nyaʼa ghà mɨŋgam cherə nɔnɔʼ əmbɨ mɨ̀mə̌d, kəərɨ mɨ̀mə̌d ghà ni, “Mbə̀ jwɨ rɨŋga ŋgəʼ ze nɨ bɨrɨ nyɨ ɨgwɨ ɨghəm bə̂d wɔ̂ nɨə ghɨ̀ ɨnû rɨbɔ̀ŋ.”
44002041	Bə̂d mbe nɨ nyaʼa zu ɨŋgam məd benɨ, nyaʼa nɨŋ mɨnib. Bə̂d mbe nɨ nyaʼa yì əbɔʼ bə̂d Kristo əni ze yɨə nyaʼa ɨghabɨ ə chuʼ rɨtad.
44002042	Mbɨ nyaʼa zɨ ətu ənɨ ɨnû mbe nɨ bə̂d tom Kristo nyaʼə chwiə. Ɨ mbɨə nyaʼa ənɨ ɨfɔtɨ, əne ɨ mbɨə nyaʼə bəʼrɨə ŋgə̀ŋ jɨg ɨnɔ̂n bə̀ kɔŋgɨ ə Ŋwiə̀ ɨnɔ̂n.
44002043	Ŋwìə̀ nyaʼa ghɨ̀ ɨnû yiirɨ bə̀ ghɨ̀ ɨnweenɨ-ɨnû nɔnɔʼ ənjìm bə̂d tom Kristo mbe. Əze ə nyaʼa ghɨ̀ ni ɨbɔɔ nyɨ ɨgwɨ ə wə̀d jìm.
44002044	Bə̂d mɨ̀jìm mbe nɨ nyaʼa ben ə Kristo mbɨə nyaʼə ənɨ ənû ə mɔʼ. Mbɨ nyaʼa bə̀ berɨ mbə ɨghɨ àmei ənɨ mbɨ mɔʼ.
44002045	Ɨ mbɨə nyaʼə fèndɨ̀ mbə ɨsɨ si bə̀ fèndɨ̀ ɨghɨ mbe nɨ mbɨ nyaʼa berɨ wò ghàpɨ̀ ɨkab we əmbɨ ə wə̀d jìm ɨchî nɨ wə̀d mɔʼ mɔʼ nyaʼa kəbɨ.
44002046	Ɨ mbɨə nyaʼə fɔtɨə wò ə mbàn Ŋwìə̀ ɨni jìm ɨnɔ̂n. Ɨ mbɨə nyaʼə bəʼrɨə ŋgə̀ŋ ɨŋga mbə ɨkwɨ bə̀ fɔtɨə jɨgə mbɨ ɨghaʼi fɔrɨ mbɨ ə fîŋ chɔ̀m.
44002047	Ɨ mbɨə nyaʼə bə̀ yiirɨ ə Ŋwiə̀ ɨnɔ̂n. Bə̂d mɨjìm nyaʼa bə̀ ghaʼ mɨ̀mə̌d. Ə̀nùŋɨ̀sɨg wɨə nyaʼə yìə̀ bə̂d mbe nɨ nyaʼə jwɨ̀ rəŋgəʼ əbɔʼ ɨnun mɨ̀mə̌d ɨni jìm.
44003001	À nyaʼa əni ə mɔʼɔ, Pità mbɨ Jɔ̌n mbɨə nyaʼə kɔʼə wò ə mbàn Ŋwìə̀ ənɨ mɨ̀nyùm mɨ̀tad əziə, nɨ nyaʼə nyùm ə̀kɔ̀ŋgɨ̀.
44003002	Ənɨ mbɨ nyaʼa sɨə tiinɨ əŋgu, bə̂d mɔʼɔ nyaʼa beʼ mbaŋə̀ mɔʼɔ nɨ nyaʼa buʼrə tɨ ənɨ ɨŋgɔb məd nyaʼa gywɨ əməd. Ɨ mbɨə nyaʼə beʼ əməd ɨni jìm wò nùŋ ɨchû ɨkam mbàn Ŋwìə̀ we nɨ mbɨə tɔŋ ənɨ Ɨchû Ɨkam nɨ Təmɨ, ɨmbə̀ʼ wɨ̀ nɔn ɨkab rɨ əmbɨ ə bə̂d mbe nɨ nyaʼə nyɨ ɨŋga mbàn Ŋwìə̀.
44003003	Ənɨ wɨ̀ nyaʼa zə ə Pità mbɨ Jɔ̌n nɨ nyaʼə nɨrə nyɨ ɨŋga mbàn Ŋwìə̀, wɨ̀ nyaʼa buʼ ɨbɔ əmbɨ mɨ̀mə̌d ni mbɨ naʼ ɨkab ɨ ni.
44003004	Pità mbɨ Jɔ̌n nyaʼa toŋ əghə ɨgwɨ məd. Əne Pità nyaʼa ghà ɨ bɔ ni, “Neŋ əwa!”
44003005	Wɨ̀ nyaʼa toŋ ɨghə ɨgwɨ mɨ̀mə̌d, kɔndɨə ni mbɨ bɨrɨ naʼ ɨkab ɨ ni.
44003006	Àyɨə Pità nyaʼa ghà ni, “Chəi mə̀ berɨ ə sɨrɨvà kɨ̀ ə gôl, àyɨə əghɨ ze nɨ mə̀ berɨ mə bɨrɨ naʼ ɨ ne: Ənɨ ɨkum Yeso Kristo we rɨ ə Nazàret, nɔʼɔ yènɨ̀.”
44003007	Ənɨ wɨ̀ nyaʼa ghà əne, wɨ̀ nyaʼa yim əbɔ ə jɨg əməd, nɔ̀ wɨ̀ təm rətiə. Àmei əwu əwən, ɨwu məd mbɨ ŋgwèd ɨwu məd nyaʼa kàànɨ̀.
44003008	Wɨ̀ nyaʼa nɔ̀ʼ tom, təm rətiə kɔ yènə̀ wo nyɨ ɨŋga mbàn Ŋwìə̀ mbɨ mɨ̀mə̌d. Ɨ wɨə nyaʼə yènə̀ tòmbə̀ bə̀ yiirɨ ə Ŋwiə̀.
44003009	Bə̂d mɨjìm nyaʼa zə əməd ənɨ wɨ̀ nyaʼə yènə̀ əne mbɨ nyaʼa yiirɨ ə Ŋwiə̀.
44003010	Ənɨ mbɨ nyaʼa kyerɨ ni à yɨə mbaŋə̀ ze nɨ nyaʼə chub ɨ nɔn ɨkab Ɨchû Ɨkam we nɨ Təmɨ, ənû ze ə nyaʼa chè mɨ̀mə̌d, əne mbɨ nyaʼa yiirɨ ɨmbə̀ʼ ənû ze nɨ nyaʼa ghɨ ənɨ məd.
44003011	Ɨchî nɨ mbaŋə̀ ze nyaʼa bed ənɨ Pità mbɨ Jɔ̌n, ənû ze ə nyaʼa chè mɨ̀mə̌d, əne mbɨ nyaʼa nòrə̀ wò fetɨ ɨban mɨ̀mə̌d ɨŋga əsɨ ze nɨ mbɨ nyaʼə tɔŋ ənɨ Ə̀tâŋ ə Solomòn.
44003012	Ənɨ Pità nyaʼa zə əne, wɨ̀ nyaʼa ghà əmbɨ ə bə̂d mbe ni, “Mɨ̀Izre, mbə̀ kɨə yiirɨ ənû zɔ̂ ɨmbə̀ʼ ə ye ə? Mbə̀ kɨə toŋ ɨghə ɨgwɨ na ɨghabɨ ni à yɨ ənɨ a ɨka kɨ̀ ənɨ ɨchî nɨ tɨə wumnɨ ə Ŋwiə̀ ə ghɨ ni mbaŋə̀ zɔ̂ yen ə?
44003013	Ŋwìə̀ Abràham, Ŋwìə̀ Aizìk mbɨ Ŋwìə̀ Jekɔ̂b, Ŋwìə̀ mba mɨ̀mbǎʼ rəŋwe nyaʼa wumnɨ i wə̀d ə̀fàʼì Yeso we nɨ mbə̀ nyaʼa yimɨ nàʼ ni mbɨ zwiirɨ. Mbə nyaʼa bə̀ ton əməd ɨfě Pailèt ənɨ wɨ̀ nyaʼa fə nuŋ ɨŋga i fîŋ ni tə bɨrɨ saŋ əməd wɨ̀ wò i.
44003014	Mbə nyaʼa ton Wə̀d Zeŋɨ nɨ Təm Kùʼnɨ̀, sɨ ghà yeʼ ni mbɨ naʼ mbaŋə̀ ze nɨ nyaʼa zwiirɨ wə̀d ɨ nən.
44003015	Mbə nyaʼa zwiirɨ wə̀d we nɨə nàʼ ɨ̀tènɨ̀, àyɨə Ŋwiə̀ nyaʼa zwemnɨ əməd. Tɨ̀ yɨ mɨ̀zərɨmbin ənɨ ənû zɔ̂.
44003016	À yɨ ɨbenɨ ənɨ Yeso ghɨ ni mbaŋə̀ zɔ̂ nɨ mbə̀ə zəə bə̀ kàŋ kyerɨ təm kàànɨ̀. À yɨ ɨbenɨ we nɨ tɨ̀ berɨ ənjìm ə Yeso we ghɨ̀ ni mbaŋə̀ zɔ̂ bɔtɨ i ɨfě nən mbə̀n mɨjìm.
44003017	“Mbɨ bɔŋgɔb, mə kyerɨ ni chəi mbə̀nə mbɨ ə bə̂d mbe nɨə tekɨ ɨnû ɨŋga əbeŋ mɨ̀Jû nyaʼa kyerɨ ənû ze nɨ mbə̀ nyaʼə ghɨ̀ə̀.
44003018	Àyɨə ənû ze nɨ Ŋwìə̀ nyaʼa che ənjìm mbi bə̂d ɨ̀kə̀n mɨjìm ghà rəŋwe ni Wə̀d məd we nɨ wɨ̀ zɔʼɔ berɨ zə ŋgəʼ, wɨ̀ fə ghɨ̀ zɨə jwɨ̀ ənɨ rəsìʼ.
44003019	Əne mbə̀ beŋ tə fîŋ, wò əsɨ ə Ŋwiə̀ ɨmbə̀ʼ wɨ̀ waʼ mbə ɨnû rɨbɔ̀ŋ.
44003020	Mbə mɨ ghɨ̀ əne, Ə̀nùŋɨ̀sɨg bɨrɨ zùtɨ̀ tə fîŋ. Wɨ̀ bɨrɨ bɨ chà ə Yeso nɨ yeʼ Wə̀d we nɨ wɨ̀ chɔʼɔ bə̀ zɔʼ, əsɨ nən.
44003021	Yeso berɨ chub ɨkaŋ pè ənɨ Ŋwìə̀ tekɨ ɨnû jìm mbɨ kuʼ ɨchî nɨ wɨ̀ nyaʼa fə ghɨ̌ bə̂d ɨ̀kə̀n zeŋɨ ghà rəŋwe.
44003022	Mose nyaʼa ghà ni, 'Ə̀nùŋɨ̀sɨg Ŋwìə̀ bɨrɨ ghɨ ni wə̀d ɨ̀kə̀n jwɨ rəkaʼ mbə bə̂d ɨchî nɨ wɨ̀ nyaʼa ghɨ̌ mə jwɨ̀. Mbə berɨ ghɨ ɨnû jìm mbe nɨ wɨ̀ gha ɨ nən.
44003023	Mbɨ bɨrɨ chɨ wə̀d jìm we nɨ chəi wɨə zuunɨ ə wə̀d ɨ̀kə̀n Ŋwìə̀ we rəkaʼ bə̂d, nimnɨ.'
44003024	Bə̂d ɨ̀kə̀n Ŋwiə̀ mɨ̀jìm, kɔ rɨ ənɨ ə Samwèl wò pè ənɨ mbe nɨ nyaʼa yeʼe rənjìm, nyaʼa fə ghà ɨmbə̀ʼ ɨni mbɔ̂.
44003025	Mbə yɨə bɔn bə̂d ɨ̀kə̀n mbe. Mbə yɨə bə̀ ə bɔn tɨ ənɨ fɨso fe nɨ Ŋwìə̀ nyaʼa sanɨ mbɨ mbə mɨ̀mbǎʼ rəŋwe, ɨchî nɨ wɨ̀ nyaʼa gha əmbɨ Abràham ni, 'Mə bɨrɨ zɨ əbɔrəbɔd ɨgwɨ mɨnəbɨ jìm mbe nɨ yeʼ ɨgwɨ ə si ənjìm ə bɔn tɨ ənɨ e əghaŋ.'
44003026	Ŋwìə̀ nyaʼa chɔʼ i wə̀d ə̀fàʼì, bè chà əməd ɨ nən ni wɨ̀ zɨ əbɔrəbɔd ɨgwɨ nən ɨchî nɨ wɨə ghɨ ni wə̀d mɔʼ mɔʼ rəbɔʼ nən waʼ ɨnû ɨzɨg.”
44004001	Ənɨ Pità mbɨ Jɔ̌n nyaʼə kɨrɨ ghàm əmbɨ ə bə̂d mbe, bə̂d mbàn Ŋwìə̀, wə̀d kyeŋ mɨ̀sɔgyɨ̀ mbe nɨ nyaʼə nəŋgɨ ə mbàn Ŋwìə̀ mbɨ mɨ̀Sadusiî nyaʼa wò jwɨ̀ ɨgwɨ mɨ̀mə̌d.
44004002	Mbɨ nyaʼa sə ɨtəm ɨmbə̀ʼ ɨghəm nɨ Pità mbɨ Jɔ̌n mbɨə nyaʼə chwi ɨnû bə̀ saʼə ni bə̂d bɨrɨ chè ənjìm ə Yeso bɔŋ zwemə.
44004003	Əne mbɨ nyaʼa gywɨ ə Pità mbɨ Jɔ̌n wò wùb ə nəb ndəŋ ɨmbə̀ʼ mbɨ chub əŋgu pè əni ze nɨ beenɨ, ɨmbə̀ʼ ɨghəm nɨ əfub ə zɨə nyaʼa sɨə bɨ̀gə̀.
44004004	Àyɨə bə̂d mɨ̀nɔnɔʼ rəbɔʼ mbe nɨ nyaʼa zu ɨŋgam Ŋwiə̀ we nyaʼa ben ə Kristo. Ɨnun mbaŋə̀ nyaʼa pè ɨghabɨ ə chuʼ rɨ̀tân.
44004005	Ənɨ ɨtuʼ nyaʼa chɨgɨ, bə̂d mbe nɨ nyaʼə tekɨ ɨnû ɨŋga əbeŋ mɨ̀Jû, bə̂d kyeŋ mbe rɨŋga əbeŋ mbɨ məchwiə̀ rɨ̀kə̌ nyaʼa wò fetɨ ə Jèrusalèm.
44004006	Mbɨ nyaʼa fetɨ əne mbɨ Anas nɨ nyaʼa ətu ɨgwɨ ə bə̂d mbàn Ŋwìə̀. Kaifàs, mbɨ Jɔ̌n, mbɨ Àlèzandà, mbɨ ə mbaŋə̀ rɨjìm te nɨ nyaʼa rɨŋga ɨnəbɨ ətu ɨgwɨ ə bə̂d mbàn Ŋwìə̀ mbɨə nyaʼa bə̀ əŋgu.
44004007	Ənɨ mbɨ nyaʼa nɨŋ ə Pità mbɨ Jɔ̌n mbɨ wò təm ɨfě mɨ̀mə̌d, mbɨ nyaʼa biirɨ əmbɨ mɨ̀mə̌d ni, “À kɨ ənɨ ɨka wi, kɨ̀ à kɨ ənɨ ɨkum we nɨ mbə̀ ghɨ ənû zɔ̂ ə?”
44004008	Əzwî ə Zeŋɨ ə nyaʼa swi ɨŋga Pità, əne wɨ̀ nyaʼa wììrɨ̀ əmbɨ mɨ̀mə̌d ni, “Bə̂d nɨə tekɨ ɨnû mbɨ ə bə̂d kyeŋ rɨŋga əbeŋ!
44004009	Mbə mɨ yeʼə nwèndɨ̀ əwa rə̀chɔ̀ŋ dè ənû ə chɔ̀m nɨ tɨ̀ ghɨ ənɨ ə mbaŋə̀ zɔ̂ nɨ nyaʼa buʼrə, mbə mɨ bə̀ kə̀b kyerɨ ɨchî nɨ tɨ̀ che ghɨ̀ ni mbaŋə̀ zɔ̂ bɔtɨ,
44004010	njɨ mbə̀n mɨjìm mbɨ mɨ̀Izre mɨ̀jìm kyerɨ ni mbaŋə̀ zɔ̂ ə təm ənɨ ə ɨfě, nɨ wɨ̀ fə bɔtɨ kwàʼ ɨchî chɔ̀m ənjìm ɨka we nɨ yeʼ ənɨ ɨkum Yeso Kristo we rɨ ə Nazàret nɨ mbə̀ nyaʼa kòmbɨ̀ əzed ə baʼnɨ, àyɨə Ŋwìə̀ nyaʼa zwemnɨ əməd.
44004011	Yeso wɔ̂ yɨ ɨghabɨ, 'Ɨti we nɨ mbə̀nə məbɔmɨ nəb nyaʼa tonɨ, nɨ fə bèŋ ənɨ ɨti rɨ ɨbu nəb.'
44004012	Chəi wə̀d cherə nɨ tɨ̀ wɨ̀ chɨ̀ bə̂d rəŋgəʼ, ɨmbə̀ʼ ɨghəm nɨ chəi wə̀d cherə ɨgwɨ ə si nɨ Ŋwìə̀ nyaʼa nuŋ ni wɨ̀ chɨ bə̂d rəŋgəʼ.”
44004013	Ənɨ bə̂d mbe nɨə tekɨ ɨnû mbɨ ə bə̂d kyeŋ mbe rɨŋga əbeŋ nyaʼa zə ɨchî nɨ Pità mbɨ Jɔ̌n nyaʼə ghàmə̀ mbɨ ə fîŋ nɨ kǎ, bə̀ kyerɨ ni chəi mbɨ nyaʼa kyerɨ ə̀ŋwàʼnɨ̀ mbɨ ni mbɨ yɨ ɨnatɨ bə̂d, mbɨ nyaʼa yiirɨ. Mbɨ nyaʼa bə̀ kyerɨ ni ɨ mbɨə nyaʼə yènə̀ mbɨ Yeso.
44004014	Àyɨə ɨchî nɨ mbɨ nyaʼa zə mbaŋə̀ ze nɨ Pità mbɨ Jɔ̌n nyaʼa vɨ̌, nɨ nyaʼa təm ɨban mɨ̀mə̌d, chəi ənû ə cherə nɨ tɨ̀ mbɨ nyaʼa wɨrɨ ghà.
44004015	Əne mbɨ nyaʼa ghà əmbɨ Pità mbɨ Jɔ̌n ni mbɨ jwɨ rɨŋga nəb ɨsaʼi ze wo ɨsɨg. Ənɨ mbɨ nyaʼa jwɨ wò, mbɨ nyaʼa ghà mbənə mbənə
44004016	ni, “Tɨ̀ kɨə wò ghɨ ye mbɨ ə mbaŋə̀ tɔ̂ ə? Wə̀d jìm ə Jèrusalèm fə kyerɨ ni mbɨ fə ghɨ̀ ənû ə yiirɨ ə kyeŋ, nɨ chəi ənɨ tɨ̀ rɨ̀ ton.
44004017	Àyɨə ɨ ghɨ ni tɨ ənû zɔ̂ ə wɨrɨ jaŋ i wò ɨmbì əkaʼ bə̂d, tɨ̀ patɨ mɨ̀mə̌d ni tɨ mbɨ tɔ wɨrɨ ghà ə ənû ə mɔʼɔ ənɨ ɨkum wɔ̂.”
44004018	Ənɨ mbɨ nyaʼa ghà əne, mbɨ nyaʼa wɨrɨ tɔŋ ə Pità mbɨ Jɔ̌n, patɨ mɨ̀mə̌d ni tɨ mbɨ tɔ gha ə ənû ə mɔʼɔ kɨ̀ bè chwi ənû ə mɔʼɔ ənɨ ɨkum Yeso.
44004019	Àyɨə Pità mbɨ Jɔ̌n nyaʼa wììrɨ̀ əmbɨ mɨ̀mə̌d ni, “Mbə̀ sob mbənə mbənə ni zɨə wa kùʼ ɨfě Ŋwiə̀ ɨ zuunɨ əwən kɨ̀ ɨ zuunɨ ə Ŋwiə̀ ə?
44004020	Chəi tɨ̀ bɨrɨ sob nɨ gha ɨnû mbe nɨ tɨ̀ fə zə bə̀ zu.”
44004021	Ənɨ mbɨ nyaʼa ghà əne, mə̀saʼ əbeŋ mbe nyaʼa yì patɨ mɨ̀mə̌d kwàʼ rɨ̀kǎ, sàŋ ni mbɨ wo ə. Chəi mbɨ nyaʼa zə ɨnə̂njɨ̀ nɨ chə mɨ̀mə̌d, ɨmbə̀ʼ ɨghəm nɨ bə̂d mɨ̀jìm mbɨə nyaʼə yiirɨ ə Ŋwiə̀ ɨmbə̀ʼ ənû ze nɨ nyaʼa ghɨ̌.
44004022	Mbaŋə̀ ze nɨ mbɨ nyaʼa ghɨ ənû ə yiirɨ zɔ̂ ənɨ məd vɨ̀ əməd nyaʼa fə chè ɨghəm ɨwu ɨwum kwè.
44004023	Ənɨ mbɨ nyaʼa saŋ ə Pità mbɨ Jɔ̌n, mbɨ nyaʼa nɔ̀ʼ wò əsɨ mbə bə̂d pè ghà ɨnû mbe nɨ bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ mbe rɨŋga əbeŋ nyaʼa ghà əmbɨ mɨ̀mə̌d.
44004024	Ənɨ mbɨ nyaʼa zu ɨnû mbe, mbɨ nyaʼa fɔtɨ kɔ̀ŋgɨ̀ ə Ŋwiə̀ ghà ni, “Ə̀tùmbɨ̀ ɨsɨg, à yɨ àwɔ̀ nyaʼa tekɨ ɨkaŋ, tekɨ si, tekɨ rɨ̀bàà bə̀ tekɨ ɨghɨjìm mbe nɨ yeʼ ɨŋga ɨghɨ mbɔ̂.
44004025	À nyaʼa chè ənjìm Əzwî ə Zeŋɨ ghɨ̀ a mbǎʼ kyeŋ ɨfɔ̂n Dèvîd, e wə̀d ə̀fàʼì, ghàm ghà ni, 'Bə̂d mbe nɨ kaʼi mɨ̀Jû nyaʼa sə ɨtəm ɨmbə̀ʼ ə yè ə? Bə̂d kɨə kɔndɨ ɨnû əko ɨmbə̀ʼ ə yè ə?
44004026	Mɨfɔ̂n rɨ ɨgwɨ ə si nyaʼa fə tekɨ ə ɨnyod, mə̀tùmbɨ̀ bə̂d nyaʼa bə̀ fetɨ yeʼe ni mbə̀ zɔŋ Ə̀nùŋɨ̀sɨg mbɨ Wə̀d məd we nɨ wɨ̀ zɔʼɔ.'
44004027	À yɨ rəsìʼ ni Herɔ̀d mbɨ Pailèt nyaʼa fɔtɨ mbɨ ə bə̂d mbe nɨ kaʼi mɨ̀Jû bə̀ fɔtɨ mbɨ mɨ̀Izre ɨŋga əsɨ zɔ̂, əne taŋ mɨnaŋ ɨgwɨ ə Yeso, e wə̀d ə̀fàʼì we nɨ zeŋɨ, nɨ à nyaʼa zɔʼɔ,
44004028	ɨmbə̀ʼ ghɨ ɨnû jìm mbe nɨ à nyaʼa nuŋ ənɨ e ɨka bə̀ fɔrɨ ənɨ e ɨkɔndɨ ni mbɨ bɨrɨ ghɨ̀.
44004029	Əne tɨ̀nîn Ə̀nùŋɨ̀sɨg, zə ɨchî nɨ mbɨə fàŋ əwa. Ghɨ ni mbǎ, mbe bə̂d ə̀fàʼì, gha e ɨŋgam mbɨ ə fîŋ nɨ kǎ.
44004030	Tɨ̀ mɨə ghɨ̀ əne, à sem e əbɔ ghɨ ni tɨ̀ vɨ bə̂d əwɔn bə̀ ghɨ̀ ɨnweenɨ-ɨnû fɔrɨ ɨnû yiirɨ ənɨ ɨkum Yeso, e wə̀d ə̀fàʼì nɨ zeŋɨ.”
44004031	Ənɨ mbɨ nyaʼa kɔŋgɨ ə Ŋwiə̀ màànɨ̀, əsɨ ze nɨ mbɨ nyaʼa fetɨ əŋgu ə nyaʼa wùd. Əzwî ə Zeŋɨ ə nyaʼa swi ɨŋga mɨ̀mə̌d mɨjìm, əne mbɨ nyaʼa kɔ gha ɨŋgam Ŋwiə̀ mbɨ fîŋ nɨ kǎ.
44004032	Bə̂d mɨ̀jìm mbe nɨ nyaʼa ben ə Kristo nyaʼa mbɨ ə fîŋ mɔʼ fɔrɨ mbɨ əzwî ə mɔʼ. Chəi wə̀d mɔʼɔ nyaʼa gha ni ɨghɨ mbe nɨ tə berɨ yɨ mbi. Mbɨ nyaʼa berɨ ɨghɨjìm ənɨ mbɨ mɔʼ.
44004033	Bə̂d tom Kristo mbe mbɨə nyaʼə ghà ɨmbə̀ʼ ɨchî nɨ Ə̀nùŋɨ̀sɨg Yeso nyaʼa zwemə. Ɨ mbɨə nyaʼə ghà əne ənɨ ɨnə̂njɨ̀ nɨ kaanɨ. Ɨ̀chɔ̀m Ŋwiə̀ wɨə nyaʼa ɨgwɨ mɨ̀mə̌d mɨjìm.
44004034	Chəi wɨ mɔʼɔ rəbɔʼ mɨ̀mə̌d nyaʼa kwaŋ əghɨ, ɨmbə̀ʼ ɨghəm nɨ bə̂d mɨjìm mbe nɨ nyaʼa berɨ ɨsɨ si kɨ̀ nəb nyaʼa fèndɨ̀ ɨghɨ mbe, nɨŋ ɨkab we nɨ mbɨ fendɨ əŋgu
44004035	wò nuŋ ɨfě bə̂d tom mbe. Mbɨ nyaʼa sɨ nɨŋ ɨghɨ mbe ghàpɨ̀ ɨchî nɨ wə̀d mɔʼ mɔʼ nyaʼa kəbɨ.
44004036	Zɨə nyaʼa chè ni Jòsêf, nɨ bə̂d tom nyaʼa chu əməd ənɨ ə Banabàs (əton ənɨ ɨkum we yɨ ni, Wan mbaŋə̀ nɨə tìmbɨ̀ ə bə̂d), nɨ nyaʼa rɨŋga ɨnəbɨ Levì, mbɨ gywɨ əməd ə Saiprùs,
44004037	nyaʼa fen i mbeŋ, wò mbɨ ɨkab we pè nùŋ ɨfě bə̂d tom mbe.
44005001	Mbaŋə̀ mɔʼɔ nɨ ɨkum məd nyaʼə Ànàniàs mbɨ i ɨwi nɨ ɨkum məd nyaʼə Sàfirà, nyaʼa fèn əsɨ ə si nɨ nyaʼa əzɨ mɨ̀mə̌d.
44005002	Mbɨ nyaʼa fen əne, Ànàniàs tekɨ mbɨ i ɨwi, nùŋ əbà rɨ ənɨ ɨkab we. Wɨ̀ nyaʼa wò mbɨ ə̀bùʼ ɨkab pè nùŋ ɨfě bə̂d tom mbe.
44005003	Ənɨ wɨ̀ nyaʼa nùŋ əne, Pità nyaʼa biirɨ ɨ bɔ ni, “Ànàniàs, əton nɨ à saŋɨ ni Satàn nyɨ ɨŋga e fîŋ ghɨ̀ ni à ghà mɨghab əmbɨ Əzwî ə Zeŋɨ, əne nùŋ əba rɨ ənɨ ɨkab we nɨ à fen əsɨ ə si ze, kɨ ɨmbə̀ʼ ə yè ə?
44005004	Ənɨ chəi à nyaʼa kɨrɨ fen əsɨ ze, ɨmbə̀ʼ à yɨə nyaʼa əze ə? Ənɨ à nyaʼa fə fenɨ, ɨmbə̀ʼ ɨkab we yɨə nyaʼa kɨrɨ i we ə? Əton nɨ à kɔndɨ ɨkwɨ ənû zɔ̂ kɨ ɨmbə̀ʼ ə yè ə? Chəi à gha mɨghab mbɔ̂ əmbɨ ə bə̂d, à ghà yeʼ əmbɨ ə Ŋwiə̀.”
44005005	Ənɨ Ànàniàs nyaʼa zu ənû zɔ̂, wɨ̀ nyaʼa gu ə si, kwɨ. Bə̂d mɨjìm mbe nɨ nyaʼa zu ənû zɔ̂ nyaʼa bɔ kwàʼ rɨŋgəʼ.
44005006	Ŋgwàʼ bə̂d nyaʼa nɔ̀ʼ nib əvɨ əməd, bèʼ wò tweŋɨ.
44005007	Ənɨ mɨ̀awà nyaʼa che ɨghabɨ mɨtad, ɨwi məd nyaʼa wò nyɨ. Chəi wɨ̀ nyaʼa kyerɨ ənû ze nɨ nyaʼa ghɨ̌.
44005008	Pità nyaʼa biirɨ ɨ bɔ ni, “Gha ɨ num, à kɨ̀ ɨnun ɨkab we nɨ mbə̀ nyaʼa fen əsɨ ə si ze əŋgu wɔ̂ ə?” Wɨ̀ nyaʼa wììrɨ̀ ni, “Ee, à yɨ ɨwɔ̂.”
44005009	Pità nyaʼa ghà ɨ bɔ ni, “À kɨə ye ə ghɨ ni mbə̀ fɔtɨ ben ni mbə̀ kwaʼnɨ Əzwî Ə̀nùŋɨ̀sɨg ə? Zə, bə̂d mbe nɨ tweŋ e nom mbɨ ɨchû nəb tɨ̀nîn. Mbɨ bɨrɨ bɨ beʼ əwe wò ɨsɨg.
44005010	Àmei əwu əwən, wɨ̀ nyaʼa gù ɨban ɨwu Pità, kwɨ. Ənɨ ŋgwàʼ bə̂d ze nyaʼa wɨrɨ yeʼe nyɨ, mbɨ nyaʼa zə ni wɨ̀ fə kwɨ, əne mbɨ nyaʼa bə̀ beʼ əməd wò tweŋ ɨban ɨnom məd.
44005011	Ɨfetɨ bə̂d Kristo mbɨ ə bə̂d mɨ̀jìm mbe nɨ nyaʼa zu ɨnû mbɔ̂ nyaʼa bɔ kwàʼ rɨŋgəʼ.”
44005012	Bə̂d tom Kristo nyaʼa ghɨ̀ ɨnweenɨ-ɨnû mbɨ ɨnû yiirɨ. Bə̂d mbe nɨ nyaʼa ben ə Kristo nyaʼa fetɨ ɨchû ə̀tâŋ ze nɨ mbɨ nyaʼə tɔŋ ənɨ Ə̀tâŋ ə Solomòn.
44005013	Chəi wə̀d mɔʼɔ rɨ ɨsɨg nɨ tɨ̀ wɨ̀ nyaʼa yim fîŋ fɔtɨ əbɔʼ mɨ̀mə̌d, àyɨə ɨ mbɨə nyaʼə wumnɨ mɨ̀mə̌d kwàʼ rɨŋgəʼ.
44005014	Mɨnɔ̂n mbaŋə̀ mbɨ məyi mbɨə nyaʼə fɔtɨ əbɔʼ bə̂d mbe nɨ nyaʼa ben Ə̀nùŋɨ̀sɨg, əne ɨnɔ̂n mɨ̀mə̌d wɨə nyaʼə sɨə nɔʼrɨə wò ɨmbì.
44005015	Ɨnû yiirɨ mbe nɨ bə̂d tom Kristo nyaʼə ghɨ̀ə̀, nyaʼa ghɨ̀ ni bə̂d beʼ mbə bə̂d əwɔn wò nùŋ ɨgun mɨkon bə fɔrɨ ɨgun mɨmatə̀ ɨban ɨnə̂njɨ̀, ɨmbə̀ʼ ənɨ Pità ə chèə̀, əzîŋ əməd ə ze tɨ̀ zɨə chè ɨgwɨ mbɨ mɔʼɔ, vɨ̀ mɨ̀mə̌d.
44005016	Bə̂d mɨ̀nɔnɔʼ nyaʼa bə̀ nɔ̀ʼ rɨŋga ɨsɨ mbe nɨ nyaʼa kad ə Jèrusalèm wò mbɨ mbə bə̂d əwɔn fɔrɨ mbɨə bə̂d mbe nɨ ɨzwî rɨbɔ̀ŋ nyaʼa ɨŋga mɨ̀mə̌d. Bə̂d tom mbe nyaʼa vɨ̀ mɨ̀mə̌d mɨjìm.
44005017	Ə̀dìì ə nyaʼa swi ɨŋga fîŋ ətu ɨgwɨ ə bə̂d mbàn Ŋwìə̀ bə̀ swi ɨŋga fîŋ bə̂d mɨjìm mbe nɨ nyaʼa mbɨ məd, əne yɨə bə̂d rɨŋga ɨfɔtɨ mɨ̀Sadusiî.
44005018	Mbɨ nyaʼa gywɨ̀ bə̂d tom mbe wò zɨ̀ ə nəb ndəŋ əbeŋ.
44005019	À nyaʼa ɨzimɨ we, aŋgɨrə̀ Ə̀nùŋɨ̀sɨg nyaʼa wò fìʼ mɨchû nəb ndəŋ ze, chɨ̀ mɨ̀mə̌d chà əsaŋ, ghà əmbɨ mɨ̀mə̌d ni,
44005020	“Mbə̀ wo təm ɨŋga mbàn Ŋwìə̀ ghà ɨnû jìm ɨmbə̀ʼ ɨchî nɨ tɨ̀ bə̂d jɨg ɨ̀tènɨ̀ fi wɔ̂.”
44005021	Ənɨ ɨtuʼ nyaʼa chɨgɨ, mbɨ nyaʼa wò nyɨ ɨŋga mbàn Ŋwìə̀, kɔ chwi ɨnû ɨchî nɨ aŋgɨrə̀ we kəʼ ghà əmbɨ mɨ̀mə̌d. Ətu ɨgwɨ ə bə̂d mbàn Ŋwìə̀ mbɨ ə bə̂d mbe nɨ nyaʼa mbɨ məd, nyaʼa wò tɔŋ mə̀saʼ əbeŋ mɨjìm mbɨ ə bə̂d kyeŋ mɨ̀Jû mɨ̀jìm ni mbɨ wo fetɨ ɨŋga ɨ̀chàm mɨ̀mə̌d. Ənɨ mbɨ nyaʼa wò fetɨ, mbɨ nyaʼa chà bə̂d ni mbɨ wo nɨŋ bə̂d tom mbe rɨ ə nəb ndəŋ yeʼe mbɨ mbɨwən.
44005022	Àyɨə ənɨ mɨ̀sɔgyɨ̀ mbe nyaʼa wo ə nəb ndəŋ, chəi mbɨ nyaʼa zə bə̂d tom mbe ɨŋga nəb ndəŋ ze, əne mbɨ nyaʼa bə̀ndɨ̀ wò ghà ni,
44005023	“Tɨ̀ kə̀ʼ pè zə nəb ndəŋ ze nɨ mbɨ fən kwàʼ ɨchî chɔ̀m, bə̀ zə mɨ̀sɔgyɨ̀ mbe nɨə nəŋgɨ ɨsɨ nɨ təmbɨ ɨban mɨchû nəb. Àyɨə ənɨ tɨ̀ sɨ fiʼ nəb ndəŋ ze, chəi tɨ̀ zə wə̀d mɔʼɔ ɨŋga.”
44005024	Ənɨ ətu ɨgwɨ mɨ̀sɔgyɨ̀ mbe nɨə nəŋgɨ ə mbàn Ŋwìə̀ mbɨ ə bə̂d kyeŋ mbe rɨ ə mbàn Ŋwìə̀ nyaʼa zu ənû zɔ̂, zɨə nyaʼa chè mɨ̀mə̌d, əne mbɨ nyaʼa bìd əwən ɨmbə̀ʼ ənû ze nɨ bɨrɨ jwɨ̀ rɨ ənɨ ənû zɔ̂.
44005025	Ənɨ mbɨ nyaʼə bìd əne, wə̀d mɔʼɔ nyaʼa wò ghà əmbɨ mɨ̀mə̌d ni, “Mbə̀ zə! Mbaŋə̀ te nɨ mbə̀ kəʼ zɨ̀ ə ndəŋ ɨ te təmbɨ ɨŋga mbàn Ŋwìə̀, chwi ɨnû!”
44005026	Ənɨ mbɨ nyaʼa zu əne, ətu ɨgwɨ mɨ̀sɔgyɨ̀ nyaʼa wò mbɨ mbi mɨ̀sɔgyɨ̀, pè nɨŋ mɨ̀mə̌d wò mbɨ mbɨwən. Chəi mbɨ nyaʼa nɨŋ mɨ̀mə̌d ənɨ ɨka, ɨmbə̀ʼ ɨghəm nɨ ɨ mbɨə nyaʼə bɔə ni bə̂d mbe bɨrɨ tumbɨ əwən ənɨ əti.
44005027	Ənɨ mbɨ nyaʼa nɨŋ mɨ̀mə̌d wò əne, mbɨ nyaʼa pè nùŋ mɨ̀mə̌d ni mbɨ təm ɨfě mə̀saʼ əbeŋ mbe. Ətu ɨgwɨ ə bə̂d mbàn Ŋwìə̀ nyaʼa biirɨ əmbɨ mɨ̀mə̌d ni,
44005028	“Tɨ̀ nyaʼa fə jeŋgɨ patɨ əwən ni tɨ mbə̀ chwi ə ənû ə mɔʼɔ ənɨ ɨkum wɔ̂, àyɨə ɨnû mbe nɨ mbə̀ə chwiə fə jaŋ ɨŋga Jèrusalèm jìm. Mbə mbɨə bə̀ kə̀b ghɨ̀ ni ndɔ̀n ɨmbə̀ʼ ɨchî nɨ mbɨ zwiirɨ əməd nyɨ ɨgwɨ na.”
44005029	Àyɨə Pità mbɨ ə bə̂d tom Kristo mbə nyaʼa wiirɨ ni, “Tɨ̀ berɨ zuunɨ ə Ŋwiə̀, kaʼi bə̂d.
44005030	Ŋwìə̀ mba mɨ̀mbǎʼ rəŋwe nyaʼa zwemnɨ ə Yeso we nɨ mbə̀ nyaʼa kombɨ əzed ə baʼnɨ, zwiirɨ.
44005031	Ŋwìə̀ nyaʼa nɔ əməd nùŋ ənɨ e əbà əbɔ ə jɨgɨ ni wɨ̀ chub ənɨ Ə̀chà bə̂d bə̀ fɔrɨ ənɨ Wə̀d nɨə chɨ̀ə̀ bə̂d rəŋgəʼ, ɨmbə̀ʼ wɨ̀ ghɨ ni mɨ̀Izre beŋ tə fîŋ, Ŋwìə̀ waʼ ɨnû rɨbɔ̀ŋ mɨ̀mə̌d.
44005032	Mbǎ mbɨ Əzwî ə Zeŋɨ ze nɨ Ŋwìə̀ naʼ əmbɨ ə bə̂d mbe nɨə zuunɨ əməd yɨə mɨ̀zərɨmbin ənɨ ɨnû mbɔ̂.”
44005033	Ənɨ mə̀saʼ əbeŋ mbe nyaʼa zu ənû zɔ̂, mbɨ nyaʼa sə ɨtəm kwàʼ rɨŋgəʼ. Əne mbɨ nyaʼa kə̀b ni njɨ mbə zwiirɨ mɨ̀mə̌d.
44005034	Àyɨə Farisiî mɔʼɔ nɨ ɨkum məd nyaʼə Gàmalièl wɨə nyaʼa əbɔʼ mə̀saʼ əbeŋ mbe. Məd yɨə nyaʼə əchwiə̀ rɨ̀kə̌. Bə̂d mɨ̀jìm mbɨə nyaʼə bə̀ wumnɨ əməd. Wɨ̀ nyaʼa nɔ̀ʼ təm ghà ni mbɨ cha bə̂d tom mbe ɨsɨg ənɨ ɨkə nyumə̀.
44005035	Ənɨ mbɨ nyaʼa cha mɨ̀mə̌d ɨsɨg, wɨ̀ nyaʼa ghà əmbɨ mə̀saʼ əbeŋ mbə̂ ni, “Mɨ̀Izre, mbə̀ we ə mbɨ ənû ze nɨ mbə̀ə kə̀b ghɨ̀ mbɨ ə mbaŋə̀ tɔ̂.
44005036	À nyaʼa ənɨ ə nyùmə̀ mɔʼɔ, mbaŋə̀ mɔʼɔ ze nɨ mbɨ nyaʼə tɔŋ ənɨ ə Tìodàs nyaʼa nɔ̀ʼ ghà ni tə yɨ ədabɨ ə wə̀d. Bə̂d ɨghabɨ əkɨ əkwè nyaʼa fɔtɨ əbɔʼ məd. Àyɨə mbɨ nyaʼa zwiirɨ əməd, əne bə̂d mbe nɨ nyaʼə beenɨ əbɔʼ məd nyaʼa jàŋə̀. Ənû əməd ze ə nyaʼa nim.
44005037	Əze ə nɨə cheə, wə̀d mɔʼɔ rɨ ə Galiliî nɨ mbɨ nyaʼə tɔŋ ənɨ Judàs nyaʼa bə̀ nɔ̀ʼ ɨŋga ɨni mbe nɨ mbɨ nyaʼə taŋə bə̂d, əne sùŋ bə̂d mɔʼɔ əbɔʼ ni. Wɨ̀ nyaʼa bə̀ kwɨ, əne bə̂d mɨjìm mbe nɨ nyaʼə beenɨ əbɔʼ məd nyaʼa bə̀ jàŋə̀.
44005038	Əne ɨmbə̀ʼ ɨsaʼi wɔ̂ nɨ yeʼ ənɨ a ɨfě, mə ghà ɨ nən ni mbə̀ chɨ mbə ɨbɔ rɨŋga ɨnû mbaŋə̀ tɔ̂! Mbə̀ saŋ mɨ̀mə̌d! À mɨ yeʼ ni ənû ze nɨ mbɨə kə̀b ghɨ̀, kɨ̀ ə̀fàʼì zɔ̂ nɨ mbɨə kəb fàʼ yɨ rɨ əmbɨ ə bə̂d mɨ̀sɔŋɨchù, zɨə bɨrɨ nwìə̀.
44005039	Àyɨə ənû zɔ̂ ə mɨ nɔ̀ʼ rɨ əmbɨ ə Ŋwìə̀, njɨ chəi mbə̀ bɨrɨ berɨ ɨka nɨ baŋ mɨ̀mə̌d. Ɨghə̀m mbə bɨrɨ zə ni mbə mbɨə zɔ̀ŋə̀ mbɨ ə Ŋwiə̀.”
44005040	Mə̀saʼ əbeŋ mbe nyaʼa zu ɨkə Gàmalièl. Ənɨ mbɨ nyaʼa wɨrɨ tɔŋ bə̂d tom mbe, mbɨ nyaʼa te mɨ̀mə̌d ənɨ ə ŋgwad, patɨ mɨ̀mə̌d ghà ni tɨ mbɨ tɔ gha ə ənû ə mɔʼɔ ənɨ ɨkum Yeso. Mbɨ nyaʼa ghɨ̀ əne sàŋ mɨ̀mə̌d mbɨ wò.
44005041	Bə̂d tom mbe nyaʼa sàŋ mə̀saʼ əbeŋ mbe yènə̀ ghaʼə ni Ŋwìə̀ fə zə əwən ni mbə kuʼ nɨ zə ŋgəʼ bə̀ berɨ tɨ̀nìd ətu ɨmbə̀ʼ ə Yeso.
44005042	Mbɨ nyaʼa wò ɨmbì ɨni jìm nɨ chwi ɨnû bə̀ fɔrɨ nɨ ghà ɨkə̂n chɔ̀m ɨŋga mbàn Ŋwìə̀ bə̀ fɔrɨ ɨŋga tə nəb ni Yeso yɨə Wə̀d we nɨ Ŋwìə̀ zɔʼɔ.
44006001	À nyaʼa ɨŋga ɨni mbe, ənɨ ɨnun bə̂d mbe nɨ nyaʼa ben ə Kristo nyaʼə sɨə nɔʼrɨə wò ɨmbì, mɨ̀Jû mbe nɨ nyaʼə ghàm ə Grik mbɨə nyaʼə ghàmbɨ̀ mbe nɨ nyaʼə ghàm ə Hibrù, ɨmbə̀ʼ ɨghəm nɨ ɨ mbɨə nyaʼə mèʼnɨ̀ mɨku əyi mɨ̀mə̌d ɨni jìm ənɨ mbɨ nyaʼə ghàpɨ̀ ɨghɨjɨg.
44006002	Bə̂d tom mbe wum chɔ̀b rɨ̀be nyaʼa fetɨ bə̂d mɨjìm mbe nɨ nyaʼa ben ə Kristo ghà ni, “Zɨ rɨka bɔŋ i ni tɨ̀ saŋ ənû nɨ gha ɨŋgam Ŋwiə̀ ɨmbə̀ʼ ghapɨ rɨjɨg.
44006003	Əne kyɨə bɔŋgɔb, mbə̀ chɔʼ mbaŋə̀ sambe rəkaʼ nən nɨ bə̂d ə ghà ɨnû chɔ̀m ɨmbə̀ʼ mɨ̀mə̌d, nɨ Əzwî ə Zeŋɨ ə swi ɨŋga mɨ̀mə̌d, mbɨ bə̀ berɨ ɨwe, ɨmbə̀ʼ tɨ̀ naʼ ənû nɨ ghapɨ rɨjɨg əmbɨ mɨ̀mə̌d.
44006004	Əne mbǎ ənɨ wa rɨghəm, tɨ̀ bɨrɨ ten nɨ kɔŋgɨ ə Ŋwiə̀ bə̀ ten nɨ ghà ɨŋgam Ŋwiə̀.”
44006005	Ənû ze nɨ mbɨ nyaʼa ghǎ ə nyaʼa bɔ̀ŋ əmbɨ ɨnɔ̂n bə̂d we ɨjìm. Əne mbɨ nyaʼa chɔʼ ə Stɨfɨ̀n nɨ ɨbenɨ məd nyaʼa kaanɨ, Əzwî ə Zeŋɨ ə bə̀ swi ɨŋga məd. Mbɨ nyaʼa bə̀ chɔʼ ə Filip mbɨ Prokorùs mbɨ Nikanò mbɨ Timòn mbɨ Pàmenàs mbɨ Nikolaùs nɨ nyaʼə rɨ ə Antiɔ̀k, nɨ nyaʼa fə beŋ i fîŋ ben ənû ə Ŋwiə̀ mɨ̀Jû.
44006006	Mbɨ nyaʼa nuŋ mbaŋə̀ tɔ̂ sambe ɨfě bə̂d tom mbe, əne mbɨ nyaʼa kɔŋgɨ ə Ŋwiə̀ bə̀ zab mbə ɨbɔ ɨgwɨ mɨ̀mə̌d.
44006007	Ɨŋgam Ŋwiə̀ wɨə nyaʼə jàŋə̀ wò ɨmbì. Ɨnun bə̂d mbe nɨ nyaʼa ben ə Kristo ə Jèrusalèm wɨə nyaʼə bə̀ nɔʼrɨə wò ɨmbì ənɨ ə bid. Bə̂d mbàn Ŋwìə̀ mɨ̀nɔnɔʼ nyaʼa bə̀ ben ə Kristo.
44006008	Ŋwiə̀ nyaʼa ghɨ̀ ɨ̀chɔ̀m ənɨ ə Stɨfɨ̀n bə̀ naʼ ɨka ɨ bɔ. Əne wɨ̀ nyaʼa kɔ ghɨ̀ ɨnû yiirɨ bə̀ kɔ ghɨ̀ ɨnweenɨ-ɨnû ka ka əkaʼ ə bə̂d.
44006009	Bə̂d mɔʼɔ nɨ nyaʼa rɨŋga nəb ə̀kàtɨ̀ mɨ̀Jû mbe nɨ nyaʼa jwɨ rɨ ənɨ ə̀bòʼò, ɨchî nɨ mbɨ nyaʼə tɔŋə nəb ə̀kàtɨ̀ ze, nyaʼa kɔ tàŋɨ mbɨ Stɨfɨ̀n. Bə̂d mbe yɨə nyaʼə mɨ̀Jû nɨ nyaʼa rɨ ə Sìrin, rɨ ə Àlèzandrià, rɨ ə Selisià bə̀ fɔrɨ rɨ ə Esià.
44006010	Əzwî ə Zeŋɨ ə nyaʼa nàʼ ɨwe əmbɨ Stɨfɨ̀n ni wɨ̀ mɨ ghàm, chəi ənɨ tɨ bə̂d wììrɨ̀.
44006011	Əne mbɨ nyaʼa no bə̂d mɔʼɔ ənjìm ənjìm ni mbɨ gha ni, “Tɨ̀ kə̀ʼ zu ənɨ wɨə zɔ̀m ə Mose bə̀ zɔ̀m ə Ŋwiə̀.”
44006012	Ənɨ mbɨ nyaʼa ghà əne, mbɨ nyaʼa nɔm fîŋ rɨ bə̂d mbe nɨ nyaʼa əŋgu, nɔm fîŋ rɨ bə̂d kyeŋ mbe rɨŋga əbeŋ bə̀ nɔm tɨ məchwiə̀ rɨ̀kə̌. Əne mbɨ nyaʼa gywɨ̀ əməd nɨŋ wo ɨfě mə̀saʼ əbeŋ.
44006013	Ənɨ mbɨ nyaʼa pè əŋgu, mbɨ nyaʼa zɨ̀ mɨ̀zərɨmbin mɨghab nɨ nyaʼa gha ni, “Mbaŋə̀ zɔ̂ zɨə ghà mɨŋgam rɨbɔ̀ŋ ɨmbə̀ʼ mbàn Ŋwìə̀ bə̀ fɔrɨ ɨmbə̀ʼ tɨkə rɨ Mose.
44006014	Tɨ̀ nyaʼa zu ənɨ wɨ̀ nyaʼa gha ni Yeso we rɨ ə Nazàret bɨrɨ saʼ mbàn Ŋwìə̀, bə̀ kwepɨ mɨchî əbeŋ mbe nɨ Mose nyaʼa naʼ ɨ na.”
44006015	Bə̂d mɨ̀jìm mbe nɨ nyaʼa chub ɨŋga ɨ̀chàm we nyaʼa toŋ əghə ɨgwɨ məd zə ni ɨfě məd wɨə nyaʼa ɨghabɨ wɨ aŋgɨrə̀.
44007001	Ətu ɨgwɨ ə bə̂d mbàn Ŋwìə̀ nyaʼa biirɨ əmbɨ Stɨfɨ̀n ni, “Ɨnû mbɔ̂ nɨ mbɨ gha wa kɨ ɨnû rəsìʼ ə?”
44007002	Stɨfɨ̀n nyaʼa wììrɨ̀ ni, “Mbɨ bɔŋgɔb mbɨ mbɨ mɨ̀mbǎʼ, mbə̀ zwetɨ! Ŋwìə̀ we nɨ tɨə wumnɨə nyaʼa jwɨ̀ ɨfě a mbǎʼ Abràham ənɨ wɨ̀ nyaʼa kɨrɨ ə Mèsòpòtemìà, əne yɨə bɔŋ wɨ̀ nyaʼa sɨə wò chub ə Haràn.
44007003	Wɨ̀ nyaʼa jwɨ̀ ghà ɨ bɔ ni, 'Nɔʼɔ saŋ e əbeŋ bə̀ sàŋ e ɨnəbɨ wò ɨŋga əbeŋ ze nɨ mə̀ bɨrɨ chwi ɨ ne.'
44007004	Əne wɨ̀ nyaʼa nɔ̀ʼ rɨŋga əbeŋ ə Chaldìà wò chub ə Haràn. Ənɨ mbǎʼ məd nyaʼa kwɨ, Ŋwìə̀ nyaʼa chɨ̀ əməd rɨŋga əbeŋ ze chà ɨŋga əbeŋ zɔ̂ nɨ mbə̀n ə chub ɨŋga rɨ̀nîn.
44007005	Chəi Ŋwìə̀ nyaʼa wèd əməd ənɨ ə si, ka àbei ənɨ ɨtam əwu ə fibɨ̀. Àyɨə wɨ̀ nyaʼa kàʼ əməd ni əbeŋ zɔ̂ ə bɨrɨ yeʼ əzɨ əməd mbɨ əzɨ ə bɔn tɨ ənɨ əghaŋ əməd. Wɨ̀ nyaʼa kàʼ əne ənɨ chəi Abràham nyaʼa kɨrɨ berɨ wan.
44007006	Ŋwìə̀ nyaʼa ghà əmbɨ Abràham ni, 'Bɔn tɨ ənɨ e əghaŋ bɨrɨ chub ənɨ ɨ̀nɔ̀ʼɔ̀ ɨŋga əbeŋ ə cherə. Bə̂d mbe rɨŋga əbeŋ ze bɨrɨ nɨŋ mɨ̀mə̌d ənɨ ɨ̀bòʼò, chə mɨ̀mə̌d ɨghəm ɨwu əkɨ əkwè.
44007007	Àyɨə mə bɨrɨ zɨ ɨsaʼi ɨgwɨ əbeŋ ze nɨ mɨ̀mə̌d ə fàʼ ə̀bòʼò ɨŋga. Əze ə nɨə cheə, mbɨ bɨrɨ jwɨ rɨŋga əbeŋ ze yeʼe wumnɨ əmɨ ɨŋga əsɨ zɔ̂.'
44007008	Ŋwìə̀ nyaʼa ghà əne san fɨso mbɨ Abràham ni wɨ̀ ne bɔn mbaŋə̀. Abràham nyaʼa gywɨ ə Aizìk, ne əməd ɨgwɨ ɨni famɨ. Aizìk nyaʼa gywɨ ə Jekɔ̂b, Jekɔ̂b nyaʼa sɨ gywɨ mɨ̀mbǎʼ ɨnəbɨ mɨ̀Izre mbe wum chɔ̀b rɨ̀be.
44007009	“Mɨ̀mbǎʼ ɨnəbɨ mbe nyaʼa ghɨ̀ ə̀dìì ənɨ ə Jòsêf, əne fèn əməd əmbɨ ə bə̂d nɨ nyaʼa nɨŋ əməd wò ə Ijìp. Àyɨə Ŋwìə̀ wɨə nyaʼa i mbɨ məd,
44007010	əne wɨ̀ nyaʼa chɨ̀ əməd rɨŋga ŋgəʼ jìm ze nɨ wɨ̀ nyaʼə zəə. Ŋwìə̀ nyaʼa nàʼ ɨwe ɨ bɔ bə̀ ghɨ̀ ni Ferò nɨ nyaʼa ɨfɔ̂n mɨ̀Ijìp, ghɨ̀ ɨ̀chɔ̀m ənɨ məd. Ferò nyaʼa nùŋ əməd ənɨ ə gɔmnà ɨgwɨ ə Ijìp bə̀ fɔrɨ ɨgwɨ i ɨnəbɨ jìm.
44007011	Njì kǎ kǎ nyaʼa nyɨ ɨŋga Ijìp jìm bə̀ nyɨ ɨŋga əbà əbeŋ ze rɨ ə Kanàan. Njì kǎ kǎ ze nyaʼa ghɨ̀ ni ŋgəʼ kyeŋ nyɨ ɨgwɨ ə bə̂d. Chəi mba mɨ̀mbǎʼ rəŋwe mbe tɨ̀ mbɨ nyaʼa berɨ ɨghɨjɨg.
44007012	Àyɨə ənɨ Jekɔ̂b nyaʼa zu ni ɨghɨjɨg mbɨ ə Ijìp, wɨ̀ nyaʼa tom mba mɨ̀mbǎʼ rəŋwe əŋgu ənɨ ɨghəm rɨtu.
44007013	Ənɨ mbɨ nyaʼa wo ənɨ ɨghəm we nɨ pe ɨbe, Jòsêf nyaʼa ghɨ̀ bɔŋgɔb məd kyerɨ əməd. Ferò nyaʼa bə̀ kyerɨ ɨnəbɨ Jòsêf.
44007014	Jòsêf nyaʼa chà mbɨ tɔŋ ə mbǎʼ məd Jekɔ̂b, bə̀ tɔŋ i ɨnəbɨ jìm. Ɨnun bə̂d mbe nɨ nyaʼa wo əŋgu yɨə nyaʼa ɨwum sambe chɔ̀b rɨ̀tân.
44007015	Əne Jekɔ̂b nyaʼa swiʼi wò ə Ijìp, əsɨ nɨ məd mbɨ mba mɨ̀mbǎʼ rəŋwe nyaʼa kwɨ əŋgu.
44007016	Mbɨ nyaʼa beʼ ɨvɨ mɨ̀mə̌d wò ə Sechèm, pè boŋ ɨŋga ɨ̀sì we nɨ Abràham nyaʼa zon ənɨ ɨnun ɨkab mɔʼɔ rɨ əmbɨ ə bɔn Hamò we rɨ ə Sechèm.
44007017	“Ənɨ ə nyùmə̀ nyaʼa fə sɨə tiinə nɨ Ŋwìə̀ nyaʼa berɨ ghɨ ənû ze nɨ wɨ̀ nyaʼa kaʼ əmbɨ Abràham, ɨnun mba bə̂d mbe nɨ nyaʼa ə Ijìp wɨə nyaʼə nɔʼrɨə wò ɨmbì,
44007018	pè ənɨ ɨfɔ̂n cherə, nɨ chəi wɨ̀ nyaʼa kyerɨ ə Jòsêf, nyaʼa kɔ tumbɨ ə Ijìp.
44007019	Wɨ̀ nyaʼa taŋ mɨnaŋ ɨgwɨ mba bə̂d, ghɨ̀ ɨzɨg ənɨ mɨ̀mə̌d ɨchî nɨ wɨ̀ nyaʼa nyeŋ mɨ̀mə̌d ni mbɨ waʼ mbə bɔn bɔd ɨsɨg, ɨmbə̀ʼ mbɨ kwɨrɨ.
44007020	À yɨ ənɨ ə nyùmə̀ wɔ̂ nɨ mbɨ nyaʼa gywɨ ə Mose. Wɨ̀ nyaʼa bɔ̀ŋ əku ɨfě Ŋwiə̀. Mbɨ nyaʼa nì əməd ɨŋga nəb mbǎʼ məd ənɨ əmɨg ətad.
44007021	Ənɨ mbɨ nyaʼa chɨ əməd rɨŋga əkwɨ, wan əyi Ferò nyaʼa nɨŋ əməd nì ɨghabɨ i wan.
44007022	Wɨ̀ nyaʼa kwembɨ ɨwe jìm we nɨ bə̂d mbe rɨ ə Ijìp nyaʼa berɨ, əne wɨ̀ nyaʼa dabə ənɨ ɨŋgam bə̀ fɔrɨ ənɨ ɨnû mbe nɨ wɨ̀ nyaʼə ghɨ̀ə̀.
44007023	“Ənɨ wɨ̀ nyaʼa fə sɨ ɨghəm ɨwu ɨwum kwè, zɨə nyaʼa nyɨ ɨŋga fîŋ məd ni wɨ̀ wo mò mbi bɔŋgɔb mɨ̀Izre.
44007024	Wɨ̀ nyaʼa pè zə ɨchî nɨ wə̀d Ijìp mɔʼɔ nyaʼə somə wə̀d Izre, əne wɨ̀ nyaʼa wò wèèrɨ̀ wə̀d Izre we wì əna əməd ɨchî nɨ wɨ̀ nyaʼa kǔ wə̀d Ijìp we zwiirɨ.
44007025	Wɨ̀ nyaʼa kɔndɨ ni mbi bɔŋgɔb nyaʼa berɨ kyerɨ ni Ŋwìə̀ bɨrɨ chè ənɨ i njìm chɨ̀ mɨ̀mə̌d rəŋgəʼ, àyɨə chəi mbɨ nyaʼa kyerɨ.
44007026	À nyaʼa əni ze nɨ beenɨ, wɨ̀ nyaʼa zə mɨ̀Izre mɨ̀be nɨ nyaʼa zɔ̀ŋə̀. Wɨ̀ nyaʼa kə̀b ni njɨ tə màànɨ̀ taŋ mɨ̀mə̌d, əne wɨ̀ nyaʼa ghà əmbɨ mɨ̀mə̌d ni, 'Mbaŋə̀, mbə yɨə bɔŋgɔb. Mbə̀ kɨə zɔ̀ŋ ɨmbə̀ʼ ə ye ə?'
44007027	Àyɨə mbaŋə̀ ze nɨ nyaʼə somə wɨ cherə, nyaʼa tin ə Mose, biirɨ ɨ bɔ ni, 'À kɨə we nuŋ əwe ənɨ ə wə̀d nɨə tùmbɨ̀ əwa bə̀ saʼ əwa ə?
44007028	À wa kə̀b zwiirɨ əmɨ ɨchî nɨ à kəʼ zwiirɨ wə̀d Ijìp we rɨwɔ̀ ə?'
44007029	Ənɨ Mose nyaʼa zu ənû ze, wɨ̀ nyaʼa nòrə̀ wò chub ənɨ ɨ̀nɔ̀ʼɔ̀ ə Midìàn. Wɨ̀ nyaʼa chub əŋgu, nam, gywɨ bɔn mbaŋə̀ mɨ̀be.
44007030	“Ənɨ Mose nyaʼa fə chub əŋgu ɨghəm ɨwu ɨwum kwè, aŋgɨrə̀ nyaʼa jwɨ̀ ɨfě ɨ bɔ ɨŋga ətud. Wɨ̀ nyaʼa jwɨ̀ ɨŋga ɨnemɨ ɨwid. Ənû zɔ̂ ə nyaʼa ghɨ̀ ɨŋga ɨbad rɨkwàʼi we rɨ ɨwum Sinài.
44007031	Ənɨ Mose nyaʼa zə əne, zɨə nyaʼa chè əməd. Ənɨ wɨ̀ nyaʼa tindɨ ɨ wò jeŋgɨ neŋ, wɨ̀ nyaʼa zu gɨ̂ Ə̀nùŋɨ̀sɨg nɨ nyaʼa gha ɨ bɔ ni,
44007032	'Mɔ̌ yɨə Ŋwìə̀ mbe mɨ̀mbǎʼ rəŋwe, Ŋwìə̀ Abràham, wɨ Aizìk mbɨ wɨ̀ Jekɔ̂b.' Mose nyaʼa bindɨ, əne chəi wɨ̀ nyaʼa wɨrɨ yim fîŋ nèŋ ɨnemɨ ɨwid we.
44007033	Əne Ə̀nùŋɨ̀sɨg nyaʼa gha ɨ bɔ ni, 'Chɨ mbe ɨtabɨ, ɨmbə̀ʼ ɨghəm nɨ əsɨ ze nɨ à təm əŋgu yɨ əsɨ ə zeŋɨ.
44007034	Mə fə zə ɨchî nɨ mbɨə chəə mbɨ bə̂d mbe nɨ yeʼ ə Ijìp. Mə fə zu ɨchî nɨ mɨ̀mə̌d ə chwèmə̀, əne mə fə swiʼi yeʼe ɨ chɨ mɨ̀mə̌d rəŋgəʼ. Tɨ̀nîn yeʼe, mə bɨrɨ tom əwe ə Ijìp.'
44007035	“À yɨə Mose wɔ̂ nɨ mbɨ nyaʼa ton əməd ghà ni, 'À kɨə we nuŋ əwe ənɨ ə wə̀d nɨə tùmbɨ̀ əwa bə̀ saʼ əwa ə'? Ŋwìə̀ nyaʼa tom əməd ni wɨ̀ tumbɨ mɨ̀Izre, mbɨ ni wɨ̀ chɨ mɨ̀mə̌d rəŋgəʼ ənjìm aŋgɨrə̀ we nɨ nyaʼa jwɨ ɨfě ɨ bɔ ɨŋga ətud.
44007036	Wɨ̀ nyaʼa chɨ̀ mɨ̀mə̌d rɨ ə Ijìp ənɨ wɨ̀ nyaʼa fə ghɨ ɨnû yiirɨ bə̀ ghɨ̀ ɨnweenɨ-ɨnû ə Ijìp, ghɨ ɨŋga Rɨ̀bàà Bàgɨ, bə̀ ghɨ ɨŋga ɨbad rɨkwàʼi ɨghəm ɨwu ɨwum kwè.
44007037	À yɨə Mose wɔ̂ nɨ nyaʼa gha əmbɨ mɨ̀Izre ni, 'Ŋwìə̀ bɨrɨ chɔʼ wə̀d ɨ̀kə̀n rəkaʼ mbə bə̂d ɨchî nɨ wɨ̀ nyaʼa chɔʼ əmɨ.'
44007038	Mose wɨə nyaʼə mbɨ mɨ̀Izre ɨŋga ɨbad rɨkwàʼi. Ɨ wɨə nyaʼə mbɨ aŋgɨrə̀ we nɨ nyaʼa gham ɨ bɔ ɨkaŋ Ɨwum Sinài. Ɨ wɨə nyaʼə bə̀ mbɨ mba mɨ̀mbǎʼ rəŋwe. Wɨ̀ nyaʼa nɨŋ mɨkə̂n mbe nɨə ghɨ̀ ni bə̂d jɨg ɨ̀tènɨ̀ yeʼe naʼ ɨ na.
44007039	“Àyɨə mba mɨ̀mbǎʼ rəŋwe nyaʼa ton nɨ zuunɨ əməd. Mbɨ nyaʼa tin əməd chà ɨban, kə̀b yeʼ ni mbə̀ wɨrɨ bə̀ndɨ̀ wò ə Ijìp.
44007040	Əne mbɨ nyaʼa ghà əmbɨ Eròn ni, 'Tekɨ mɨ̀ŋwìə̀ ɨ na nɨ bɨrɨ chè ɨmbì ɨ na chà əwa. À yeʼ ɨmbə̀ʼ Mose we nɨ kəʼ chɨ̀ əwa rɨ ə Ijìp, chəi tɨ̀ kyerɨ ənû ze nɨ fə ghɨ ənɨ məd.'
44007041	À yɨ ənɨ ə nyùmə̀ we nɨ mbɨ nyaʼa kywɨ anèŋ nɨ nyaʼa ɨghabɨ ə wan rɨkun, əne nàʼ ɨghɨ ə̀fà ɨ bɔ. Ənɨ mbɨ nyaʼa ghɨ əne, mbɨ nyaʼa kɔ ghaʼ ɨmbə̀ʼ ə̀fàʼì ze nɨ mbɨ nyaʼa faʼ ənɨ mbə ɨbɔ.
44007042	Àyɨə Ŋwìə̀ nyaʼa fid i njìm ənɨ mɨ̀mə̌d. Wɨ̀ nyaʼa ghɨ̀ ni mbɨ kɔ wumnɨ rɨtəmɨ te rɨ əton ɨkaŋ ɨchî nɨ mbɨ nyaʼa ŋwaʼnɨ ɨŋga ə̀ŋwàʼnɨ̀ bə̂d ɨ̀kə̀n ni: 'Mɨ̀Izre, mbə wa nyaʼa nàʼ nyam te nɨ mbɨ kyemɨ bə̀ nàʼ ɨghɨ ə̀fà ɨ num ənɨ mbə̀ nyaʼa ɨghəm ɨwu ɨwum kwè ɨŋga ɨbad rɨkwàʼi ə?
44007043	Mbə mbɨə nyaʼə bèʼə̀ yeʼ ɨŋwenɨ ŋwìə̀ we nɨ mbɨə tɔŋ ənɨ Molòk bə̀ bèʼə̀ fɨtəmɨ ŋwìə̀ we nɨ mbɨə tɔŋ ənɨ Refàn, nɨ yeʼ mbɨ̀anèŋ mbe nɨ mbə̀ nyaʼa tekɨ ɨmbə̀ʼ wumnɨ. Əne mə bɨrɨ cha əwən ənɨ ɨ̀nɔ̀ʼɔ̀ ənɨ mbɨ chè ə Babilɔ̀n wò.'
44007044	“Mba mɨ̀mbǎʼ rəŋwe mbɨə nyaʼə bèʼ ɨŋwenɨ Ŋwìə̀ mbɨ mɨ̀mə̌d ənɨ mbɨ nyaʼa ɨŋga ɨbad rɨkwàʼi. Mbɨ nyaʼa kod ɨŋwenɨ we ɨchî nɨ Ŋwiə̀ nyaʼa chwi əmbɨ Mose ni wɨ̀ kod. Mbɨ nyaʼa kod beenɨ əbɔʼ əmɨg ze nɨ Ŋwìə̀ nyaʼa chwi əmbɨ Mose.
44007045	Ənɨ əgha ə nyaʼa saarɨ, mba mɨ̀mbǎʼ rəŋwe, nɨ nyaʼa mbɨ Jòsuà, nyaʼa bèʼ ɨŋwenɨ we yeʼe nyɨ ɨŋga əbeŋ zɔ̂ ənɨ mbɨ nyaʼa fə nɨŋ ɨbeŋ mbe nɨ Ŋwìə̀ nyaʼa fə fid bə̂d rɨŋga. Ɨŋwenɨ we nyaʼa chub ɨŋga əbeŋ zɔ̂ pè ənɨ Dèvîd nyaʼa ɨfɔ̂n.
44007046	Ŋwìə̀ nyaʼa zə ni Dèvîd ə bɔ̀ŋ. Əne Dèvîd nyaʼa ghà ɨ bɔ ni wɨ̀ saŋ i tə bɔm əsɨ ə chubɨ əmbɨ məd we nɨ yeʼ Ŋwìə̀ Jekɔ̂b.
44007047	À yɨ ɨfɔ̂n Solomòn nyaʼa bɔm nəb ze ɨ bɔ.
44007048	“Àyɨə chəi Ə̀chè-ɨsɨg ə chub ɨŋga nəb nɨ bə̂d bɔmɨ. Wə̀d ɨ̀kə̀n Ŋwìə̀ ə ghà ni,
44007049	'Ə̀nùŋɨ̀sɨg ə ghà ni, ɨkaŋ yɨ mɨ ətən ɨfɔ̀n, si yɨ əsɨ nɨ mɨə teerɨ mbɨ ɨwu ɨgun. À kɨ ɨkwɨ nəb wi nɨ à bɨrɨ bɔm ɨ num ə? Kɨ̀ à kɨ əsɨ zi nɨ mə bɨrɨ zwiirɨ əŋgu ə?
44007050	Ka à wa kɨ i mbɨ ɨbɔ nyaʼa tekɨ ɨghɨ mbɔ̂ jìm ə?'
44007051	“Mbə yɨə mɨ̀-ə̀kà ɨtu! Tə fîŋ mbɨ mbə ɨ̀tǒŋ yɨ ɨghabɨ tɨ bə̂d mbe nɨ kaʼi mɨ̀Jû! Chəi mbə̀ə zuunɨ Əzwî ə Zeŋɨ! Mbə yɨ ɨghabɨ mbə mɨ̀mbǎʼ rəŋwe. Mbə mbɨə ghɨ̀ àmei ɨnû mbe nɨ mɨ̀mə̌d nyaʼə ghɨ̀ə̀.
44007052	À kɨə wə̀d ɨ̀kə̀n Ŋwìə̀ wi nɨ chəi mbə mɨ̀mbǎʼ rəŋwe nyaʼa nwendɨ tɨkyerɨ-ɨwu ɨməd ə? Mbɨ nyaʼa zwiirɨ bə̂d mbe nɨ nyaʼa be ghà ni Wə̀d we nɨə ghɨ̀ ɨnû nɨ kùʼnɨ̀ bɨrɨ yeʼe. Tɨ̀nîn mbə fə fèn əməd mbɨ zwiirɨ.
44007053	Mbə nyaʼa nɨŋ tɨkə te nɨ mbɨ̀aŋgɨrə̀ nyaʼa naʼa, àyɨə chəi mbə̀ə nùŋə̀.”
44007054	Ənɨ mə̀saʼ əbeŋ mbe nyaʼa zu ɨnû mbe nɨ Stɨfɨ̀n nyaʼə ghàə̀, mbɨ nyaʼa sə ɨtəm kwàʼ rɨŋgəʼ. Mbɨ nyaʼa sə əne, kud əsɔŋ əbɔʼ məd.
44007055	Àyɨə Stɨfɨ̀n, nɨ Əzwî ə Zeŋɨ ə nyaʼa swi ɨŋga məd, nyaʼa neŋ ɨkaŋ zə ɨzeŋɨ zeŋɨ Ŋwiə̀ bə̀ zə ə Yeso nɨ nyaʼa təm əbà əbɔ ə jɨgɨ ə Ŋwiə̀.
44007056	Wɨ̀ nyaʼa zə əne ghà ni, “Mbə̀ zə! Mə wɨə zə ɨkaŋ əfìʼə. Mə wɨə bə̀ zə ə Wan Wə̀d nɨ təm əbà əbɔ ə jɨgɨ ə Ŋwiə̀.”
44007057	Mə̀saʼ əbeŋ mbe nyaʼa zu əne, kyeŋ rɨ̀kǎ, kubrɨ mbə ɨ̀tǒŋ ənɨ mbə ɨbɔ, fɔtɨ suə wò fetɨ ɨgwɨ məd,
44007058	nɨŋ əməd wò màʼ ənjìm əsɨ ze, tumbɨ ənɨ əti. Bə̂d mbe nɨ nyaʼə tumbɨ əməd nyaʼa nùŋ tə ngywɨ̌ ɨban ɨwu əjɔŋ ə mɔʼɔ nɨ ɨkum məd nyaʼə Sɔ̂l.
44007059	Ənɨ mbɨ nyaʼə tumbɨ ə Stɨfɨ̀n əne, wɨ̀ nyaʼa kɔ̀ŋgɨ̀ ə Ŋwiə̀ ghà ni, “Ə̀nùŋɨ̀sɨg Yeso, nɨŋ mɨ əzwî!”
44007060	Ənɨ wɨ̀ nyaʼa ghà əne, wɨ̀ nyaʼa chìndɨ̀ ɨtu ɨnywɨ ə si, kyeŋ rɨ̀kǎ ghà ni, “Ə̀nùŋɨ̀sɨg, tɨrə̀ yim e mɨ̀mə̌d ɨŋga fîŋ ɨmbə̀ʼ ənû rɨbɔ̀ŋ zɔ̂ nɨ mbɨ ghɨ.” Ənɨ wɨ̀ nyaʼa ghà əne, wɨ̀ nyaʼa mèndɨ̀.
44008001	Sɔ̂l nyaʼa ben ni mbɨ zwiirɨ ə Stɨfɨ̀n. Àmei əni ze nɨ mbɨ nyaʼa zwiirɨ ə Stɨfɨ̀n, mbɨ nyaʼa kɔ nwèndɨ̀ rɨkyerɨ-ɨwu bə̂d Kristo ə Jèrusalèm kwàʼ ənɨ ɨkǎ. Bə̂d Kristo mbe mɨjìm nyaʼa jàŋ wò ɨŋga ɨba ɨbeŋ mbe rɨ ə Jùdeyà fɔrɨ ə Sàmàriyà. Àmei bə̂d tom nyaʼa ten ə Jèrusalèm.
44008002	Bə̂d nɨ nyaʼa nuŋ fîŋ ɨgun ə Ŋwiə̀ nyaʼa nɨŋ əvɨ ə Stɨfɨ̀n wò tweŋɨ. Mbɨ nyaʼa dì əməd kwàʼ rɨŋgəʼ.
44008003	Sɔ̂l nyaʼa kə̀b ni njɨ tə nimnɨ bə̂d Kristo. Əne wɨ̀ nyaʼa kɔ ghanə nyɨrə nəb, yènə̀ sùŋə̀ bə̂d mbe nɨ nyaʼa ben ə Kristo, mbaŋə̀ mbɨ məyi, wò zɨ ə ndəŋ.
44008004	Bə̂d Kristo mbe nɨ nyaʼa jaŋɨ, mbɨə nyaʼə yènə̀ ghà ɨŋgam Ŋwiə̀ ɨsɨ jìm.
44008005	Filip nyaʼa swiʼi wò ɨŋga əsɨ ə mɔʼɔ əbà əbeŋ ze rɨ ə Sàmàriyà. Wɨ̀ nyaʼa pè kɔ ghà ənû ɨmbə̀ʼ Wə̀d we nɨ Ŋwiə̀ zɔʼɔ əmbɨ ə bə̂d mbe nɨ nyaʼa əsɨ ze.
44008006	Ənɨ mɨnɔ̂n bə̂d nyaʼa zu bə̀ zə ɨnû yiirɨ mbe nɨ Filip nyaʼə ghɨ̀ə̀, mbɨ nyaʼa zɨ̀ ətu nɨ zwetɨ ɨnû mbe nɨ wɨ̀ nyaʼə ghàə̀.
44008007	Ɨzwî rɨbɔ̀ŋ nyaʼa jwɨ̀ rɨŋga bə̂d mɨ̀nɔnɔʼ. Ɨ mbɨə nyaʼə jwɨ̀ə̀ kyeŋə rɨ̀kǎ. Ɨbuʼrɨ bə̂d mɨ̀nɔnɔʼ mbɨ ə bə̂d nɨ nyaʼə tèʼ ɨwu nyaʼa bɔtɨ.
44008008	Əze ə nyaʼa ghɨ̀ ni ɨghaʼi swi ɨŋga fîŋ bə̂d mbe rɨŋga əsɨ ze.
44008009	Mbaŋə̀ mɔʼɔ zɨə nyaʼa ə Sàmàriyà nɨ ɨkum məd nyaʼə Saimòn. Saimòn we wɨə nyaʼə ghɨ̀ mɨ̀sà. Bə̂d mɨjìm mbe rɨ ə Sàmàriyà mbɨə nyaʼə yiirɨ ɨnû mbe nɨ wɨ̀ nyaʼə ghɨ̀ə̀. Məd ziə wɨə nyaʼə ghàə̀ ni tə yɨ ədabɨ ə wə̀d.
44008010	Bə̂d mɨ̀jìm, kɔ rɨ ənɨ mbɨ kwa wò pè ənɨ mbɨ kyeŋ nyaʼa zɨ̀ ətu ənɨ ɨnû mbe nɨ wɨ̀ nyaʼə ghàə̀, əne ɨ mbɨə nyaʼə ghàə̀ ni, “Ŋwìə̀ fə naʼ ɨka əmbɨ ə mbaŋə̀ zɔ̂, nɨ yeʼ ɨka nɨ ghɨ ɨnû nɨ dabə.”
44008011	Bə̂d mbe nyaʼa zɨ̀ ətu ənɨ ɨnû mbe nɨ wɨ̀ nyaʼə ghàə̀ ɨmbə̀ʼ ɨghəm nɨ wɨ̀ nyaʼa fə ghɨ̀ mɨ̀sà ənɨ əgha ə se, mbɨ zəə yiirɨə.
44008012	Àyɨə ənɨ mbɨ nyaʼa ben ənû ze nɨ Filip nyaʼə ghàə̀, nɨ nyaʼa ɨkə̂n chɔ̀m ɨmbə̀ʼ ənû ɨfɔ̀n ə Ŋwiə̀ bə̀ fɔrɨ ɨmbə̀ʼ ə Yeso Kristo, mbɨ nyaʼa nɨŋ mɨnib, mbaŋə̀ mbɨ məyi.
44008013	Saimòn ziə nyaʼa ben ə Kristo. Ənɨ mbɨ nyaʼa fə naʼ mɨnib ɨ bɔ, wɨ̀ nyaʼa kɔ beenɨ əbɔʼ Filip. Wɨ̀ nyaʼa zə ɨnweenɨ-ɨnû mbɨ ɨnû yiirɨ kyeŋ mbe nɨ Filip nyaʼə ghɨ̀ə̀, mbɨ chè əməd.
44008014	Ənɨ bə̂d tom mbe rɨ ə Jèrusalèm nyaʼa zu ni bə̂d mbe rɨ ə Sàmàriyà fə ben ɨŋgam Ŋwiə̀, mbɨ nyaʼa tom ə Pità mbɨ Jɔ̌n əsɨ mɨ̀mə̌d.
44008015	Ənɨ mbɨ nyaʼa pè əŋgu, mbɨ nyaʼa kɔ̀ŋgɨ̀ ə Ŋwiə̀ ɨgwɨ mɨ̀mə̌d ɨmbə̀ʼ Əzwî ə Zeŋɨ ə yeʼe ɨgwɨ mɨ̀mə̌d.
44008016	Chəi Əzwî ə Zeŋɨ ə nyaʼa kɨrɨ yeʼe ɨgun ə wə̀d mɔʼɔ rəbɔʼ mɨ̀mə̌d. Mbɨ nyaʼa kɨrɨ nɨŋ àmei mɨnib ənɨ ɨkum Ə̀nùŋɨ̀sɨg Yeso.
44008017	Ənɨ Pità mbɨ Jɔ̌n nyaʼa zab mbə ɨbɔ ɨgwɨ mɨ̀mə̌d, Əzwî ə Zeŋɨ ə nyaʼa yeʼe ɨgwɨ mɨ̀mə̌d.
44008018	Ənɨ Saimòn nyaʼa zə ni Əzwî ə Zeŋɨ zɨə nyaʼa yeʼe ɨgwɨ ə bə̂d ɨchî nɨ bə̂d tom mbe nyaʼə zab mbə ɨbɔ ɨgwɨ mɨ̀mə̌d, wɨ̀ nyaʼa naʼ ɨkab əmbɨ Pità mbɨ Jɔ̌n,
44008019	ghà ni, “Mbə̀ bə nàʼ ɨka wɔ̂ ɨ num ɨmbə̀ʼ mə mɨ zab mbɨ ɨbɔ ɨgun ə wə̀d mɔʼɔ, Əzwî ə Zeŋɨ ə yeʼe ɨgwɨ məd.”
44008020	Àyɨə Pità nyaʼa wììrɨ̀ ɨ bɔ ni, “Àwɔ̀ nim mbɨ e ɨkab, ɨmbə̀ʼ ɨghəm nɨ à kɔndɨ ni à we tɨ̀ à zon əghɨ ze nɨ Ŋwiə̀ neʼ bə̂d əŋgu ənɨ ɨkab!
44008021	Chəi à berɨ əba kɨ̀ rɨmbin ɨŋga ə̀fàʼì zɔ̂, ɨmbə̀ʼ ɨghəm nɨ chəi e fîŋ kuʼ ɨfě Ŋwiə̀.
44008022	Əne beŋ e fîŋ tɨ ənɨ ənû rɨbɔ̀ŋ zɔ̂, kɔ̀ŋgɨ̀ Ə̀nùŋɨ̀sɨg ni, ɨghə̀m ɨ we tɨ̀ wɨ̀ waʼ ɨnû rɨbɔ̀ŋ mbe nɨ àwɔ̀ ə kɔndɨ ɨŋga e fîŋ.
44008023	Mə zə ni ə̀dìì ə fə swi ɨŋga e fîŋ. Mə fə bə̀ zə ni àwɔ̀ yɨə wə̀d ndəŋ əmbɨ ɨnû rɨbɔ̀ŋ.”
44008024	Saimòn nyaʼa wììrɨ̀ ni, “Mbə̀ kɔŋgɨ Ə̀nùŋɨ̀sɨg ɨgwɨ num, ɨmbə̀ʼ tɨ ənû ə mɔʼɔ rəbɔʼ mbɔ̂ nɨ mbə̀ gha ə ghɨ ənɨ ə num.”
44008025	Ənɨ Pità mbɨ Jɔ̌n nyaʼa fə gha ɨnû mbe nɨ mbɨ nyaʼa kyerɨ, bə̀ ghà ɨŋgam Ŋwiə̀, mbɨ nyaʼa bə̀ndɨ̀ wò ə Jèrusalèm, yènə̀ ghà ɨkə̂n chɔ̀m ɨŋga ɨsɨ nɔnɔʼ ə Sàmàriyà.
44008026	Aŋgɨrə̀ Ə̀nùŋɨ̀sɨg nyaʼa ghà əmbɨ Filip ni, “Tekɨ ɨnyod nɔ̀ʼ wò əbà rɨ əton, ɨnə̂njɨ̀ we nɨə swiʼ rɨ ə Jèrusalèm wò ə Gazà.” Wɔ̂ yɨ ɨnə̂njɨ̀ we nɨə che ɨŋga ɨbad rɨkwàʼi.
44008027	Filip nyaʼa zu əne, nɔ̀ʼ wò pè zə mbaŋə̀ mɔʼɔ rɨ ə Ìtìopià. Mbɨ nyaʼa fə zaʼ mbaŋə̀ ze. Mbaŋə̀ ze yɨə nyaʼə wə̀d kyeŋ nɨə nùŋ ɨkab Kandès, nɨ nyaʼa ɨfɔ̂n əyi we rɨ ə Ìtìopià. Mbaŋə̀ ze nyaʼa wo ɨ wumnɨ ə Ŋwiə̀ ə Jèrusalèm.
44008028	Filip nyaʼa zə əməd ənɨ wɨ̀ nyaʼə bə̀ndɨ̀ rɨ ə Jèrusalèm ɨŋga ɨkarɨ nɨ ngyi tɨə sùŋə̀. Ɨ wɨə nyaʼə foŋ ə̀ŋwàʼnɨ̀ ze nɨ wə̀d ɨ̀kə̀n Ŋwìə̀ Aizayà nyaʼa ŋwàʼnɨ̀.
44008029	Əzwî ə Zeŋɨ ə nyaʼa ghà əmbɨ Filip ni, “Ndə̀ wo yèn ɨban ɨkarɨ we.”
44008030	Əne Filip nyaʼa nòrə̀ wò ɨban ɨkarɨ we, pè zu ɨchî nɨ mbaŋə̀ ze nyaʼə foŋ ə̀ŋwàʼnɨ̀ ze nɨ wə̀d ɨ̀kə̀n Ŋwìə̀ Aizayà nyaʼa ŋwàʼnɨ̀. Wɨ̀ nyaʼa zu əne biirɨ ni, “À foŋ ɨŋgam we e ətu ə zeŋ ə?”
44008031	Wə̀d kyeŋ we nyaʼa wììrɨ̀ ni, “Mɨ ətu ə kɨə wò zeŋ rɨ ye, nɨ chəi wə̀d mɔʼɔ toʼrɨ ɨŋgam rəŋgu ɨ num ə?” Ənɨ wɨ̀ nyaʼa biirɨ əne, wɨ̀ nyaʼa ghà əmbɨ Filip ni wɨ̀ kɔʼ nyɨ chub ɨŋga ɨkarɨ we mbɨ ni.
44008032	Əsɨ Ə̀ŋwàʼnɨ̀ ə Ŋwiə̀ ze nɨ wɨ̀ nyaʼə foŋə yɨ ni: “Məd yɨ ɨghabɨ njɨ̀g nɨ mbɨ nɨŋ ɨ wo kyemɨ, bə̀ fɔrɨ ɨghabɨ ə wan njɨ̀g nɨ kəm rəziə ənɨ mbɨə serə nyôŋ rɨ məd, əne chəi wɨ̀ nyaʼa fiʼ i ɨchû.
44008033	Mbɨ nyaʼa naʼ tɨ̀nìd ətu ɨ bɔ. Chəi mbɨ nyaʼa saʼ ɨsaʼi məd ɨchî nɨ kuʼnɨ. À kɨə we nɨ tɨ̀ wɨ̀ ghà ənû ɨmbə̀ʼ bə̂d tɨ ənɨ əghaŋ əməd ə? Ɨ̀tènɨ̀ məd ɨgwɨ ə si fə mì i.”
44008034	Wə̀d kyeŋ we nyaʼa foŋ əne, biirɨ əmbɨ Filip ni, “Mə buʼ ɨbɔ ɨ ne, ghà ɨ num, wə̀d ɨ̀kə̀n wɔ̂ ə gha ənû zɔ̂ ɨmbə̀ʼ ə we ə? À kɨ ɨmbə̀ʼ məd ziə kɨ̀ ɨmbə̀ʼ wə̀d cherə ə?”
44008035	Filip nyaʼa kɔ mbɨ əsɨ ə̀ŋwàʼnɨ̀ zɔ̂, ghà ɨkə̂n chɔ̀m ɨmbə̀ʼ ə Yeso ɨ bɔ.
44008036	Ənɨ mbɨ nyaʼə yènə̀ wò ɨgwɨ ɨnə̂njɨ̀ we, mbɨ nyaʼa pè əsɨ nɨ ətuŋ ə nyaʼa əŋgu, əne wə̀d kyeŋ we nyaʼa ghà ni, “Zə, à yɨ mɨnib mbɔ̂! À kɨə ye nɨ tɨ̀ zɨə kən ni tɨ mə̀ nɨŋ əmɨ mɨnib ə?” [
44008037	Filip nyaʼa ghà ni, “À mɨ ben ə Yeso Kristo ənɨ e fîŋ jìm, mə we tɨ̀ mə nàʼ mɨnib ɨ ne.” Wə̀d kyeŋ we nyaʼa wììrɨ̀ ni, “Mə ben ni Yeso Kristo yɨə Wan Ŋwìə̀.”]
44008038	Wə̀d kyeŋ we nyaʼa ghà mbɨ təmnɨ ɨkarɨ we. Mɨ̀mə̌d mbe mɨbe nyaʼa swiʼi wò nyɨ ɨŋga ətuŋ ze. Filip nyaʼa nàʼ mɨnib ɨ bɔ əŋgu.
44008039	Ənɨ mbɨ nyaʼa kɔʼ jwɨ̀ rɨŋga ətuŋ ze, Əzwî Ə̀nùŋɨ̀sɨg ə nyaʼa nɨŋ ə Filip wo mbɨ məd. Chəi wə̀d kyeŋ we nyaʼa wɨrɨ zə əməd. Əne wɨ̀ nyaʼa kɔ wo i yènə̀ ghaʼə.
44008040	Àyɨə mbɨ nyaʼa zə ə Filip ə Azotùs. Ɨ wɨə nyaʼə yènə̀ ghà ɨkə̂n chɔ̀m ɨŋga ɨsɨ jìm. Ɨ wɨə nyaʼə yènə̀ ghà əne wò pè ə Kàisàriyà.
44009001	À nyaʼa ənɨ ə nyùmə̀ we, Sɔ̂l nyaʼa wò ɨmbì kàʼə̀ ni tə bɨrɨ zwiirɨ mə̀mə̀ə̀nɨ̀-ɨ̀nù Ə̀nùŋɨ̀sɨg. Əne wɨ̀ nyaʼa wò əsɨ ətu ɨgwɨ ə bə̂d mbàn Ŋwìə̀,
44009002	pè ghà ɨ bɔ ni wɨ̀ ŋwaʼnɨ ɨ̀ŋwàʼnɨ̀ nɨ toʼrɨ əwi əmbɨ ə bə̂d mbe rɨŋga nəb tɨ ə̀kàtɨ̀ te rɨ ə Dàmaskɔ̀s, ɨmbə̀ʼ tə mɨ zə bə̂d mɔʼɔ əŋgu nɨə beenɨ əbɔʼ Ɨnə̂njɨ̀ we nɨ Yeso nyaʼə chwiə, kɨ̀ à kɨ ə mbaŋə̀ kɨ̀ à kɨ məyi, tə we tɨ̀ rə gywɨ̀ mɨ̀mə̌d kod nɨŋ yeʼe ə Jèrusalèm.
44009003	Ənɨ wɨ̀ nyaʼə wòə̀ sɨə tiinɨ ɨban ə Dàmaskɔ̀s, ɨzeŋɨ zeŋɨ mɔʼɔ rɨkaŋ nyaʼa sàʼ te kad əməd.
44009004	Wɨ̀ nyaʼa feŋ ə si, əne zu gɨ̂ nɨ nyaʼa ghà ɨ bɔ ni, “Sɔ̂l! Sɔ̂l! À kɨə nwèndɨ̀ tum rɨkyerɨ-ɨwu ɨmbə̀ʼ ə yè ə?”
44009005	Sɔ̂l nyaʼa biirɨ ni, “Àwɔ̀ kɨə we, Ə̀nùŋɨ̀sɨg ə?” Gɨ̂ ze nyaʼa wììrɨ̀ ni, “À yɨə mɔ̌ Yeso we nɨ àwɔ̀ ə nwèndɨ̀ rɨkyerɨ-ɨwu məd.
44009006	Àyɨə nɔʼ wò nyɨ ə Dàmaskɔ̀s. À mɨ pè əŋgu, wə̀d mɔʼɔ bɨrɨ gha ənû ze nɨ à berɨ ghɨ̀.”
44009007	Mbaŋə̀ te nɨ nyaʼə yènə̀ mbɨ Sɔ̂l nyaʼa təm mbə̀ŋnə. Mbɨ nyaʼa zu gɨ̂ ze, àyɨə chəi mbɨ nyaʼa zə wə̀d.
44009008	Sɔ̂l nyaʼa nɔ̀ʼ rɨ ə si, àyɨə ənɨ wɨ̀ nyaʼa fiʼ e əghə, chəi wɨ̀ nyaʼa zə ɨsɨ. Əne mbɨ nyaʼa yim əbɔ əməd mbɨ wò nyɨ ə Dàmaskɔ̀s.
44009009	Wɨ̀ nyaʼa chub ɨni ɨtad nɨ chəi wɨ̀ zə ɨsɨ. Chəi wɨ̀ nyaʼa bə̀ jɨg kɨ̀ bè nɔ.
44009010	À nyaʼa ənɨ ə nyùmə̀ we, mbaŋə̀ mɔʼɔ nɨ nyaʼa ben ə Kristo, nɨ ɨkum məd nyaʼə Ànàniàs, wɨə nyaʼə chub ə Dàmaskɔ̀s. Tɨ̀taanɨ njə̀m nyaʼa chè əməd, wɨ̀ zu nɨ Ə̀nùŋɨ̀sɨg tɔŋ əməd ni, “Ànàniàs!” Wɨ̀ nyaʼa wììrɨ̀ ni, “Ə̀nùŋɨ̀sɨg, à yɨə mɔ̌ wɔ̂.”
44009011	Ə̀nùŋɨ̀sɨg nyaʼa ghà ɨ bɔ ni, “Tekɨ ɨnyod wò əkwɨ Judàs we nɨə chub Ɨnə̂njɨ̀ we nɨ Təmɨ. À mɨ pè əŋgu, à biirɨ mbaŋə̀ mɔʼɔ ze rɨ ə Tasùs nɨ ɨkum məd yeʼ ə Sɔ̂l. Ɨ wɨə kɔ̀ŋgɨ̀ ə Ŋwiə̀.
44009012	Tɨ̀taanɨ njə̀m fə chè əməd wɨ̀ zə mbaŋə̀ mɔʼɔ nɨ ɨkum məd yeʼ ə Ànàniàs nɨ yeʼe nyɨ zab mbi ɨbɔ ɨgwɨ məd ɨmbə̀ʼ wɨ̀ wɨrɨ zə ɨsɨ.”
44009013	Ànàniàs nyaʼa wììrɨ̀ ni, “Ə̀nùŋɨ̀sɨg, bə̂d mɨ̀nɔnɔʼ fə ghà ɨ num ɨmbə̀ʼ mbaŋə̀ zɔ̂. Mbɨ fə ghà ɨmbə̀ʼ ɨchî nɨ wɨ̀ fə zɨ ŋgəʼ nɔnɔʼ ɨgwɨ mbe bə̂d ə Jèrusalèm.
44009014	Wɨ̀ fə nɨŋ ɨka rɨ əmbɨ ə bə̂d kyeŋ mbe rɨ ə mbàn Ŋwìə̀, əne wɨ̀ fə yeʼe əgha ɨmbə̀ʼ gywɨ̀ bə̂d mɨjìm mbe nɨə wumnɨ əwe.”
44009015	Àyɨə Ə̀nùŋɨ̀sɨg nyaʼa ghà ɨ bɔ ni, “Ndə̀, ɨmbə̀ʼ ɨghəm nɨ mə fə chɔʼ əməd ni wɨ̀ faʼ ɨ num. Wɨ̀ bɨrɨ jaŋ ənû ɨmbə̀ʼ əmɨ əmbɨ bə̂d mbe nɨ kaʼi mɨ̀Jû, əmbɨ mɨfɔ̀n bə̀ fɔrɨ əmbɨ mɨ̀Izre.
44009016	Mə bɨrɨ chwi ŋgəʼ jìm ze nɨ wɨ̀ berɨ zə ɨmbə̀ʼ əmɨ ɨ bɔ.”
44009017	Əne Ànàniàs nyaʼa wò nyɨ ɨŋga nəb ze, pè zab mbi ɨbɔ ɨgwɨ məd, ghà ni, “Aŋgɔb Sɔ̂l, Ə̀nùŋɨ̀sɨg Yeso we nɨ kəʼ jwɨ̀ ənɨ e ɨfě ənɨ a kə̀ʼ yeʼe əgha, fə chà əmɨ əsɨ ne ɨmbə̀ʼ à wɨrɨ zə ɨsɨ, Əzwî ə Zeŋɨ ə swi ɨŋga ne.”
44009018	Àmei əwu əwən, əghɨ ə mɔʼɔ ɨghabɨ əkəb əgwi ə nyaʼa feŋ tɨ ənɨ əghə əməd, əne wɨ̀ nyaʼa wɨrɨ kɔ zə ɨsɨ. Wɨ̀ nyaʼa nɔ̀ʼ nɨŋ mɨnib.
44009019	Ənɨ wɨ̀ nyaʼa fə jɨgɨ, ɨnyod məd nyaʼa wɨrɨ kàànɨ̀. Sɔ̂l nyaʼa chub ɨni nɔnɔʼ ə Dàmaskɔ̀s. Ɨ wɨə nyaʼə chubə mbɨ ə bə̂d mbe nɨ nyaʼa ben ə Kristo.
44009020	Wɨ̀ nyaʼa nɔ̀ʼ əwu əwən wò nyɨ ɨŋga nəb ə̀kàtɨ̀ ze rɨ əsɨ ze kɔ gha ɨŋgam Ŋwiə̀ ɨmbə̀ʼ ə Yeso. Ɨ wɨə nyaʼə ghàə̀ ni, “Yeso yɨə Wan Ŋwìə̀.”
44009021	Bə̂d mɨjìm mbe nɨ nyaʼa zu ɨnû mbe nɨ wɨ̀ nyaʼə ghàə̀, nyaʼa yiirɨ əne biirɨ ni, “Ka wɔ̂ wa kɨ i mbaŋə̀ ze nɨə kə̀ʼə̀ nàʼə̀ ŋgəʼ əmbɨ ə bə̂d mbe nɨə tɔŋ ɨkum wɔ̂ ə? Wɨ̀ rɨ wa yeʼe i əgha ɨmbə̀ʼ gywɨ bə̂d mbe nɨə wumnɨ ə mbaŋə̀ ze nɨ mbɨə tɔŋ ənɨ Yeso, kod mɨ̀mə̌d nɨŋ wò əsɨ bə̂d kyeŋ mbe rɨ ə mbàn Ŋwìə̀ ə?”
44009022	Àyɨə Sɔ̂l wɨə nyaʼə ghà ɨŋgam Ŋwiə̀ ənɨ ɨka. Wɨ̀ nyaʼa bə̀ kubrɨ mɨchû mɨ̀Jû mbe nɨ nyaʼə chub ə Dàmaskɔ̀s ɨchî nɨ wɨ̀ nyaʼə chwiə rɨŋga Ə̀ŋwàʼnɨ̀ ə Ŋwiə̀ ni Yeso yɨə Wə̀d we nɨ Ŋwiə̀ zɔʼɔ.
44009023	Ənɨ ɨni nɔnɔʼ nyaʼa chě, mɨ̀Jû nyaʼa taŋ mɨnaŋ ni mbɨ zwiirɨ əməd,
44009024	àyɨə mbɨ nyaʼa jə ɨsə ɨmbə̀ʼ mɨnaŋ mbe əmbɨ Sɔ̂l. Mɨ̀Jû mbe mbɨə nyaʼə wòm əməd ənɨ mɨchû ɨkam mbe rɨ əsɨ ze əziə mbɨ ɨzimɨ ɨmbə̀ʼ zwiirɨ məd.
44009025	Àyɨə bə̂d mbe nɨ nyaʼə beenɨ əbɔʼ Sɔ̂l nyaʼa nɨŋ əməd ɨzimɨ, swi əməd ɨŋga rɨkaʼ ɨchû ɨbɨgɨ nɨ nyaʼa ə̀gùʼ ɨkam we nɨ nyaʼa kad əsɨ ze, ɨmbə̀ʼ wɨ̀ nod i.
44009026	Ənɨ Sɔ̂l nyaʼa wo ə Jèrusalèm, wɨ̀ nyaʼa kə̀b nɨ fɔtɨ əbɔʼ bə̂d mbe nɨ nyaʼa ben ə Kristo, àyɨə mɨ̀mə̌d mɨjìm mbɨə nyaʼə bɔ əməd ɨmbə̀ʼ ɨghəm nɨ chəi mbɨ nyaʼa ben ni məd yɨ wɨ mɔʼɔ rəbɔʼ bə̂d mbe nɨ ben ə Kristo.
44009027	Banabàs nyaʼa nɨŋ ə Sɔ̂l mbɨ wo əsɨ bə̂d tom mbe, pè tòʼrɨ̀ ɨchî nɨ Sɔ̂l nyaʼa zə Ə̀nùŋɨ̀sɨg ɨnə̂njɨ̀, Ə̀nùŋɨ̀sɨg gham ɨ bɔ. Wɨ̀ nyaʼa bə̀ tòʼrɨ̀ ɨchî nɨ Sɔ̂l nyaʼə ghà ɨŋgam Ŋwiə̀ ə Dàmaskɔ̀s ənɨ ɨkum Yeso ənɨ fîŋ nɨ kǎ.
44009028	Sɔ̂l nyaʼa chubɨ mbɨ mɨ̀mə̌d ə Jèrusalèm, yènə̀ ghà ɨŋgam Ŋwiə̀ ənɨ ɨkum Ə̀nùŋɨ̀sɨg ənɨ fîŋ nɨ kǎ.
44009029	Ɨ wɨə nyaʼə ghàmə̀ bə̀ tàŋə̀ mbɨ mɨ̀Jû mbe nɨ nyaʼə ghàm ɨŋgam Grik, àyɨə mbɨ nyaʼa kə̀b zwiirɨ əməd.
44009030	Ənɨ bɔŋgɔb mbe nyaʼa kyerɨ ənû zɔ̂, mbɨ nyaʼa nɨŋ əməd swiʼi wò ə Kàisàriyà, əne chà əməd ə Tasùs.
44009031	À nyaʼa ənɨ ə nyùmə̀ we, tɨfetɨ bə̂d Kristo rɨjìm te nɨ nyaʼə Jùdeyà mbɨ te nɨ nyaʼə Galiliî fɔrɨ te nɨ nyaʼə Sàmàriyà nyaʼa chub ənɨ əbɔrəbɔd. Bə̂d mbe nɨ nyaʼa benɨ mbɨə nyaʼə wumnɨ Ə̀nùŋɨ̀sɨg. Əzwî ə Zeŋɨ ə zɨə nyaʼə wèèrɨ̀ə̀ bə̂d mbe nɨ nyaʼa ben ə Kristo. Ɨnun mɨ̀mə̌d wɨə nyaʼə bə̀ nɔʼrɨə wò ɨmbì.
44009032	Ɨchî nɨ Pità nyaʼə yèn ɨŋga ɨsɨ mbe ɨjìm, wɨ̀ nyaʼa bə̀ swiʼi wò ghandɨ bə̂d Ŋwiə̀ mbe nɨ nyaʼə chub ə Lidà.
44009033	Ənɨ wɨ̀ nyaʼa pè əŋgu, wɨ̀ nyaʼa zə mbaŋə̀ mɔʼɔ nɨ ɨkum məd nyaʼə Eniàs. Mbaŋə̀ ze nyaʼa fə buʼrə. Chəi wɨ̀ nyaʼa nɔʼ rɨ ɨgun əbàʼ ənɨ ɨghəm ɨwu famɨ.
44009034	Pità nyaʼa ghà ɨ bɔ ni, “Eniàs, Yeso Kristo fə vɨ əwe. Nɔʼ rətiə tekɨ e baʼ.” Eniàs nyaʼa nɔ̀ʼ àmei əwu əwən.
44009035	Bə̂d mɨjìm mbe nɨ nyaʼə chub ə Lidà fɔrɨ ə Sharòn nyaʼa zə əməd, əne ben Ə̀nùŋɨ̀sɨg.
44009036	À nyaʼa ənɨ ə nyùmə̀ we, əyi mɔʼɔ nɨ nyaʼa ben ə Kristo wɨə nyaʼə chub ə Jopà. Ɨkum məd yɨə nyaʼə Tabità. Ɨkum məd ənɨ ɨŋgam Grik yɨə Dokàs. Ɨ wɨə nyaʼə ghɨ̀ ɨnû chɔ̀m. Ɨ wɨə nyaʼə bə̀ wèèrɨ̀ə̀ bə̂d ɨkwaŋ.
44009037	Tabità nyaʼa gù əwɔn, kwɨ. Mbɨ nyaʼa sò əvɨ əməd wò nùŋ ɨŋga ətu ə nəb ə mɔʼɔ ɨkaŋ.
44009038	Lidà wɨə nyaʼa ɨban ə Jopà. Ənɨ bə̂d mbe nɨ nyaʼa ben ə Kristo nyaʼa zu ni Pità wɨ ə Lidà, mbɨ nyaʼa tom mbaŋə̀ rɨ̀be əsɨ məd ni mbɨ pe buʼ ɨbɔ ɨ bɔ ghà ni, “Aŋgɔb, zambɨ yeʼe əsɨ na ə Jopà.”
44009039	Pità nyaʼa nɔ̀ʼ wò mbɨ mɨ̀mə̌d. Ənɨ wɨ̀ nyaʼa pe əŋgu, mbɨ nyaʼa nɨŋ əməd kɔʼ wò ɨŋga ətu ə nəb ze rɨkaŋ. Mɨku əyi mɨjìm nyaʼa təmbɨ ɨban məd, chweŋə mɨsɨ, chwiə ngywɨ̌ rɨ maʼi bə̀ chwiə ngywɨ̌ rɨ cherə te nɨ Dokàs nyaʼa tekɨ ənɨ wɨ̀ nyaʼa kɨrɨ ɨkǎ.
44009040	Pità nyaʼa chà mɨ̀mə̌d mɨjìm ɨsɨg, chìndɨ̀ ɨtu ɨnywɨ ə si, kɔ̀ŋgɨ̀ ə Ŋwiə̀, bèŋ nèŋ əvɨ ze ghà ni, “Tabità, nɔʼ rətiə!” Wɨ̀ nyaʼa fìʼ e əghə. Ənɨ wɨ̀ nyaʼa zə ə Pità, wɨ̀ nyaʼa nɔ̀ʼ chubɨ.
44009041	Pità nyaʼa yim əbɔ əməd, wèèrɨ̀ əməd ni wɨ̀ təm rətiə. Ənɨ wɨ̀ nyaʼa ghɨ əne, wɨ̀ nyaʼa tɔŋ bə̂d mbe nɨ nyaʼa ben ə Kristo mbɨ mɨku əyi mbe, chwiə Tabità nɨ yeʼ ɨkǎ əmbɨ mɨ̀mə̌d.
44009042	Ənû zɔ̂ ə nyaʼa jàŋ ɨŋga Jopà jìm, əne bə̂d mɨ̀nɔnɔʼ nyaʼa ben Ə̀nùŋɨ̀sɨg.
44009043	Pità nyaʼa chub ə Jopà ənɨ ɨkə nyùmə̀ mbɨ Saimòn we nɨ nyaʼə tekɨə gôb fènə̀.
44010001	Mbaŋə̀ mɔʼɔ zɨə nyaʼə Kàisàriyà nɨ ɨkum məd nyaʼə Kɔneliùs. Wɨ̀ yɨə nyaʼə ətu ɨgwɨ mɨ̀sɔgyɨ̀ ɨkɨ fibɨ̀ rəbɔʼ mɨ̀sɔgyɨ̀ mbe nɨ nyaʼa rɨ ə Italì.
44010002	Wɨ̀ nyaʼa nùŋ fîŋ ɨgun ə Ŋwiə̀. Ɨ wɨə nyaʼə bə̀ wumnɨ əməd mbɨ i ɨnəbɨ jìm. Ɨ wɨə nyaʼə nàʼ ɨghɨ əmbɨ ə bə̂d ɨkwaŋ əbu əbu. Ɨ wɨə nyaʼə bə̀ kɔŋgɨ ə Ŋwiə̀ ɨghəm jìm.
44010003	À nyaʼa ɨghabɨ mɨ̀nyùm mɨ̀tad əziə əni ə mɔʼɔ, tɨ̀taanɨ njə̀m nyaʼa chè əməd, wɨ̀ zə aŋgɨrə̀ Ŋwìə̀ nɨ nyaʼa wò kààrɨ̀ əməd ni, “Kɔneliùs!”
44010004	Kɔneliùs nyaʼa toŋ əghə ɨgwɨ aŋgɨrə̀ we, bɔ, əne biirɨ ni, “À kɨ ənû ə ye, masà ə?” Aŋgɨrə̀ we nyaʼa wììrɨ̀ ɨ bɔ ni, “Fîŋ Ŋwìə̀ ə bɔ̀ŋ əku ɨmbə̀ʼ ə̀kɔ̀ŋgɨ̀ ze nɨ àwɔ̀ ə kɔ̀ŋgɨ̀ə̀ fɔrɨ ɨmbə̀ʼ ɨkab we nɨ àwɔ̀ ə wèèrɨ̀ə̀ bə̂d ɨkwaŋ əŋgu. Əne wɨ̀ bɨrɨ wiirɨ e ə̀kɔ̀ŋgɨ̀.
44010005	Àmei rɨ̀nîn, tom bə̂d ə Jopà ni mbɨ wo nɨŋ mbaŋə̀ mɔʼɔ nɨ ɨkum məd yeʼə Saimòn nɨ mbɨə bə̀ tɔŋ ənɨ Pità.
44010006	Ɨ wɨə chubə mbɨ Saimòn we nɨə tekɨə gôb. Nəb məd zɨ əŋgo rɨ̀bàà.”
44010007	Ənɨ aŋgɨrə̀ we nɨ nyaʼa gham ɨ bɔ nyaʼa fə wò i, wɨ̀ nyaʼa tɔŋ mbi bə̂d ə̀fàʼì mɨbe bə̀ tɔŋ ə sɔgyɨ̀ mɔʼ rəbɔʼ mɨ̀sɔgyɨ̀ mbe nɨ nyaʼə fàʼ əton məd. Sɔgyɨ̀ we nyaʼa bə̀ nùŋ fîŋ ɨgun ə Ŋwiə̀.
44010008	Wɨ̀ nyaʼa ghà ɨnû jìm mbe nɨ nyaʼa ghɨ̌ əmbɨ mɨ̀mə̌d, əne tom mɨ̀mə̌d ə Jopà ni mbɨ wo nɨŋ ə Pità yeʼe mbɨ məd.
44010009	À nyaʼa əni ze nɨ beenɨ, ənɨ mbaŋə̀ te rɨtad nyaʼə sɨə wò pe ə Jopà, Pità nyaʼa kɔʼ wò ɨdom nəb ɨ kɔŋgɨ ə Ŋwiə̀. À yɨə nyaʼa ɨghabɨ mɨ̀nyùmə̀ wum chɔ̀b rɨ̀be əziə.
44010010	Njì rɨ nyaʼə zaŋ əməd, əne wɨ̀ nyaʼa kə̀b əghɨ ə mɔʼɔ nɨ jɨg. Àyɨə ənɨ mbɨ nyaʼə kɨrɨ tekɨ ɨghɨjɨg mbe, tɨ̀taanɨ njə̀m nyaʼa chè əməd.
44010011	Wɨ̀ nyaʼa zə ɨkaŋ əfìʼə, bə̀ zə əghɨ ə mɔʼɔ nɨ nyaʼə swiʼə rɨkaŋ ɨghabɨ əbapɨ ə ngywɨ̌ ə kyeŋ. Ɨ mbɨə nyaʼə swi ə si ənɨ rɨbu rɨkwè.
44010012	Tɨkwɨrɨ nyam jìm tɨə nyaʼa ɨŋga əbapɨ ə ngywɨ̌ ze. Əne yɨə nyam te nɨə yèn ɨgwɨ ɨwu kwè, te nɨə kɔ ɨbum ə si mbɨ rɨnən.
44010013	Gɨ̂ mɔʼɔ nyaʼa ghà ɨ bɔ ni, “Pità, nɔʼɔ zwiirɨ kud.”
44010014	Àyɨə Pità nyaʼa wììrɨ̀ ni, “Ɨndèʼ əmɨ, kyɨ Ə̀nùŋɨ̀sɨg. Chəi mə̀ kweʼ kud əghɨ ə mɔʼɔ ze nɨ rɨka zeŋ i, kɨ̀ əze nɨ chəi bə̂d ə kurə.”
44010015	Gɨ̂ ze nyaʼa wɨrɨ ghà ɨ bɔ ənɨ ɨghəm nɨ pè ɨbe ni, “Tɨrə̀ tɔŋ e əghɨ ze nɨ Ŋwiə̀ fə zeŋnɨ ni à yɨ əghɨ ni rɨka zeŋ i.”
44010016	Ənû zɔ̂ ə nyaʼa ghɨ̀ ɨghəm tad, əne mbɨ nyaʼa wɨrɨ saʼ sùŋ əbapɨ ə ngywɨ̌ ze ɨkaŋ.
44010017	Ənɨ Pità nyaʼə kɨrɨ kɔndɨ e ətu ɨmbə̀ʼ əton ənɨ rɨ̀taanɨ njə̀m ze, mbaŋə̀ te nɨ Kɔneliùs nyaʼa tomɨ nyaʼa zə nəb Saimòn, əne təm ɨchû ɨkam.
44010018	Mbɨ nyaʼa tɔŋ rɨkǎ biirɨ ni, “Saimòn we nɨ mbɨə tɔŋ ənɨ Pità wɨə wa chub ɨŋga nəb əwɔ ə?”
44010019	Ənɨ Pità nyaʼə kɨrɨ kɔndɨ e ətu ɨmbə̀ʼ əton ənɨ rɨ̀taanɨ njə̀m ze, Əzwî ə Zeŋɨ ə nyaʼa ghà ɨ bɔ ni, “Zə, bə̂d mɨ̀tad mbɨə kə̀b əwe.
44010020	Əne nɔʼ rətiə swiʼi wò ə si. Tɨrə̀ nyiʼnɨ e ɨnyod nɨ wo mbɨ mɨ̀mə̌d, ɨmbə̀ʼ ɨghəm nɨ à yɨə mɔ̌ tom mɨ̀mə̌d.”
44010021	Pità nyaʼa zu əne, swiʼi wo əsɨ mbaŋə̀ te, pè ghà əmbɨ mɨ̀mə̌d ni, “Mə yɨə wə̀d we nɨ mbə̀ə kə̀bə̀. Mbə yeʼe əgha ɨmbə̀ʼ ə yè ə?”
44010022	Mbaŋə̀ te nyaʼa wììrɨ̀ ni, “Kɔneliùs, nɨ yeʼ ətu ɨgwɨ mɨ̀sɔgyɨ̀ ɨkɨ fibɨ̀, fə tom əwa əsɨ ne. Məd wɨə ghɨ̀ ɨnû nɨ kuʼnɨ. Məd wɨə wumnɨ ə Ŋwiə̀. Mɨ̀Jû mɨ̀jìm mbɨə ghà ɨnû chɔ̀m ɨmbə̀ʼ əməd. Aŋgɨrə̀ Zeŋɨ kəʼ ghà ɨ bɔ ni wɨ̀ tom bə̂d əsɨ ne ni à wo əkwɨ məd, ɨmbə̀ʼ wɨ̀ zu ənû ze nɨ à berɨ nɨ gha ɨ bɔ.”
44010023	Pità nyaʼa zu əne, tɔŋ mbaŋə̀ te ni mbɨ yeʼe ni mbɨ ni. À nyaʼa əni ze nɨ beenɨ, Pità nyaʼa nɔ̀ʼ wò mbɨ mɨ̀mə̌d. Bə̂d mɔʼɔ mbe nɨ nyaʼa ben ə Kristo ə Jopà nyaʼa bə̀ wò mbɨ məd.
44010024	Mbɨ nyaʼa wò nyɨ ə Kàisàriyà əni ze nɨ beenɨ. Kɔneliùs wɨə nyaʼə wòmə̀ mɨ̀mə̌d. Wɨ̀ nyaʼa tɔŋ i ɨnəbɨ bə̀ tɔŋ mbi mɨ̀sə̀ʼ mbɨ wò fetɨ ɨŋga nəb məd.
44010025	Ənɨ Pità nyaʼa sɨə wo nyɨ ə nəb, Kɔneliùs nyaʼa wò bòm əməd, chìndɨ̀ ɨtu ɨnywɨ ɨfě ɨ bɔ, wumnɨ əməd.
44010026	Àyɨə Pità nyaʼa nɔ̀ əməd ghà ni, “Təm rətiə, mɔ̌ yɨə wə̀d mɨ̀sɔŋɨchù ɨghabɨ àwɔ̀.”
44010027	Ənɨ Pità nyaʼə kɨrɨ ghambɨə mbɨ Kɔneliùs, wɨ̀ nyaʼa wò nyɨ ə nəb pè zə bə̂d mɨ̀nɔnɔʼ nɨ nyaʼa fə fetɨ əŋgu.
44010028	Wɨ̀ nyaʼa ghà əmbɨ mɨ̀mə̌d ni, “Mbə kàŋ kyerɨ ə ni chəi ta rɨkə chwi ni Jû jɨgnɨ kɨ̀ bè mò wə̀d əbeŋ ə cherə. Àyɨə Ŋwiə̀ fə chwi ɨ num ni tɨ mə tɔŋ əmɨ wə̀d mɔʼɔ ənɨ wə̀d nɨ rɨka zeŋ i, kɨ̀ ənɨ ə wə̀d nɨ chəi ənɨ tɨ̀ mbɨ jɨgnɨ mbɨ məd.
44010029	Əne ənɨ à kə̀ʼ tom bə̂d əsɨ num, chəi mə ton nɨ yeʼe. Mə sɨ biirɨ ni, à kə̀ʼ chà bə̂d ni mbɨ tɔŋ əmɨ ni yè ə?”
44010030	Kɔneliùs nyaʼa ghà ni, “À nyaʼa ɨghabɨ ə nyùmə̀ wɔ̂, ənɨ ɨni fə chè ɨkwè, mə̀ wɨə nyaʼə kɔ̀ŋgɨ̀ ə Ŋwiə̀ ɨŋga mɨ nəb ənɨ mɨ̀nyùm mɨ̀tad əziə. Mə̀ nɨ zə, mbaŋə̀ mɔʼɔ nɨ nyaʼa zɨ ngywɨ̌ nɨə teenɨə nyaʼa sàʼ təm ənɨ mɨ ɨfě.
44010031	Wɨ̀ nyaʼa təm ghà ni, 'Kɔneliùs! Ŋwìə̀ fə zu e ə̀kɔ̀ŋgɨ̀. Wɨ̀ fə bə̀ zə ɨkab we nɨ àwɔ̀ ə nàʼ əmbɨ ə bə̂d ɨkwaŋ.
44010032	Əne tom bə̂d ə Jopà ni mbɨ kəb ə Saimòn we nɨ mbɨə bə̀ tɔŋ ənɨ Pità. Məd wɨə chub ɨŋga nəb Saimòn we nɨə tekɨə gôb. Nəb məd zɨ əŋgo rɨ̀bàà.'
44010033	Ənɨ mə̀ nyaʼa zu əne, mə nyaʼa tom bə̂d əsɨ ne əwu əwən ni mbɨ tɔŋ əwe. À fə kàŋ ghɨ̀ ənû ə chɔ̀m ɨchî nɨ à yeʼe. Tɨ̀nîn tɨ̀ wɨ əgha mbà mɨjìm ɨfě Ŋwiə̀ ɨ zu ɨnû mbe nɨ Ə̀nùŋɨ̀sɨg gha ɨ ne ni à gha ɨ na.”
44010034	Pità nyaʼa kɔ ghamɨ ghà ni, “Tɨ̀nîn mə kàŋ kyerɨ ənɨ rəsìʼ ni chəi Ŋwìə̀ ə ghɨ̀ ɨghə.
44010035	Məd wɨə nɨŋə bə̂d rɨŋga ɨbeŋ jìm, əne yɨ mbe nɨə wumnɨ əməd bə̀ ghɨ̀ ɨnû nɨ kùʼnɨ̀.
44010036	Mbə kyerɨ ɨŋgam we nɨ wɨ̀ nyaʼa tom əmbɨ mɨ̀Izre. Ɨŋgam we wɨə ghà ɨkə̂n chɔ̀m ɨmbə̀ʼ əbɔrəbɔd ze nɨ tɨ̀ chè ənjìm ə Yeso Kristo berɨ mbɨ ə Ŋwiə̀. Yeso Kristo yɨ Ə̀nùŋɨ̀sɨg ɨgwɨ ə bə̂d mɨ̀jìm.
44010037	Mbə kyerɨ ənû ə kyeŋ ze nɨ nyaʼa ghɨ̌ ɨŋga Izre jìm. Ənû ze ə nyaʼa kɔ ə Galiliî ənɨ Jɔ̌n we nɨ nyaʼə nàʼ mɨnib nyaʼa gha ni bə̂d beŋ tə fîŋ, nɨŋ mɨnib.
44010038	Mbə kyerɨ ɨchî nɨ Ŋwìə̀ nyaʼa naʼ Əzwî ə Zeŋɨ bə̀ nàʼ ɨka əmbɨ Yeso we rɨ ə Nazàret. Mbə kyerɨ ɨchî nɨ Yeso nyaʼa ghanə yèn ɨsɨ jìm, yènə̀ ghɨ̀ ɨ̀chɔ̀m ənɨ bə̂d bə̀ vɨ̀ə̀ bə̂d mɨjìm mbe nɨ debɨ̀rə̀ nyaʼə tùmbɨ̀ə̀ mɨ̀mə̌d. Ɨ wɨə nyaʼə ghɨ̀ əne ɨmbə̀ʼ ɨghəm nɨ Ŋwìə̀ wɨə nyaʼa mbɨ məd.
44010039	Tɨ̀ yɨ mɨ̀zərɨmbin ənɨ ɨnû jìm mbe nɨ wɨ̀ nyaʼa ghɨ̌ ɨŋga Izre bə fɔrɨ ɨŋga Jèrusalèm. Mbɨ nyaʼa kòmbɨ̀ əməd əzed ə baʼnɨ, zwiirɨ.
44010040	Àyɨə ənɨ əni nyaʼa pe ɨtad, Ŋwìə̀ nyaʼa zwemnɨ əməd, ghɨ̀ wɨ̀ jwɨ̀ bə̂d zə əməd.
44010041	Kaʼi bə̂d mɨjìm nyaʼa zə əməd. Wɨ̀ nyaʼa jwɨ̀ ɨ na, mba mbe nɨ Ŋwìə̀ nyaʼa chɔʼ ni tɨ̀ yeʼ mɨ̀zərɨmbin ənɨ ɨnû ɨməd. Tɨ̀ wɨə nyaʼə jɨgə bə̀ nɔə mbɨ məd ənɨ wɨ̀ nyaʼa zwemə.
44010042	Wɨ̀ nyaʼa gha ɨ na ni tɨ̀ gha ɨŋgam Ŋwiə̀ əmbɨ ə bə̂d. Wɨ̀ nyaʼa bə̀ ghɨ̀ ni bə̂d kyerɨ ni məd yɨə wə̀d we nɨ Ŋwìə̀ chɔʼɔ nùŋ ni wɨ̀ saʼ bə̂d mbe nɨ yeʼ ɨkǎ mbɨ mbe nɨ fə kwɨ.
44010043	Bə̂d ɨkə̂n Ŋwiə̀ mɨjìm mbɨə nyaʼə ghà ɨnû ɨmbə̀ʼ əməd ni Ŋwìə̀ bɨrɨ chè ənjìm məd, waʼ ɨnû rɨbɔ̀ŋ wə̀d jìm we nɨ nuŋ fîŋ ɨgwɨ məd.”
44010044	Ənɨ Pità nyaʼə kɨrɨ ghàmə̀, Əzwî ə Zeŋɨ ə nyaʼa yeʼe ɨgwɨ ə bə̂d mɨjìm mbe nɨ nyaʼə zwetɨ ɨŋgam we.
44010045	Ənû ze ə nyaʼa chè mɨ̀Jû mbe nɨ nyaʼa ben ə Kristo, əne yɨ mbe nɨ nyaʼa nɔʼ rɨ ə Jopà beenɨ əbɔʼ Pità. Mbɨ nyaʼa yiirɨ ɨmbə̀ʼ ɨghəm nɨ mbɨ nyaʼa zə ni Ŋwìə̀ fə bə̀ nàʼ i ɨneʼe we nɨ yeʼ Əzwî ə Zeŋɨ əmbɨ ə bə̂d mbe nɨ kaʼi mɨ̀Jû,
44010046	ɨmbə̀ʼ ɨghəm nɨ mbɨ nyaʼa zu ənɨ mbɨə ghàm mɨŋgam ɨbeŋ cherə, bə̀ fɔrɨ ənɨ mbɨə yiirɨə ə Ŋwiə̀. Pità nyaʼa ghà ni,
44010047	“Tɨ̀ wə̀d mɔʼɔ ton ni tɨ rɨ̀ naʼ a mɨnib əmbɨ ə bə̂d mbɔ̂ nɨ Əzwî ə Zeŋɨ ə fə nyɨ ɨgwɨ mɨ̀mə̌d ɨchî nɨ zɨə nyaʼa nyɨ ɨgwɨ na ə?”
44010048	Ənɨ wɨ̀ nyaʼa ghɨ̀ əne, wɨ̀ nyaʼa ghà ni mbɨ naʼ mɨnib əmbɨ mɨ̀mə̌d ənɨ ɨkum Yeso Kristo. Ənɨ mbɨ nyaʼa nɨŋ mɨnib mbe, mbɨ nyaʼa ghà ɨ bɔ ni wɨ̀ chubɨ mbɨ nən ɨni mɔʼɔ bɔŋ nɔ̀ʼ.
44011001	Bə̂d tom Kristo mbɨ ə bə̂d mbe rɨ ə Jùdeyà nɨ nyaʼa ben ə Kristo nyaʼa zu ni bə̂d mbe nɨ kaʼi mɨ̀Jû fə bə̀ ben ɨŋgam Ŋwiə̀.
44011002	Əne ənɨ Pità nyaʼa kɔʼ wò ə Jèrusalèm, mɨ̀Jû mbe nɨ nyaʼə kə̀bə̀ ni mbɨ ne bə̂d mbe nɨ kaʼi mɨ̀Jû nyaʼa chuʼ əməd
44011003	ghà ni, “À kəʼ wò əkwɨ bə̂d mbe nɨ kaʼi mɨ̀Jû bə̀ jɨg mbɨ mɨ̀mə̌d ɨmbə̀ʼ ə ye ə?”
44011004	Pità nyaʼa sɨ kɔ toʼrɨ ɨnû mbe nɨ nyaʼa che əmbɨ mɨ̀mə̌d ɨchî nɨ mbɨ nyaʼa kɔ.
44011005	Wɨ̀ nyaʼa ghà ni, “Ənɨ mə nyaʼə kɔ̀ŋgɨ̀ ə Ŋwiə̀ ə Jopà, rɨ̀taanɨ njə̀m mɔʼɔ nyaʼa chè əmɨ. Ɨŋga tɨ̀taanɨ njə̀m ze, mə nyaʼa zə əghɨ ə mɔʼɔ nɨ nyaʼə swiʼə rɨkaŋ ɨghabɨ əbapɨ ə ngywɨ̌ ə kyeŋ. Ɨ mbɨə nyaʼə swi əghɨ ze rɨkaŋ ənɨ rɨbu rɨ̀kwè. Zɨə nyaʼa swiʼi yeʼe ɨban num.
44011006	Mə nyaʼa nèŋ ɨŋga kwàʼ ɨchî chɔ̀m, əne zə nyam te nɨ bə̂d ə zɨ̀ə̀, zə te rɨ əgyeŋ, zə te nɨə kɔ ɨbum ə si bə̀ zə rɨnən.
44011007	Əne mə nyaʼa zu gɨ̂ mɔʼɔ nɨ nyaʼa gha ɨ num ni, 'Pità, nɔʼɔ zwiirɨ kud.'
44011008	Àyɨə mə nyaʼa wììrɨ̀ ni, 'Ɨndèʼ əmɨ, kyɨ Ə̀nùŋɨ̀sɨg. Chəi əghɨ ə mɔʼɔ ze nɨ rɨka zeŋ i, kɨ əze nɨ chəi bə̂d ə kurə, ə kweʼ nyɨ ɨŋga mɨ ɨchû.'
44011009	Gɨ̂ ze nyaʼa ghàm rɨkaŋ ənɨ ɨghəm nɨ pe ɨbe ni, 'Tɨrə̀ tɔŋ e əghɨ ze nɨ Ŋwìə̀ fə zeŋnɨ ni à yɨ əghɨ nɨ rɨka zeŋ i.'
44011010	Ənû zɔ̂ ə nyaʼa ghɨ̀ ɨghəm tad, əne mbɨ nyaʼa wɨrɨ sùŋ əghɨ ze əjìm ɨkaŋ.
44011011	Àmei əwu əwən, bə̂d mɨ̀tad nɨ mbɨ nyaʼa tom əsɨ num rɨ ə Kàisàriyà, nyaʼa yeʼe nyɨ ɨŋga nəb ze nɨ mə̀ nyaʼə chubə.
44011012	Əzwî ə Zeŋɨ ə nyaʼa ghà ɨ num ni mə wo mbɨ mɨ̀mə̌d, zɨ rɨ nyiʼnɨ ɨnyod. Mbɨ bɔŋgɔb mbɔ̂ rɨ̀fuə nyaʼa bə̀ wò mbɨ num, əne tɨ̀ nyaʼa wò nyɨ ɨŋga nəb mbaŋə̀ ze.
44011013	Mbaŋə̀ ze nyaʼa ghà ɨchî nɨ wɨ̀ kəʼ zə aŋgɨrə̀ nɨ təm ɨŋga nəb məd ghà ɨ bɔ ni, 'Tom bə̂d ə Jopà ni mbɨ wo nɨŋ ə Saimòn we nɨ mbɨə bə̀ tɔŋ ənɨ Pità yeʼe mbɨ məd.
44011014	Məd bɨrɨ gha ɨkə̂n mɔʼɔ ɨ ne nɨ bɨrɨ ghɨ ni àwɔ̀ mbɨ ə bə̂d mɨjìm mbe nɨ yeʼ ɨŋga e nəb jwɨ rəŋgəʼ.'
44011015	Ənɨ mə̀ nyaʼa kɔ ghamɨ, Əzwî ə Zeŋɨ ə nyaʼa yeʼe ɨgwɨ mɨ̀mə̌d àmei ɨchî nɨ zɨə nyaʼa yeʼe ɨgwɨ na ənɨ ɨkɔ.
44011016	Əne mə nyaʼa kɔndɨ ɨŋgam Ə̀nùŋɨ̀sɨg, ɨchî nɨ wɨ̀ nyaʼa gha ni, 'Jɔ̌n wɨə nyaʼə nàʼə̀ mɨnib, àyɨə Ŋwìə̀ bɨrɨ naʼ Əzwî ə Zeŋɨ ɨ nən.'
44011017	Əne ɨchî nɨ Ŋwìə̀ fə naʼ ɨneʼe əmbɨ mɨ̀mə̌d àmei ɨchî nɨ wɨ̀ nyaʼa naʼ ɨ na ənɨ ə nyùmə̀ we nɨ tɨ̀ nyaʼa ben Ə̀nùŋɨ̀sɨg Yeso Kristo, njɨ mɔ̌ kɨə we nɨ tɨ̀ mə ton ni tɨ Ŋwìə̀ ghɨ i ənû ze nɨ wɨ̀ kəbɨ ə?”
44011018	Ənɨ mbɨ nyaʼa zu ənû zɔ̂, chəi mbɨ nyaʼa wɨrɨ berɨ ənû ə cherə nɨ ghà. Əne mbɨ yiirɨ ə Ŋwiə̀, ghà ni, “Ŋwìə̀ fə bə̀ nàʼ əpan əmbɨ bə̂d mbe nɨ kaʼi mɨ̀Jû ni mbɨ beŋ tə fîŋ jɨg ɨ̀tènɨ̀.”
44011019	Mə̀saʼ əbeŋ nyaʼa zwiirɨ ə Stɨfɨ̀n, əne kɔ nwendɨ tɨkyerɨ-ɨwu bə̂d mbe nɨ nyaʼa ben ə Kristo. Bə̂d mbe nɨ nyaʼa ben ə Kristo nyaʼa jàŋ wò ə Fonesià, wò ə Saiprùs bə̀ wò ə Antiɔ̀k. Ənɨ mbɨ nyaʼə wòə̀, ɨ mbɨə nyaʼə yènə̀ ghà ɨŋgam Ŋwiə̀ àmei əmbɨ mɨ̀Jû.
44011020	Àyɨə bə̂d cherə nɨ nyaʼa rɨ ə Saiprùs bə̀ fɔrɨ rɨ ə Sìrin, nyaʼa wò ə Antiɔ̀k kɔ ghà ɨkə̂n chɔ̀m ɨmbə̀ʼ Ə̀nùŋɨ̀sɨg Yeso əmbɨ ə bə̂d mbe nɨ kaʼi mɨ̀Jû.
44011021	Ɨka Ə̀nùŋɨ̀sɨg wɨə nyaʼa ɨgwɨ mɨ̀mə̌d, əne wɨ̀ nyaʼa ghɨ̀ ni ɨnɔ̂n bə̂d, kwàʼ wɨ kyeŋ, ben ɨnû mbe nɨ mbɨ nyaʼə ghàə̀, əne zɨ̀ tə fîŋ ɨgwɨ Ə̀nùŋɨ̀sɨg.
44011022	Ɨfetɨ bə̂d Kristo we rɨ ə Jèrusalèm nyaʼa zu ənû ze, əne mbɨ nyaʼa tom ə Banabàs ə Antiɔ̀k.
44011023	Ənɨ wɨ̀ nyaʼa wò pè zə ɨchî nɨ Ŋwìə̀ nyaʼa ghɨ ɨ̀chɔ̀m ənɨ ə bə̂d mbe, wɨ̀ nyaʼa ghaʼ, əne tìmbɨ̀ mɨ̀mə̌d mɨjìm ni mbɨ təm kàànɨ̀ ɨŋga ənû ə Ŋwiə̀, bə̀ fàʼ əmbɨ Ə̀nùŋɨ̀sɨg ənɨ tə fîŋ rɨjìm.
44011024	Banabàs yɨə nyaʼə wə̀d chɔ̀m. Əzwî ə Zeŋɨ ə nyaʼa swi ɨŋga məd. Wɨ̀ nyaʼa bə̀ berɨ ɨbenɨ nɨ kaanɨ. Ɨchî nɨ wɨ̀ nyaʼə ghà ɨŋgam Ŋwiə̀ nyaʼa ghɨ̀ ni bə̂d mɨ̀nɔnɔʼ beŋ tə fîŋ ben Ə̀nùŋɨ̀sɨg.
44011025	Əne Banabàs nyaʼa wò kəb ə Sɔ̂l ə Tasùs.
44011026	Ənɨ wɨ̀ nyaʼa zə əməd, wɨ̀ nyaʼa nɨŋ əməd mbɨ wò ə Antiɔ̀k. Ɨ mbɨə nyaʼə bòmnɨ̀ə̀ mbɨ ə bə̂d mbe nɨ nyaʼa ben ə Kristo. Ɨ mbɨə nyaʼə bòmnɨ̀ əne ənɨ əghəm əwu ə fibɨ̀. Mbɨ nyaʼə bòmnɨ̀ə̀ chwi ɨnû ɨmbə̀ʼ ə Yeso əmbɨ ə bə̂d mɨ̀nɔnɔʼ. À yɨ ə Antiɔ̀k nɨ mbɨ nyaʼa be kɔ tɔŋ bə̂d mbe nɨ nyaʼa ben ə Kristo ənɨ ə Bə̂d Kristo.
44011027	À nyaʼa ənɨ ə nyùmə̀ we, bə̂d ɨ̀kə̀n Ŋwiə̀ mɔʼɔ nyaʼa nɔ̀ʼ rɨ ə Jèrusalèm swiʼi wò ə Antiɔ̀k.
44011028	Əzwî ə Zeŋɨ ə nyaʼa ghɨ̀ ni wɨ mɔʼɔ rəbɔʼ mɨ̀mə̌d, nɨ ɨkum məd nyaʼə Agabùs, nɔʼ təm rətiə ghà ni njì kǎ kǎ bɨrɨ nyɨ ɨŋga ɨsɨg jìm. (Ənû zɔ̂ ə nyaʼa ghɨ̀ ənɨ ə nyùmə̀ we nɨ Klodiùs nyaʼə tùmbɨ̀ ɨbeŋ jìm mbe nɨ məRom nyaʼa maʼ bid baŋ ə).
44011029	Əne bə̂d Kristo mbe rɨ ə Antiɔ̀k nyaʼa ben ni wə̀d mɔʼ mɔʼ rəbɔʼ nən cha əghɨ ze nɨ tɨ̀ wɨ̀ chà, ɨmbə̀ʼ weerɨ bɔŋgɔb mbe nɨ nyaʼə chub ə Jèrusalèm.
44011030	Mbɨ nyaʼa ghɨ̀ ənû ze, əne tom ə Banabàs mbɨ Sɔ̂l mbɨ ɨkab we nɨ mbɨ nyaʼa fetɨ ni mbɨ wo nàʼ əmbɨ ə bə̂d mbe nɨ nyaʼə chà ɨfetɨ bə̂d Kristo we rɨ ə Jèrusalèm.
44012001	À nyaʼa ənɨ ə nyùmə̀ we, ɨfɔ̂n Herɔ̀d nyaʼa kɔ nwendɨ tɨkyerɨ-ɨwu bə̂d mɔʼɔ mbe nɨ nyaʼa ɨŋga ɨfetɨ bə̂d Kristo.
44012002	Wɨ̀ nyaʼa ghɨ̀ mbɨ zwiirɨ ə Jems, aŋgɔb Jɔ̌n, ənɨ ɨbi bid.
44012003	Ənɨ wɨ̀ nyaʼa zə ni ənû ze ə nyaʼa bɔ̀ŋ mɨ̀Jû, wɨ̀ nyaʼa wò ɨmbì gywɨ̀ ə Pità. Wɨ̀ nyaʼa ghɨ̀ ənû zɔ̂ ənɨ mbɨ nyaʼə jɨgə ŋgə̀ŋ ze nɨ chəi ɨfuʼ we nɨə ghɨ̀ ni ŋgə̀ŋ kɔʼ ɨŋga.
44012004	Ənɨ Herɔ̀d nyaʼa fə gywɨ ə Pità, wɨ̀ nyaʼa zɨ̀ əməd ə ndəŋ, əne nàʼ əməd əmbɨ ɨwaŋ mɨ̀sɔgyɨ̀ kwè, mbɨ mɨ̀sɔgyɨ̀ mɨ̀kwè ɨŋga ɨwaŋ fibɨ̀, ni mbɨ nəŋgɨ əməd. Herɔ̀d nyaʼa nùŋ əməd sɨə kɔndɨə ni mbɨ mɨ jɨg Əchwɨ̂ ə Che-ɨgun màànɨ̀, tə bɨrɨ nɨŋ əməd wò ni mbɨ saʼ əməd əsaŋ əsaŋ.
44012005	Əne mbɨ nyaʼa nuŋ ə Pità ə nəb ndəŋ. Àyɨə ɨfetɨ bə̂d Kristo wɨə nyaʼə kɔ̀ŋgɨ̀ ə Ŋwiə̀ ɨgwɨ məd ənɨ tə fîŋ rɨjìm.
44012006	À nyaʼa ɨzimɨ we nɨ ɨtuʼ bɨrɨ chɨg Herɔ̀d chɨ̀ ə Pità nàʼ ni mbɨ saʼ əməd əsaŋ əsaŋ, Pità wɨə nyaʼə gwen ɨŋga mɨgharə̀ mɨ̀sɔgyɨ̀ mɨ̀be. Mbɨ nyaʼa kod əməd ənɨ mɨ̀kàrə̀ mɨ̀be. Mɨ̀sɔgyɨ̀ nyaʼa bə̀ chub ɨchû ɨkam ɨ nəŋgɨ ə nəb ndəŋ ze.
44012007	Aŋgɨrə̀ Ə̀nùŋɨ̀sɨg nyaʼa saʼ jwɨ̀, ɨzeŋɨ zeŋɨ te ɨŋga nəb ndəŋ ze. Wɨ̀ nyaʼa nìpɨ̀ ə Pità ɨban ɨbeŋ nɔ̀ əməd ghà ɨ bɔ ni, “Zambɨ nɔʼ.” Ənɨ wɨ̀ nyaʼa ghà əne, mɨ̀kàrə̀ mbe nyaʼa feŋgɨ rɨ ənɨ ɨbɔ Pità.
44012008	Aŋgɨrə̀ we nyaʼa ghà ɨ bɔ ni, “Zɨ te ngywɨ̌ bə̀ zɨ̀ mbe ɨtabɨ.” Pità nyaʼa ghɨ̀ àmei ɨchî we. Aŋgɨrə̀ we nyaʼa ghà ɨ bɔ ni, “Nɨŋ e ngywɨ̌ maʼi nib e ɨnyod əŋgu beenɨ əbɔʼ num.”
44012009	Pità nyaʼa beenɨ əbɔʼ məd mbɨ jwɨ̀ rɨŋga nəb ndəŋ ze. Chəi wɨ̀ nyaʼa kyerɨ ni ənû ze nɨ aŋgɨrə̀ we nyaʼə ghɨ̀ə̀ yɨ ənû rəsìʼ. Wɨ̀ nyaʼa kɔndɨ yeʼ ni tə wɨə zəə rɨ̀taanɨ njə̀m.
44012010	Ənɨ mbɨ nyaʼa fə che ɨwaŋ mɨ̀sɔgyɨ̀ rɨtu bə̀ chè we nɨ pe ɨbe, mbɨ nyaʼa pè ɨchû ɨkam ətənɨ we nɨə neŋ ɨŋga əbeŋ ze. Ɨchû ɨkam we nyaʼa fiʼ əmbɨ mɨ̀mə̌d tə̀zìʼ wi. Mbɨ nyaʼa jwɨ̀ wò ɨsɨg. Ənɨ mbɨ nyaʼa chè ɨnə̂njɨ̀ kyeŋ mɔʼ, aŋgɨrə̀ we nyaʼa sàʼ sàŋ əməd.
44012011	Ənɨ Pità nyaʼa kyerɨ ənû ze nɨ nyaʼa ghɨ ənɨ məd, wɨ̀ nyaʼa ghà ni, “Tɨ̀nîn mə fə kyerɨ ənɨ rəsìʼ ni Ə̀nùŋɨ̀sɨg fə tom wi aŋgɨrə̀ ni wɨ̀ yeʼe chɨ̀ əmɨ rɨŋga tɨkyerɨ-ɨbɔ Herɔ̀d, bə̀ chɨ əmɨ rɨ ənɨ ɨnû jìm mbe nɨ mɨ̀Jû ə kə̀ʼə̀ wòmə̀ ni mbə bɨrɨ ghɨ ənɨ ə num.”
44012012	Ənɨ wɨ̀ nyaʼa kyerɨ əne, wɨ̀ nyaʼa wò əkwɨ Mèri, ɨŋgɔb Jɔ̌n, nɨ ɨkum məd cherə nyaʼə Mak. Bə̂d mɨ̀nɔnɔʼ nyaʼa fə fetɨ əŋgu. Əne ɨ mbɨə nyaʼə kɔ̀ŋgɨ̀ ə Ŋwiə̀.
44012013	Ənɨ wɨ̀ nyaʼa goŋgɨ ɨchû ɨkam, wan əyi ə̀fàʼì mɔʼɔ nɨ ɨkum məd nyaʼə Rodà nyaʼa wò biirɨ wə̀d we nɨə goŋgɨə.
44012014	Ənɨ wɨ̀ nyaʼa zu gɨ̂ Pità kyerɨ, wɨ̀ nyaʼa ghaʼ kwàʼ rɨŋgəʼ, əne nòrə̀ wò nyɨ ə nəb ghà əmbɨ ə bə̂d mbe ni Pità wɨ ɨchû ɨkam. Àyɨə chəi wɨ̀ nyaʼa fiʼ ɨchû ɨkam ɨ bɔ.
44012015	Mbɨ nyaʼa ghà ɨ bɔ ni, “À wɨə beə!” Àyɨə wɨ̀ nyaʼa nyèŋ ni à yɨ rəsìʼ. Əne mbɨ nyaʼa ghà ni, “À yɨ aŋgɨrə̀ məd!”
44012016	Àyɨə Pità nyaʼa wò ɨmbì rəbə goŋgɨ i ɨchû ɨkam we goŋgɨ. Ənɨ mbɨ nyaʼa fiʼ ɨkam we, mbɨ nyaʼa zə əməd, yiirɨ.
44012017	Pità nyaʼa mə̀ ənɨ e əbɔ ni mbɨ kəm rəziə. Ənɨ mbɨ nyaʼa kəmɨ, wɨ̀ nyaʼa tòʼrɨ̀ ɨchî nɨ Ə̀nùŋɨ̀sɨg kəʼ chɨ əməd rɨ ə ndəŋ. Wɨ̀ nyaʼa ghɨ̀ əne ghà ni, “Mbə̀ gha ənû zɔ̂ əmbɨ Jems fɔrɨ əmbɨ ə bɔŋgɔb mbə.” Ənɨ wɨ̀ nyaʼa ghà əne, wɨ̀ nyaʼa nɔ̀ʼ wò əsɨ ə cherə.
44012018	Ənɨ ɨtuʼ nyaʼa chɨgɨ, ə̀bùùrɨ̀ ə kyeŋ ə nyaʼa jwɨ̀ əkaʼ mɨ̀sɔgyɨ̀ mbe. Chəi mbɨ nyaʼa kyerɨ ənû ze nɨ ghɨ ənɨ Pità.
44012019	Herɔ̀d nyaʼa chà bə̂d ni mbɨ kəb ə Pità, àyɨə chəi mbɨ nyaʼa zə əməd. Wɨ̀ nyaʼa nwèndɨ̀ mɨ̀sɔgyɨ̀ mbe, əne ghà ni mbɨ zwiirɨ mɨ̀mə̌d. Ənɨ mbɨ nyaʼa ghɨ̀ əne, wɨ̀ nyaʼa nɔ̀ʼ rɨ ə Jùdeyà swiʼi wò ə Kàisàriyà pè chub əŋgu ənɨ ɨkə nyumə̀.
44012020	Herɔ̀d nyaʼa sə ɨtəm əbɔʼ bə̂d mbe rɨ ə Taì fɔrɨ ə Sidòn. Əne mbɨ nyaʼa fɔtɨ wò əsɨ məd ənɨ ɨnɔ̀n. Mbɨ nyaʼa pè zə ə Blasiùs nɨ nyaʼə nəŋgɨə tɔʼ Herɔ̀d, əne mbɨ nyaʼa fi ətu əməd ni wɨ̀ weerɨ əwən. Mbɨ nyaʼa ghɨ̀ əne, wò əsɨ Herɔ̀d pè ghà ɨ bɔ ni wɨ̀ ghɨ mbə̀ chub ənɨ əbɔrəbɔd, ɨmbə̀ʼ ɨghəm nɨ tɨjɨg tɨ mɨ̀mə̌d tɨə nyaʼə nɔ̀ʼ rɨŋga əbeŋ ə Herɔ̀d.
44012021	À nyaʼa ɨgwɨ əni ze nɨ mbɨ nyaʼa nuŋɨ, Herɔ̀d nyaʼa zɨ̀ ti ngywɨ̌ rɨfɔ̀n wò chub ɨgun e ətən ɨfɔ̀n, ghàm əmbɨ ə bə̂d mbe.
44012022	Ənɨ wɨ̀ nyaʼa ghàm əne, bə̂d mbe nyaʼa wumnɨ əməd, ghà rɨ̀kǎ ni, “Zɔ̂ yɨə gɨ̂ ŋwìə̀, kaʼi gɨ̂ wə̀d!”
44012023	Àmei əwu əwən, aŋgɨrə̀ Ə̀nùŋɨ̀sɨg nyaʼa zɨ əwɔn ə ka ka ɨgwɨ məd, ɨmbə̀ʼ ɨghəm nɨ chəi wɨ̀ nyaʼa naʼ ɨwumnɨ we yeʼ əmbɨ ə Ŋwiə̀. Tɨgwid nyaʼa nyɨ ɨŋga ɨnyod məd, kud əməd, wɨ̀ kwɨ.
44012024	Ɨŋgam Ŋwiə̀ wɨə nyaʼə jàŋə̀ wò ɨmbì. Bə̂d mɨ̀nɔnɔʼ nyaʼa zu benɨ.
44012025	Ənɨ Banabàs mbɨ Sɔ̂l nyaʼa maanɨ ə̀fàʼì ze nɨ mbɨ nyaʼa wo faʼ ə Jèrusalèm, mbɨ nyaʼa bə̀ndɨ̀ wò ə Antiɔ̀k. Ənɨ mbɨ nyaʼə bə̀ndɨ̀ə̀, mbɨ nyaʼa nɨŋ ə Jɔ̌n we nɨ ɨkum məd cherə nyaʼə Mak wò mbɨ məd.
44013001	Bə̂d ɨ̀kə̀n Ŋwiə̀ mbɨ məchwiə̀-ɨ̀nù mbɨə nyaʼa ɨŋga ɨfetɨ bə̂d Kristo we rɨ ə Antiɔ̀k. Mbɨ yɨə nyaʼə Banabàs, mbɨ Simiòn nɨ mbɨ nyaʼə bə̀ tɔŋ ənɨ Naijà, mbɨ Lusiùs nɨ nyaʼa rɨ ə Sìrin, mbɨ Maniàn nɨ nyaʼa kwi mbɨ Herɔ̀d nɨ nyaʼə gɔmnà, mbɨ Sɔ̂l.
44013002	Ənɨ mbɨ nyaʼə wumnɨ ə Ə̀nùŋɨ̀sɨg bə̀ chubə rɨ jɨg, Əzwî ə Zeŋɨ ə nyaʼa ghà əmbɨ mɨ̀mə̌d ni, “Mbə̀ sweŋ ə Banabàs mbɨ Sɔ̂l ɨ num ɨmbə̀ʼ mbɨ faʼ ə̀fàʼì ze nɨ mə chɔʼ mɨ̀mə̌d ni mbɨ faʼa.”
44013003	Ənɨ mbɨ nyaʼa fə chub rɨ jɨg bə̀ kɔ̀ŋgɨ̀ ə Ŋwiə̀ màànɨ̀, mbɨ nyaʼa zab mbə ɨbɔ ɨgwɨ mɨ̀mə̌d, chà mɨ̀mə̌d ni mbɨ wò ə.
44013004	Əzwî ə Zeŋɨ ə nyaʼa tom ə Banabàs mbɨ Sɔ̂l, əne mbɨ nyaʼa swiʼi wò ə Selusià. Mbɨ nyaʼa nɔ̀ʼ rəŋgu nyɨ əbaŋ ɨgyɨ̀ baanɨ wò əkəm əsɨ ze rɨŋga ɨgyɨ̀ nɨ mbɨ nyaʼə tɔŋ ənɨ Saiprùs.
44013005	Ənɨ mbɨ nyaʼa pe ə Salamìs, mbɨ nyaʼa ghà ɨŋgam Ŋwiə̀ ɨŋga nəb tɨ ə̀kàtɨ̀ tɨ mɨ̀Jû. Ɨ mbɨə nyaʼə əngu mbɨ Jɔ̌n Mak nɨ nyaʼə wèèrɨ̀ə̀ mɨ̀mə̌d.
44013006	Ənɨ mbɨ nyaʼa fə yen ɨŋga əkəm əsɨ ze əjìm, mbɨ nyaʼa wò pè ə Pafɔ̀s. Mbɨ nyaʼa pè əŋgu jwɨ̀ ɨgwɨ ə wə̀d mɨ̀sà mɔʼɔ nɨ nyaʼə bə̀ ə wə̀d ɨ̀kə̀n mɨghab. Ɨ mbɨə nyaʼə bə̀ tɔŋ əməd ənɨ Ba-Yeso.
44013007	Ba-Yeso we yɨə nyaʼə sə̀ʼ gɔmnà we nɨ mbɨ nyaʼə tɔŋ ənɨ Sejiùs Paulùs. Gɔmnà we yɨə nyaʼə wə̀d ɨwe. Wɨ̀ nyaʼa tɔŋ ə Banabàs mbɨ Sɔ̂l ni mbɨ yeʼe əsɨ ni ɨmbə̀ʼ ɨghəm nɨ ɨ wɨ̀ nyaʼə kə̀bə̀ ni mbɨ gha ɨŋgam Ŋwiə̀ ɨ ni.
44013008	Àyɨə wə̀d mɨ̀sà we, nɨ ɨkum məd nyaʼə Elimàs, (à yɨ ɨkum məd we ənɨ ɨŋgam Grik), nyaʼa ton i. Ɨ wɨə nyaʼə kə̀bə̀ ni tɨ gɔmnà we ben i ɨŋgam Ŋwiə̀.
44013009	Əzwî ə Zeŋɨ ə nyaʼa swi ɨŋga Sɔ̂l we nɨ mbɨ nyaʼə bə̀ tɔŋ ənɨ Pɔ̂l. Əne wɨ̀ nyaʼa toŋ əghə ɨgwɨ Elimàs ghà ni,
44013010	“Àwɔ̀, wan debɨ̀rə̀! À bàn ɨnû jìm mbe nɨ kùʼnɨ̀. À berɨ mɨnə̂njɨ̀ jìm nɨ tambɨ bə̂d. Ɨnû rɨbɔ̀ŋ bə̀ swi ɨŋga e fîŋ. Ka à wa bɨrɨ sob e nɨ beŋ ɨnû chɔ̀m mbe nɨ Ə̀nùŋɨ̀sɨg ə ghɨ̀ə̀ ə?
44013011	Tɨ̀nîn zə, Ə̀nùŋɨ̀sɨg bɨrɨ zɨ ŋgəʼ ɨgwɨ ne. À bɨrɨ fɨg ə. Ka à bɨrɨ zə e ɨsɨ ənɨ ɨkə nyumə̀.” Àmei əwu əwən, əghə əməd ə nyaʼa fin, əne wɨ̀ nyaʼa kɔ kə̀b bə̂d ni mbɨ yim e əbɔ chà əwi.
44013012	Ənɨ gɔmnà we nyaʼa zə ənû ze nɨ nyaʼa ghɨ̌, wɨ̀ nyaʼa ben ɨŋgam Ŋwiə̀, ɨmbə̀ʼ ɨghəm nɨ ɨnû mbe nɨ mbɨ nyaʼə chwi ɨmbə̀ʼ Ə̀nùŋɨ̀sɨg nyaʼa chè əməd.
44013013	Pɔ̂l mbɨ ə bə̂d mbe nɨ nyaʼa mbɨ məd nyaʼa nyɨ əbaŋ ɨgyɨ̀, nɔ̀ʼ rɨ ə Pafɔ̀s wò ə Pegà nɨ nyaʼa ɨŋga əbà əbeŋ ze rɨ ə Pamfilià. Ənɨ mbɨ nyaʼa pè əŋgu, Jɔ̌n Mak nyaʼa sàŋ mɨ̀mə̌d bə̀ndɨ̀ wò ə Jèrusalèm.
44013014	Mbɨ nyaʼa nɔ̀ʼ rɨ ə Pegà wò ə Antiɔ̀k we nɨ nyaʼa ɨŋga əbà əbeŋ ze rɨ ə Pisidià. À nyaʼa sɨ əni əkwɨ mɨ̀Jû, mbɨ nyaʼa wò nyɨ ɨŋga nəb ə̀kàtɨ̀ mɨ̀Jû pè chub ə si.
44013015	Ənɨ bə̂d mbe rəŋgu nyaʼa fə foŋ ɨŋgam Ŋwiə̀ rɨŋga ə̀ŋwàʼnɨ̀ ə tɨkə rɨ Mose, bə̀ foŋ rɨŋga ə̀ŋwàʼnɨ̀ ə bə̂d ɨ̀kə̀n Ŋwiə̀, bə̂d mbe nɨ nyaʼə chà nəb ə̀kàtɨ̀ ze nyaʼa cha ɨkə̂n əmbɨ Pɔ̂l mbɨ Banabàs ni, “Bɔŋgɔb, mbə mɨ berɨ ɨŋgam mɔʼɔ nɨ timbɨ əwa, mbə̀ gha ɨ na.”
44013016	Pɔ̂l nyaʼa zu əne nɔ̀ʼ təm, mə̀ ənɨ e əbɔ ni mbɨ kəm rəziə. Ənɨ mbɨ nyaʼa kəmɨ, wɨ̀ nyaʼa ghà ni: “Mbɨ bɔŋgɔb, mɨ̀Izre fɔrɨ mbə̀n mbe nɨə wumnɨ ə Ŋwiə̀, mbə̀ zu.
44013017	Ŋwìə̀ mɨ̀Izre nyaʼa chɔʼ mba mɨ̀mbǎʼ rəŋwe, əne ghɨ̀ mɨ̀mə̌d ənɨ əbeŋ ə kyeŋ ənɨ ə nyùmə̀ we nɨ mbɨ nyaʼə chub ə Ijìp. Wɨ̀ nyaʼa nɨŋ ɨka kyeŋ chɨ̀ mɨ̀mə̌d rɨŋga əbeŋ ze.
44013018	Wɨ̀ nyaʼa nyìʼ mbɨ mɨ̀mə̌d ɨŋga ɨbad rɨkwàʼi ənɨ ɨghəm ɨwu ɨwum kwè.
44013019	Wɨ̀ nyaʼa nimnɨ ɨbeŋ sambe ə Kanàan, əne wèd mɨ̀Izre ənɨ ə si tɨ mɨ̀mə̌d.
44013020	Ɨnû mbɔ̂ jìm nyaʼa nɨŋ ɨghabɨ ɨghəm ɨwu əkɨ əkwè mbɨ ɨwum ɨtân. “Wɨ̀ nyaʼa nɔ̀ʼ rɨ əwɔ nàʼ bə̂d nɨə saʼ əbeŋ əmbɨ mɨ̀mə̌d wò pè ənɨ ə wə̀d ɨ̀kə̀n Ŋwiə̀, Samwèl.
44013021	À nyaʼa ənɨ ə nyùmə̀ we, mbɨ nyaʼa ghà əmbɨ ə Ŋwiə̀ ni wɨ̀ naʼ ɨfɔ̂n ɨ nən. Əne Ŋwìə̀ nyaʼa nàʼ ə Sɔ̂l əmbɨ mɨ̀mə̌d. Sɔ̂l yɨə nyaʼə wan Kish, nɨ nyaʼa rɨŋga ɨnəbɨ Benjamìn. Sɔ̂l nyaʼa tumbɨ mɨ̀mə̌d ɨghəm ɨwu ɨwum kwè.
44013022	Ənɨ Ŋwiə̀ nyaʼa swi əməd rɨ ɨgwɨ ətən, wɨ̀ nyaʼa nùŋ Dèvîd ənɨ ɨfɔ̀n. Wɨ̀ nyaʼa ghà ɨmbə̀ʼ ə Dèvîd ni, 'Mə fə zə ni Dèvîd, wan Jesè, yɨ ɨkwɨ wə̀d we nɨ mə̀ ghaʼi. Wɨ̀ bɨrɨ ghɨ ɨnû jìm mbe nɨ mə̀ kəbɨ.'
44013023	Tɨ əbɔʼ ə bɔn tɨ ənɨ əghaŋ ə Dèvîd, Ŋwìə̀ fə chɔʼ ə Yeso ənɨ wə̀d nɨ bɨrɨ chɨ mɨ̀Izre rəŋgəʼ, ɨchî nɨ wɨ̀ nyaʼa fə kaʼi.
44013024	Bɔŋ Yeso nyaʼa sɨə yeʼe, Jɔ̌n we nɨ nyaʼə nàʼ mɨnib, wɨə nyaʼə ghà əmbɨ mɨ̀Izre mɨ̀jìm ni mbɨ beŋ tə fîŋ nɨŋ mɨnib.
44013025	Ənɨ Jɔ̌n we nɨ nyaʼə nàʼ mɨnib nyaʼə sɨə wò maanɨ ə̀fàʼì ze nɨ Ŋwìə̀ nyaʼa cha əməd ni wɨ̀ yeʼe fàʼ, wɨ̀ nyaʼa ghà ni, 'Mbə kɔn əzən ni mɔ̌ yɨə we ə? Ka mɔ̌ yɨ əmɨ wə̀d we nɨ mbə̀ə wòmə̀. Chə̂, àyɨə mbə̀ zə ni wə̀d mɔʼɔ wɨə yeʼe ənɨ mɨ njìm, nɨ chəi mə̀ kuʼ nɨ chɨ ɨtabɨ tɨ ənɨ ɨwu ɨməd.'
44013026	“Mbɨ bɔŋgɔb, nɨ yeʼ bɔn tɨ ənɨ əghaŋ ə Abràham, mbɨ mbə̀n mbe nɨ kaʼi mɨ̀Jû nɨə wumnɨ ə Ŋwiə̀, ɨkə̂n we ni Ŋwìə̀ fə chɨ̀ əwa rəŋgəʼ fə yeʼe ɨ na.
44013027	Bə̂d mbe nɨə chub ə Jèrusalèm mbɨ mbe nɨ nyaʼə tekɨ ɨnû mɨ̀mə̌d nyaʼa ghɨ̀ ni ɨnû mbɔ̂ jwɨ ənɨ rəsìʼ ɨchî nɨ mbɨ nyaʼa sob ni mbɨ zwiirɨ əməd. Mbɨ nyaʼa ghɨ əne, ɨmbə̀ʼ ɨghəm nɨ chəi mbɨ nyaʼa kyerɨ ni Yeso yɨə wə̀d we nɨ Ŋwìə̀ zɔʼɔ, kɨ̀ be kyerɨ mɨŋgam bə̂d ɨ̀kə̀n Ŋwiə̀ mbe nɨ mbɨə foŋ ɨni ɨkwɨ mɨ̀Jû jìm.
44013028	Ka à bè yeʼi ni chəi mbɨ nyaʼa zə əton nɨ tɨ̀ mbɨ zwiirɨ əməd, àyɨə mbɨ nyaʼa ghà əmbɨ Pailèt ni wɨ̀ ghɨ mɨ̀sɔgyɨ̀ zwiirɨ əməd.
44013029	Ənɨ mbɨ nyaʼa ghɨ ni ɨnû jìm mbe nɨ bə̂d ɨ̀kə̀n Ŋwiə̀ nyaʼa ŋwàʼnɨ̀ ɨmbə̀ʼ əməd jwɨ ənɨ rəsìʼ, mbɨ nyaʼa swi əməd rɨ əzed ə baʼnɨ, wò boŋ ɨŋga ɨ̀sì.
44013030	Àyɨə Ŋwiə̀ nyaʼa zwemnɨ əməd.
44013031	Ɨ wɨə nyaʼa jwɨ̀ ɨni nɔnɔʼ ɨfě bə̂d mbe nɨ nyaʼə yènə̀ mbɨ məd kɔ rɨ ə Galiliî wò pè ə Jèrusalèm. Bə̂d mbe nɨ wɨ̀ nyaʼa jwɨ ɨfě mɨ̀mə̌d yɨ mɨ̀zərɨmbin mbe nɨə sɨə ghà ɨnû ɨmbə̀ʼ əməd əmbɨ mɨ̀Izre tɨ̀nîn.
44013032	Əne tɨ̀ fə yeʼe mbɨ ɨkə̂n chɔ̀m ɨ nən ni ənû ze nɨ Ŋwìə̀ nyaʼa kaʼ əmbɨ mba mɨ̀mbǎʼ rəŋwe,
44013033	wɨ̀ fə ghɨ̀ zɨə jwɨ̀ ənɨ rəsìʼ ɨ na mbà mbe nɨ yeʼ bɔn tɨ ənɨ əghaŋ mɨ̀mə̌d. Wɨ̀ fə ghɨ̀ əne ɨchî nɨ wɨ̀ nyaʼa zwemnɨ ə Yeso. Ə zɨə bə̀ ɨŋga mɨ̀Sâm mbe nɨ pe ɨbe ni, 'Àwɔ̀ yɨ mɨ Wan, tə̀chɔ̀ŋ mə fə sɨ e Mbǎʼ.'
44013034	Ŋwìə̀ nyaʼa ghà ɨmbə̀ʼ ɨchî nɨ wɨ̀ nyaʼa zwemnɨ əməd, nɨ ka wɨ̀ bɨrɨ nɔ bɔb i ni: 'Mə bɨrɨ zɨ əbɔrəbɔd ə zeŋɨ ze nɨ mə̀ nyaʼa kaʼ əmbɨ Dèvîd ɨgwɨ ne.'
44013035	Ə zɨə bə ɨŋga ə̀ŋwàʼnɨ̀ ə mɨ̀Sâm ə cherə ni, 'Ka à bɨrɨ saŋ e ni e Wə̀d Zeŋɨ bɔb.'
44013036	Ənɨ Dèvîd nyaʼa kɨrɨ ɨkǎ, wɨ̀ nyaʼa ghɨ̀ ɨnû mbe nɨ Ŋwìə̀ nyaʼa kəbɨ ni wɨ̀ ghɨ ə. Wɨ̀ nyaʼa kwɨ mbɨ tweŋ əməd əbɔʼ mɨ̀mbǎʼ məd rəŋwe, əne wɨ̀ nyaʼa bɔb.
44013037	Àyɨə chəi məd we nɨ Ŋwìə̀ nyaʼa zwemnɨ nyaʼa bɔbɨ.
44013038	Əne kyɨə bɔŋgɔb, mbə̀ kyerɨ ni tɨ̀ wɨə chè ənjìm wə̀d wɔ̂ ghà ɨnû ɨ nən ɨmbə̀ʼ ɨchî nɨ Ŋwìə̀ ə waʼ ɨnû rɨbɔ̀ŋ bə̂d.
44013039	Əne Ŋwìə̀ fə waʼ ɨnû rɨbɔ̀ŋ wə̀d mɔʼ mɔʼ we nɨ ben ə Kristo, nɨ chəi tɨkə rɨ Mose te tɨ̀ rɨ nyaʼa waʼ.
44013040	Əne mbə̀ we ə, njɨ ənû ze nɨ bə̂d ɨ̀kə̀n Ŋwiə̀ nyaʼa ghǎ ə bɨrɨ ghɨ ənɨ ə nən. Ənû ze yɨ ni,
44013041	'Mbə̀n mbe nɨə chəʼnɨ ɨŋgam Ŋwiə̀, mbə̀ neŋ ənû ze nɨ Ŋwìə̀ ə ghɨ̀ə̀ yiirɨ, kwɨ, ɨmbə̀ʼ ɨghəm nɨ mə bɨrɨ ghɨ ənû ə mɔʼɔ ɨŋga ɨni mbe nɨ mbə̀ yeʼ ɨkǎ, nɨ wə̀d mɔʼɔ mɨ gha ɨ nən, chəi mbə̀ bɨrɨ nɔ benɨ.'”
44013042	Ənɨ Pɔ̂l mbɨ Banabàs nyaʼə jwɨ̀ rɨŋga nəb ə̀kàtɨ̀ ze, bə̂d mbe nyaʼa buʼ ɨbɔ əmbɨ mɨ̀mə̌d ni mbɨ wɨrɨ bə̀ndɨ̀ yeʼe əni əkwɨ ze nɨ beenɨ, ɨmbə̀ʼ ghà ɨnû cherə ɨghabɨ mbɔ̂ əmbɨ mɨ̀mə̌d.
44013043	Ənɨ mbɨ nyaʼa jaŋ rɨŋga nəb ə̀kàtɨ̀ ze, mɨ̀Jû nɔnɔʼ mbɨ ə bə̂d cherə mbe nɨ nyaʼa beŋ tə fîŋ ben ənû ə Ŋwiə̀ mɨ̀Jû nyaʼa beenɨ əbɔʼ Pɔ̂l mbɨ Banabàs. Əne Pɔ̂l mbɨ Banabàs nyaʼa ghàm bə̀ tìmbɨ̀ mɨ̀mə̌d ni mbɨ wo ɨmbì nuŋ fîŋ ɨgun ə Ŋwiə̀ we nɨə ghɨ̀ ɨ̀chɔ̀m ənɨ mɨ̀mə̌d.
44013044	À nyaʼa əni əkwɨ ze nɨ beenɨ, bə̂d mɨ̀nɔnɔʼ rɨŋga əsɨ ze nyaʼa wò fetɨ ɨŋga nəb ə̀kàtɨ̀ ɨ zu ɨŋgam Ŋwiə̀.
44013045	Àyɨə ənɨ mɨ̀Jû nyaʼa zə mɨnɔ̂n bə̂d mbe, ə̀dìì ə nyaʼa swi ɨŋga fîŋ tɨ mɨ̀mə̌d, əne mbɨ nyaʼa kɔ zɔm ə Pɔ̂l ghàə̀ ni ənû ze nɨ wɨə ghàə̀ yɨ mɨghab.
44013046	Ənɨ mbɨ nyaʼa gha əne, Pɔ̂l mbɨ Banabàs nyaʼa ghà mbɨ ə fîŋ nɨ kǎ ni, “Zɨə nyaʼa kùʼ ni tɨ̀ be ghà ɨŋgam Ŋwiə̀ ɨ nən. Àyɨə ɨchî nɨ mbə̀ ton ɨŋgam we, əne zə ni chəi mbə̀ kuʼ nɨ jɨg ɨ̀tènɨ̀ rɨ mì, tɨ̀ fə sàŋ əwən wò əbɔʼ bə̂d mbe nɨ kaʼi mɨ̀Jû,
44013047	ɨmbə̀ʼ ɨghəm nɨ Ə̀nùŋɨ̀sɨg nyaʼa fə ghà ɨ na ni, 'Mə fə nùŋ e ni à yeʼ ɨzeŋɨ zeŋɨ əmbɨ bə̂d mbe nɨ kaʼi mɨ̀Jû, ɨmbə̀ʼ bə̂d mɨjìm rɨ ɨbu ɨsɨg jìm jwɨ rəŋgəʼ.'”
44013048	Ənɨ bə̂d mbe nɨ kaʼi mɨ̀Jû nyaʼa zu ənû zɔ̂, mbɨ nyaʼa ghaʼ əne yiirɨ ə Ŋwiə̀ ɨmbə̀ʼ ɨŋgam məd we nɨ wɨ̀ ghamɨ dè əwən. Bə̂d mɨjìm mbe nɨ Ŋwìə̀ nyaʼa fə chɔʼɔ ni mbɨ bɨrɨ jɨg ɨ̀tènɨ̀ rɨ mì nyaʼa ben ənû ze nɨ mbɨ nyaʼə ghà ɨmbə̀ʼ ə Kristo.
44013049	Ɨŋgam Ə̀nùŋɨ̀sɨg nyaʼa jàŋ ɨŋga əbà əbeŋ ze əjìm.
44013050	Àyɨə mɨ̀Jû mbe nyaʼa no məyi kyeŋ kyeŋ mbe nɨ nyaʼa nuŋ fîŋ ɨgun ə Ŋwiə̀ bə̀ no bə̂d kyeŋ mbe rɨŋga əsɨ ze. Əne mbɨ nyaʼa kɔ nwendɨ tɨkyerɨ-ɨwu Pɔ̂l mbɨ Banabàs, əne fid mɨ̀mə̌d rɨŋga əbà əbeŋ ze.
44013051	Àyɨə Pɔ̂l mbɨ Banabàs nyaʼa kùd əgywɨ tɨ ənɨ mbə ɨwu ɨmbə̀ʼ patɨ mɨ̀mə̌d ni mbɨ beŋ tə fîŋ. Ənɨ mbɨ nyaʼa ghɨ əne, mbɨ nyaʼa nɔ̀ʼ wò ə Ikoniùm.
44013052	Ɨghaʼi mbɨ Əzwî ə Zeŋɨ nyaʼa swi ɨŋga bə̂d mbe nɨ nyaʼa ben ə Kristo ə Antiɔ̀k.
44014001	Pɔ̂l mbɨ Banabàs nyaʼa wò ə Ikoniùm chè wò nyɨ ɨŋga nəb ə̀kàtɨ̀ mɨ̀Jû ze nɨ nyaʼa əŋgu. Mbɨ nyaʼa ghà ɨŋgam Ŋwiə̀ ɨŋga nəb ə̀kàtɨ̀ ze ənɨ ɨnə̂njɨ̀ nɨ mɨ̀Jû nɔnɔʼ mbɨ ə bə̂d mɨ̀nɔnɔʼ mbe nɨ ka mbɨ yɨə nyaʼə mɨ̀Jû nyaʼa ben ɨŋgam we.
44014002	Àyɨə mɨ̀Jû mbe nɨ chəi mbɨ nyaʼa ben Kristo nyaʼa no bə̂d mbe nɨ kaʼi mɨ̀Jû, chə̀kɨ̀ fîŋ tɨ mɨ̀mə̌d ni mbɨ kɔ ban bə̂d mbe nɨ nyaʼa ben ə Kristo.
44014003	Pɔ̂l mbɨ Banabàs nyaʼa chub ə Ikoniùm əgha ə se. Ɨ mbɨə nyaʼə ghà ɨŋgam Ŋwiə̀ əŋgu ɨmbə̀ʼ Ə̀nùŋɨ̀sɨg mbɨ ə fîŋ nɨ kǎ. Ə̀nùŋɨ̀sɨg nyaʼa chwi ni ɨŋgam we nɨ mbɨ nyaʼə ghà ɨmbə̀ʼ ɨ̀chɔ̀m məd yɨ ənû rəsìʼ ɨchî nɨ wɨ̀ nyaʼa ghɨ ni mbɨ ghɨ ɨnû yiirɨ bə̀ ghɨ̀ ɨnweenɨ-ɨnû.
44014004	Bə̂d mbe rɨŋga əsɨ ze nyaʼa ghàbrə̀. Mbɨ mɔʼɔ nyaʼa ben ɨnû mbe nɨ mɨ̀Jû nyaʼə ghàə̀, mbɨ cherə nyaʼa ben mbe nɨ bə̂d tom mbe nyaʼə ghàə̀.
44014005	Bə̂d mbe nɨ kaʼi mɨ̀Jû mbɨ mɨ̀Jû fɔrɨ bə̂d mbe nyaʼə tekɨ ɨnû ɨŋga əbeŋ mɨ̀Jû nyaʼa kə̀b ni njɨ mbə chə bə̂d tom mbe bə̀ tumbɨ mɨ̀mə̌d ənɨ əti.
44014006	Ənɨ bə̂d tom mbe nyaʼa zu ənû ze, mbɨ nyaʼa norə wò ə Listrà fɔrɨ ə Də̂be, nɨ nyaʼa ɨsɨ ɨŋga əbà əbeŋ ze rɨ ə Laikonià. Mbɨ nyaʼa bə̀ wò fɔrɨ ɨŋga ɨsɨ mbe nɨ nyaʼa ɨban ɨban.
44014007	Mbɨ nyaʼa pè əŋgu ghà ɨkə̂n chɔ̀m ɨmbə̀ʼ Ə̀nùŋɨ̀sɨg Yeso.
44014008	Mbaŋə̀ mɔʼɔ zɨə nyaʼə Listrà nɨ nyaʼa buʼrə. Tɨ ənɨ mbɨ nyaʼa gywɨ əməd, chəi wɨ̀ nyaʼa kweʼ yènɨ̀.
44014009	Mbaŋə̀ ze nyaʼa chub ɨ zwetɨ ənû ze nɨ Pɔ̂l nyaʼə ghàə̀. Pɔ̂l nyaʼa toŋ əghə ɨgwɨ məd, əne zə ni wɨ̀ nyaʼa berɨ ɨbenɨ nɨ tɨ mbɨ ghɨ̀ wɨ̀ bɔtɨ.
44014010	Əne Pɔ̂l nyaʼa ghà ɨ bɔ ənɨ ə gɨ̂ nɨ kǎ ni, “Nɔʼɔ təm!” Mbaŋə̀ ze nyaʼa nɔ̀ʼ təm kɔ yènɨ̀.
44014011	Ənɨ mɨnɔ̂n bə̂d mbe nyaʼa zə ənû ze nɨ Pɔ̂l nyaʼa ghɨ̌, mbɨ nyaʼa kɔ kyeŋ rɨkǎ ənɨ ɨŋgam əbeŋ Likaonià ghàə̀ ni, “Mɨ̀ŋwìə̀ fə bèŋ ənɨ ə bə̂d, swiʼi yeʼe əsɨ na!”
44014012	Mbɨ nyaʼa kɔ tɔŋ ə Banabàs ənɨ ə Zeòs, bə̀ kɔ tɔŋ ə Pɔ̂l ənɨ ə Hemès, ɨmbə̀ʼ ɨghəm nɨ à yɨə məd nyaʼə ghàmə̀.
44014013	Wə̀d mbàn Zeòs, nɨ mbàn ŋwìə̀ məd nyaʼa àmei ɨchû ɨkam ɨfě əsɨ ze, nyaʼa wò nɨŋ mɨnom mbɨ̀rɨkun bə̀ nɨŋ tɨ̀kwě wò mbɨ rɨwən ɨchû mɨkam mbe. Wɨ̀ nyaʼa ghɨ̀ əne ɨmbə̀ʼ ɨghəm nɨ məd mbɨ ɨnɔ̂n bə̂d we nyaʼa kəb naʼ ɨghɨ ə̀fà əmbɨ ə bə̂d tom mbe.
44014014	Àyɨə ənɨ bə̂d tom mbe, Banabàs mbɨ Pɔ̂l, nyaʼa zu ənû ze, mbɨ nyaʼa sèèrɨ̀ tə ngywɨ̌ ɨmbə̀ʼ ɨghəm nɨ chəi mbɨ nyaʼa ghaʼ ənû ze. Əne mbɨ nyaʼa nòrə̀ wò əkaʼ ɨnɔ̂n bə̂d we, yènə̀ kyeŋə ghàə̀ ni,
44014015	“Mba mɨ̀sə̀ʼ, mbə̀ kɨə ghɨ̀ ənû zɔ̂ ɨmbə̀ʼ ə yè ə? Tɨ̀ yɨə bə̂d mɨ̀sɔŋɨchù ɨghabɨ ə mbə̀nə. Tɨ̀ fə yeʼe mbɨ ɨkə̂n chɔ̀m ɨ nən ni mbə̀ saŋ ɨghɨ əko mbɔ̂ beenɨ əbɔʼ Ŋwìə̀ we nɨ yeʼ ɨkǎ. À yɨə məd nyaʼa tekɨ ɨkaŋ, tekɨ si, tekɨ rɨ̀bàà bə̀ tekɨ ɨghɨjìm mbe nɨ yeʼ ɨŋga ɨghɨ mbɔ̂.
44014016	À nyaʼa ɨŋga tɨ̀ghə̀m rɨ bə̂d te nɨ nyaʼa fə chě, Ŋwìə̀ nyaʼa sàŋ bə̂d ɨŋga ɨbeŋ jìm ni mbɨ chub ɨchî nɨ mbɨ ghaʼi.
44014017	Àyɨə məd ziə fə chwi ɨnweenɨ ni tə wɨ əŋgu ɨchî nɨ wɨə ghɨ̀ ɨ̀chɔ̀m ənɨ ə bə̂d. Ɨ wɨə ghɨ̀ ni mbə̀ŋ nɔ. Ɨ wɨə bə̀ ghɨ̀ ni mbə̀ berɨ tɨjɨg ənɨ ə nyùmə̀ we nɨ mbə̀ə kwəŋ ɨghɨ. Ɨ wɨə nàʼ ɨghɨjɨg ɨ nən. Ɨ wɨə bə̀ ghɨ̀ ni ɨghaʼi swi ɨŋga tə fîŋ.”
44014018	Mbɨ nyaʼa ghà ɨŋgam wɔ̂, àyɨə zɨə nyaʼa kàŋ se əku nɨ təmnɨ bə̂d mbe ni tɨ mbɨ faarɨ ə əghɨ ə mɔʼɔ əmbɨ mɨ̀mə̌d.
44014019	Mɨ̀Jû mɔʼɔ nyaʼa nɔ̀ʼ rɨ ə Antiɔ̀k bə̀ nɔ̀ʼ rɨ ə Ikoniùm wò ə Listrà. Mbɨ nyaʼa pè fi ɨtu mɨnɔ̂n bə̂d mbe ni mbɨ beenɨ əbɔʼ nən. Əne mbɨ nyaʼa tumbɨ ə Pɔ̂l ənɨ əti. Mbɨ nyaʼa kɔndɨ ni wɨ̀ fə kwɨ, əne mbɨ nyaʼa sùŋ əməd rɨŋga Listrà chà ɨsɨg.
44014020	Àyɨə ənɨ bə̂d mbe nɨ nyaʼa ben ə Kristo nyaʼa wò kad əməd, wɨ̀ nyaʼa nɔ̀ʼ bə̀ndɨ̀ wò nyɨ ɨŋga Listrà. À nyaʼa əni ze nɨ beenɨ, wɨ̀ nyaʼa nɔ̀ʼ mbɨ Banabàs mbɨ wò ə Də̂be.
44014021	Ənɨ Pɔ̂l mbɨ Banabàs nyaʼə ghà ɨkə̂n chɔ̀m ə Də̂be, mbɨ nyaʼa beŋ bə̂d mɨ̀nɔnɔʼ ənɨ ə bə̂d nɨə beenɨ əbɔʼ ə Kristo. Mbɨ nyaʼa ghɨ əne, bə̀ndɨ̀ wò ə Listrà fɔrɨ ə Ɨkoniùm bə̀ fɔrɨ ə Antiɔ̀k.
44014022	Ɨ mbɨə nyaʼə yènə̀ tìmbɨ̀ ə bə̂d mbe nɨ nyaʼa ben ə Kristo, bə̀ yènə̀ ghàə̀ ni mbɨ yim ɨbenɨ wɨ kaanə wo ɨmbì. Mbɨ nyaʼa bə̀ ghà əmbɨ mɨ̀mə̌d ni, “Tɨ̀ berɨ zə ŋgəʼ nɔnɔʼ bɔŋ nyɨ ɨŋga ənû ɨfɔ̀n ə Ŋwiə̀.”
44014023	Ənɨ mbɨ nyaʼa fə chɔʼ bə̂d mbe nɨə chà tɨfetɨ bə̂d Kristo te ɨ mɔʼ mɔʼ, mbɨ nyaʼa kɔ̀ŋgɨ̀ ə Ŋwiə̀, chub rɨ jɨg, zɨ̀ mɨ̀mə̌d ɨŋga tɨkyerɨ-ɨbɔ Ə̀nùŋɨ̀sɨg we nɨ mbɨ nuŋ tə fîŋ ɨgwɨ məd.
44014024	Mbɨ nyaʼa nɔ̀ʼ rəŋgu chè ə Pisidià wò ə Pamfilià.
44014025	Ənɨ mbɨ nyaʼa ghà ɨŋgam Ŋwiə̀ ə Pegà, mbɨ nyaʼa nɔ̀ʼ rəŋgu swiʼi wò ə Atalià.
44014026	Mbɨ nyaʼa nɔ̀ʼ rəŋgu wò nyɨ əbaŋ ɨgyɨ̀ baanɨ bə̀ndɨ̀ wò ə Antiɔ̀k. Antiɔ̀k yɨ əsɨ ze nɨ mbɨ nyaʼa kɔŋgɨ ə Ŋwiə̀ ɨgwɨ mɨ̀mə̌d ni wɨ̀ ghɨ ɨ̀chɔ̀m mbɨ wò faʼ ə̀fàʼì ze nɨ mbɨ cherə nɔʼ rɨ màànɨ̀.
44014027	Ənɨ mbɨ nyaʼa pe ə Antiɔ̀k, mbɨ nyaʼa fetɨ bə̂d Kristo mɨjìm, əne ghà ɨnû jìm mbe nɨ Ŋwìə̀ nyaʼa ghɨ ənɨ ə nən bə̀ ghà ɨchî nɨ wɨ̀ nyaʼa fiʼ ɨnə̂njɨ̀ əmbɨ ə bə̂d mbe nɨ kaʼi mɨ̀Jû ni mbɨ ben ə Kristo.
44014028	Mbɨ nyaʼa chub əngu əgha ə se mbɨ ə bə̂d mbe nɨ nyaʼa ben ə Kristo.
44015001	Bə̂d mɔʼɔ nyaʼa swiʼi rɨ ə Jùdeyà wò ə Antiɔ̀k. Mbɨ nyaʼa pè kɔ chwi ɨnû əmbɨ ə bə̂d Kristo mbe rəŋgu ghàə̀ ni, “Chəi mbə̀ bɨrɨ jwɨ rəŋgəʼ əwù ze nɨ chəi mbɨ ne əwən ɨchî nɨ zɨə yeʼ ɨŋga tɨkə rɨ Mose.”
44015002	Pɔ̂l mbɨ Banabàs nyaʼa berɨ tàŋ kǎ kǎ mbɨ ə bə̂d mbe ɨmbə̀ʼ ənû ze. Əne mbɨ nyaʼa chɔʼ ə Pɔ̂l mbɨ Banabàs mbɨ ə bə̂d Kristo cherə, tom ni mbɨ kɔʼ wò ə Jèrusalèm wò nweenɨ ənû ze mbɨ ə bə̂d tom fɔrɨ mbɨ ə bə̂d mbe nɨ nyaʼə chà ɨfetɨ bə̂d Kristo.
44015003	Ənɨ ɨfetɨ bə̂d Kristo nyaʼa tom mɨ̀mə̌d əne, mbɨ nyaʼa wò chè ə Fonesià fɔrɨ ə Sàmàriyà yènə̀ ghà ɨnû ɨmbə̀ʼ ɨchî nɨ bə̂d mbe nɨ kaʼi mɨ̀Jû fə ben ə Kristo. Əze ə nyaʼa ghɨ̀ ni ɨghaʼi swi ɨŋga fîŋ bə̂d Kristo mɨjìm.
44015004	Ənɨ mbɨ nyaʼa wo pè ə Jèrusalèm, ɨfetɨ bə̂d Kristo, bə̂d tom Kristo mbɨ ə bə̂d mbe nɨ nyaʼə chà ɨfetɨ bə̂d Kristo nyaʼa nɨŋ mɨ̀mə̌d kwàʼ ɨchî chɔ̀m. Pɔ̂l mbɨ Banabàs nyaʼa ghà ɨnû jìm mbe nɨ Ŋwìə̀ nyaʼa che ənjìm mɨ̀mə̌d ghɨ̀.
44015005	Àyɨə bə̂d mɔʼɔ mbe nɨ nyaʼa ben ə Kristo, nɨ nyaʼa rɨŋga ɨfɔtɨ mɨ̀Farisiî, nyaʼa təm rətiə ghà ni, “Zɨə kùʼ ni mbɨ ne bə̂d mbe nɨ kaʼi mɨ̀Jû bə̀ ghà əmbɨ mɨ̀mə̌d ni mbɨ nuŋ tɨkə rɨ Mose.”
44015006	Bə̂d tom Kristo mbe mbɨ ə bə̂d mbe nɨ nyaʼə chà ɨfetɨ nyaʼa bòmnɨ̀ ɨmbə̀ʼ nweenɨ ənû zɔ̂.
44015007	Ənɨ mbɨ nyaʼa fə gham ənɨ əgha ə se, Pità nyaʼa nɔ̀ʼ təm rətiə ghà əmbɨ mɨ̀mə̌d ni, “Mbɨ bɔŋgɔb, mbə̀ kyerɨ ni à nyaʼa ɨŋga ɨni mbe nɨ ɨnû mbɔ̂ nyaʼa kɔ, Ŋwìə̀ nyaʼa chɔʼ əmɨ rəkaʼ nən ni mə gha ɨkə̂n chɔ̀m əmbɨ bə̂d mbe nɨ kaʼi mɨ̀Jû, ɨmbə̀ʼ mbɨ zu benɨ.
44015008	Əne Ŋwìə̀ we nɨ kyerɨ fîŋ rɨ bə̂d mɨjìm nyaʼa chwi ni tə fə chɔʼɔ mɨ̀mə̌d ɨchî nɨ wɨ̀ nyaʼa naʼ Əzwî ə Zeŋɨ əmbɨ mɨ̀mə̌d àmei ɨchî nɨ wɨ̀ nyaʼa bə̀ naʼ ɨ na.
44015009	Chəi wɨ̀ nyaʼa ghɨ ni ɨkwepɨ jwɨ əkaʼ na mbɨ mɨ̀mə̌d. Ɨchî nɨ mbɨ nyaʼa ben ə Kristo, wɨ̀ nyaʼa bə̀ waʼ ɨnû rɨbɔ̀ŋ mɨ̀mə̌d.
44015010	Əne tɨ̀nîn mbə̀ kɨə kəb zweʼrɨ ə Ŋwiə̀ ɨchî nɨ mbɨə zɨ̀ ɨkom nɨ nirɨ ɨgun ə bə̂d mbe nɨ ben ə Kristo, nɨ chəi mba mɨ̀mbǎʼ rəŋwe kɨ̀ mbǎ mbe tɨ̀ rɨ̀ bèʼ, kɨ ɨmbə̀ʼ ə yè ə?
44015011	Àyɨə tɨ̀ benɨ ni tɨ̀ bɨrɨ jwɨ rəŋgəʼ ənjìm ɨ̀chɔ̀m Ə̀nùŋɨ̀sɨg Yeso, àmei ɨchî nɨ mɨ̀mə̌d bɨrɨ bɨ jwɨ̀.”
44015012	Bə̂d mɨjìm mbe nɨ nyaʼa ɨŋga fetɨ we nyaʼa kəm rəziə ɨchî nɨ mbɨ nyaʼə zwetɨ ɨnû mbe nɨ Banabàs mbɨ Pɔ̂l nyaʼə ghà ɨmbə̀ʼ ɨchî nɨ Ŋwiə̀ nyaʼa che ənjìm mɨ̀mə̌d ghɨ̀ ɨnweenɨ-ɨnû bə̀ ghɨ̀ ɨnû yiirɨ əkaʼ bə̂d mbe nɨ kaʼi mɨ̀Jû.
44015013	Ənɨ mbɨ nyaʼa fə ghamɨ màànɨ̀, Jems nyaʼa ghà ni, “Bɔŋgɔb, mbə̀ zwetɨ mə ghamə.
44015014	Saimòn fə tòʼrɨ̀ ɨchî nɨ Ŋwìə̀ nyaʼa be chwiə ni tə wɨə nəŋgɨə bə̂d mbe nɨ kaʼi mɨ̀Jû. Wɨ̀ nyaʼa ghɨ̀ əne ɨchî nɨ wɨ̀ nyaʼa chɔʼ bə̂d mɔʼɔ rəkaʼ mɨ̀mə̌d ənɨ mbi.
44015015	Mɨŋgam mbe nɨ bə̂d ɨ̀kə̀n Ŋwiə̀ nyaʼa ŋwaʼnɨ ə bòmnɨ̀ mbɨ ɨnû mbɔ̂ nɨ mə̀ gha ɨ nən. Mbɨ nyaʼa ŋwàʼnɨ̀ ni,
44015016	'Ənû zɔ̂ ə mɨ chè, mə bɨrɨ wɨrɨ yeʼe, əne nɔ̀ɔ̀rɨ̀ ənû ɨfɔ̀n ə Dèvîd ze nɨ nyaʼa buʼə. Mə bɨrɨ wɨrɨ nɔɔrɨ tɨfum te, əne ghɨ̀ ənû ɨfɔ̀n ze ə təm kàànɨ̀.
44015017	Mə bɨrɨ ghɨ əne, ɨmbə̀ʼ ə̀bùʼ ə bə̂d mɨ̀jìm wɨrɨ kəb Ə̀nùŋɨ̀sɨg. Bə̂d mɨjìm mbe nɨ kaʼi mɨ̀Jû nɨ mbɨə tɔŋ ənɨ mbɨ bə̂d bɨrɨ bɨ kəb əmɨ.
44015018	Əzɔ̂ yɨ ənû nɨ Ə̀nùŋɨ̀sɨg we nɨ nyaʼa ghɨ ni mbɨ kyerɨ ɨnû mbɔ̂ nɔ̀ʼ tɨ rəŋwe, ghǎ.'
44015019	“Əne ənû nɨ mə̀ kɔndɨ yɨ ni, tɨ rɨ̀ chə a bə̂d mbe nɨ kaʼi mɨ̀Jû nɨə beenɨ əbɔʼ ə Ŋwiə̀.
44015020	Àyɨə tɨ̀ ŋwaʼnɨ əmbɨ mɨ̀mə̌d ni tɨ mbɨ jɨg ə tɨjɨg te nɨ mbɨ naʼ ənɨ əghɨ ə̀fà əmbɨ mbɨ̀anèŋ, ni tɨ mbɨ ghɨ̀ ə ɨfabrɨ-ɨnû, ni tɨ mbɨ kud ə nyam te nɨ mbɨ sweenɨ mbɨ ni tɨ mbɨ jɨg ə ənəm.
44015021	Mbɨ nyaʼa fə kɔ gha ɨnû ɨmbə̀ʼ rɨkə rɨ Mose ɨŋga ɨsɨ jìm nɔ̀ʼ tɨ rəŋwe. Bə̂d mbɨə bə̀ foŋ ɨŋgam we ɨŋga nəb tɨ ə̀kàtɨ̀ ɨni ɨkwɨ mɨ̀Jû jìm.”
44015022	Bə̂d tom Kristo mbɨ ə bə̂d mbe nɨ nyaʼə chà ɨfetɨ we rɨ ə Jèrusalèm mbɨ ə bə̂d Kristo mɨjìm nyaʼa chɔʼɔ mbaŋə̀ rɨ̀be rəkaʼ mɨ̀mə̌d, əne tom ni mbɨ wo ə Antiɔ̀k mbɨ Pɔ̂l fɔrɨ ə Banabàs. Mbɨ nyaʼa tom ə Judàs we nɨ mbɨ nyaʼə bə̀ tɔŋ ənɨ Bàsabàs mbɨ Sailàs. Mbɨ yɨə nyaʼə bə̂d kyeŋ əkaʼ bə̂d Kristo mbe ə Jèrusalèm.
44015023	Mbɨ nyaʼa tom mɨ̀mə̌d mbɨ ə̀ŋwàʼnɨ̀ nɨ nyaʼa gha ni: “À yɨə mbǎ mbə bɔŋgɔb bə̂d tom Kristo mbɨ ə bə̂d mbe nɨə chà ɨfetɨ we rɨ ə Jèrusalèm ŋwaʼnɨ ə̀ŋwàʼnɨ̀ zɔ̂. Tɨ̀ wɨə ŋwàʼnɨ̀ ɨ nən, mbə̀n mba bɔŋgɔb mbe nɨ kaʼi mɨ̀Jû nɨ yeʼ ə Antiɔ̀k, ə Sirià bə̀ fɔrɨ ə Selisià. Tɨ̀ wɨə chàʼrɨ̀ əwən.
44015024	Tɨ̀ fə zu ni bə̂d mɔʼɔ fə nɔ̀ʼ rəkaʼ na yeʼe əwɔ ghanə chə əwən mbɨ mɨŋgam bə̀ tɔbə tə fîŋ, nɨ chəi tɨ̀ nyaʼa gha ni mbɨ ghɨ əne.
44015025	Tɨ̀ fə bòmnɨ̀, zɨ̀ mba ɨtu ənɨ mbɨ mɔʼ, zə ni zɨə bɔ̀ŋ ni tɨ̀ chɔʼ bə̂d mɔʼɔ tom əsɨ nən mbɨ Banabàs mbɨ Pɔ̂l. Mbɨ yɨ mba bɔŋgɔb nɨ tɨ̀ ghaʼi kwàʼ rɨŋgəʼ.
44015026	Mbɨ fə sweŋ ə ɨ̀tènɨ̀ ɨmbə̀ʼ gham əmbɨ ə bə̂d ɨmbə̀ʼ a Ə̀nùŋɨ̀sɨg Yeso Kristo.
44015027	Əne tɨ̀ fə tom ə Judàs mbɨ Sailàs əsɨ nən. Mbɨ bɨrɨ ghà ɨnû mbe nɨ tɨ̀ ŋwaʼnɨ ɨ nən mbənə mbənə.
44015028	Zɨə bɔ̀ŋ əmbɨ Əzwî ə Zeŋɨ bə̀ bɔ̀ŋ ɨ na ni tɨ rɨ̀ nyeŋ a ɨnû cherə ɨgwɨ nən chè rɨ ənɨ mbɔ̂ nɨ mbə berɨ nɨ ghɨ̀.
44015029	Ɨnû mbe yɨ ni tɨ mbə̀ jɨg ə tɨjɨg te nɨ mbɨ naʼ ənɨ ɨghɨ ə̀fà əmbɨ mbɨ̀anèŋ, tɨ mbə̀ jɨg ə ənəm, tɨ mbə̀ kud ə nyam te nɨ mbɨ sweenɨ, mbɨ ni tɨ mbə̀ ghɨ̀ ə ɨfabrɨ-ɨnû. Mbə bɨrɨ ghɨ̀ ənû ə chɔ̀m əwù ze nɨ chəi mbə̀ ghɨ ɨnû mbɔ̂. Mbə̀ chub ɨchî chɔ̀m.”
44015030	Mbɨ nyaʼa tom bə̂d mbe, mbɨ swiʼ wò ə Antiɔ̀k. Mbɨ nyaʼa pè əŋgu fetɨ bə̂d Kristo mɨ̀jìm əsɨ ə mɔʼ, nàʼ ə̀ŋwàʼnɨ̀ ze əmbɨ mɨ̀mə̌d.
44015031	Ənɨ mbɨ nyaʼa foŋ ə̀ŋwàʼnɨ̀ ze, mbɨ nyaʼa ghaʼ kwàʼ rɨŋgəʼ, ɨmbə̀ʼ ɨghəm nɨ ənû ze nɨ nyaʼa jwɨ rɨŋga ə̀ŋwàʼnɨ̀ ze ə nyaʼa tìmbɨ̀ mɨ̀mə̌d.
44015032	Əne Judàs mbɨ Sailàs nɨ nyaʼə bə̂d ɨ̀kə̀n Ŋwiə̀ mbənə mbənə nyaʼa ghà ɨnû nɔnɔʼ tìmbɨ̀ bɔŋgɔb mbe bə̀ ghɨ̀ ni ɨbenɨ mɨ̀mə̌d kaanə.
44015033	Ənɨ mbɨ nyaʼa fə chub əŋgu ənɨ əkɔb ə nyumə̀, bɔŋgɔb mbe nyaʼa wɨrɨ chà mɨ̀mə̌d ənɨ əbɔrəbɔd əmbɨ mbe nɨ nyaʼa tom mɨ̀mə̌d.
44015034	[Àyɨə Sailàs nyaʼa chub əŋgu.]
44015035	Pɔ̂l mbɨ Banabàs nyaʼa tèn ə Antiɔ̀k. Mɨ̀mə̌d mbɨ ə bə̂d mɨ̀nɔnɔʼ cherə mbɨə nyaʼə chwi ɨnû bə̀ ghà ɨŋgam ɨmbə̀ʼ Ə̀nùŋɨ̀sɨg.
44015036	Ənɨ ɨni mɔʼɔ nyaʼa chě, Pɔ̂l nyaʼa ghà əmbɨ Banabàs ni, “Yeʼe tɨ̀ wɨrɨ bə̀ndɨ̀ wò mò bɔŋgɔb mbe rɨŋga ɨsɨ jìm mbe nɨ tɨ̀ nyaʼa gha ɨŋgam Ŋwiə̀ əŋgu, bə̀ zə ɨchî nɨ mbɨ yeʼ ə.”
44015037	Banabàs nyaʼa kə̀b ni njɨ mbə̀ nɨŋ ə Jɔ̌n Mak wò mbɨ məd.
44015038	Àyɨə Pɔ̂l nyaʼa kɔndɨ əzi yeʼ ni zɨ rɨka bɔŋ i ni mbə̀ nɨŋ əməd, ɨmbə̀ʼ ɨghəm ni wɨ̀ nyaʼa waʼ əwən ə Pamfilià bə̀ndɨ̀ wò i. Chəi wɨ̀ nyaʼa wo ɨmbì mbɨ nən ənɨ ə̀fàʼì ze nɨ mbə̀ nyaʼa berɨ wo fàʼ.
44015039	Ənû ze ə nyaʼa ghɨ̀ mbɨ tàŋ kwàʼ rɨŋgəʼ. Əze ə nyaʼa ghɨ̀ mbɨ ghàbrə̀. Banabàs nyaʼa nɨŋ ə Mak mbɨ ni mbɨ nyɨ əbaŋ ɨgyɨ̀ wò ə Saiprùs.
44015040	Àyɨə Pɔ̂l nyaʼa chɔʼ ə Sailàs mbɨ wò ɨnɔ̂n. Bə̂d mbe nɨ nyaʼa ben ə Kristo nyaʼa kɔ̀ŋgɨ̀ ə Ŋwiə̀ ɨgwɨ mɨ̀mə̌d ni Ə̀nùŋɨ̀sɨg ghɨ ɨ̀chɔ̀m ənɨ mɨ̀mə̌d.
44015041	Pɔ̂l nyaʼa wò chè ə Sirià fɔrɨ Selisià, yènə̀ tìmbɨ̀ ə bə̂d Kristo rɨŋga tɨfetɨ te nɨ nyaʼa ɨŋga ɨsɨ mbe.
44016001	Pɔ̂l mbɨ Sailàs nyaʼa wò pè ə Də̂be fɔrɨ ə Listrà. Mbaŋə̀ mɔʼɔ nɨ nyaʼa ben ə Kristo wɨə nyaʼa əŋgu nɨ ɨkum məd nyaʼə Timotì. Ɨŋgɔb məd yɨə nyaʼə əyi Jû nɨ nyaʼa ben ə Kristo, àyɨə mbǎʼ məd yɨə nyaʼə wə̀d rɨ ə Gris.
44016002	Bə̂d mbe nɨ nyaʼa ben ə Kristo ə Listrà fɔrɨ ə Ikoniùm mbɨə nyaʼə ghà ɨnû chɔ̀m ɨmbə̀ʼ ə Timotì.
44016003	Pɔ̂l nyaʼa kə̀b ni njɨ tə nɨŋ ə Timotì mbə wò ɨnɔ̂n. Əne wɨ̀ nyaʼa ne əməd ɨmbə̀ʼ ɨghəm nɨ mɨ̀Jû mɨ̀jìm mbe nɨ nyaʼa ɨŋga ɨsɨ mbe nyaʼa kyerɨ ni mbǎʼ məd yɨ rɨ ə Gris.
44016004	Ɨchî nɨ mbɨ nyaʼə yèn ɨsɨ ɨsɨ, mbɨ nyaʼə yènə̀ ghàə̀ tɨkə te nɨ bə̂d tom mbɨ ə bə̂d mbe nɨ nyaʼə chà ɨfetɨ we rɨ ə Jèrusalèm nyaʼa ben ni mbɨ nuŋ ə. Mbɨ nyaʼa ghà əmbɨ mɨ̀mə̌d ni mbɨ nuŋ tɨkə te rɨjìm.
44016005	Əze ə nyaʼa ghɨ̀ ni bə̂d rɨŋga tɨfetɨ bə̂d Kristo berɨ ɨbenɨ nɨ kaanɨ. Ɨnun bə̂d mbe nɨ nyaʼa ben ə Kristo wɨə nyaʼə nɔʼrɨə wò ɨmbì ɨni jìm.
44016006	Pɔ̂l mbɨ Sailàs fɔrɨ ə Timotì nyaʼa wò chè ə Frigìà nɨ nyaʼa ɨŋga əbà əbeŋ ze rɨ ə Gàlesià. Chəi Əzwî ə Zeŋɨ ə nyaʼa ben ni mbɨ ghà ɨŋgam Ŋwiə̀ ə Esià.
44016007	Ənɨ mbɨ nyaʼə sɨə wò pe ə Misià, mbɨ nyaʼa kəb ni njɨ mbə wo nyɨ ə Bitinià, àyɨə chəi Əzwî ə Yeso ə nyaʼa ben ni mbɨ wo nyɨ ɨŋga əbà əbeŋ ze.
44016008	Əne mbɨ nyaʼa wò chè ə Misià, swiʼi wò ə Troàs.
44016009	À nyaʼa ɨzimɨ we, tɨ̀taanɨ njə̀m nyaʼa chè ə Pɔ̂l, wɨ̀ zə mbaŋə̀ mɔʼɔ rɨ ə Màsèdonià nɨ nyaʼa təm buʼ ɨbɔ ɨ bɔ ghà ni, “Baanɨ yeʼe weerɨ əwa ə Màsèdonià.”
44016010	Ənɨ Pɔ̂l nyaʼa zə rɨ̀taanɨ njə̀m ze, tɨ̀ nyaʼa tekɨ ɨnyod əwu əwən ɨ wo ə Màsèdonià, ɨmbə̀ʼ ɨghəm nɨ tɨ̀ nyaʼa kyerɨ ni Ŋwìə̀ fə tɔŋ əwa ni tɨ̀ wo ghà ɨkə̂n chɔ̀m əmbɨ ə bə̂d mbe rəŋgu.
44016011	Tɨ̀ nyaʼa nyɨ əbaŋ ɨgyɨ̀ ə Troàs, baanɨ zɨ rɨ bɨ̀gə̀, wò pè ə Samotràs nɨ nyaʼa əsɨ ɨŋga mɨgharə̀ ə sà. À nyaʼa əni ze nɨ beenɨ, tɨ̀ nyaʼa nyɨ əbaŋ ɨgyɨ̀ baanɨ wò ə Niapolìs.
44016012	Tɨ̀ nyaʼa nɔ̀ʼ rəŋgu wò ə Filipì, nɨ nyaʼa əsɨ ə kyeŋ əbà əbeŋ ze rɨ ə Màsèdonià. À yɨ məRom nyaʼə tùmbɨ̀ əsɨ ze. Tɨ̀ nyaʼa chub ɨni mɔʼɔ ɨŋga əsɨ ze.
44016013	À nyaʼa əni əkwɨ mɨ̀Jû, tɨ̀ nyaʼa jwɨ̀ rɨŋga ɨkam wò ɨban ɨgyɨ̀, nɨ nyaʼa əsɨ ze nɨ tɨ̀ nyaʼa kɔndɨ ni mɨ̀Jû mbɨə nyaʼə wò fetɨ əŋgu ɨ kɔ̀ŋgɨ̀ ə Ŋwiə̀. Tɨ̀ nyaʼa pè chub ə si kɔ ghambɨ mbɨ məyi mbe nɨ nyaʼa yeʼe fetɨ.
44016014	Əyi mɔʼɔ rəbɔʼ mbe nɨ nyaʼa zu ɨnû mbe nɨ tɨ̀ nyaʼə ghàə̀ yɨə Lidià. Wɨ̀ yɨə nyaʼa rɨ ə Tìatirà. Ɨ wɨə nyaʼə fèndɨ̀ə̀ ngywɨ̌ əka ɨnun. Ɨ wɨə nyaʼə bə̀ wumnɨ ə Ŋwiə̀. Ə̀nùŋɨ̀sɨg nyaʼa fiʼ fîŋ məd ni wɨ̀ zɨ ətu ənɨ ənû ze nɨ Pɔ̂l nyaʼə ghàə̀.
44016015	Ənɨ mbɨ nyaʼa naʼ mɨnib ɨ bɔ fɔrɨ əmbɨ ɨnəbɨ məd ɨjìm, wɨ̀ nyaʼa buʼ ɨbɔ ɨ na ghà ni, “Mbə mɨ zə ni mə fə nùŋ mɨ fîŋ ɨgun Ə̀nùŋɨ̀sɨg, mbə̀ yeʼe chub ɨŋga mɨ nəb.” Wɨ̀ nyaʼa ghà əne, fi mba ɨtu, tɨ̀ wò chubɨ mbɨ məd.
44016016	À nyaʼa əni ə mɔʼɔ nɨ tɨ̀ nyaʼə wò əsɨ ze nɨ mbɨ nyaʼə kɔŋgɨ ə Ŋwiə̀, wan əyi mɔʼɔ nɨ nyaʼə ə̀bòʼò nyaʼa yeʼe kumnɨ əwa. Əzwî rɨbɔ̀ŋ ə zɨə nyaʼa ɨŋga məd. Əzwî ze zɨə nyaʼə ghɨ̀ə̀ ni wɨ̀ gha ɨkwab. Əze ə nyaʼa ghɨ̀ ni bə̂d mbe nɨ berɨ ə̀bòʼò ze berɨ ɨkab.
44016017	Ɨ wɨə nyaʼə beenɨ əbɔʼ Pɔ̂l mbɨ na, yènə̀ kyeŋə ghàə̀ ni, “Bə̂d mbɔ̂ yɨə bə̂d ə̀fàʼì Ŋwiə̀ Ə̀chè-ɨsɨg. Mɨ̀mə̌d mbɨə ghà ɨnû ɨmbə̀ʼ ɨnə̂njɨ̀ we nɨ tɨ̀ bə̂d chè əŋgu jwɨ̀ rəŋgəʼ.”
44016018	Ɨ wɨə nyaʼə ghɨ̀ ənû zɔ̂ ɨni nɔnɔʼ. Əne Pɔ̂l nyaʼa sə ɨtəm, bèŋ ghà əmbɨ əzwî rɨbɔ̀ŋ ze ni, “Mə ghà ɨ ne ənɨ ɨkum Yeso Kristo ni à jwɨ rɨŋga wan əyi wɔ̂.” Əzwî rɨbɔ̀ŋ ze ə nyaʼa jwɨ̀ àmei əwu əwən.
44016019	Ənɨ bə̂d mbe nɨ nyaʼa berɨ ə̀bòʼò ze nyaʼa zə ni chəi ənɨ tɨ̀ wan əyi we wɨrɨ ghɨ̀ mbə berɨ ɨkab, mbɨ nyaʼa gywɨ̀ ə Pɔ̂l mbɨ Sailàs, sùŋ mɨ̀mə̌d wò əsam ɨwin, wò nùŋ mɨ̀mə̌d ɨfě bə̂d mbe nɨ nyaʼə tùmbɨ̀ əsɨ ze.
44016020	Mbɨ nyaʼa nɨŋ mɨ̀mə̌d wò ɨfě mə̀saʼ mɨ̀sàʼi pè ghà ni, “Bə̂d mbɔ̂ yɨ mɨ̀Jû. Ɨ mbɨə bùùrɨ̀ əsɨ zɔ̂ na.
44016021	Ɨ mbɨə chwi mɨchî mɔʼɔ mbe nɨ chəi ta rɨkə, mbà məRom benɨ. Chəi ənɨ tɨ̀ rɨ̀ bə̀ beenɨ əbɔʼ mɨchî mbe.”
44016022	Ɨnɔ̂n bə̂d we nyaʼa fɔtɨ əbɔʼ bə̂d mbe nɨ nyaʼa berɨ ə̀bòʼò ze, zɨ̀ ɨsaʼi ɨgun ə Pɔ̂l mbɨ Sailàs. Mə̀saʼ mɨ̀sàʼi mbe nyaʼa sèèrɨ̀ ngywɨ̌ rɨ Pɔ̂l mbɨ Sailàs, əne ghà əmbɨ mɨ̀sɔgyɨ̀ ni mbɨ buʼ mɨ̀mə̌d ənɨ ə mbàŋ.
44016023	Ənɨ mbɨ nyaʼa som mɨ̀mə̌d kwàʼ ɨchî rɨbɔ̀ŋ, mbɨ nyaʼa wò zɨ̀ mɨ̀mə̌d ə nəb ndəŋ. Mbɨ nyaʼa ghà əmbɨ wə̀d we nɨə nəŋgɨə nəb ndəŋ ze ni wɨ̀ jeŋgɨ nəŋgɨ mɨ̀mə̌d.
44016024	Mbaŋə̀ ze nyaʼa zu ənû zɔ̂, wò zɨ̀ mɨ̀mə̌d ɨŋga ətu ə nəb ze rɨŋga, bə̀ zɨ̀ ɨkaʼ ənɨ ɨwu mɨ̀mə̌d.
44016025	À nyaʼa sɨ ɨghabɨ ɨzimɨ ka, Pɔ̂l mbɨ Sailàs mbɨə nyaʼə kɔ̀ŋgɨ̀ ə Ŋwiə̀, bə̀ kwerɨ mɨkyî yiirɨ ə Ŋwiə̀. Bə̂d ndəŋ mbe nɨ nyaʼa əŋgu mbɨə nyaʼə zwetɨə.
44016026	Mbɨ nɨ zə, si nyaʼa saʼ wùd, əne chìʼ əchɨ ə nəb ndəŋ ze. Àmei əwu əwən, mɨchû nəb mɨjìm nyaʼa fiʼ ə. Mɨ̀kàrə̀ mbe nɨ mbɨ nyaʼa kod mɨ̀mə̌d əŋgu bə̀ zà.
44016027	Ənɨ mbaŋə̀ ze nɨ nyaʼə nəŋgɨ ə nəb ndəŋ ze nyaʼa nɔ̀ʼ rɨ əŋgwenɨ, wɨ̀ nyaʼa zə mɨchû nəb ndəŋ mbe əfìʼə. Wɨ̀ nyaʼa zə əne, chɔʼ fi ɨbi bid rɨ ə baʼ, kəb zwiirɨ i ɨnyod, ɨmbə̀ʼ ɨghəm nɨ wɨ̀ nyaʼa kɔndɨ ni bə̂d ndəŋ mbe fə jwɨ̀ nòd əwən.
44016028	Àyɨə Pɔ̂l nyaʼa kyeŋ rɨ̀kǎ ghà ni, “Tɨrə̀ ghɨ e əghəm ənɨ e nyamnyod! Tɨ̀ wɨ əgha mbà mɨjìm.”
44016029	Ɨbɔɔ nyaʼa ghɨ̀ mbaŋə̀ ze nɨ nyaʼə nəŋgɨ ə nəb ndəŋ ze bindɨ. Əne wɨ̀ nyaʼa ghà ni mbɨ yeʼe mbɨ ɨkaʼi. Wɨ̀ nyaʼa nɨŋ ɨkaʼi we nòrə̀ wò nyɨ ɨŋga nəb ndəŋ ze pè gù ɨfě Pɔ̂l mbɨ Sailàs.
44016030	Wɨ̀ nyaʼa ghɨ əne, nɨŋ mɨ̀mə̌d mbɨ jwɨ ɨsɨg pè biirɨ ni, “Mbɨ mɨ̀mbǎʼ, mə̀ kɨə wo ghɨ ye bɔŋ jwɨ̀ rəŋgəʼ ə?”
44016031	Mbɨ nyaʼa wììrɨ̀ ni, “Nuŋ e fîŋ ɨgun ə Ə̀nùŋɨ̀sɨg Yeso, əne à bɨrɨ jwɨ rəŋgəʼ, əne yɨ àwɔ̀ mbɨ ə bə̂d mɨjìm mbe nɨ yeʼ ɨŋga e nəb.”
44016032	Mbɨ nyaʼa ghà əne, ghà ɨŋgam Ə̀nùŋɨ̀sɨg ɨ bɔ fɔrɨ əmbɨ ə bə̂d mɨjìm mbe nɨ nyaʼa ɨŋga nəb məd.
44016033	Wɨ̀ nyaʼa nɨŋ mɨ̀mə̌d àmei ɨzimɨ we wò sò ɨna mɨ̀mə̌d. Mbɨ nyaʼa nàʼ mɨnib ɨ bɔ əwu əwən bə̀ nàʼ əmbɨ ɨnəbɨ məd ɨjìm.
44016034	Wɨ̀ nyaʼa ghɨ̀ əne, nɨŋ mɨ̀mə̌d mbɨ wò ɨŋga i nəb pè nàʼ ɨghɨjɨg əmbɨ mɨ̀mə̌d. Məd mbɨ ə bə̂d mɨjìm mbe nɨ nyaʼa ɨŋga nəb nyaʼa kàŋ ghaʼ ni mbə fə ben ə Ŋwiə̀.
44016035	Ənɨ ɨtuʼ nyaʼa chɨgɨ, bə̂d mbe nɨ nyaʼə tùmbɨ̀ əsɨ ze nyaʼa tom mɨ̀pùrɨsɨ̀ əsɨ ə mbaŋə̀ ze nɨ nyaʼə nəŋgɨə nəb ndəŋ ze. Mbɨ nyaʼa ghà ɨ bɔ ni “Saŋ mbaŋə̀ te wo əwən.”
44016036	Mbaŋə̀ ze nɨ nyaʼə nəŋgɨə nəb ndəŋ ze nyaʼa ghà ənû ze əmbɨ Pɔ̂l ni, “Mə̀saʼ mɨ̀sàʼi fə cha ɨkə̂n ni mə̀ sàŋ əwən mbə̀ sɨ wo ə. Əne mbə̀ sɨ jwɨ̀ wò ənɨ əbɔrəbɔd.”
44016037	Àyɨə Pɔ̂l nyaʼa ghà əmbɨ mɨ̀pùrɨsɨ̀ mbe ni, “Tɨ̀ yɨ məRom. Mbɨ fə som əwa ɨfě bə̂d bə̀ zɨ̀ əwa ə nəb ndəŋ nɨ chəi tɨ̀ gu ənû ə mɔʼɔ. Tɨ̀nîn ɨ mbɨ kɨə kəb chɨ̀ əwa ənjìm ənjìm ə? Chə̂! mbɨ yeʼe chɨ̀ əwa mbənə mbənə.”
44016038	Mɨ̀pùrɨsɨ̀ mbe nyaʼa wò ghà ɨnû mbe əmbɨ mə̀saʼ mɨ̀sàʼi mbe, əne mbɨ nyaʼa bɔ ənɨ mbɨ nyaʼa zu ni mbɨ yɨ məRom.
44016039	Əne mbɨ nyaʼa wò buʼ ɨbɔ əmbɨ mɨ̀mə̌d, nɨŋ mɨ̀mə̌d mbɨ jwɨ̀ rɨ ə nəb ndəŋ ze. Mbɨ nyaʼa sɨ ghà əmbɨ mɨ̀mə̌d ni mbɨ saŋ əsɨ ze.
44016040	Ənɨ Pɔ̂l mbɨ Sailàs nyaʼa jwɨ̀ rɨ ə nəb ndəŋ ze, mbɨ nyaʼa wò əkwɨ Lidià. Ənɨ mbɨ nyaʼa zə mbə bɔŋgɔb, mbɨ nyaʼa tìmbɨ̀ mɨ̀mə̌d, nɔ̀ʼ wò əwən.
44017001	Pɔ̂l mbɨ Sailàs nyaʼa chè ə Amfipolìs fɔrɨ ə Àpolonià wò pè ə Tèsàlonikà, nɨ yeʼ əsɨ nɨ nəb ə̀kàtɨ̀ mɨ̀Jû nyaʼə əŋgu.
44017002	Pɔ̂l nyaʼa wò nyɨ ɨŋga nəb ə̀kàtɨ̀ ze, ɨchî nɨ wɨ̀ nyaʼə mɨ̀ə̀ ghɨ̀ə̀. Ɨ wɨə nyaʼə tàŋ ɨŋgam Ŋwiə̀ ɨni ɨkwɨ ɨtad mbɨ mɨ̀Jû mbe nɨ nyaʼə əŋgu.
44017003	Ɨ wɨə nyaʼə bə̀ tòʼrɨ̀ ɨŋgam Ŋwiə̀ bə̀ chwi rɨŋga Ə̀ŋwàʼnɨ̀ ə Ŋwiə̀ ni Wə̀d we nɨ Ŋwiə̀ zɔʼɔ nyaʼa berɨ zə ŋgəʼ, kwɨ bə̀ wɨrɨ zwemə. Ɨ wɨə nyaʼə ghàə̀ ni, “Yeso wɔ̂ nɨ mɨ̀ə̀ ghà ɨmbə̀ʼ əməd ɨ nən yɨə Wə̀d we nɨ Ŋwìə̀ zɔʼɔ.”
44017004	Bə̂d mɔʼɔ rəbɔʼ mɨ̀Jû mbe nɨ nyaʼa zu ɨŋgam we nyaʼa benɨ, əne fɔtɨ əbɔʼ Pɔ̂l mbɨ Sailàs. MəGris mɨ̀nɔnɔʼ nɨ nyaʼə nùŋə̀ fîŋ ɨgun ə Ŋwiə̀ mbɨ məyi kyeŋ kyeŋ nɔnɔʼ nyaʼa bə̀ fɔtɨ əbɔʼ mɨ̀mə̌d.
44017005	Àyɨə ənɨ mɨ̀Jû mɔʼɔ nyaʼa zə əne, mbɨ nyaʼa kɔ ghɨ̀ ə̀dìì. Mbɨ nyaʼa wò fetɨ mbɨ̀rɨtan rɨ ɨtu ɨzib ənɨ ɨnɔ̂n. Mbɨ̀rɨtan mbe nyaʼa wò bù əchɔb ɨŋga əsɨ ze, nòrə̀ wò əkwɨ Jasɨ̀n, nɨ nyaʼa əsɨ ze nɨ Pɔ̂l mbɨ Sailàs nyaʼə chub əŋgu. Ɨ mbɨə nyaʼə kə̀b ə Pɔ̂l mbɨ Sailàs ɨmbə̀ʼ mbə mɨ zə mɨ̀mə̌d, mbə chɨ chà ɨsɨg əmbɨ ə bə̂d.
44017006	Àyɨə ənɨ chəi mbɨ nyaʼa zə ə Pɔ̂l mbɨ Sailàs, mbɨ nyaʼa sùŋ ə Jasɨ̀n mbɨ ə bə̂d mɔʼɔ mbe nɨ nyaʼa ben ə Kristo wò ɨfě bə̂d mbe nɨ nyaʼə tùmbɨ̀ əsɨ ze. Mbɨ nyaʼa pè kyeŋ rɨkǎ ghà ni, “Bə̂d mbɔ̂ nɨ fə beŋ ɨsɨg rətuŋə fə bə̀ yeʼe əgha.
44017007	Jasɨ̀n fə nɨŋ mɨ̀mə̌d nuŋ ɨŋga i nəb. Chəi mɨ̀mə̌d mɨjìm ə nùŋ rɨkə Kaisà. Ɨ mbɨə ghàə̀ ni ɨfɔ̂n cherə wɨ əŋgu nɨ mbɨə tɔŋ ənɨ Yeso.”
44017008	Ənɨ bə̂d mbe rɨŋga əsɨ ze mbɨ ə bə̂d mbe nɨ nyaʼə tùmbɨ̀ əsɨ ze nyaʼa zu ənû zɔ̂, zɨə nyaʼa tɔb mɨ̀mə̌d.
44017009	Əne mbɨ nyaʼa ghɨ̀ ni Jasɨ̀n mbɨ ə bə̂d cherə mbe nɨ nyaʼa ben ə Kristo nàʼ ɨkab we nɨ bə̂d ə nàʼə̀ bɔŋ mbɨ chɨ mɨ̀mə̌d rɨ ə nəb ndəŋ. Ənɨ mbɨ nyaʼa naʼ ɨkab we, mbɨ nyaʼa sàŋ mɨ̀mə̌d ni mbɨ wò əwən.
44017010	À nyaʼa sɨ ɨzimɨ, bə̂d mbe rɨ ə Tèsàlonikà nɨ nyaʼa ben ə Kristo nyaʼa chà ə Pɔ̂l mbɨ Sailàs ə Berià. Ənɨ mbɨ nyaʼa pè əŋgu, mbɨ nyaʼa wò nyɨ ɨŋga nəb ə̀kàtɨ̀ mɨ̀Jû.
44017011	Mɨ̀Jû mbe rɨ ə Berià nyaʼa berɨ fîŋ chɔ̀m chè mbe rɨ ə Tèsàlonikà, ɨmbə̀ʼ ɨghəm nɨ mbɨ nyaʼa nɨŋ ɨŋgam Ŋwiə̀ ənɨ tə fîŋ rɨjìm. Ɨ mbɨə nyaʼə foŋ ɨŋgam Ŋwiə̀ ɨni jìm ɨ zə ni ɨnû mbe nɨ Pɔ̂l nyaʼə ghàə̀ kɨ ɨnû rəsìʼ ə?
44017012	Mɨ̀mə̌d nɔnɔʼ nyaʼa ben ə Kristo. Məyi Gris kyeŋ kyeŋ mbɨ ə mbaŋə̀ Gris nɔnɔʼ nyaʼa bə̀ ben ə Kristo.
44017013	Àyɨə ənɨ mɨ̀Jû mbe rɨ ə Tèsàlonikà nyaʼa zu ni Pɔ̂l wɨə ghà ɨŋgam Ŋwiə̀ ə Berià, mbɨ nyaʼa bə̀ wò əŋgu pè kɔ no bə̂d bə̀ tɔbə fîŋ tɨ mɨ̀mə̌d.
44017014	Àmei əwu əwən, bə̂d mbe nɨ nyaʼa ben ə Kristo ə Berià nyaʼa tom bə̂d ni mbɨ nɨŋ ə Pɔ̂l wò chà əŋgo rɨ̀bàà. Àyɨə Sailàs mbɨ Timotì nyaʼa tèn ə Berià.
44017015	Mbaŋə̀ te nɨ nyaʼa wo nɨŋ ə Pɔ̂l nyaʼa wò mbɨ məd əne əne wò pè ə Atèns. Ənɨ mbɨ nyaʼə wɨrɨə bə̀ndɨ̀ə̀, Pɔ̂l nyaʼa tom mɨ̀mə̌d əsɨ Sailàs mbɨ Timotì ni mbɨ zambɨ yeʼe kumnɨ əwi.
44017016	Ənɨ Pɔ̂l nyaʼə wòm ə Sailàs mbɨ Timotì ə Atèns, fîŋ məd nyaʼa tɔb əməd ɨmbə̀ʼ ɨchî nɨ wɨ̀ nyaʼa zə ni mbɨ̀anèŋ nyaʼa swi ɨŋga əsɨ ze.
44017017	Əne wɨ̀ nyaʼa wò kɔ taŋ ɨŋga nəb ə̀kàtɨ̀ ze mbɨ mɨ̀Jû fɔrɨ mbɨ ə bə̂d mbe nɨ kaʼi mɨ̀Jû nɨ nyaʼa nùŋ fîŋ ɨgun ə Ŋwiə̀. Wɨ̀ nyaʼə bə̀ tàŋ əsam ɨwǐn ɨni jìm mbɨ ə bə̂d mbe nɨ nyaʼə wò əŋgu.
44017018	Bə̂d ɨwe mɔʼɔ nɨ mbɨ nyaʼə tɔŋ ənɨ mɨ̀Epikurià mbɨ mbɨ mɔʼɔ mbe nɨ mbɨ nyaʼə tɔŋ ənɨ Mɨ̀Stɔìk nyaʼa wò kumnɨ əməd kɔ tàŋɨ mbɨ məd. Mbɨ mɔʼɔ rəbɔʼ mɨ̀mə̌d nyaʼa gha ni, “Əkywɨ-ɨchù wɔ̂ kɨə kə̀b gha əzi ni yè ə?” Mbɨ cherə nyaʼa ghà ni, “Zɨə chub ɨghabɨ ni ɨ wɨə ghà ɨnû ɨmbə̀ʼ mɨ̀ŋwìə̀ rɨ̀sɔ̀ʼɔ̀.” Mbɨ nyaʼa ghà əne ɨmbə̀ʼ ɨghəm nɨ Pɔ̂l wɨə nyaʼə ghà ɨŋgam Ŋwiə̀ ɨmbə̀ʼ ə Yeso, bə̀ ghà ɨmbə̀ʼ ɨchî nɨ bə̂d bɨrɨ zwemə.
44017019	Əne mbɨ nyaʼa nɨŋ əməd wò ɨŋga ɨfetɨ bə̂d mbe nɨ nyaʼə tùmbɨ̀ əsɨ ze, nɨ mbɨ nyaʼə tɔŋ ənɨ ə Àriopagùs. Mbɨ nyaʼa pè ghà ni, “Tɨ̀ wɨə kəb kyerɨ ənû ə fi zɔ̂ nɨ àwɔ̀ ə chwiə.
44017020	À wɨə ghà ɨnû rɨ̀sɔ̀ʼɔ̀ mɔʼɔ nɨ chəi tɨ̀ kweʼ kɨrɨ zu, əne tɨ̀ wɨə kəb kyerɨ əton tɨ ənɨ ɨnû mbɔ̂.”
44017021	MəAtèns mɨjìm mbɨ ə bə̂d rɨ̀sɔ̀ʼɔ̀ mbe nɨ nyaʼa əŋgu, mbɨə nyaʼə chəkɨə nyùmə̀ jìm nɨ gha ɨnû, kɨ̀ nɨ zu ɨnû fi mbe nɨ nyaʼə jwɨ̀ə̀.
44017022	Əne Pɔ̂l nyaʼa təm ɨŋga mɨgharə̀ ɨfetɨ Àriopagùs we ghà ni, “Mbaŋə̀ te rɨ ə Atèns, mə kàŋ zə ni mbə mbɨə wumnɨ ə mɨ̀ŋwìə̀ ənɨ mɨnə̂njɨ̀ jìm,
44017023	ɨmbə̀ʼ ɨghəm nɨ ənɨ mə nyaʼə chè ɨŋga əsɨ zɔ̂ ɨ nən, mə wɨə nyaʼə yènə̀ nèŋ ɨghɨ mbe nɨ mbə̀ə wumnɨə. Əne mə nyaʼa zə ɨkwi ɨjə̀ŋ ə̀fààrɨ̀ mɔʼɔ nɨ mbɨ ŋwaʼnɨ ɨgun ni, 'Əmbɨ ŋwìə̀ we nɨ chəi tɨ̀ kyerɨ.' Əne Ŋwìə̀ we nɨ mbə̀ə wumnɨə nɨ chəi mbə̀ kyerɨ, yɨ wɨwən we nɨ mə̀ yeʼe ɨ gha ɨ nən ɨmbə̀ʼ əməd.
44017024	Ka Ŋwìə̀ we nɨ nyaʼa tekɨ ɨsɨg bə̀ tekɨ ɨghɨjìm mbe nɨ yeʼ ɨŋga, nɨ yeʼ Ə̀nùŋɨ̀sɨg ɨkaŋ fɔrɨ ɨgwɨ ə si wɨə chub i ɨŋga mbàn te nɨ bə̂d mɨ̀sɔŋɨchù korɨ,
44017025	kɨ̀ ni à yɨə bə̂d mɨ̀sɔŋɨchù ə nàʼ ɨghɨ ɨ bɔ, ɨghabɨ ni məd ə kwaŋ əghɨ ə mɔʼɔ. Àyɨə məd ziə ə nàʼ ɨ̀tènɨ̀ bə̀ nàʼ əzwî bə̀ nàʼ ɨghɨjìm əmbɨ ə bə̂d mɨ̀jìm.
44017026	Wɨ̀ nyaʼa tekɨ bə̂d ɨŋga ɨbeŋ jìm mbe nɨ yeʼ ɨŋga ɨsɨg wɔ̂ tɨ ənɨ ə wə̀d mɔʼ. Wɨ̀ nyaʼa nùŋ ə nyùmə̀ we nɨ bə̂d bɨrɨ chub ɨgwɨ ə si bə̀ nùŋ mɨ̀nə̀rɨ̀ əbeŋ mbe nɨ mbɨ bɨrɨ chub ɨŋga.
44017027	Wɨ̀ nyaʼa ghɨ əne ɨmbə̀ʼ bə̂d kəb əməd, nùŋ ɨkɔndɨ wòm ni ɨghəm mbə̀ mbe tɨ̀ mbə bètɨ̀ ɨsɨ zə əməd. Àyɨə chəi Ŋwiə̀ ə sa əgha rɨ ənɨ ə wə̀d mɔʼ mɔʼ rəbɔʼ na.
44017028	Wə̀d ɨwe mɔʼɔ nyaʼa ghà ni, 'Tɨ̀ wɨ ɨkǎ, bə̀ yènə̀, bə̀ berɨ a ɨ̀tènɨ̀ ənɨ ɨka nɨ nɔʼ rɨ bɔ.' Mbə bə̂d nɨə ŋwàʼnɨ̀ ɨnû nyaʼa bə̀ ghà ni, 'À yɨ rəsìʼ ni tɨ yɨə bə̀ ə bɔn məd.'
44017029	“Ɨchî nɨ tɨ̀ yeʼ bɔn Ŋwiə̀, tɨ rɨ kɔndɨ a ni Ŋwìə̀ wɨ ɨghabɨ anèŋ nɨ mbɨ tekɨ ənɨ ə gôl, kɨ ənɨ sɨrɨvà, kɨ ənɨ ɨti. Ka məd yɨ əghɨ nɨ wə̀d nyaʼa kɔndɨ ɨŋga e ətu tekɨ ənɨ ɨbɔ.
44017030	Chəi Ŋwìə̀ nyaʼa zɨ ətu ənɨ ɨnû mbe nɨ bə̂d nyaʼa ghɨ̌ nɨ chəi mbɨ kyerɨ, àyɨə tɨ̀nîn ɨ wɨə ghà əmbɨ ə bə̂d mɨjìm ɨsɨ jìm ni mbɨ beŋ tə fîŋ.
44017031	Wɨ̀ nyaʼa fə nùŋ əni nɨ wɨ̀ bɨrɨ chè ənjìm ə Wə̀d we nɨ wɨ̀ nyaʼa chɔʼɔ saʼ wə̀d jìm ɨŋga ɨsɨg wɔ̂ ɨchî nɨ kuʼnɨ. Wɨ̀ fə chwi ənweenɨ əmbɨ ə bə̂d mɨ̀jìm ni ənû zɔ̂ yɨ ənû rəsìʼ. Wɨ̀ nyaʼa ghɨ̀ əne ɨchî nɨ wɨ̀ nyaʼa zwemnɨ wə̀d we.”
44017032	Ənɨ mbɨ nyaʼa zu ənɨ Pɔ̂l nyaʼa gha ɨmbə̀ʼ ənû nɨ zwemə, mbɨ mɔʼɔ nyaʼa baʼrɨ əməd, àyɨə mbɨ cherə nyaʼa ghà ni, “Tɨ̀ bɨrɨ wɨrɨ zu ənû zɔ̂ ɨghəm cherə.”
44017033	Ənɨ mbɨ nyaʼa gha əne, Pɔ̂l nyaʼa nɔ̀ʼ jwɨ̀ rɨŋga ɨfetɨ we.
44017034	Àyɨə bə̂d mɔʼɔ nyaʼa fɔtɨ əbɔʼ məd ben ə Kristo. Wɨ mɔʼɔ rəbɔʼ mɨ̀mə̌d yɨə nyaʼə Dionisiùs, nɨ nyaʼa mbaŋə̀ rəbɔʼ te nɨ nyaʼa ɨŋga ɨfetɨ Àriopagùs. Əyi mɔʼɔ nɨ mbɨ nyaʼə bə̀ tɔŋ ənɨ Dàmàris mbɨ ə bə̂d cherə nyaʼa bə̀ fɔtɨ əbɔʼ məd ben ə Kristo.
44018001	Ənɨ Pɔ̂l nyaʼa fə gham əmbɨ ɨfetɨ Àriopagùs we, wɨ̀ nyaʼa nɔ̀ʼ rɨ ə Atèns wò ə Kɔrèn.
44018002	Wɨ̀ nyaʼa pè əŋgu, zə wə̀d Jû mɔʼɔ nɨ ɨkum məd nyaʼə Àkwilà. Wɨ̀ yɨə nyaʼa rɨ ə Pontùs. Ɨkum ɨwi məd yɨə nyaʼə Prìsilà. Mbɨ nyaʼa cherə yeʼe rɨ ə Italì. Mbɨ nyaʼa nɔ̀ʼ rɨ ə Italì ɨmbə̀ʼ ɨghəm nɨ Ɨfɔ̂n Klodiùs nyaʼa sob ni mɨ̀Jû mɨ̀jìm jwɨ rɨ ə Rom. Pɔ̂l nyaʼa wò zə mɨ̀mə̌d,
44018003	pè chubɨ mbɨ mɨ̀mə̌d ɨmbə̀ʼ ɨghəm nɨ mbɨ nyaʼa berɨ əbɔ ə̀fàʼì ə mɔʼ. Wɨ̀ nyaʼa chubɨ bə̀ fàʼə̀ mbɨ mɨ̀mə̌d. Əbɔ ə̀fàʼì mɨ̀mə̌d yɨə nyaʼa nɨ tekɨ gôb te nɨ mbɨ nyaʼə kod mɨŋwenɨ əŋgu.
44018004	Ɨ wɨə nyaʼə tàŋə̀ mbɨ mɨ̀Jû ɨŋga nəb ə̀kàtɨ̀ ɨni ɨkwɨ ɨjìm. Əne wɨ̀ nyaʼa fi ɨtu mɨ̀Jû bə̀ fi ɨtu bə̂d mbe nɨ kaʼi mɨ̀Jû ɨmbə̀ʼ mbɨ ben ə Kristo.
44018005	Ənɨ Sailàs mbɨ Timotì nyaʼa yeʼe rɨ ə Màsèdonià, Pɔ̂l nyaʼa zɨ̀ ətu àmei nɨ gha ɨŋgam Ŋwiə̀ bə̀ fɔrɨ nɨ toʼrɨ əmbɨ mɨ̀Jû ni Yeso yɨə Wə̀d we nɨ Ŋwìə̀ zɔʼɔ.
44018006	Ənɨ mbɨ nyaʼa ton ɨŋgam we nɨ wɨ̀ nyaʼə ghàə̀ bə̀ kɔ zɔm əməd, wɨ̀ nyaʼa kùd mbi ɨ̀tǒŋ, ghà əmbɨ mɨ̀mə̌d ni, “Ndɔ̀n bɨrɨ nyɨ àmei ɨgwɨ nən! Mbɨ ɨbɔ ə zeŋ. Ɨ kɔ rɨ̀nîn mə bɨrɨ wo əsɨ bə̂d mbe nɨ kaʼi mɨ̀Jû.”
44018007	Ənɨ wɨ̀ nyaʼa ghà əne, wɨ̀ nyaʼa sàŋ mɨ̀mə̌d wo ɨŋga nəb mbaŋə̀ mɔʼɔ nɨ ɨkum məd nyaʼə Taitùs Justùs. Məd wɨə nyaʼə bə̀ wumnɨ ə Ŋwiə̀. Nəb məd zɨə nyaʼa ɨban ə nəb ə̀kàtɨ̀ mɨ̀Jû.
44018008	Krispùs bə̂, nɨ nyaʼa ətu ɨŋga nəb ə̀kàtɨ̀ ze mbɨ ə bə̂d mɨ̀jìm mbe nɨ nyaʼa ɨŋga nəb məd, nyaʼa ben Ə̀nùŋɨ̀sɨg. Bə̂d mɨ̀nɔnɔʼ ə Kɔrèn nyaʼa zu ənû ze nɨ Pɔ̂l nyaʼə ghàə̀, əne mbɨ nyaʼa bə̀ ben Ə̀nùŋɨ̀sɨg. Ənɨ mbɨ nyaʼa benɨ, mbɨ nyaʼa nɨŋ mɨnib.
44018009	À nyaʼa ɨzimɨ mɔʼɔ, Ə̀nùŋɨ̀sɨg nyaʼa ghà əmbɨ Pɔ̂l ɨŋga rɨ̀taanɨ njə̀m ni, “Tɨrə̀ bɔ e! Ndə̀ ɨmbì ghàm əmbɨ ə bə̂d! Tɨrə̀ tɔ kəm e rəziə!
44018010	Mə wɨ mbɨ ne, əne chəi wə̀d mɔʼɔ nɨ tɨ̀ wɨ̀ kɔ əwe ənɨ ə ndàn, kɨ̀ nɨ tɨ̀ wɨ̀ ghɨ̀ əghəm ənɨ ə ne, ɨmbə̀ʼ ɨghəm nɨ mbɨ bə̂d ə nɔʼ ɨŋga əsɨ zɔ̂.”
44018011	Pɔ̂l nyaʼa zu əne, chub əŋgu əghəm əwu ə fibɨ̀ mbɨ əmɨg rɨ̀fuə. Wɨ̀ nyaʼa chub əne bə̀ sɨə ghà ɨŋgam Ŋwiə̀ əmbɨ ə bə̂d mbe rəŋgu.
44018012	Ənɨ Galiò nyaʼə gɔmnà əbà əbeŋ ze rɨ ə Àkàiyà, mɨ̀Jû mɔʼɔ rɨ əsɨ ze nyaʼa fɔtɨ wò gywɨ̀ ə Pɔ̂l nɨŋ wò ə nəb ɨsaʼi.
44018013	Mbɨ nyaʼa pè əŋgu ghà ni, “Mbaŋə̀ zɔ̂ zɨə fi ɨtu bə̂d ni mbɨ wumnɨ ə Ŋwiə̀ ənɨ mɨnə̂njɨ̀ nɨ chəi ɨŋga ta rɨkə.”
44018014	Ənɨ Pɔ̂l nyaʼə nɨrə ghàmə̀, Galiò nyaʼa ghà əmbɨ mɨ̀Jû mbe ni, “Mɨ̀Jû, mbə̀ zwetɨ! À mɨ yeʼ ni mbə̀ kə̀ʼ zɨ ɨsaʼi ɨgwɨ ə mbaŋə̀ zɔ̂ ni wɨə gù ənû ə mɔʼɔ, kɨ̀ ni wɨə ghɨ ənû rɨbɔ̀ŋ ə kyeŋ ə mɔʼɔ, njɨ mə berɨ əton nɨ zwetɨ ənû ze nɨ mbə̀ə ghàə̀.
44018015	Àyɨə ɨchî nɨ mbə̀ə tàŋ ɨmbə̀ʼ mɨŋgam bə̀ tàŋ ɨmbə̀ʼ rɨkum bə̀ tàŋ ɨmbə̀ʼ tə rɨkə, mbə̀ neŋ ənû rəŋgu mbənə mbənə. Ka mə bɨrɨ ben əmɨ nɨ saʼ ɨnû ɨghabɨ mbɔ̂!”
44018016	Ənɨ wɨ̀ nyaʼa ghà əne, wɨ̀ nyaʼa fid mɨ̀mə̌d rɨŋga nəb ɨsaʼi ze.
44018017	Mɨ̀Jû mbe mɨjìm nyaʼa gywɨ̀ ə Sòstenès, nɨ nyaʼə ətu ɨŋga nəb ə̀kàtɨ̀ ze, som əməd ɨfě nəb ɨsaʼi ze. Àyɨə chəi Galiò nyaʼa nɨŋ əze ənɨ ənû ə mɔʼɔ.
44018018	Pɔ̂l nyaʼa wɨrɨ chub ə Kɔrèn ɨni nɔnɔʼ. Ənɨ wɨ̀ nyaʼa maanɨ rəŋgu, wɨ̀ nyaʼa sàŋ bɔŋgɔb mbe, nɨŋ ə Prìsilà mbɨ Àkwilà mbɨ nyɨ əbaŋ ɨgyɨ̀ baanɨ wò ə Sirià. Bɔŋ mbɨ nyaʼa sɨə nɔʼ rɨə Senkrià, wɨ̀ nyaʼa serɨ e ətu ɨchî nɨ wɨ̀ nyaʼa fə kaʼ əmbɨ ə Ŋwiə̀.
44018019	Ənɨ mbɨ nyaʼa pe ə Efesùs, wɨ̀ nyaʼa sàŋ ə Prìsilà mbɨ Àkwilà əŋgu. Məd ziə nyaʼa wò nyɨ ɨŋga nəb ə̀kàtɨ̀ kɔ taŋɨ mbɨ mɨ̀Jû.
44018020	Ənɨ mbɨ nyaʼa gha ɨ bɔ ni wɨ̀ chub ənɨ əgha nɨ tɔ yi sààrɨ̀, wɨ̀ nyaʼa ton i.
44018021	Àyɨə ənɨ wɨ̀ nyaʼa sɨə wo ə, wɨ̀ nyaʼa kàʼ mɨ̀mə̌d ni, “Ŋwìə̀ mɨ benɨ, mə bɨrɨ wɨrɨ yeʼe əsɨ nən.” Ənɨ wɨ̀ nyaʼa ghà əne, wɨ̀ nyaʼa nyɨ əbaŋ ɨgyɨ̀ nɔʼ rɨ ə Efesùs.
44018022	Ənɨ wɨ̀ nyaʼa pe ə Kàisàriyà, wɨ̀ nyaʼa jwɨ rɨŋga əbaŋ ɨgyɨ̀ ze, kɔʼ wò chàʼrɨ̀ bə̂d rɨŋga ɨfetɨ we rɨ ə Jèrusalèm. Wɨ̀ nyaʼa ghɨ əne, swiʼi wò ə Antiɔ̀k.
44018023	Ənɨ wɨ̀ nyaʼa chub əŋgu ənɨ ə nyùmə̀ mɔʼɔ, wɨ̀ nyaʼa nɔ̀ʼ ghanə yèn ɨsɨ ɨsɨ ɨŋga əba əbeŋ ze rɨ ə Gàlesià fɔrɨ ə Frigìà. Wɨ̀ nyaʼə yènə̀ tìmbɨ̀ ə bə̂d mɨjìm mbe nɨ nyaʼa ben ə Kristo.
44018024	À nyaʼa ənɨ ə nyùmə̀ we, Jû mɔʼɔ nɨ ɨkum məd nyaʼə Àpolòs nyaʼa wò ə Efesùs. Mbɨ nyaʼa gywɨ əməd ə Àlèzandrià. Wɨ̀ nyaʼa berɨ ɨŋgam ɨchû bə̀ kyerɨ ɨnû mbe nɨ yeʼ ɨŋga Ə̀ŋwàʼnɨ̀ ə Ŋwiə̀ kwàʼ ɨchî chɔ̀m.
44018025	Wɨ̀ nyaʼa fə kwembɨ ɨnû ɨmbə̀ʼ Ɨnə̂njɨ̀ we nɨ Ə̀nùŋɨ̀sɨg nyaʼa chwiə. Ɨ wɨə nyaʼə ghà ɨŋgam Ŋwiə̀ bə̀ chwi ɨnû ɨmbə̀ʼ ə Yeso ɨchî nɨ kuʼnɨ, ka à be yeʼi ni wɨ̀ nyaʼa kyerɨ àmei ənû ɨmbə̀ʼ ɨchî nɨ Jɔ̌n nyaʼə nàʼ mɨnib.
44018026	Wɨ̀ nyaʼa kɔ gha ɨŋgam Ŋwiə̀ ɨŋga nəb ə̀kàtɨ̀ ənɨ ə fîŋ nɨ kǎ. Àyɨə ənɨ Prìsilà mbɨ Àkwilà nyaʼa zu ənɨ wɨ̀ nyaʼə ghàə̀, mbɨ nyaʼa nɨŋ əməd wò jeŋgɨ toʼrɨ Ɨnə̂njɨ̀ we nɨ Ŋwiə̀ nyaʼə chwiə.
44018027	Ənɨ wɨ̀ nyaʼə kə̀b baanɨ wo ə Àkàiyà, bə̂d Kristo mbe rɨ ə Efesùs nyaʼa tìmbɨ̀ əməd, əne ŋwàʼnɨ̀ əmbɨ bə̂d Kristo mbe rɨ ə Àkàiyà ni mbɨ nɨŋ əməd. Ənɨ wɨ̀ nyaʼa pe əŋgu, wɨ̀ nyaʼa nàʼ ə̀wèèrɨ̀ ə kyeŋ əmbɨ ə bə̂d mbe nɨ Ŋwìə̀ nyaʼa ghɨ ɨ̀chɔ̀m ənɨ mɨ̀mə̌d mbɨ ben ə Kristo.
44018028	Wɨ̀ nyaʼa ton ɨnû mbe nɨ mɨ̀Jû nyaʼə ghà ɨfě bə̂d, əne baŋ mɨ̀mə̌d ɨchî nɨ wɨ̀ nyaʼə chwi rɨŋga Ə̀ŋwàʼnɨ̀ ə Ŋwiə̀ ni Yeso yɨə Wə̀d we nɨ Ŋwìə̀ zɔʼɔ.
44019001	Ənɨ Àpolòs nyaʼə Kɔrèn, Pɔ̂l nyaʼa chè ətu ətu ɨŋga ɨsɨ mbe rɨŋga əbà əbeŋ ze wò ə Efesùs. Wɨ̀ nyaʼa pè zə bə̂d mɔʼɔ nɨ nyaʼa ben ə Kristo.
44019002	Əne wɨ̀ nyaʼa biirɨ əmbɨ mɨ̀mə̌d ni, “Əzwî ə Zeŋɨ ə wa nyaʼa yeʼe ɨgwɨ nən ənɨ mbə̀ nyaʼa ben ə Kristo ə?” Mbɨ nyaʼa wììrɨ̀ ni, “Chə̂, chəi tɨ̀ be kweʼ zu ni Əzwî ə Zeŋɨ ə zɨ əŋgu.”
44019003	Wɨ̀ nyaʼa biirɨ ni, “Mbə nyaʼa nɨŋ mɨnib mbi ə?” Mbɨ nyaʼa wììrɨ̀ ni, “À yɨ mbe nɨ Jɔ̌n nyaʼə ghà ɨmbə̀ʼ mbɨwən.”
44019004	Pɔ̂l nyaʼa ghà ni, “Jɔ̌n wɨə nyaʼə nàʼ mɨnib ghàə̀ ni bə̂d beŋ tə fîŋ nɨŋ mɨnib. Ɨ wɨə nyaʼa bə̀ ghà əmbɨ ə bə̂d ni mbɨ ben wə̀d we nɨ bɨrɨ yeʼe ənɨ i njìm, əne yɨ wɨ̀ nyaʼə ghà ə Yeso.”
44019005	Ənɨ mbɨ nyaʼa zu ənû zɔ̂, mbɨ nyaʼa nɨŋ mɨnib ənɨ ɨkum Ə̀nùŋɨ̀sɨg Yeso.
44019006	Ənɨ Pɔ̂l nyaʼa zab mbi ɨbɔ ɨgwɨ mɨ̀mə̌d, Əzwî ə Zeŋɨ ə nyaʼa yeʼe ɨgwɨ mɨ̀mə̌d, mbɨ kɔ gham mɨŋgam rɨsɔ̀ʼɔ̀, bə̀ kɔ ghà ɨkə̂n Ŋwiə̀.
44019007	Mbaŋə̀ rɨ̀jìm te nɨ nyaʼa əŋgu tɨə nyaʼa ɨghabɨ ə wum chɔ̀b rɨ̀be.
44019008	Pɔ̂l nyaʼa wò nyɨ ɨŋga nəb ə̀kàtɨ̀. Ɨ wɨə nyaʼə ghàmə̀ əŋgu əmɨg ətad ənɨ ə fîŋ nɨ kǎ. Ɨ wɨə nyaʼə bə̀ tàŋə̀ mbɨ ə bə̂d mbe nɨ nyaʼə əŋgu. Ɨ wɨə nyaʼə bə̀ kə̀bə̀ ni mbɨ kyerɨ ni ənû ɨfɔ̀n ə Ŋwiə̀ yɨ ənû rəsìʼ.
44019009	Àyɨə mbɨ mɔʼɔ nyaʼa koorɨ mbə ɨ̀tǒŋ. Chəi mbɨ nyaʼa ben ənû ze nɨ Pɔ̂l nyaʼə ghàə̀. Mbɨ nyaʼa kɔ ghà ɨnû rɨbɔ̀ŋ ɨmbə̀ʼ Ɨnə̂njɨ̀ we nɨ Ə̀nùŋɨ̀sɨg nyaʼə chwiə. Əne Pɔ̂l nyaʼa jwɨ̀ i rəkaʼ mɨ̀mə̌d. Wɨ̀ nyaʼa nɨŋ bə̂d mbe nɨ nyaʼa ben ə Kristo mbɨ ni, mbɨ kɔ taŋ ɨni jìm ɨŋga ɨ̀chàm we nɨ Tìranùs nyaʼə chwi ɨnû ɨŋga.
44019010	Wɨ̀ nyaʼa tàŋ mbɨ mɨ̀mə̌d ɨghəm ɨwu ɨbe. Əne bə̂d mɨ̀jìm mbe nɨ nyaʼə chub ə Esià, əne yɨ mɨ̀Jû mbɨ mbe nɨ kaʼi mɨ̀Jû, nyaʼa zu ɨŋgam Ə̀nùŋɨ̀sɨg.
44019011	Ŋwìə̀ nyaʼa chè ənjìm ə Pɔ̂l ghɨ ɨnû yiirɨ ka ka nɨ chəi bə̂d kweʼ zə.
44019012	Əne bə̂d mbɨə nyaʼə nɨŋ ɨghɨ ngywɨ̌ mbe nɨ mbɨə fuə mɨnimə bə̀ nɨŋə ɨkubɨ ngywɨ̌ te nɨ bə̂d ə tìŋə̀ fàʼə̀ mbɨ rɨwən, nɨ nyaʼa kweʼ betɨ ɨnyod Pɔ̂l, wò əsɨ bə̂d əwɔn mbɨ rɨwən. Ɨwɔn mɨ̀mə̌d nyaʼa bɔtɨ. Ɨzwî rɨbɔ̀ŋ nyaʼa bə̀ jwɨ̀ rɨŋga bə̂d mbe nɨ ɨzwî rɨbɔ̀ŋ nyaʼa ɨŋga mɨ̀mə̌d.
44019013	Mɨ̀Jû mɔʼɔ mbe nɨ nyaʼə yènə̀ chɨ̀ ɨzwî rɨbɔ̀ŋ nyaʼa bə̀ kə̀b nɨ tɔŋ ɨkum Ə̀nùŋɨ̀sɨg Yeso ɨgwɨ ə bə̂d mbe nɨ ɨzwî rɨbɔ̀ŋ nyaʼa ɨŋga mɨ̀mə̌d. Ɨ mbɨə nyaʼə ghà əmbɨ ɨzwî rɨbɔ̀ŋ mbe ni, “Mə ghà ɨ nən ənɨ ɨkum Yeso we nɨ Pɔ̂l ə ghà ɨŋgam Ŋwiə̀ ɨmbə̀ʼ əməd ni mbə̀ jwɨ ə.”
44019014	Bɔn mbaŋə̀ sambe nɨ nyaʼə bɔn ətu ɨgwɨ ə bə̂d mbàn Ŋwìə̀, nɨ ɨkum məd nyaʼə Skevà, mbɨə nyaʼə ghɨ̀ ənû zɔ̂.
44019015	Àyɨə əzwî rɨbɔ̀ŋ ze ə nyaʼa ghà əmbɨ mɨ̀mə̌d ni, “Mə kyerɨ ə Yeso bə̀ kyerɨ ə Pɔ̂l, àyɨə mbə̀ kɨ mɨ̀we ə?”
44019016	Mbaŋə̀ ze nɨ əzwî rɨbɔ̀ŋ ze ə nyaʼa ɨŋga məd nyaʼa feŋ ɨgwɨ mɨ̀mə̌d, som, əne baŋ mɨ̀mə̌d mɨjìm. Əze ə nyaʼa ghɨ̀ mbɨ jwɨ̀ rɨŋga nəb ze nòrə̀ tɨ̀sɔ̀ʼ ɨkyerɨ, mbɨ ɨna ə ɨnyod.
44019017	Mɨ̀Jû mɨ̀jìm mbɨ ə bə̂d mɨ̀jìm mbe nɨ kaʼi mɨ̀Jû nɨ nyaʼə chub ə Efesùs nyaʼa zu ənû zɔ̂. Mbɨ nyaʼa zu əne bɔ kwàʼ rɨŋgəʼ. Əne mbɨ nyaʼa nàʼ ɨwumnɨ kyeŋ əmbɨ Ə̀nùŋɨ̀sɨg Yeso.
44019018	Bə̂d mɨ̀nɔnɔʼ rəbɔʼ mbe nɨ nyaʼa ben ə Kristo nyaʼa wò ben tə rɨ̀gùrɨ-ɨnû ɨfě bə̂d Kristo bə̀ ghà ɨnû rɨbɔ̀ŋ mbe nɨ mbɨ nyaʼə ghɨ̀ə̀.
44019019	Bə̂d mɔʼɔ rəbɔʼ mbe nɨ nyaʼə ghɨ̀ mɨ̀sà nyaʼa fetɨ mbə ɨ̀ŋwàʼnɨ̀ mɨ̀sà tɔ̀n ɨfě bə̂d mɨ̀jìm. Mbɨ nyaʼa taŋ ɨnun ɨkab tɨ ənɨ ɨ̀ŋwàʼnɨ̀ mbe jìm, wɨ jwɨ̀ əkam chuʼ ɨwum tân.
44019020	Əne ɨŋgam Ə̀nùŋɨ̀sɨg wɨə nyaʼə jàŋə̀ wò ɨmbì. Ɨ wɨə nyaʼə bə̀ bètɨ̀ə̀ fîŋ rɨ bə̂d mɨ̀nɔnɔʼ. Bə̂d mbe nɨ nyaʼa zu nyaʼa benɨ.
44019021	Ənɨ ɨnû mbɔ̂ nyaʼa fə che i, Əzwî ə Ŋwìə̀ ə nyaʼa ghɨ̀ Pɔ̂l nùŋ ɨŋga i fîŋ ni tə bɨrɨ chè ə Màsèdonià bə̀ chè ə Àkàiyà bɔŋ wò ə Jèrusalèm. Wɨ̀ nyaʼa ghà ni, “Mə mɨ fə wò pè əŋgu, mə berɨ bɨ wo ə Rom.”
44019022	Əne wɨ̀ nyaʼa tom mbaŋə̀ rɨ̀be rəbɔʼ te nɨ nyaʼə wèèrɨ̀ əməd, əne yɨə Timotì mbɨ Erastùs, ni mbɨ wo ə Màsèdonià. Məd ziə nyaʼa chub ə Esià ənɨ əkɔb ə nyumə̀.
44019023	À nyaʼa ənɨ ə nyùmə̀ we, əchɔb ə ka ka ə nyaʼa jwɨ̀ ə Efesùs ɨmbə̀ʼ Ɨnə̂njɨ̀ we nɨ Ə̀nùŋɨ̀sɨg nyaʼa chwiə.
44019024	Mbaŋə̀ mɔʼɔ nɨ ɨkum nyaʼə Dèmetriùs, nɨ nyaʼə kywɨ ɨghɨ ənɨ ə sɨrɨvà, nyaʼa kywɨ rɨfeenɨ mbàn rɨ ŋwìə̀-əyi we nɨ mbɨ nyaʼə tɔŋ ənɨ Atemìs. Ɨ wɨə nyaʼə kywɨə fènə̀. Əne bə̂d ə̀fàʼì məd nyaʼa berɨ ɨkab nɔnɔʼ.
44019025	Wɨ̀ nyaʼa fetɨ mbi bə̂d ə̀fàʼì bə̀ fetɨ bə̂d ə̀fàʼì cherə mbe nɨ nyaʼə fàʼ ɨkwɨ ə̀fàʼì mɔʼ mbɨ məd, ghà əmbɨ mɨ̀mə̌d ni, “Mbɨ bɔŋgɔb, mbə kyerɨ ni a mbɔ̂n yɨ rɨ ənɨ ə̀fàʼì zɔ̂.
44019026	Mbə mbɨə zəə bə̀ zuə ni Pɔ̂l wɔ̂ fə fì ɨtu bə̂d bə̀ beŋ fîŋ rɨ bə̂d mɨ̀nɔnɔʼ ɨchî nɨ wɨə ghàə̀ ni ka mɨ̀ŋwìə̀ mbe nɨ mbɨ tekɨ ənɨ ɨbɔ yɨ i mɨ̀ŋwìə̀ mɔʼɔ. Ɨ wɨə ghà ənû zɔ̂ ə Efesùs bə̀ ghà ɨŋga ɨsɨ jìm mbe nɨ yeʼ əbà əbeŋ ze rɨ ə Esià.
44019027	Ənû nɨ tɨ̀ berɨ nɨ bɔ yɨ ni ə̀fàʼì zɔ̂ ɨ na ə bɨrɨ berɨ ɨkum rɨbɔ̀ŋ, mbàn ŋwìə̀-əyi Atemìs, wɨ kyeŋ, bə̀ chè ətu ə̀kǒ. Ɨ mbe tɨ mbɨ swi əməd tɨ ənɨ ɨkyěŋ məd. Məd yɨ ŋwìə̀-əyi we nɨ bə̂d mɨ̀jìm mbe rɨ ə Esià mbɨ mbe rɨŋga ɨsɨg jìm ə wumnɨə.”
44019028	Ənɨ bə̂d mbe nyaʼa zu ənû zɔ̂, mbɨ nyaʼa sə ɨtəm kwàʼ rɨŋgəʼ, kyeŋ rɨkǎ ghà ni, “Atemìs we rɨ əmbɨ məEfesùs ə kàŋ dabə!”
44019029	Ə̀bùùrɨ̀ ə nyaʼa swi ɨŋga əsɨ ze əjìm. Əne bə̂d mɔʼɔ nyaʼa gywɨ̀ ə Gayùs mbɨ Àristakùs nɨ nyaʼə rɨ ə Màsèdonià. Ɨ mbɨə nyaʼə bə̀ yènə̀ mbɨ Pɔ̂l. Mbɨ nyaʼa gywɨ̀ mɨ̀mə̌d əne sùŋ wò ə sǎm əferɨ.
44019030	Pɔ̂l ziə nyaʼə kə̀b ni njɨ tə wò ɨfě ɨnɔ̂n bə̂d we, àyɨə chəi bə̂d mbe nɨ nyaʼa ben ə Kristo nyaʼa saŋ əməd ni wɨ̀ wo əŋgu.
44019031	Bə̂d kyeŋ mɔʼɔ rɨŋga əbà əbeŋ ze, nɨ nyaʼə bə mɨ̀sə̀ʼ məd, nyaʼa chà ɨkə̂n ɨ bɔ buʼ ɨbɔ ɨ bɔ ni tɨ wɨ̀ tɔ wo i ɨŋga sǎm ze.
44019032	Ə̀bùùrɨ̀ ə nyaʼa jwɨ̀ ɨŋga ɨfetɨ we. Mbɨ mɔʼɔ mbɨə nyaʼə kyeŋə ghà ənû ə mɔʼ, mbɨ mɔʼɔ kyeŋə ghà ənû ə cherə. Chəi bə̂d mɨ̀nɔnɔʼ nyaʼa kyerɨ əton nɨ mbɨ nyaʼa wo fetɨ.
44019033	Mɨ̀Jû nyaʼa tin mbaŋə̀ mɔʼɔ nɨ ɨkum məd nyaʼə Àlèzandà chà ɨfě ni wɨ̀ toʼrɨ əton nɨ bə̂d nyaʼa wo fetɨ. Wɨ̀ nyaʼa ghɨ̀ ənweenɨ ənɨ əbɔ ni mbɨ kəm rəziə tə toʼrɨ ənû ze əmbɨ mɨ̀mə̌d.
44019034	Ənɨ mbɨ nyaʼa zə ni məd yɨə Jû, mɨ̀mə̌d mɨjìm nyaʼa fɔtɨ kyeŋ rɨkǎ ɨghabɨ ənɨ mɨ̀awà mɨbe ghàə̀ ni, “Atemìs we rɨ əmbɨ məEfesùs ə dabə!”
44019035	Ənɨ wə̀d we nɨ nyaʼə ŋwàʼnɨ̀ ə̀ŋwàʼnɨ̀ ɨŋga əsɨ ze nyaʼa ghɨ̌ ɨnɔ̂n bə̂d we kəm rəziə, wɨ̀ nyaʼa ghà ni, “MəEfesùs, wə̀d mɔʼɔ wɨə wa əŋgu nɨ chəi wɨ̀ kyerɨ ni à yɨ məEfesùs ə nùŋə̀ mbàn Atemìs we nɨ dabə, fɔrɨ ni à yɨ mɨ̀mə̌d bə̀ nùŋə̀ anèŋ məd we nɨ nyaʼa feŋ rɨkaŋ ə?
44019036	Chəi wə̀d nɨ tɨ̀ wɨ̀ ton ənû zɔ̂, əne mbə̀ bɔɔnɨ ɨnyod. Tɨ mbə̀ ghɨ ə ənû ə mɔʼɔ zɨ rɨ kɔndɨ.
44019037	Mbə fə nɨŋ bə̂d mbɔ̂ yeʼe əgha nɨ chəi mbɨ jɨ rɨŋga mbàn mɨ̀ŋwìə̀ mɔʼɔ, nɨ chəi mbɨ bə̀ zɔm a ŋwìə̀-əyi.
44019038	Əne à mɨ yeʼ nɨ Dèmetriùs mbɨ mbi bə̂d ə̀fàʼì berɨ ɨsaʼi mbɨ wə̀d mɔʼɔ, nəb rɨ ɨsaʼi tɨ əŋgu, bə̂d nɨə saʼ mɨsaʼi mbɨ ə bə̀ əŋgu. Mbɨ wo putɨ mbə mɨ̀sàʼi əŋgu.
44019039	Mbə mɨ wɨrɨ kəb ənû ə cherə, mbɨ bɨrɨ nweenɨ əze ənɨ mbɨ bɨrɨ yim ɨfetɨ.
44019040	Ənû nɨ tɨ̀ berɨ nɨ bɔ yɨ ni mbɨ bɨrɨ zɨ ɨsaʼi ɨgwɨ na ni tɨ̀ fə bu əchɔb rə̀chɔ̀ŋ. Chəi ənɨ tɨ rɨ̀ tòʼrɨ̀ əton nɨ tɨə jùʼə̀.”
44019041	Ənɨ wɨ̀ nyaʼa gha əne, wɨ̀ nyaʼa ghà əmbɨ ə bə̂d mbe nɨ nyaʼa fetɨ ni mbɨ sɨ wo əwən.
44020001	Ənɨ əchɔb ze ə nyaʼa fə mì i, Pɔ̂l nyaʼa chà bə̂d ni mbɨ tɔŋ bə̂d mbe nɨ nyaʼa ben ə Kristo. Ənɨ wɨ̀ nyaʼa fə timbɨ mɨ̀mə̌d bə̀ ndàʼnɨ̀ mbɨ mɨ̀mə̌d, wɨ̀ nyaʼa nɔ̀ʼ wò ə Màsèdonià.
44020002	Ənɨ wɨ̀ nyaʼə chè ɨŋga ɨba ɨbeŋ mbe, wɨ̀ nyaʼə yènə̀ tìmbɨ̀ ə bə̂d rɨŋga ɨsɨ mbe ənɨ mɨŋgam nɔnɔʼ. Ɨ wɨə nyaʼə ghɨ̀ əne wò pè ə Gris.
44020003	Wɨ̀ nyaʼa chub əŋgu əmɨg ətad. Ənɨ wɨ̀ nyaʼə tekɨ ɨnyod nɨ baanɨ wo ə Sirià, wɨ̀ nyaʼa zu ni mɨ̀Jû mɔʼɔ mbɨə nyaʼə taŋ mɨnaŋ ɨmbə̀ʼ zwiirɨ əwi, əne wɨ̀ nyaʼa nuŋ ɨŋga i fîŋ ni tə bɨrɨ bəndɨ wo che ə Màsèdonià bɔŋ sɨə wò ə Sirià.
44020004	Sopatà nɨ nyaʼə wan Pirùs tɨ ə Berià nyaʼa wò mbɨ məd. Bə̂d mɔʼɔ mbe rɨ ə Tèsàlonikà nɨ nyaʼa wo mbɨ məd yɨə nyaʼə Àristakùs mbɨ Sèkundùs. Gayùs rɨ ə Də̂be nyaʼa bə̀ wò mbɨ məd. Timotì nyaʼa bə̀ wo mbɨ məd fɔrɨ ə Taikikùs mbɨ Trofimùs nɨ nyaʼa rɨ ə Esià.
44020005	Mbaŋə̀ tɔ̂ nyaʼa wò ɨmbì pè wòm əwa ə Troàs.
44020006	Ənɨ əchwɨ̂ ze nɨ mbɨ nyaʼə jɨgə ŋgə̀ŋ nɨ chəi ɨfuʼ we nɨə ghɨ̀ ni ŋgə̀ŋ kɔʼ nyaʼa fə che i, tɨ̀ nyaʼa nyɨ əbaŋ ɨgyɨ̀ rɨ ə Filipì nɨŋ ɨni tân wò kumnɨ mɨ̀mə̌d ə Troàs. Tɨ̀ nyaʼa chub əŋgu ɨni sambe.
44020007	À nyaʼa ɨgwɨ əni rɨtu ɨŋga kàb, tɨ̀ nyaʼa wò fetɨ ɨ jɨg Ɨtarɨ Ə̀nùŋɨ̀sɨg. Ɨchî nɨ Pɔ̂l nyaʼa kəbɨ ni tə bɨrɨ nɔʼ əni ze nɨ beenɨ, ɨ wɨə nyaʼə ghàmbɨ̀ə̀ mbɨ ə bə̂d mbe wò pè ɨzimɨ ka.
44020008	Ɨnam nɔnɔʼ mbɨə nyaʼə berə ɨŋga ətu ə nəb ze rɨkaŋ nɨ tɨ̀ nyaʼa fetɨ əŋgu.
44020009	Əjɔŋ ə mɔʼɔ nɨ ɨkum məd nyaʼə Yutikùs nyaʼa chub ɨchû windò. Ɨchî nɨ Pɔ̂l nyaʼə rəbə gham i ghamɨ, wɨ̀ nyaʼa feŋ əŋgwenɨ kǎ kǎ. Əne wɨ̀ nyaʼa feŋ rɨ ənɨ ə nəb ɨkaŋ ze nɨ pe ənɨ ɨwaŋ ɨtad. Mbɨ nyaʼa wò yim əməd nɔ̀ ənɨ wɨ̀ fə kwɨ i.
44020010	Pɔ̂l nyaʼa swiʼi wò ə si pè gundɨ ɨgwɨ məd, nɨŋ əməd yim ənɨ i ɨgɔ̂ ghà ni, “Tɨ mbə̀ bɔ ə. Ɨ wɨə kɨrɨ i ɨkǎ!”
44020011	Ənɨ Pɔ̂l nyaʼa bə̀ndɨ̀ wò ɨŋga ətu ə nəb ze rɨkaŋ, wɨ̀ nyaʼa jɨg Ɨtarɨ Ə̀nùŋɨ̀sɨg bə̀ jɨg əghɨjɨg mbɨ ə bə̂d mbe. Wɨ̀ nyaʼa ghàmbɨ̀ mbɨ mɨ̀mə̌d wò pè ənɨ ɨtuʼ nyaʼa chɨgɨ. Ənɨ ɨtuʼ nyaʼa chɨgɨ, wɨ̀ nyaʼa nɔ̀ʼ wo i.
44020012	Mbɨ nyaʼa nɨŋ əjɔŋ ze wò mbɨ məd ɨŋga nəb ɨkǎ. Ɨghaʼi nyaʼa swi ɨŋga fîŋ rɨ bə̂d mbe.
44020013	Tɨ̀ nyaʼa wò ɨmbì nyɨ əbaŋ ɨgyɨ̀ baanɨ wò ə Asòs, nɨ nyaʼa əsɨ ze nɨ tɨ̀ nyaʼa berɨ pe nɨŋ ə Pɔ̂l əŋgu. Pɔ̂l nyaʼa tekɨ ni tɨ̀ nyɨ əbaŋ ɨgyɨ̀ ɨmbə̀ʼ ɨghəm nɨ məd ziə wɨə nyaʼa kəb yen ə si.
44020014	Ənɨ wɨ̀ nyaʼa kumnɨ əwa ə Asòs, tɨ̀ nyaʼa nɨŋ əməd ɨŋga əbaŋ ɨgyɨ̀, baanɨ wò ə Mitilenè.
44020015	À nyaʼa əni ze nɨ beenɨ, tɨ̀ nyaʼa nyɨ əbaŋ ɨgyɨ̀, nɔ̀ʼ rɨ ə Mitilenè baanɨ wò ɨban ə Kiòs. À nyaʼa əni ze nɨ beenɨ, tɨ̀ nyaʼa baanɨ wò ə Samòs. À sɨ əni ze nɨ nyaʼa yi beenɨ, tɨ̀ nyaʼa wò ə Miletùs.
44020016	Ɨ ghɨ ni tɨ wɨ̀ chəkɨ i nyùmə̀ ə Esià, wɨ̀ nyaʼa fə nuŋ ɨŋga i fîŋ ni tə bɨrɨ chè ɨban ə Efesùs. Wɨ̀ nyaʼa kɨə zàmbɨ̀ə̀ wò ɨmbə̀ʼ ɨchî mɨ chwiə, wɨ̀ pè ə Jèrusalèm bɔŋ əni ə Pentekɔ̀s ə sɨə kùʼə̀.
44020017	Pɔ̂l nyaʼa pè ə Miletùs chà mbɨ tɔŋ bə̂d mbe nɨ nyaʼə chà ɨfetɨ bə̂d Kristo we rɨ ə Efesùs ni mbɨ yeʼe kumnɨ əwi.
44020018	Ənɨ mbɨ nyaʼa wo əsɨ məd, wɨ̀ nyaʼa ghà əmbɨ mɨ̀mə̌d ni, “Mbə kàŋ kyerɨ ɨchî nɨ mə̀ nyaʼə chub əkaʼ nən ənɨ mɨ̀nyùmə̀ jìm mbe nɨ mə̀ nyaʼa mbɨ nən, kɔ rɨ əni rɨtu ze nɨ mə̀ nyaʼa pe ə Esià.
44020019	Mə nyaʼa kàŋ swi ɨnyod, fàʼ əmbɨ Ə̀nùŋɨ̀sɨg mbɨ mɨsɨ əghə, ka à bè yeʼi ni mə wɨə nyaʼə zə ŋgəʼ ɨchî nɨ mɨ̀Jû mɔʼɔ nyaʼa taŋ mɨnaŋ ɨmbə̀ʼ zwiirɨ əmɨ.
44020020	Mbə kàŋ kyerɨ ni chəi mə̀ nyaʼa nyiʼnɨ ɨnyod nɨ gha ənû ə mɔʼɔ ze nɨ tɨ̀ zɨə nyaʼa wèèrɨ̀ əwən. Mə wɨə nyaʼə chwi ɨnû ɨ nən ɨfě bə̂d bə̀ chwi ənəb ənəb.
44020021	Mə wɨə nyaʼə ghà əmbɨ mɨ̀Jû bə̀ ghà əmbɨ ə bə̂d mbe nɨ kaʼi mɨ̀Jû ni mbɨ beŋ tə fîŋ wumnɨ ə Ŋwiə̀, bə̀ nùŋ fîŋ ɨgun a Ə̀nùŋɨ̀sɨg Yeso.
44020022	“Əne tɨ̀nîn, Əzwî ə Ŋwiə̀ ə fə tom əmɨ ni mə wò ə Jèrusalèm. Chəi mə̀ kyerɨ ənû ze nɨ bɨrɨ ghɨ ənɨ ə num əŋgu.
44020023	Ənû nɨ mə̀ kyerɨ yɨ ni Əzwî ə Zeŋɨ ə zɨə ghà ɨ num ɨsɨ jìm ni ndəŋ fɔrɨ ŋgəʼ mbɨə wòm əmɨ.
44020024	Àyɨə chəi mə nɨŋ mɨ ɨ̀tènɨ̀ ni à yɨ əghɨ ə mɔʼɔ ɨ num. Mə wɨə kə̀b àmei ni mə maanɨ ə̀fàʼì ze nɨ Ə̀nùŋɨ̀sɨg Yeso nyaʼa zɨ ɨŋga tum rɨkyerɨ-ɨbɔ. Ə̀fàʼì ze yɨ ni mə̀ gha ɨkə̂n chɔ̀m ɨmbə̀ʼ ɨ̀chɔ̀m we nɨ Ŋwiə̀ ə ghɨ̀ə̀.
44020025	“Əne tɨ̀nîn mə kyerɨ ni chəi wə̀d mɔʼɔ rəkaʼ mbə̀n mbe nɨ nyaʼə yènə̀ ghà ɨŋgam ɨmbə̀ʼ ənû ɨfɔ̀n ə Ŋwiə̀ bɨrɨ wɨrɨ zə əmɨ.
44020026	Əne mə wɨə ghà ɨ nən rə̀chɔ̀ŋ ni wə̀d mɔʼɔ rəbɔʼ nən mɨ sam ɨ̀tènɨ̀, ka əze yɨə wɨrɨ i mɨ ɨsaʼi,
44020027	ɨmbə̀ʼ ɨghəm nɨ chəi mə̀ nyaʼa nuŋ ənû ə mɔʼɔ ze nɨ Ŋwìə̀ nyaʼa taŋ nùŋ ɨmbə̀ʼ əwən nɨ chəi mə̀ gha ɨ nən.
44020028	Əne mbə̀ nəŋgɨ ə ɨnyod mbənə mbənə, bə̀ nəŋgɨ bə̂d Kristo mɨ̀jìm mbe nɨ Əzwî ə Zeŋɨ ə fə nuŋ əwən ni mbə̀ nəŋgɨ. Mbə̀ nəŋgɨ ɨfetɨ bə̂d Ŋwiə̀ we nɨ wɨ̀ fə ghɨ̌ ənɨ wi ənjìm ənəm ze nɨ Wan məd nyaʼa chəmnɨ.
44020029	Mə kyerɨ ni mə̀ mɨ nɔ̀ʼ, bə̂d nɨ yeʼ ɨghabɨ ɨfɔn tɔtɔ bɨrɨ yeʼe əkaʼ nən, kəb nimnɨ ɨfetɨ bə̂d Ŋwiə̀.
44020030	Bə̂d bɨrɨ jwɨ rəkaʼ nən nɨ bɨrɨ gha mɨghab ɨmbə̀ʼ suŋ bə̂d mbe nɨ ben ə Kristo ni mbɨ beenɨ əbɔʼ mɨ̀mə̌d.
44020031	Əne mbə̀ we əwən kɔndɨə ni ənɨ ɨghəm ɨwu ɨtad, chəi mə nyaʼa waʼ ənû nɨ patɨ wə̀d mɔʼ mɔʼ rəbɔʼ nən ɨzimɨ mbɨ əziə mbɨ mɨsɨ əghə.
44020032	“Tɨ̀nîn mə fə zɨ̀ əwən ɨŋga rɨkyerɨ-ɨbɔ Ŋwiə̀ bə̀ zɨ̀ ɨŋga ɨŋgam məd we nɨə ghɨ̀ ni wɨ̀ ghɨ̀ ɨ̀chɔ̀m ənɨ nən. Ɨkə̂n chɔ̀m we tɨ̀ wɨ ghɨ̀ mbə kwi kàànɨ̀ bə̀ ghɨ̀ mbə jɨg ɨghɨ mbe nɨ Ŋwiə̀ nuŋ əmbɨ ə bə̂d mɨ̀jìm mbe nɨ wɨ̀ zeŋnɨ.
44020033	Chəi mə̀ kweʼ feenɨ ə gôl, kɨ̀ ə sɨrɨvà, kɨ̀ ə ngywɨ̌ wə̀d mɔʼɔ.
44020034	Mbə̀ kàŋ kyerɨ ə ni ɨbɔ mbɔ̂ mbɨə nyaʼə fàʼə̀ bə̀ nàʼ ɨghɨ mbe nɨ mɔ̌ mbɨ ə bə̂d mbe nɨ nyaʼa mbɨ num nyaʼa kwaŋɨ.
44020035	Ənɨ ɨnû jìm, mə fə chwi ɨ nən ni zɨə bɔ̀ŋ ni tɨ̀ faʼ rɨkǎ ɨmbə̀ʼ weerɨ bə̂d mbe nɨ kwaŋ ɨghɨ. Mbə̀ kɔndɨ ɨŋgam Ə̀nùŋɨ̀sɨg Yeso ɨchî nɨ wɨ̀ nyaʼa gha ni, 'Wə̀d we nɨə nàʼə̀, wɨə berɨ əbɔrəbɔd chè we nɨə nɨŋə.'”
44020036	Ənɨ wɨ̀ nyaʼa fə gha ɨnû mbɔ̂, mɨ̀mə̌d mɨjìm nyaʼa chìndɨ̀ ɨtu ɨnywɨ ə si kɔŋgɨ ə Ŋwiə̀.
44020037	Mɨ̀mə̌d mɨjìm nyaʼa chweŋ mɨsɨ, bomnɨ ɨgɔ̂ mbɨ Pɔ̂l bə̀ sɔɔrɨ ndə̀ʼ rɨ məd.
44020038	Mbɨ nyaʼa kàŋ kə̀n əku ɨmbə̀ʼ ɨŋgam we nɨ wɨ̀ nyaʼa ghà əmbɨ mɨ̀mə̌d ni chəi mbɨ bɨrɨ nɔ wɨrɨ zə əwi. Mbɨ nyaʼa ghɨ əne, nɨŋ əməd wò chà ɨŋga əbaŋ ɨgyɨ̀.
44021001	Ənɨ tɨ̀ nyaʼa fə saŋ mɨ̀mə̌d, tɨ̀ nyaʼa nyɨ əbaŋ ɨgyɨ̀, baanɨ zɨ rɨ bɨ̀gə̀ wò ə Kôs. À nyaʼa əni ze nɨ beenɨ, tɨ̀ nyaʼa wò ə Rodès. Tɨ̀ nyaʼa nɔ̀ʼ rəŋgu wò ə Patarà.
44021002	Tɨ̀ nyaʼa pè zə əbaŋ ɨgyɨ̀ nɨ nyaʼə baanɨə wò ə Fonesià, əne tɨ̀ nyaʼa nyɨ əbaŋ ɨgyɨ̀ ze kɔ wǒ.
44021003	Ənɨ tɨ̀ nyaʼa zə ə Saiprùs, tɨ̀ nyaʼa chè əton əton baanɨ wò ə Sirià, pè təm ə Taì. Mbɨ nyaʼa berɨ chɨ ɨghɨ mbe nɨ əbaŋ ze ə nyaʼa beʼe nùŋ əŋgu.
44021004	Tɨ̀ nyaʼa pè kə̀b bə̂d mbe nɨ nyaʼa ben ə Kristo chubɨ mbɨ mɨ̀mə̌d ɨni sambe. Əzwî ə Zeŋɨ ə nyaʼa ghɨ̀ ni bə̂d mbe ghà əmbɨ Pɔ̂l ni tɨ wɨ̀ wo əwi ə Jèrusalèm.
44021005	Ənɨ ɨni mbe nɨ tɨ̀ nyaʼa berɨ chub əŋgu nyaʼa fə mì i, tɨ̀ nyaʼa sàŋ mɨ̀mə̌d, nɔ̀ʼ wò əwa. Bə̂d mɨjìm mbe nɨ nyaʼa ben ə Kristo mbɨ məyi mɨ̀mə̌d fɔrɨ bɔn nyaʼa nɨŋ əwa wò chà. Mbɨ nyaʼa chubɨ mbɨ na pè ənɨ tɨ̀ nyaʼa jwɨ rɨŋga əsɨ ze. Tɨ̀ nyaʼa pè əŋgo rɨ̀bàà, chìndɨ̀ ɨtu ɨnywɨ ə si kɔ̀ŋgɨ̀ ə Ŋwiə̀.
44021006	Ənɨ tɨ̀ nyaʼa maanɨ, tɨ̀ nyaʼa ndàʼnɨ̀ mbɨ mɨ̀mə̌d, sɨ nɔ̀ʼ wò nyɨ əbaŋ. Mbɨ nyaʼa bə̀ndɨ̀ wò əwən ɨnuʼ.
44021007	Tɨ̀ nyaʼa wò ɨmbì mbɨ ɨghanɨ we kɔ rɨ ə Taì wò pè ə Tolemaìs. Tɨ̀ nyaʼa pè chàʼrɨ̀ bɔŋgɔb mbe nɨ nyaʼa əŋgu, àyɨə tɨ̀ nyaʼa chubɨ mbɨ mɨ̀mə̌d àmei əni ə fibɨ̀.
44021008	À nyaʼa əni ze nɨ beenɨ, tɨ̀ nyaʼa nɔ̀ʼ rəŋgu wò ə Kàisàriyà. Tɨ̀ nyaʼa pè chubɨ mbɨ Filip we nɨ nyaʼə ghà Ɨkə̂n chɔ̀m. Məd yɨə nyaʼə rəbɔʼ mbaŋə̀ te sambe nɨ Əzwî ə Zeŋɨ ə nyaʼa chɔʼ ni mbɨ ghapɨ ɨghɨjɨg.
44021009	Wɨ̀ nyaʼa berɨ bɔn məyi mɨkwè nɨ chəi mbɨ nyaʼa kɨrɨ nam. Bɔn məyi mbe mbɨə nyaʼə ghà ɨkə̂n Ŋwiə̀.
44021010	Ənɨ tɨ̀ nyaʼa fə chub əŋgu ɨni mɔʼɔ, wə̀d ɨ̀kə̀n Ŋwìə̀ mɔʼɔ nɨ ɨkum məd nyaʼə Agabùs, nyaʼa swiʼi rɨ ə Jùdeyà yeʼe ə Kàisàriyà.
44021011	Wɨ̀ nyaʼa yeʼe əsɨ na, pè nɨŋ ɨ̀kɔ̀bɨ̀ Pɔ̂l kod mbi ɨwu bə̀ kod mbi ɨbɔ ghà ni, “Əzwî ə Zeŋɨ ə ghà ni, 'À yɨ ɨchî nɨ mɨ̀Jû mbe rɨ ə Jèrusalèm bɨrɨ kod mbaŋə̀ ze nɨ berɨ ɨ̀kɔ̀bɨ̀ wɔ̂, əne zɨ̀ əməd ɨŋga tɨkyerɨ-ɨbɔ bə̂d nɨ kaʼi mɨ̀Jû.'”
44021012	Ənɨ tɨ̀ nyaʼa zu ənû zɔ̂, mbǎ mbɨ ə bə̂d mbe nɨ nyaʼa əŋgu nyaʼa buʼ ɨbɔ əmbɨ Pɔ̂l ni tɨ wɨ̀ wò əwi ə Jèrusalèm.
44021013	Àyɨə Pɔ̂l nyaʼa wììrɨ̀ ni, “Mbə̀ kɨ əni ghɨ̀ə̀ ye ə? Mbə̀ kɨə chweŋə mɨsɨ bə̀ wɔ̀ʼrɨ̀ mbɨ ɨwu ə? Mə fə tekɨ mɨ ɨnyod nɨ nyɨ ə ndəŋ bə̀ fɔrɨ nɨ kwɨ ə Jèrusalèm ɨmbə̀ʼ Ə̀nùŋɨ̀sɨg Yeso.”
44021014	Ɨchî nɨ chəi ənɨ tɨ̀ rɨ̀ nyaʼa kwepɨ ənû ze nɨ nyaʼa ɨŋga fîŋ məd, tɨ̀ nyaʼa sàŋ, əne ghà ni, “Ə̀nùŋɨ̀sɨg ghɨ̀ ənû ze nɨ wɨ̀ kəbɨ.”
44021015	Ənɨ tɨ̀ nyaʼa chub əŋgu ɨni mɔʼɔ, tɨ̀ nyaʼa fetɨ mba ɨghɨ kɔʼ wò ə Jèrusalèm.
44021016	Bə̂d mɔʼɔ rəbɔʼ mbe nɨ nyaʼa ben ə Kristo nɨ nyaʼa rɨ ə Kàisàriyà nyaʼa wò mbɨ na. Mbɨ nyaʼa nɨŋ əwa tɨ wò chub əkwɨ Mnasɨ̀n. Mnasɨ̀n yɨə nyaʼə rɨ ə Saiprùs. Məd yɨə nyaʼə wɨ mɔʼɔ rəbɔʼ bə̂d rɨtu mbe nɨ nyaʼa ben ə Kristo.
44021017	Ənɨ tɨ̀ nyaʼa wò pè ə Jèrusalèm, bɔŋgɔb mbe rəŋgu nyaʼa nɨŋ əwa kwàʼ ɨchî chɔ̀m.
44021018	À nyaʼa əni ze nɨ beenɨ, mbǎ mbɨ Pɔ̂l nyaʼa wò zə ə Jems. Bə̂d mɨjìm mbe nɨ nyaʼə chà ɨfetɨ bə̂d Kristo mbɨə nyaʼə bə̀ əŋgu.
44021019	Pɔ̂l nyaʼa chàʼrɨ̀ mɨ̀mə̌d, əne ghà ɨnû jìm mbe nɨ Ŋwìə̀ nyaʼa chè ənjìm ə̀fàʼì əməd ghɨ̀ əkaʼ bə̂d mbe nɨ kaʼi mɨ̀Jû.
44021020	Ənɨ mbɨ nyaʼa zu ənû zɔ̂, mbɨ nyaʼa yiirɨ ə Ŋwiə̀, ghà əmbɨ Pɔ̂l ni, “Aŋgɔb, zə ɨchî nɨ mɨ̀Jû, chuʼ mbɨ ə chuʼ fə ben ə Kristo. Mɨ̀mə̌d mɨjìm fə zɨ̀ ətu nɨ nuŋ tɨkə rɨ Mose.
44021021	Bə̂d fə ghà əmbɨ mɨ̀mə̌d ɨmbə̀ʼ əwe, ni à wɨə ghà əmbɨ mɨ̀Jû mbe nɨ yeʼ əkaʼ bə̂d mbe nɨ kaʼi mɨ̀Jû ni tɨ mbɨ nuŋ ə tɨkə rɨ Mose, ni tɨ mbɨ ne ə mbə bɔn mbaŋə̀ fɔrɨ ni tɨ mbɨ beenɨ ə əbɔʼ mɨchî əbeŋ mɨ̀Jû.
44021022	Tɨ̀ kɨə wò ghɨ ye ə? Mbɨ bɨrɨ kaŋ zu ni à fə yeʼe.
44021023	Əne ghɨ ənû ze nɨ tɨ̀ gha ɨ ne. Mbaŋə̀ rɨkwè tɨ mbɨ na nɨ fə kaʼ kàn əmbɨ ə Ŋwiə̀.
44021024	Nɨŋ mbaŋə̀ tɔ̂ wò zeŋnɨ e ɨnyod bə̀ zeŋnɨ mɨ̀mə̌d, əne nàʼ ɨghɨ ə̀fà mbe nɨ mbɨ berɨ nɨ nàʼ. À mɨ ghɨ̀ əne, mbɨ bɨrɨ serɨ mbə ɨtu. Əne bə̂d mɨjìm bɨrɨ kyerɨ ni chəi rəsìʼ ənɨ ɨnû mbe nɨ mbɨ zu ɨmbə̀ʼ əwe. Mbɨ bɨrɨ kyerɨ ni à wɨə nùŋə̀ tɨkə rɨ Mose.
44021025	À yeʼ ɨmbə̀ʼ bə̂d mbe ni kaʼi mɨ̀Jû nɨ fə ben ə Kristo, tɨ̀ fə cha ə̀ŋwàʼnɨ̀ əmbɨ mɨ̀mə̌d nɨ gha ni tɨ̀ fə sob ni tɨ mbɨ jɨg ə əghɨ ə mɔʼɔ ze nɨ mbɨ naʼ ənɨ əghɨ ə̀fà əmbɨ mbɨ̀anèŋ, ni tɨ mbɨ jɨg ə ənəm, ni tɨ mbɨ kud ə nyam nɨ mbɨ sweenɨ fɔrɨ ni tɨ mbɨ ghɨ̀ ə ɨfabrɨ-ɨnû.”
44021026	Pɔ̂l nyaʼa nɨŋ mbaŋə̀ te. À nyaʼa əni ze nɨ beenɨ, wɨ̀ nyaʼa zeŋnɨ i ɨnyod bə̀ zeŋnɨ mɨ̀mə̌d mbɨ wò ɨŋga mbàn Ŋwìə̀, əne nàʼ ɨnun ɨni mbe nɨ mbɨ bɨrɨ chubɨ bɔŋ ɨni nɨ zeŋnɨ ɨnyod mi ə. Mbɨ nyaʼa bə̀ nàʼ əni nɨ naʼ ɨghɨ ə̀fà ɨgwɨ ətu ə wə̀d mɔʼ mɔʼ rəbɔʼ mɨ̀mə̌d.
44021027	Ənɨ ɨni mbe sambe nyaʼə sɨə wò mì, mɨ̀Jû mɔʼɔ nɨ nyaʼa yeʼe rɨ ə Esià, nyaʼa zə ə Pɔ̂l ɨŋga mbàn Ŋwìə̀, əne mbɨ nyaʼa no ɨnɔ̂n bə̂d we ɨjìm. Mbɨ nyaʼa gywɨ̀ ə Pɔ̂l,
44021028	kyeŋ rɨkǎ ghà ni, “Mɨ̀Izre, mbə̀ weerɨ əwa! Mbaŋə̀ zɔ̂ zɨə chwiə ɨŋga ɨsɨ ɨjìm ni bə̂d ban mɨ̀Izre, ban tɨkə rɨ Mose bə̀ ban əsɨ zɔ̂. Tɨ̀nîn wɨ̀ fə nɨŋ mbaŋə̀ nɨ kaʼi mɨ̀Jû yeʼe mbɨ rɨwən ɨŋga mbàn Ŋwìə̀. Əne mbɨ fə tìbrɨ̀ əsɨ ə zeŋɨ zɔ̂.”
44021029	Ɨ mbɨə nyaʼə ghà əne ɨmbə̀ʼ ɨghəm nɨ mbɨ nyaʼa zə ə Trofimùs mbɨ Pɔ̂l ə Jèrusalèm. Trofimùs yɨə nyaʼa rɨ ə Efesùs. Əne mbɨ nyaʼa kɔndɨ ni Pɔ̂l fə nɨŋ əməd mbɨ wò nyɨ ɨŋga mbàn Ŋwìə̀.
44021030	Ə̀bùùrɨ̀ ə nyaʼa jwɨ̀ əkaʼ ə bə̂d mɨ̀jìm ə Jèrusalèm, əne mbɨ nyaʼa norə wò fetɨ, gywɨ̀ ə Pɔ̂l, sùŋ əməd chɨ̀ rɨŋga mbàn Ŋwìə̀. Mbɨ nyaʼa bə̀ wùpɨ̀ mɨchû ɨkam mbe rɨ ə mbàn Ŋwìə̀ àmei əwu əwən.
44021031	Ənɨ mbɨ nyaʼa kə̀b zwiirɨ ə Pɔ̂l, ɨŋgam nyaʼa wò pè əmbɨ ətu ə kyeŋ ɨgwɨ mɨ̀sɔgyɨ̀ məRom ni əchɔb ə fə gù ɨŋga Jèrusalèm jìm.
44021032	Ənɨ wɨ̀ nyaʼa zu ənû ze, wɨ̀ nyaʼa nɨŋ ɨtu ɨgwɨ mɨ̀sɔgyɨ̀ ɨkɨ fibɨ̀ bə̀ nɨŋ mɨ̀sɔgyɨ̀ àmei əwu əwən, mbɨ nòrə̀ swiʼi wò əsɨ ɨnɔ̂n bə̂d we. Ənɨ ɨnɔ̂n bə̂d we nyaʼa zə ətu ə kyeŋ ɨgwɨ mɨ̀sɔgyɨ̀ məRom bə̀ zə mɨ̀sɔgyɨ̀ mbe, mbɨ nyaʼa sob nɨ som ə Pɔ̂l.
44021033	Ətu ə kyeŋ ɨgwɨ mɨ̀sɔgyɨ̀ nyaʼa wò gywɨ̀ ə Pɔ̂l, ghà mbɨ kod əməd ənɨ mɨ̀kàrə̀ mɨbe. Wɨ̀ nyaʼa biirɨ wə̀d we nɨ Pɔ̂l yeʼ wɨwən bə̀ biirɨ ənû ze nɨ wɨ̀ ghɨ̌.
44021034	Bə̂d mɔʼɔ rɨŋga ɨnɔ̂n bə̂d we mbɨə nyaʼə kyeŋə rɨ̀kǎ ghà ənû ə fibɨ̀, mbɨ mɔʼɔ kyeŋə ghà ənû ə cherə. Ɨchî nɨ bə̂d nyaʼə rəbə jùʼ ə juʼu, chəi ənɨ tɨ ətu ɨgwɨ mɨ̀sɔgyɨ̀ nyaʼa kyerɨ rəsìʼ ɨmbə̀ʼ ənû ze, əne wɨ̀ nyaʼa ghà ni mbɨ nɨŋ ə Pɔ̂l wò ɨŋga ɨkam mɨ̀sɔgyɨ̀.
44021035	Ənɨ wɨ̀ nyaʼa pè ənɨ mɨ̀step, mɨ̀sɔgyɨ̀ mbe nyaʼa sɨ bèʼ əməd ɨmbə̀ʼ ɨghəm nɨ ɨnɔ̂n bə̂d we wɨə nyaʼə kə̀b som əməd zwiirɨ.
44021036	Bə̂d mbe mɨ̀jìm nɨ nyaʼə beenɨ əbɔʼ məd mbɨə nyaʼə yènə̀ kyeŋə rɨ̀kǎ ghàə̀ ni, “Mbə̀ zwiirɨ əməd!”
44021037	Ənɨ mbɨ nyaʼə sɨə wò nyɨ ɨŋga ɨkam mɨ̀sɔgyɨ̀ mbɨ Pɔ̂l, wɨ̀ nyaʼa biirɨ əmbɨ ətu ə kyeŋ ɨgwɨ mɨ̀sɔgyɨ̀ ni, “Mə̀ gha ənû ə mɔʼɔ ɨ ne ə?” Ətu ə kyeŋ ze ə nyaʼa biirɨ ɨ bɔ ni, “À wɨə ghàm ə Grik ə?
44021038	Əne ka àwɔ̀ yɨ e wə̀d Ijìp we nɨ nyaʼa cherə bù əchɔb, nɨŋ mə̀zwììrɨ̀-bə̂d chuʼ rɨkwè wò mbɨ mbɨwən ɨŋga ɨbad rɨkwàʼi ə?”
44021039	Pɔ̂l nyaʼa wììrɨ̀ ni, “Mɔ̌ yɨə Jû. Mə yɨ rɨ ə Tasùs ə Selisià. Mə yɨ rɨŋga əsɨ ə kyeŋ. Mə buʼ ɨbɔ ɨ ne ni à saŋ əmɨ mə gham əmbɨ ə bə̂d mbɔ̂.”
44021040	Ənɨ ətu ɨgwɨ mɨ̀sɔgyɨ̀ nyaʼa saŋ əməd ni wɨ̀ ghàmə̀, Pɔ̂l nyaʼa təm ɨgun mɨ̀step, ghɨ̀ ənweenɨ ənɨ mbi ɨbɔ ni mbɨ kəm rəziə. Ənɨ mbɨ nyaʼa kəmɨ, wɨ̀ nyaʼa ghà əmbɨ mɨ̀mə̌d ənɨ ɨŋgam Hibrù ni,
44022001	“Mbɨ bɔŋgɔb mbɨ mbɨ mɨ̀mbǎʼ, mbə̀ zwetɨ ənû ze nɨ mə̀ bɨrɨ gha ɨfě nən ɨmbə̀ʼ chɨ ɨnû rɨ ɨgwɨ num.”
44022002	Ənɨ mbɨ nyaʼa zu ənɨ wɨ̀ nyaʼə ghàm əmbɨ mɨ̀mə̌d ənɨ ɨŋgam Hibrù, mbɨ nyaʼa wɨrɨ yi jeŋgɨ kəm rəziə. Əne wɨ̀ nyaʼa ghà ni,
44022003	“Mɔ̌ yɨə Jû. Mbɨ nyaʼa gywɨ əmɨ ə Tasùs ə Selisià. Mə nyaʼa kwi əgha ə Jèrusalèm bə̀ kwembɨ ə̀ŋwàʼnɨ̀ əton ə Gàmalièl. Mə nyaʼa kwembɨ rɨkə te nɨ mbɨ nyaʼa naʼ əmbɨ mba mɨ̀mbǎʼ rəŋwe. Mə wɨə nyaʼə bə̀ zɨ̀ ətu ənɨ ə̀fàʼì ə Ŋwiə̀ ɨchî nɨ mbə̀n mɨjìm ə zɨ̀ rə̀chɔ̀ŋ.
44022004	Mə wɨə nyaʼə nwèndɨ̀ rɨkyerɨ-ɨwu bə̂d mbe nɨ nyaʼə beenɨ əbɔʼ Ɨnə̂njɨ̀ wɔ̂ nɨ Kristo nyaʼə chwiə. Mə wɨə nyaʼə zwiirɨə mbɨ mɔʼɔ. Mə wɨə nyaʼə gywɨ̀ə̀ mbaŋə̀ mbɨ məyi korə wò nàʼə̀ ni mbɨ zɨ ə ndəŋ.
44022005	Ətu ɨgwɨ ə bə̂d mbàn Ŋwìə̀ mbɨ mə̀saʼ əbeŋ mɨjìm mbe tɨ mbɨ ben ni ənû zɔ̂ nɨ mɨə ghà ɨ nən yɨ ənû rəsìʼ. Mə nyaʼa nɨŋ ɨ̀ŋwàʼnɨ̀ rɨ əmbɨ mɨ̀mə̌d ɨ wò nàʼ əmbɨ mɨ̀Jû mbe nɨ nyaʼa ə Dàmaskɔ̀s. Əne mə nyaʼa wò əŋgu ɨmbə̀ʼ gywɨ bə̂d Kristo, kod nɨŋ yeʼe ə Jèrusalèm ɨmbə̀ʼ mbɨ chə mɨ̀mə̌d.
44022006	“À nyaʼa ɨghabɨ əzi ə ka, ənɨ mə nyaʼə sɨə tiinɨ ə Dàmaskɔ̀s, ɨzeŋɨ zeŋɨ kyeŋ nɨ nyaʼa rɨkaŋ nyaʼa sàʼ te kad əmɨ.
44022007	Mə nyaʼa feŋ ə si, əne zu gɨ̂ nɨ nyaʼa biirɨ ɨ num ni, 'Sɔ̂l, Sɔ̂l, à kɨə nwèndɨ̀ tum rɨkyerɨ-ɨwu ɨmbə̀ʼ ə yè ə?'
44022008	Mə nyaʼa biirɨ ni, 'Àwɔ̀ kɨə we Ə̀nùŋɨ̀sɨg ə?' Wɨ̀ nyaʼa wììrɨ̀ ɨ num ni, 'Mɔ̌ yɨə Yeso we rɨ ə Nazàret, nɨ àwɔ̀ ə nwèndɨ̀ rɨkyerɨ-ɨwu ɨməd.'
44022009	Mbaŋə̀ te nɨ nyaʼa mbɨ num, nyaʼa zə ɨzeŋɨ zeŋɨ we, àyɨə chəi mbɨ nyaʼa zu gɨ̂ ze nɨ nyaʼa gham ɨ num.
44022010	Mə nyaʼa biirɨ ni, 'Mə ghɨ ye Ə̀nùŋɨ̀sɨg ə?' Ə̀nùŋɨ̀sɨg nyaʼa ghà ɨ num ni, 'Nɔʼ rətiə, wò nyɨ ə Dàmaskɔ̀s. À mɨ pè əŋgu, wə̀d mɔʼɔ bɨrɨ gha ənû ze nɨ Ŋwiə̀ chɔʼ əwe ni à faʼ ɨ bɔ.'
44022011	Chəi ənɨ tɨ̀ mə nyaʼa zə ɨsɨ ɨmbə̀ʼ ɨzeŋɨ zeŋɨ we, əne mbaŋə̀ te nɨ nyaʼə yènə̀ mbɨ num nyaʼa yim mɨ əbɔ tɨ̀ wò nyɨ ə Dàmaskɔ̀s.
44022012	“Mbaŋə̀ mɔʼɔ zɨə nyaʼə əŋgu nɨ ɨkum məd nyaʼə Ànàniàs. Ɨ wɨə nyaʼə nùŋ i fîŋ ɨgun ə Ŋwiə̀. Ɨ wɨə nyaʼə bə̀ nùŋə̀ tɨkə rɨ Mose. Mɨ̀Jû mɨ̀jìm mbɨə nyaʼə ghà ɨnû chɔ̀m ɨmbə̀ʼ əməd.
44022013	Wɨ̀ nyaʼa yeʼe əsɨ num, pè təm ɨban num, ghà ni, 'Aŋgɔb Sɔ̂l, wɨrɨ kɔ zə ɨsɨ.' Àmei əwu əwən, mə nyaʼa wɨrɨ kɔ zə ɨsɨ, əne mə nyaʼa zə əməd.
44022014	Wɨ̀ nyaʼa ghà ni, 'Ŋwìə̀ mba mɨ̀mbǎʼ rəŋwe fə chɔʼ əwe ni à kyerɨ ɨnû mbe nɨ wɨ̀ kə̀bɨ, ni à zə Wə̀d məd we nɨə ghɨ̀ ɨnû nɨ kùʼnɨ̀ mbɨ ni à zu ɨŋgam rɨ ɨchû məd,
44022015	ɨmbə̀ʼ ɨghəm nɨ à bɨrɨ gha ɨnû jìm mbe nɨ à fə zə bə̀ zu ɨmbə̀ʼ əməd əmbɨ ə bə̂d mɨjìm.
44022016	Əne tɨ̀nîn à kɨə wòm ə ye ə? Nɔʼ rətiə, nɨŋ mɨnib, kɔ̀ŋgɨ̀ Ə̀nùŋɨ̀sɨg ɨmbə̀ʼ wɨ̀ so mbe ɨnû rɨbɔ̀ŋ.'
44022017	“Mə nyaʼa bə̀ndɨ̀ wo ə Jèrusalèm. Ənɨ mə̀ nyaʼə kɔ̀ŋgɨ̀ ə Ŋwiə̀ ɨŋga mbàn Ŋwìə̀, tɨ̀taanɨ njə̀m nyaʼa chè əmɨ
44022018	mə zə Ə̀nùŋɨ̀sɨg nɨ nyaʼa gha ɨ num ni, 'Zambɨ ghɨ̀, nɔ̀ʼ rɨ ə Jèrusalèm əmad əmad, ɨmbə̀ʼ ɨghəm nɨ chəi bə̂d mbe rəŋgu bɨrɨ ben ɨnû mbe nɨ àwɔ̀ ə ghà ɨmbə̀ʼ əmɨ.'
44022019	Mə nyaʼa wììrɨ̀ ni, 'Ə̀nùŋɨ̀sɨg, mbɨ kàŋ kyerɨ ni mə wɨə nyaʼə wò ɨŋga nəb tɨ ə̀kàtɨ̀ rɨjìm ɨmbə̀ʼ gywɨ bə̂d zɨ ə ndəŋ bə̀ som mbe nɨ ben əwe.
44022020	Ənɨ mbɨ nyaʼə zwiirɨ ə Stɨfɨ̀n we nɨ nyaʼə ghà ɨnû ɨmbə̀ʼ əwe, mə nyaʼa təm ɨban ben ni mbɨ zwiirɨ əməd. Mə wɨə nyaʼə nəŋgɨə ngywɨ̌ rɨ bə̂d mbe nɨ nyaʼa zwiirɨ əməd.'
44022021	Ə̀nùŋɨ̀sɨg nyaʼa ghà ɨ num ni, 'Ndə̀, ɨmbə̀ʼ ɨghəm nɨ mə bɨrɨ cha əwe əsa əgha əsɨ ə bə̂d mbe nɨ kaʼi mɨ̀Jû.'”
44022022	Bə̂d mbe mbɨə nyaʼə zwetɨ ɨŋgam Pɔ̂l yeʼe pè ənɨ wɨ̀ nyaʼa gha ɨŋgam wɔ̂. Əne mbɨ nyaʼa kɔ kyeŋ rɨ̀kǎ ghà ni, “Mbə̀ nimnɨ mbaŋə̀ zɔ̂ rɨŋga ɨsɨg! Wɨ̀ rɨka kuʼi nɨ wɨrɨ chub ɨkǎ!”
44022023	Ənɨ mbɨ nyaʼə kyeŋ əne, ŋwìə̀ tə ngywɨ̌ bə̀ sab əgywɨ ɨŋga ɨfə,
44022024	ətu ə kyeŋ ɨgwɨ mɨ̀sɔgyɨ̀ nyaʼa ghà ni mɨ̀sɔgyɨ̀ nɨŋ əməd wò ɨŋga ɨkam mɨ̀mə̌d, pè te əməd ənɨ ə ŋgwad ɨmbə̀ʼ jeŋgɨ nwèndɨ̀ əton nɨ bə̂d mbe nyaʼə kyeŋ ɨgwɨ ətu əməd.
44022025	Àyɨə ənɨ mbɨ nyaʼa kod əməd ənɨ mɨniʼ, wɨ̀ nyaʼa ghà əmbɨ ətu ɨgwɨ mɨ̀sɔgyɨ̀ ɨkɨ fibɨ̀ nɨ nyaʼa təm ɨban ni, “Tɨkə ə wa chwi ni mbə̀ te wə̀d Rom ənɨ ə ŋgwad nɨ chəi mbɨ sob ɨsaʼi ni wɨ̀ fə gù ə?”
44022026	Ənɨ ətu ɨgwɨ mɨ̀sɔgyɨ̀ ɨkɨ fibɨ̀ we nyaʼa zu ənû ze, wɨ̀ nyaʼa wò əsɨ ətu ə kyeŋ ɨgwɨ mɨ̀sɔgyɨ̀ pè biirɨ ɨ bɔ ni, “À kɨə kəb ghɨ ye ə? Kyerɨ ni mbaŋə̀ zɔ̂ yɨə wə̀d Rom.”
44022027	Əne ətu ə kyeŋ ɨgwɨ mɨ̀sɔgyɨ̀ nyaʼa wò biirɨ əmbɨ Pɔ̂l ni, “Gha ɨ num, àwɔ̀ kɨə wə̀d Rom ə?” Pɔ̂l nyaʼa wììrɨ̀ ni, “Ee.”
44022028	Ətu ə kyeŋ ɨgwɨ mɨ̀sɔgyɨ̀ nyaʼa ghà ni, “Mə nyaʼa zon ənû nɨ yeʼ wə̀d Rom ənɨ ɨkab nɔnɔʼ.” Pɔ̂l nyaʼa wììrɨ̀ ɨ bɔ ni, “Mɔ̌ yɨə wan top si Rom.”
44022029	Əne mbaŋə̀ te nɨ nyaʼə kə̀b nwèndɨ̀ ə Pɔ̂l nyaʼa wɨrɨ sùŋgɨ̀ rə̀bɔ̀ʼɔ̀ əwu əwən. Ətu ə kyeŋ ɨgwɨ mɨ̀sɔgyɨ̀ nyaʼa bə̀ bɔ, ɨmbə̀ʼ ɨghəm nɨ wɨ̀ nyaʼa zə ni tə fə kod ə Pɔ̂l nɨ yeʼ wə̀d Rom.
44022030	Ətu ə kyeŋ ɨgwɨ mɨ̀sɔgyɨ̀ nyaʼə kə̀b kyerɨ əton nɨ mɨ̀Jû mbe nyaʼa zɨ ɨsaʼi ɨgwɨ ə Pɔ̂l. Əne à nyaʼa əni ze nɨ beenɨ, wɨ̀ nyaʼa ghà mbɨ zà ə Pɔ̂l, ghà əmbɨ ə bə̂d kyeŋ mbe rɨ ə mbàn Ŋwìə̀ bə̀ ghà əmbɨ mə̀saʼ əbeŋ mɨjìm ni mbɨ yeʼe bòmnɨ̀. Əne wɨ̀ nyaʼa nɨŋ ə Pɔ̂l nùŋ ɨfě mɨ̀mə̌d.
44023001	Pɔ̂l nyaʼa toŋ əghə ɨgwɨ mə̀saʼ əbeŋ mbe ghà ni, “Mbɨ bɔŋgɔb, ɨ pe rəchɔ̀ŋ, mə fə chub ɨfě Ŋwiə̀ mbɨ ə fîŋ nɨ zeŋɨ kwàʼ ɨchî chɔ̀m.”
44023002	Ətu ɨgwɨ ə bə̂d mbàn Ŋwìə̀ nɨ nyaʼə Ànàniàs, nyaʼa ghà əmbɨ ə bə̂d mbe nɨ nyaʼa təm ɨban ə Pɔ̂l ni mbɨ nib ɨchû məd.
44023003	Pɔ̂l nyaʼa ghà ɨ bɔ ni, “Ŋwìə̀ bɨrɨ nib əwe, àwɔ̀ əbekɨ ə wə̀d. À chub əwɔ ɨ saʼ əmɨ ɨchî nɨ zɨə yeʼ ɨŋga rɨ̀kə̌, àyɨə à wɨrɨ ghà ni mbɨ nib əmɨ nɨ chəi ɨŋga rɨ̀kə̌ əne ə?”
44023004	Mbaŋə̀ te nɨ nyaʼa təmbɨ ɨban ə Pɔ̂l nyaʼa biirɨ ɨ bɔ ni, “À kɨə zɔ̀m ətu ɨgwɨ ə bə̂d mbàn Ŋwìə̀ ə?”
44023005	Pɔ̂l nyaʼa wììrɨ̀ ni, “Mbɨ bɔŋgɔb, chəi mə̀ kəʼ kyerɨ ni məd yɨ ətu ɨgwɨ ə bə̂d mbàn Ŋwìə̀, ɨmbə̀ʼ ɨghəm nɨ ə zɨ ɨŋga Ə̀ŋwàʼnɨ̀ ə Ŋwiə̀ ni, 'Tɨrə̀ ghà e ənû rɨbɔ̀ŋ ɨgun ə wə̀d we nɨə tùmbɨ̀ mbe bə̂d.'”
44023006	Ənɨ Pɔ̂l nyaʼa zə ni əbà ə fibɨ̀ tɨ ənɨ mbaŋə̀ te yɨə nyaʼə mɨ̀Sadusiî bə̀ zə ni əbà ə cherə yɨ nyaʼə mɨ̀Farisiî, wɨ̀ nyaʼa kyeŋ rɨkǎ əkaʼ mə̀saʼ əbeŋ mbe ghà ni, “Mbɨ bɔŋgɔb, mɔ̌ yɨə Farisiî, bə̀ yeʼ wan Farisiî. Mbə mbɨə saʼ əmɨ əgha ɨmbə̀ʼ ɨghəm nɨ mə wɨə nuŋ ɨkɔndɨ wòmə̀ ni bə̂d bɨrɨ zwemə.”
44023007	Ənɨ wɨ̀ nyaʼa ghà əne, mɨ̀Farisiî mbɨ mɨ̀Sadusiî nyaʼa kɔ tàŋɨ, əne ɨfetɨ we nyaʼa ghàbrə̀.
44023008	Mɨ̀Sadusiî mbɨə nyaʼə ghàə̀ ni chəi bə̂d bɨrɨ zwemə fɔrɨ ni chəi mbɨ̀aŋgɨrə̀ kɨ̀ ɨzwî əŋgu. Àyɨə mɨ̀Farisiî nyaʼa ben ɨnû mbɔ̂ jìm.
44023009	Mbaŋə̀ te nyaʼa wɨrɨ kɔ kyeŋ rɨkǎ, əne məchwiə̀ rɨ̀kə̌ mɔʼɔ rɨŋga ɨfɔtɨ mɨ̀Farisiî nyaʼa nɔ̀ʼ təm rətiə ghà ni, “Chəi mbaŋə̀ zɔ̂ ghɨ ənû rɨbɔ̀ŋ ə mɔʼɔ. Ɨghə̀m əzwî kɨ̀ aŋgɨrə̀ fə ghàm ɨ bɔ.”
44023010	Ənɨ tàŋ ze nyaʼa beŋ ənɨ əchɔb nɨ kǎ, ətu ɨgwɨ mɨ̀sɔgyɨ̀ nyaʼa bɔ ni mbaŋə̀ te bɨrɨ təndɨ ə Pɔ̂l tɨkə rɨkə. Əne wɨ̀ nyaʼa ghà əmbɨ mɨ̀sɔgyɨ̀ mbe ni mbɨ swiʼi wò nɨŋ ə Pɔ̂l ənɨ ɨ̀kǎ, wò ɨŋga ɨkam mɨ̀mə̌d.
44023011	À nyaʼa ɨzimɨ we, Ə̀nùŋɨ̀sɨg nyaʼa təm ɨban ə Pɔ̂l ghà ni, “Yim fîŋ! Ɨchî nɨ à fə gha ənû ɨmbə̀ʼ əmɨ ə Jèrusalèm, à berɨ bɨ gha ə Rom.”
44023012	À nyaʼa ɨsɔsɔ əni ze nɨ beenɨ, mɨ̀Jû mɔʼɔ nyaʼa bòmnɨ̀ taŋ mɨnaŋ, kàʼ ni chəi mbə̀ bɨrɨ jɨg kɨ̀ bè nɔ pè ənɨ mbə̀ fə zwiirɨ ə Pɔ̂l.
44023013	Ɨnun mbaŋə̀ te nɨ nyaʼa taŋ ənû zɔ̂ nyaʼa chè rɨ ənɨ ɨwum kwè.
44023014	Mbɨ nyaʼa taŋ əne, wò əsɨ bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ mbe rɨŋga əbeŋ mɨ̀Jû. Mbɨ nyaʼa pè ghà ni, “Tɨ̀ fə kàʼ kàn ni chəi tɨ̀ bɨrɨ jɨg əghɨ ə mɔʼɔ pè ənɨ tɨ̀ fə zwiirɨ ə Pɔ̂l.
44023015	Əne mbə̀nə mbɨ mə̀saʼ əbeŋ tom ɨkə̂n tɨ̀nîn əmbɨ ətu ɨgwɨ mɨ̀sɔgyɨ̀ ni wɨ̀ cha ə Pɔ̂l ɨ nən. Mbə̀ ghɨ ɨghabɨ ni mbə mbɨə kəb jeŋgɨ nwendɨ ɨsaʼi məd kwàʼ ɨchî chɔ̀m. Tɨ̀ fə tekɨ ɨnyod nɨ zwiirɨ əməd bɔŋ wɨ̀ sɨə pe əgha.”
44023016	Àyɨə wan njàbɨ Pɔ̂l, wɨ mbaŋə̀, nyaʼa zu ɨchî nɨ mbɨ nyaʼə taŋ mɨnaŋ mbe, əne wɨ̀ nyaʼa wò nyɨ ɨŋga ɨkam mɨ̀sɔgyɨ̀ ghà ənû ze əmbɨ Pɔ̂l.
44023017	Pɔ̂l nyaʼa zu əne tɔŋ ətu ə mɔʼ ɨgwɨ mɨ̀sɔgyɨ̀ ɨkɨ fibɨ̀ ghà ɨ bɔ ni, “Nɨŋ əjɔŋ zɔ̂ wò mbɨ məd əsɨ ətu ə kyeŋ ɨgwɨ mɨ̀sɔgyɨ̀. Wɨ̀ berɨ ənû ə mɔʼɔ nɨ gha ɨ bɔ.”
44023018	Əne ətu ɨgwɨ mɨ̀sɔgyɨ̀ ɨkɨ fibɨ̀ we nyaʼa nɨŋ əjɔŋ ze mbɨ wò əsɨ ətu ə kyeŋ ɨgwɨ mɨ̀sɔgyɨ̀. Wɨ̀ nyaʼa pè gha ɨ bɔ ni, “Pɔ̂l, wə̀d ndəŋ we, kəʼ tɔŋ əmɨ ghà ni mə nɨŋ əjɔŋ zɔ̂ yeʼe əsɨ ne. Wɨ̀ berɨ ənû ə mɔʼɔ nɨ gha ɨ ne.”
44023019	Ətu ə kyeŋ ɨgwɨ mɨ̀sɔgyɨ̀ nyaʼa yim əbɔ əjɔŋ ze mbɨ tindɨ ɨban ɨban, əne biirɨ ɨ bɔ ni, “À berɨ ənû ə ye nɨ gha ɨ num ə?”
44023020	Əjɔŋ ze ə nyaʼa wììrɨ̀ ni, “Mɨ̀Jû mɔʼɔ fə ben ni mbɨ bɨrɨ gha ɨ ne ni à nɨŋ ə Pɔ̂l swiʼi wò mbɨ məd ɨŋga ɨ̀chàm mɨ̀mə̌d ɨsɔ. Ɨ mbɨə ghɨ̀ ɨghabɨ ni mbɨ kəb jeŋgɨ nwendɨ ənû ɨmbə̀ʼ əməd kwàʼ ɨchî chɔ̀m.
44023021	Tɨrə̀ ben e ənû ze nɨ mbɨ gha ɨ ne, ɨmbə̀ʼ ɨghəm nɨ mɨ̀mə̌d mɔʼɔ nɨ chè rɨ ənɨ ɨwum kwè fə nə̀mbɨ̀ əsɨ ə mɔʼɔ ɨ wom əməd. Mbɨ fə kàʼ kàn ni chəi mbɨ bɨrɨ jɨg kɨ̀ bè nɔ pè ənɨ mbə fə zwiirɨ ə Pɔ̂l. Tɨ̀nîn mbɨ fə tekɨ ə ɨnyod sɨə wòmə̀ yeʼ ni à ben ənû ze nɨ mbɨ gha ɨ ne.”
44023022	Əne ətu ə kyeŋ ɨgwɨ mɨ̀sɔgyɨ̀ nyaʼa patɨ əjɔŋ ze ni, “Tɨrə̀ tɔ ghà e əmbɨ wə̀d mɔʼɔ ni à fə gha ənû zɔ̂ ɨ num.” Wɨ̀ nyaʼa ghɨ əne, gha ɨ bɔ ni wɨ̀ wo i.
44023023	Ətu ə kyeŋ ɨgwɨ mɨ̀sɔgyɨ̀ nyaʼa tɔŋ ɨtu be ɨgwɨ mɨ̀sɔgyɨ̀ ɨkɨ fibɨ̀, ghà əmbɨ mɨ̀mə̌d ni, “Mbə̀ nɨŋ mɨ̀sɔgyɨ̀ əkɨ əbe, nɨŋ mbe nɨə kɔʼə ngyi ɨwum sambe, bə̀ nɨŋ mbe nɨə bèʼ ɨwɔŋ əkɨ əbe. Mbə̀ bɨrɨ nɔ̀ʼ ɨzimɨ ənɨ mɨ̀nyùm ə̀bùə wò ə Kàisàriyà.
44023024	Mbə̀ bə tekɨ ngyi rɨ mɔʼɔ nɨ Pɔ̂l bɨrɨ kɔʼ ɨgun. Mbə̀ nəŋgɨ əməd kwàʼ ɨchî chɔ̀m wò nàʼ əmbɨ gɔmnà Felìz.”
44023025	Ətu ə kyeŋ ɨgwɨ mɨ̀sɔgyɨ̀ nyaʼa ŋwaʼnɨ ɨmbə̀ʼ ənû zɔ̂ ni:
44023026	“À yɨə mɔ̌ Klodiùs Lisiàs ŋwaʼnɨ ə̀ŋwàʼnɨ̀ zɔ̂. Mə wɨə ŋwaʼnɨ ɨ ne àwɔ̀ Wə̀d kyeŋ, gɔmnà Felìz. Mə chàʼrɨ̀ əwe.
44023027	Mɨ̀Jû nyaʼa gywɨ̀ mbaŋə̀ zɔ̂, kə̀b zwiirɨ əməd. Ənɨ mɔ̌ mbɨ mbɨ mɨ̀sɔgyɨ̀ nyaʼa wo jwɨ̀ ɨgwɨ məd, mə nyaʼa zu ni à yɨə wə̀d Rom, əne mə nyaʼa chɨ̀ əməd rɨŋga rɨkyerɨ-ɨbɔ mɨ̀mə̌d.
44023028	Mə nyaʼa kəb kyerɨ ɨsaʼi we nɨ mbɨ zɨ ɨgwɨ məd, əne mə nyaʼa nɨŋ əməd wò ɨŋga ɨ̀chàm mɨ̀mə̌d.
44023029	Mə nyaʼa pè zə ni mbɨ nyaʼa zɨ̀ ɨsaʼi ɨgwɨ məd ɨmbə̀ʼ ɨnû mɔʼɔ mbe nɨ de tɨkə tɨ mɨ̀mə̌d, àyɨə chəi ənû ə mɔʼɔ nɨ wɨ̀ nyaʼa ghɨ̌ nɨ tɨ̀ mbɨ zwiirɨ əməd kɨ̀ nɨ tɨ̀ mbɨ zɨ̀ əməd ə ndəŋ.
44023030	Ənɨ mbɨ nyaʼa gha ɨ num ni mbɨ fə taŋ mɨnaŋ ni mbɨ bɨrɨ zwiirɨ əməd, mə nyaʼa chà əməd əsɨ ne əwu əwən. Mə fə bə̀ ghà əmbɨ ə bə̂d mbe nɨ zɨ̀ ɨsaʼi ɨgwɨ məd ni mbɨ yeʼe ghà ənû ze nɨ mbɨ berɨ mbɨ məd ɨ ne.”
44023031	Mɨ̀sɔgyɨ̀ mbe nyaʼa ghɨ̀ àmei ɨchî nɨ ətu ə kyeŋ ze ə nyaʼa gha əmbɨ mɨ̀mə̌d. Əne mbɨ nyaʼa nɨŋ ə Pɔ̂l ɨzimɨ wò ə Antipatrìs.
44023032	À nyaʼa əni ze nɨ beenɨ, mɨ̀sɔgyɨ̀ mbe nɨ nyaʼə yèn ɨwu, nyaʼa wɨrɨ bə̀ndɨ̀ wò ɨkam mɨ̀sɔgyɨ̀. À yɨ mbe nɨ nyaʼa kɔʼ ngyi nyaʼa wò mbɨ Pɔ̂l.
44023033	Ənɨ mbɨ nyaʼa pè ə Kàisàriyà, mbɨ nyaʼa nàʼ ə̀ŋwàʼnɨ̀ ze əmbɨ gɔmnà we, bə̀ nàʼ ə Pɔ̂l ɨ bɔ.
44023034	Ənɨ gɔmnà we nyaʼa foŋ ə̀ŋwàʼnɨ̀ ze, wɨ̀ nyaʼa biirɨ əbà əbeŋ ze nɨ Pɔ̂l nɔʼ rəŋgu. Ənɨ wɨ̀ nyaʼa zu ni Pɔ̂l yɨ rɨ ə Selisià,
44023035	wɨ̀ nyaʼa ghà ni, “Mə bɨrɨ zu ənû ɨmbə̀ʼ e ɨsaʼi ənɨ bə̂d mbe nɨ zɨ ɨsaʼi ɨgwɨ ne fə yeʼe.” Ənɨ wɨ̀ nyaʼa ghà əne, wɨ̀ nyaʼa ghà ni mbɨ nɨŋ əməd wò nùŋ ɨŋga tɔʼ Herɔ̀d, nəŋgɨ əməd.
44024001	Ənɨ ɨni nyaʼa chè ɨtân, ətu ɨgwɨ ə bə̂d mbàn Ŋwìə̀ nɨ nyaʼə Ànàniàs mbɨ ə bə̂d kyeŋ mɔʼɔ rɨŋga əbeŋ mɨ̀Jû mbɨ wə̀d mɔʼɔ nɨ nyaʼa kyerɨ tɨkə, nɨ ɨkum məd nyaʼə Tètulùs, nyaʼa swiʼi wo ə Kàisàriyà. Mbɨ nyaʼa wò pè ghà ɨsaʼi we nɨ mbɨ berɨ mbɨ Pɔ̂l əmbɨ gɔmnà Felìz.
44024002	Ənɨ mbɨ nyaʼa tɔŋ ə Pɔ̂l wɨ̀ yeʼe, Tètulùs nyaʼa kɔ ɨsaʼi ɨgwɨ məd ghà ni: “Wə̀d kyeŋ, Felìz, tɨ̀ fə chub ənɨ əbɔrəbɔd əton ne əgha ə sê. Ɨwe we nɨ à berɨ fə ghɨ̀ ni ɨnû nɔnɔʼ kwepɨ ɨŋga əbeŋ zɔ̂.
44024003	Tɨ̀ ben ɨnû jìm mbe nɨ à ghɨ̌ ənɨ ɨnə̂njɨ̀ jìm bə̀ fɔrɨ ɨŋga ɨsɨ jìm. Tɨ̀ wɨə nàʼ məben-əwe ɨ ne ənɨ ta fîŋ rɨ̀jìm.
44024004	Chəi mə̀ kə̀b nɨ chəkɨ e nyùmə̀, àyɨə mə wɨə buʼ ɨbɔ ɨ ne ni à nɨŋ fîŋ chɔ̀m zwetɨ ənû ze nɨ tɨ̀ berɨ nɨ gha ɨ ne ənɨ əkwirɨ ɨŋgam.
44024005	Tɨ̀ fə zə ni mbaŋə̀ zɔ̂ yɨə wə̀d nɨə kə̀b ɨsaʼi. Ɨ wɨə bə̀ bù əchɔb əkaʼ mɨ̀Jû mɨ̀jìm ɨŋga ɨsɨg. Məd yɨ ətu ɨgwɨ ɨfɔtɨ we nɨ mbɨə tɔŋ ənɨ ɨfɔtɨ Nazarîn.
44024006	Wɨ̀ nyaʼa kə̀b ni njɨ tə tìbrɨ̀ mbàn Ŋwìə̀, àyɨə tɨ̀ nyaʼa gywɨ̀ əməd. [Tɨ̀ nyaʼa kə̀b saʼ əməd ɨchî nɨ ta rɨkə chwiə.
44024007	Àyɨə Lisiàs nɨ yeʼ ətu ə kyeŋ ɨgwɨ mɨ̀sɔgyɨ̀ nyaʼa yeʼe nɨŋ əməd rɨŋga ta rɨkyerɨ-ɨbɔ ənɨ ɨkǎ.
44024008	Wɨ̀ nyaʼa ghà ni mbaŋə̀ te nɨ zɨ ɨsaʼi ɨgwɨ məd yeʼe ənɨ e ɨfě.] À mɨ nwèndɨ̀ əməd àwɔ̀ àwɔ̀, à bɨrɨ kwembɨ ɨnû rɨ bɔ ɨmbə̀ʼ ɨnû jìm mbe nɨ tɨ̀ zɨ ɨgwɨ məd.”
44024009	Mɨ̀Jû mbe nyaʼa bə̀ fɔtɨ əbɔʼ Tètulùs zɨ̀ ɨsaʼi ɨgwɨ ə Pɔ̂l ghà ni ɨnû jìm mbe nɨ wɨ̀ ghǎ yɨ ɨnû rəsìʼ.
44024010	Ənɨ gɔmnà we nyaʼa ghɨ ənweenɨ ənɨ mbi ɨbɔ ni Pɔ̂l ghàmə̀, wɨ̀ nyaʼa ghà ni: “Mə kyerɨ ni à fə saʼ əbeŋ zɔ̂ ɨghəm ɨwu nɔnɔʼ, əne mə kàŋ ghaʼ nɨ təm ənɨ e ɨfě ɨmbə̀ʼ chɨ̀ ɨnû mbe nɨ mbaŋə̀ tɔ̂ zɨ ɨgwɨ num.
44024011	Nwendɨ ɨchî chɔ̀m, à bɨrɨ zə ni chəi ɨni kɨrɨ chè wum chɔ̀b rɨ̀be nɨ mə nyaʼa kɔʼ wò ə Jèrusalèm ɨmbə̀ʼ wumnɨ ə Ŋwiə̀.
44024012	Chəi mə̀ nyaʼa taŋɨ mbɨ wə̀d mɔʼɔ, kɨ̀ bè no ɨnɔ̂n bə̂d ɨŋga mbàn Ŋwìə̀, kɨ̀ ɨŋga nəb tɨ ə̀kàtɨ̀ kɨ̀ ɨŋga Jèrusalèm.
44024013	Chəi ənɨ tɨ̀ mbɨ chwi ɨ ne ni ɨnû mbe nɨ mbɨ zɨ ɨgwɨ num yɨ ɨnû rəsìʼ.
44024014	Àyɨə mə ben ɨ ne ni mə wɨə wumnɨ ə Ŋwìə̀ mba mɨ̀mbǎʼ rəŋwe ɨchî nɨ mɨə beenɨ əbɔʼ Ɨnə̂njɨ̀ we nɨ Kristo nyaʼa chwiə, nɨ mɨ̀mə̌d ə tɔŋə ni à yɨ ɨfɔtɨ mɨghab. Mə bə̀ ben ɨnû jìm mbe nɨ Mose nyaʼa ŋwàʼnɨ̀ ɨŋga ə̀ŋwàʼnɨ̀ ə rɨkə, bə̀ ben mbe nɨ bə̂d ɨ̀kə̀n Ŋwiə̀ nyaʼa ŋwàʼnɨ̀.
44024015	Mə wɨə nùŋ ɨkɔndɨ wòmə̀ wə̀d we nɨ Ŋwiə̀ nyaʼa kaʼi, ɨchî nɨ mɨ̀mə̌d ə bə̀ wòmə̀. Ɨkɔndɨ we yɨ ni bə̂d mbe nɨ ɨnû mɨ̀mə̌d kuʼnɨ mbɨ mbe nɨ chəi ɨnû mɨ̀mə̌d kùʼnɨ̀ bɨrɨ zwemə.
44024016	Əne mə wɨə kywɨ ənywɨ ɨ zə ni mɨ fîŋ zeŋ ɨfě Ŋwiə̀ bə̀ zeŋ ɨfě bə̂d.
44024017	“Ənɨ ɨghəm ɨwu nyaʼa fə chè ɨnɔnɔʼ, mə nyaʼa wɨrɨ wò ə Jèrusalèm ɨmbə̀ʼ naʼ ɨkab əmbɨ ə bə̂d ɨkwaŋ mbe nɨ yeʼ ɨŋga mɨ əbeŋ, bə̀ nàʼ ɨghɨ ə̀fà əmbɨ ə Ŋwiə̀.
44024018	Ənɨ mə nyaʼə ghɨ̀ ənû zɔ̂, mbɨ nyaʼa zə əmɨ ɨŋga mbàn Ŋwìə̀ ənɨ mə̀ nyaʼa fə zeŋnɨ mɨ ɨnyod. Chə nyaʼa i ɨnɔ̂n bə̂d əbɔʼ num, chəi əchɔb ə nyaʼa bə gù.
44024019	Àmei mɨ̀Jû mɔʼɔ nɨ nyaʼa rɨ ə Esià nyaʼa əŋgu. Mbɨ mɨ berɨ ənû ə mɔʼɔ mbɨ num, mbɨ yeʼe zɨ ɨsaʼi ɨgwɨ num ənɨ e ɨfě.
44024020	Ɨchî nɨ chəi mɨ̀mə̌d əgha, bə̂d mbɔ̂ sɨ ghà ənû ze nɨ mə̀ nyaʼa gǔ ənɨ mə̀ nyaʼa ɨfě mə̀saʼ əbeŋ,
44024021	kɨrɨ ənɨ à yɨ ənû zɔ̂ ə mɔʼ nɨ mə nyaʼa təm əkaʼ mɨ̀mə̌d kyeŋ rɨkǎ ghà ni, 'Mbə̀ mbɨə saʼ əmɨ rə̀chɔ̀ŋ ɨmbə̀ʼ ɨghəm nɨ mə̀ ben ni bə̂d bɨrɨ zwemə.'”
44024022	Felìz nɨ nyaʼa jeŋgɨ kyerɨ Ɨnə̂njɨ̀ we nɨ Yeso nyaʼa chwiə, nyaʼa chà ɨsaʼi we ɨmbì, ghàə̀ ni, “Ənɨ Lisiàs nɨ yeʼ ətu ə kyeŋ ɨgwɨ mɨ̀sɔgyɨ̀ swiʼi yeʼe, mə bɨrɨ sob ɨsaʼi wɔ̂.”
44024023	Ənɨ wɨ̀ nyaʼa gha əne, wɨ̀ nyaʼa ghà əmbɨ ətu ɨgwɨ mɨ̀sɔgyɨ̀ ɨkɨ fibɨ̀ ni wɨ̀ nɨŋ ə Pɔ̂l wò nəŋgɨ əməd, àyɨə wɨ̀ naʼ əpan ɨ bɔ ni wɨ̀ ghɨ ɨnû mbe nɨ wɨ̀ ghaʼi, fɔrɨ ni wɨ̀ saŋə ni mɨ̀sə̀ʼ məd yeʼe nàʼ ɨghɨ mbe nɨ wɨ̀ kwaŋɨ.
44024024	Ənɨ ɨni mɔʼɔ nyaʼa chě, Felìz nyaʼa yeʼe mbɨ i ɨwi nɨ ɨkum məd nyaʼə Drùsilà. Ɨwi məd yɨə nyaʼə Jû. Wɨ̀ nyaʼa yeʼe əne, chà mbɨ tɔŋ ə Pɔ̂l, əne zu ɨnû mbe nɨ wɨ̀ nyaʼə ghà ɨmbə̀ʼ ɨchî nɨ tɨ̀ wə̀d nùŋ fîŋ ɨgun ə Kristo Yeso.
44024025	Àyɨə ənɨ Pɔ̂l nyaʼə kɔ gha ɨmbə̀ʼ ɨnû nɨ kuʼnɨ, ɨmbə̀ʼ ənû nɨ yimbɨ ɨnyod fɔrɨ ɨmbə̀ʼ ənû nɨ Ŋwiə̀ bɨrɨ saʼ wə̀d jìm, Felìz nyaʼa bɔ, əne ghà ni, “À we tɨ̀ à sɨ wò e rɨ̀nîn. Ənɨ mə wɨrɨ berɨ əpan ə cherə, mə bɨrɨ tɔŋ e.”
44024026	Ɨ wɨə nyaʼə bə̀ kɔndɨə ni Pɔ̂l bɨrɨ naʼ ɨkab ɨ ni. Əze ə nyaʼa ghɨ̀ ni wɨ̀ kɨə chàə̀ bə̂d ni mbɨ tɔŋ ə Pɔ̂l ni wɨ̀ yeʼe mbə̀ ghambə.
44024027	Ənɨ ɨghəm ɨwu nyaʼa che ɨbe, Posiòs Festùs, nyaʼa jɨg ətən ə Felìz ɨghabɨ ə gɔmnà. Ɨchî nɨ Felìz nyaʼə kə̀bə̀ ni mɨ̀Jû ghaʼ əməd, wɨ̀ nyaʼa sàŋ ə Pɔ̂l ə nəb ndəŋ.
44025001	Ənɨ ɨni nyaʼa chè ɨtad nɨ Festùs nyaʼa pè ɨŋga əbà əbeŋ ze nɨ wɨ̀ nyaʼa wo tùmbɨ̀, wɨ̀ nyaʼa nɔ̀ʼ rɨ ə Kàisàriyà kɔʼ wò ə Jèrusalèm.
44025002	Bə̂d kyeŋ mbe rɨ ə mbàn Ŋwìə̀ mbɨ ə bə̂d mbe nɨ nyaʼə tekɨ ɨnû ɨŋga əbeŋ mɨ̀Jû nyaʼa wò ghà ɨnû ɨ bɔ ɨmbə̀ʼ ə Pɔ̂l. Mbɨ nyaʼa ghà əne, buʼ ɨbɔ ɨ bɔ ni,
44025003	wɨ̀ ghɨ ɨ̀chɔ̀m ənɨ ə nən chà ə Pɔ̂l ə Jèrusalèm. Mbɨ nyaʼa ghà əne ɨmbə̀ʼ ɨghəm nɨ mbɨ nyaʼa fə taŋ ni mbə bɨrɨ nəmbɨ ɨnə̂njɨ̀, wòm əməd zwiirɨ.
44025004	Festùs nyaʼa wììrɨ̀ ni Pɔ̂l wɨ ə nəb ndəŋ ə Kàisàriyà fɔrɨ ni əmad ze, məd ziə bɨrɨ wo əŋgu.
44025005	Wɨ̀ nyaʼa wò ɨmbì ghà ni, “Mbə̀ saŋ bə̂d kyeŋ mɔʼɔ rəbɔʼ mbe nɨə tekɨ ɨnû ɨŋga əbeŋ mɨ̀Jû swiʼi wò mbɨ num. Wɨ̀ mɨ gù ənû ə mɔʼɔ, mbɨ sɨ zɨ̀ ɨsaʼi ɨgwɨ məd.”
44025006	Ənɨ wɨ̀ nyaʼa fə chubɨ mbɨ mɨ̀mə̌d ɨni famɨ kɨ̀ ɨni wum, wɨ̀ nyaʼa swiʼi wò ə Kàisàriyà. À nyaʼa əni ze nɨ beenɨ, wɨ̀ nyaʼa wò chub ɨŋga nəb ɨsaʼi, ghà ni mbɨ nɨŋ ə Pɔ̂l yeʼe mbɨ wɨwən.
44025007	Ənɨ Pɔ̂l nyaʼa yeʼe, mɨ̀Jû mbe nɨ nyaʼa swiʼi rɨ ə Jèrusalèm nyaʼa təm kad əməd kɔ zɨ ɨnû ka ka nɔnɔʼ ɨgwɨ məd nɨ chəi ənɨ tɨ̀ mbɨ chwi ni ɨnû mbe yɨ ɨnû rəsìʼ.
44025008	Ɨ chɨ ənû rɨ ɨgwɨ ni, Pɔ̂l nyaʼa ghà ni, “Chəi mə̀ kweʼ ghà ənû rɨbɔ̀ŋ dè rɨkə mɨ̀Jû, dè mbàn Ŋwìə̀ kɨ̀ dè ə Kaisà.”
44025009	Àyɨə Festùs nyaʼə kə̀b ghɨ ni mɨ̀Jû ghaʼ əməd, əne wɨ̀ nyaʼa ghà əmbɨ Pɔ̂l ni, “À wa kə̀b kɔʼ wo ə Jèrusalèm ɨmbə̀ʼ mə̀ saʼ əwe əŋgu dè ɨnû mbɔ̂ nɨ mbɨ zɨ ɨgwɨ ne ə?”
44025010	Pɔ̂l nyaʼa wììrɨ̀ ni, “Mə yɨ əni ɨŋga nəb ɨsaʼi Kaisà, nɨ yeʼ əsɨ nɨ tɨ̀ à saʼ əmɨ əŋgu. Chəi mə̀ gu ənû ə mɔʼɔ əmbɨ mɨ̀Jû ɨchî nɨ à kàŋ kyerɨ.
44025011	Əne mə mɨ fə ghɨ̀ ɨnû rɨbɔ̀ŋ, kɨ̀ mə fə gù ənû ə mɔʼɔ nɨ tɨ̀ mbɨ zwiirɨ əmɨ, chəi mə̀ ton nɨ kwɨ. Àyɨə ɨchî nɨ chəi rəsìʼ ɨŋga ɨnû mbɔ̂ nɨ mbɨ zɨ ɨgwɨ num, chəi wə̀d mɔʼɔ nɨ tɨ̀ wɨ̀ nàʼ əmɨ əmbɨ mɨ̀mə̌d. Mə kə̀b ni Kaisà saʼ ɨsaʼi wɔ̂.”
44025012	Ənɨ Festùs nyaʼa fə ghambɨ mbɨ ə mbaŋə̀ te nɨ nyaʼə kəərɨ əməd, wɨ̀ nyaʼa wììrɨ̀ ni, “À fə ghà ni Kaisà saʼ ɨsaʼi wɔ̂, əne à bɨrɨ wò əsɨ Kaisà!”
44025013	Ənɨ ɨni mɔʼɔ nyaʼa chě, ɨfɔ̂n Agripà mbɨ Benis nyaʼa wo chaʼrɨ ə Festùs ə Kàisàriyà.
44025014	Ɨchî nɨ mbɨ nyaʼa chub əŋgu ɨni nɔnɔʼ, Festùs nyaʼa ghà ɨmbə̀ʼ ɨsaʼi Pɔ̂l əmbɨ Ɨfɔ̂n Agripà ni, “Mbaŋə̀ mɔʼɔ zɨ əgha nɨ Felìz nyaʼa saŋ ə nəb ndəŋ.
44025015	Ənɨ mə̀ nyaʼa wo ə Jèrusalèm, bə̂d kyeŋ mbe rɨ ə mbàn Ŋwìə̀ mbɨ ə bə̂d kyeŋ ɨŋga əbeŋ mɨ̀Jû nyaʼa ghà ɨmbə̀ʼ ɨsaʼi məd ɨ num. Mbɨ nyaʼa kə̀b ni mə sob ɨsaʼi ni mbɨ zwiirɨ əməd.
44025016	Mə nyaʼa wììrɨ̀ əmbɨ mɨ̀mə̌d ni kaʼi ɨchî əbeŋ məRom nɨ yim wə̀d nàʼ əmbɨ ə bə̂d mbe nɨ zɨ ɨsaʼi ɨgwɨ məd, bɔŋ wɨ̀ sɨə bòmnɨ̀ə̀ mbɨ mɨ̀mə̌d. Mbɨ berɨ nàʼ əpan ɨ bɔ ni wɨ̀ chɨ ɨnû rɨ ɨgwɨ ni.
44025017	Ənɨ mbɨ nyaʼa yeʼe fetɨ əgha, chəi mə nyaʼa chəkɨ ə nyùmə̀. Àmei ɨgwɨ əni ze nɨ beenɨ, mə nyaʼa wò chub ɨŋga nəb ɨsaʼi ghà ni mbɨ yeʼe mbɨ ə mbaŋə̀ ze.
44025018	Ənɨ bə̂d mbe nɨ nyaʼa zɨ ɨsaʼi ɨgwɨ məd nyaʼa nɔʼ rətiə, chəi mbɨ nyaʼa zɨ tɨkwɨrɨ ɨnû rɨbɔ̀ŋ ɨgwɨ məd ɨghabɨ te nɨ mə̀ nyaʼə kɔndɨə.
44025019	Ɨ mbɨə nyaʼə tàŋə̀ mbɨ məd ɨmbə̀ʼ ɨnû nɨ dè ənû ə ŋwiə̀ mɨ̀mə̌d fɔrɨ ɨmbə̀ʼ mbaŋə̀ mɔʼɔ nɨ ɨkum məd nyaʼə Yeso, nɨ nyaʼa fə kwɨ, àyɨə Pɔ̂l wɨə ghàə̀ ni ɨ wɨ ɨkǎ.
44025020	Chəi mə̀ nyaʼa kyerɨ ɨchî nɨ nwendɨ tɨkwɨrɨ ɨnû tɔ̂, əne mə nyaʼa biirɨ əmbɨ Pɔ̂l ni tɨ̀ wɨ̀ wò ə Jèrusalèm ɨmbə̀ʼ mə̀ saʼ əməd əŋgu dè ɨnû mbɔ̂ nɨ mbɨ zɨ ɨgwɨ məd ə?
44025021	Àyɨə ənɨ wɨ̀ nyaʼa gha ni mbɨ nuŋ əwi ə nəb ndəŋ pè ənɨ Kaisà saʼ ɨsaʼi we, mə nyaʼa ghà ni mbɨ nuŋ əməd pè ənɨ mə bɨrɨ cha əməd əsɨ Kaisà.”
44025022	Agripà nyaʼa ghà əmbɨ Festùs ni, “Mə bɨrɨ ghaʼ nɨ zu rɨ əmbɨ ə mbaŋə̀ ze mɔ̌ mɔ̌.” Festùs nyaʼa wììrɨ̀ ɨ bɔ ni, “À bɨrɨ zu rɨ ɨ bɔ ɨsɔ.”
44025023	À nyaʼa əni ze nɨ beenɨ, Agripà mbɨ Benis nyaʼa yèn ɨghabɨ mɨfɔ̀n wò nyɨ ɨŋga ɨ̀chàm. Wɨ̀ nyaʼa wò nyɨ mbɨ ɨtu kyeŋ ɨgwɨ mɨ̀sɔgyɨ̀ fɔrɨ mbɨ ə bə̂d kyeŋ kyeŋ rɨŋga əsɨ ze. Ənɨ mbɨ nyaʼa nyɨ əne, Festùs nyaʼa ghà ni mbɨ nɨŋ ə Pɔ̂l yeʼe mbɨ wɨwən.
44025024	Festùs nyaʼa ghà ni, “Ɨfɔ̂n Agripà mbɨ ə bə̂d mɨjìm mbe nɨ yeʼ əgha mbɨ na, mbə zə mbaŋə̀ zɔ̂ nɨ mɨ̀Jû mɨ̀jìm mbe rɨ ə Jèrusalèm mbɨ mbe rɨ əgha nyaʼa zɨ ɨsaʼi ɨgwɨ məd, kyeŋə ghàə̀ ni wɨ̀ rɨka kùʼ i nɨ wɨrɨ chub ɨkǎ.
44025025	Mə nyaʼa zə ni chəi wɨ̀ ghɨ ənû ə mɔʼɔ nɨ tɨ̀ mbɨ zwiirɨ əməd, àyɨə ɨchî nɨ məd ziə gha ni Kaisà saʼ ɨsaʼi we, mə nyaʼa ben ni mə bɨrɨ cha əməd ə Rom.
44025026	Chəi mə̀ kaŋ berɨ ənû ə mɔʼɔ nɨ tɨ̀ mə ŋwàʼnɨ̀ əmbɨ ɨfɔ̂n kyeŋ ɨmbə̀ʼ əməd. Əne mə fə nɨŋ əməd yeʼe ɨfě nən, màànɨ̀ ɨfě ne àwɔ̀ ɨfɔ̂n Agripà, ɨmbə̀ʼ tɨ̀ mɨ fə nwèndɨ̀ ɨsaʼi məd, mə we tɨ̀ mə berɨ ənû nɨ ŋwàʼnɨ̀.
44025027	À bɨrɨ kaŋ yeʼ ənû ə neŋ ni mə̀ cha wə̀d ndəŋ əsɨ ɨfɔ̂n kyeŋ nɨ chəi mə ŋwaʼnɨ ɨsaʼi we nɨ mbɨ zɨ ɨgwɨ məd.”
44026001	Agripà nyaʼa ghà əmbɨ Pɔ̂l ni, “Nɨŋ əpan zɔ̂ ghà ənû ze nɨ à berɨ nɨ ghà.” Ənɨ wɨ̀ nyaʼa gha əne, Pɔ̂l nyaʼa nɔ əbɔ, kɔ gham ɨmbə̀ʼ chɨ ɨnû rɨ ɨgwɨ ni. Wɨ̀ nyaʼa ghà ni:
44026002	“Ɨfɔ̂n Agripà, mə zə ni mɨ ətu ə kaŋ bɔ̀ŋ rə̀chɔ̀ŋ ni à yɨ ənɨ e ɨfě nɨ mə bɨrɨ ghàm ɨmbə̀ʼ chɨ ɨnû jìm mbe nɨ mɨ̀Jû zɨ ɨgwɨ num,
44026003	ɨmbə̀ʼ ɨghəm nɨ mə̀ kyerɨ ni à kàŋ jeŋgɨ kyerɨ mɨchî mɨ̀Jû mɨ̀jìm bə̀ kyerɨ ɨnû mbe nɨ mbɨə tàŋə̀ rɨ ɨgun. Əne mə wɨə buʼ ɨbɔ ɨ ne ni à yim fîŋ zwetɨ ənû ze nɨ mə bɨrɨ ghà.
44026004	“Mɨ̀Jû mɨ̀jìm kàŋ kyerɨ ɨchî nɨ mə nyaʼə chub ɨŋga mɨ əbeŋ bə̀ fɔrɨ ə Jèrusalèm tɨ ənɨ mə nyaʼə wan kwa.
44026005	À mɨ yeʼ nɨ mbɨ ghaʼ nɨ gha rəsìʼ, njɨ mbɨ fə kyerɨ ə nɔ̀ʼ tɨ rəŋwe ni mɔ̌ yɨə Farisiî. Mɨ̀Farisiî yɨ ɨfɔtɨ we nɨ jeŋgɨ kàànɨ̀ ɨŋga a ənû ə ŋwiə̀.
44026006	Mə təm əgha rɨ̀nîn ni mbɨ saʼ əmɨ ɨmbə̀ʼ ɨghəm nɨ mə̀ nuŋ ɨkɔndɨ wòm ənû ze nɨ Ŋwiə̀ nyaʼa kaʼ əmbɨ mba mɨ̀mbǎʼ rəŋwe.
44026007	Mba ɨnəbɨ mbe wum chɔ̀b rɨ̀be tɨə wòm ənû ze nɨ Ŋwìə̀ nyaʼa kaʼi. Ɨ mbɨə ghɨ̀ əne ɨchî nɨ mbɨə wumnɨ əməd ənɨ tə fîŋ rɨjìm əziə mbɨ ɨzimɨ. À yɨ ɨmbə̀ʼ ənû zɔ̂ nɨ mɨ̀Jû zɨ ɨsaʼi ɨgwɨ num, kyɨ ɨfɔ̂n!
44026008	Zɨə kɨə kàŋə̀ chèə̀ wə̀d mɔʼ mɔʼ rəbɔʼ nən nɨ ben ni Ŋwìə̀ wɨə zwemnɨ ɨvɨ bə̂d ɨmbə̀ʼ ə ye ə?
44026009	“Mə nyaʼa kàŋ kɔndɨ ni mə we tɨ̀ mə ghɨ̀ ɨnû nɔnɔʼ nɨ chəkɨ ɨkum Yeso we rɨ ə Nazàret.
44026010	Mə wɨə nyaʼə ghɨ̀ əne ə Jèrusalèm. Bə̂d kyeŋ mbe rɨ ə mbàn Ŋwìə̀ nyaʼa nàʼ ɨka ɨ num ni mə wupɨ bə̂d Kristo nɔnɔʼ ə nəb ndəŋ. Ənɨ mbɨ nyaʼa sob ni mbɨ zwiirɨ mɨ̀mə̌d, mə nyaʼa bə̀ benɨ.
44026011	Mə wɨə nyaʼə chəə mɨ̀mə̌d ɨghəm nɔnɔʼ ɨŋga nəb ə̀kàtɨ̀ rɨjìm. Mə wɨə nyaʼə kəb ghɨ̀ ni mbɨ zɔm ə Yeso. Mə nyaʼa kàŋ jeŋgɨ sə ɨtəm əbɔʼ mɨ̀mə̌d, əne mə nyaʼa wò ɨŋga ɨsɨ rɨsɔ̀ʼɔ̀ ɨmbə̀ʼ nwendɨ tɨkyerɨ-ɨwu mɨ̀mə̌d.
44026012	“À yɨ ɨmbə̀ʼ ənû zɔ̂ nɨ bə̂d kyeŋ mbe rɨ ə mbàn Ŋwìə̀ nyaʼa naʼ ɨka ɨ num bə̀ tom əmɨ ə Dàmaskɔ̀s.
44026013	À nyaʼa əzi ə ka əni ze nɨ mə̀ nyaʼə wòə̀, kyɨ ɨfɔn, mə nyaʼa zə ɨzeŋɨ zeŋɨ nɨ nyaʼa rɨkaŋ nɨ nyaʼa te chè ə nyumə̀. Ɨzeŋɨ zeŋɨ we nyaʼa te kad əmɨ bə̀ kad mbaŋə̀ te nɨ nyaʼa mbɨ num.
44026014	Tɨ̀ nyaʼa feŋgɨ ə si mba mɨjìm. Əne mə nyaʼa zu gɨ̂ nɨ nyaʼa gham ɨ num ənɨ ɨŋgam Hibrù ni, 'Sɔ̂l, Sɔ̂l, à kɨə nwèndɨ̀ tum rɨkyerɨ-ɨwu ɨmbə̀ʼ ə yè ə? Zɨə bɨrɨ tɔ e ɨchî nɨ zɨə tɔ rɨkun ze nɨ te mbàŋ mbǎʼ məd.'
44026015	Mə nyaʼa biirɨ ni, 'Àwɔ̀ kɨə we, Ə̀nùŋɨ̀sɨg ə?' Ə̀nùŋɨ̀sɨg nyaʼa ghà ni, 'Mɔ̌ yɨə Yeso we nɨ àwɔ̀ ə nwèndɨ̀ tɨkyerɨ-ɨwu ɨməd.
44026016	Nɔʼɔ təm, mə fə jwɨ̀ ənɨ e ɨfě, ɨmbə̀ʼ chɔʼ əwe ni à faʼ ɨ num, ghà ɨnû mbe nɨ à zə ɨmbə̀ʼ əmɨ bə̀ ghà mbe nɨ mə̀ bɨrɨ chwi ɨ ne.
44026017	Mə bɨrɨ chɨ əwe rɨŋga rɨkyerɨ-ɨbɔ mbe bə̂d bə̀ chɨ̀ rɨŋga rɨkyerɨ-ɨbɔ bə̂d mbe nɨ kaʼi mɨ̀Jû, nɨ yeʼ bə̂d mbe nɨ mɨə tom əwe əsɨ mɨ̀mə̌d
44026018	ni à fiʼ əghə mɨ̀mə̌d ɨmbə̀ʼ mbɨ jwɨ rɨŋga ɨsɨ firɨ wò ɨŋga ɨzeŋɨ zeŋɨ, bə̀ jwɨ̀ rɨ əsɨ ze nɨ Satàn ə tùmbɨ̀ə̀ wo əsɨ ə Ŋwiə̀. Mbɨ mɨ ghɨ̀ əne, Ŋwìə̀ bɨrɨ waʼ ɨnû rɨbɔ̀ŋ mɨ̀mə̌d bə̀ nùŋ mɨ̀mə̌d əkaʼ bə̂d mbe nɨ wɨ̀ fə zeŋnɨ ɨmbə̀ʼ ɨchî nɨ mbɨ nuŋ tə fîŋ ɨgwɨ num.'
44026019	“Əne kyɨ Ɨfɔ̂n Agripà, chəi mə̀ nyaʼa ton nɨ ghɨ ənû ze nɨ Ə̀nùŋɨ̀sɨg nyaʼa gha ɨ num ɨŋga rɨ̀taanɨ njə̀m.
44026020	Mə nyaʼa bè kɔ gha ɨŋgam Ŋwiə̀ ə Dàmaskɔ̀s, beenɨ ə Jèrusalèm, beenɨ ɨŋga ɨsɨ jìm mbe rɨ ə Jùdeyà bə̀ fɔrɨ əkaʼ bə̂d nɨ kaʼi mɨ̀Jû. Mə wɨə nyaʼə ghàə̀ ni mbɨ beŋ tə fîŋ beenɨ əbɔʼ ə Ŋwiə̀. Mə wɨə nyaʼə bə̀ ghàə̀ ni mbɨ ghɨ ɨnû mbe nɨ chwi ni mbɨ fə bèŋ tə fîŋ.
44026021	À yɨ ɨmbə̀ʼ ənû zɔ̂ nɨ mɨ̀Jû nyaʼa gywɨ əmɨ ɨŋga mbàn Ŋwìə̀ kə̀b zwiirɨ.
44026022	Ɨ pè rəchɔ̀ŋ, Ŋwìə̀ fə wèèrɨ̀ əmɨ. Əne mə təm əgha ɨ gha ɨmbə̀ʼ ə Kristo əmbɨ ə bə̂d mɨjìm, əne yɨ əmbɨ mbɨ kwa bə̀ fɔrɨ əmbɨ mbɨ kyeŋ. Mə wɨə ghà àmei ɨnû mbe nɨ bə̂d ɨ̀kə̀n Ŋwiə̀ mbɨ Mose nyaʼa gha ni mbɨ bɨrɨ nɨ ghɨ̀.
44026023	Mbɨ nyaʼa ghà ni Wə̀d we nɨ Ŋwìə̀ zɔʼɔ berɨ zə ŋgəʼ. Mbɨ nyaʼa bə̀ ghà ni ɨchî nɨ məd yɨ wɨ rɨtu nɨ zwemə, wɨ̀ bɨrɨ gha ɨnû ɨmbə̀ʼ ɨzeŋɨ zeŋɨ əmbɨ mɨ̀Jû bə̀ ghà əmbɨ bə̂d nɨ kaʼi mɨ̀Jû.”
44026024	Ɨchî nɨ Pɔ̂l nyaʼə ghàmə̀ ɨmbə̀ʼ chɨ ɨnû rɨ ɨgwɨ ni, Festùs nyaʼa ghà ənɨ ə gɨ̂ nɨ kǎ ni, “Pɔ̂l, à wɨə beə! Ə̀ŋwàʼnɨ̀ ze nɨ à kwembɨ əku fə ghɨ̀ à sɨə beə!”
44026025	Àyɨə Pɔ̂l nyaʼa wììrɨ̀ ni, “Chəi məə beə, kyɨə wə̀d kyeŋ Festùs. Mə wɨə ghàə̀ rəsìʼ.
44026026	Əton nɨ mɨə ghà ɨnû mbɔ̂ ɨ ne nɨ chəi mɨə bɔə, kyɨ ɨfɔ̂n, yɨ ni à fə kyerɨ e ɨnû mbɔ̂ jìm, ɨmbə̀ʼ ɨghəm nɨ chəi mbɨ nyaʼa ghɨ ɨnû rəŋgu ɨbu əsɨ ə mɔʼɔ.
44026027	Ɨfɔ̂n Agripà, à ben ɨnû mbe nɨ bə̂d ɨ̀kə̀n Ŋwiə̀ nyaʼa ŋwàʼnɨ̀ ə? Mə kyerɨ ni à benɨ!”
44026028	Agripà nyaʼa biirɨ əmbɨ Pɔ̂l ni, “À kɔndɨ ni à we tɨ̀ à nɨŋ àmei ɨkə nyumə̀ bèŋ əmɨ ənɨ wə̀d Kristo ə?”
44026029	Pɔ̂l nyaʼa wììrɨ̀ ni, “Mɨ ə̀kɔ̀ŋgɨ̀ əmbɨ ə Ŋwiə̀ yɨ ni àwɔ̀ mbɨ ə bə̂d mbɔ̂ nɨə zu ɨnû mbɔ̂ nɨ mɨə ghà rə̀chɔ̀ŋ mbɨ yeʼ ɨghabɨ ə mɔ̌, kɨ̀ à kɨ ənɨ ɨkə nyumə̀ kɨ̀ ənɨ ə nyùmə̀ se. Àyɨə tɨ mbɨ yeʼ ə bə̂d ndəŋ ɨghabɨ ə mɔ̌.”
44026030	Ənɨ wɨ̀ nyaʼa gha əne, ɨfɔ̂n we, gɔmnà, Benis mbɨ ə bə̂d mɨjìm mbe nɨ nyaʼa chubɨ mbɨ mɨ̀mə̌d nyaʼa nɔ̀ʼ rətiə.
44026031	Ənɨ mbɨ nyaʼə jwɨ̀ə̀, mbɨ nyaʼa ghà mbənə mbənə ni, “Chəi mbaŋə̀ zɔ̂ ghɨ ənû ə mɔʼɔ nɨ tɨ̀ mbɨ zwiirɨ əməd, kɨ̀ nɨ tɨ̀ mbɨ zɨ̀ əməd ə nəb ndəŋ.”
44026032	Agripà nyaʼa ghà əmbɨ Festùs ni, “Àbu ɨchî nɨ mbaŋə̀ zɔ̂ fə chà i ɨsaʼi əmbɨ Kaisà, njɨ à kə̀ʼ chɨ̀ əməd saŋɨ.”
44027001	Ənɨ Festùs nyaʼa ben ni tɨ̀ nyɨ əbaŋ ɨgyɨ̀ wò ə Italì, wɨ̀ nyaʼa nàʼ ə Pɔ̂l mbɨ ə bə̂d ndəŋ cherə əmbɨ ə mbaŋə̀ mɔʼɔ nɨ ɨkum məd nyaʼə Juliùs. Juliùs we yɨə nyaʼə ətu ɨgwɨ mɨ̀sɔgyɨ̀ ɨkɨ fibɨ̀ rɨŋga Ɨnɔ̂n Mɨ̀sɔgyɨ̀ Kaisà.
44027002	Tɨ̀ nyaʼa nyɨ əbaŋ ɨgyɨ̀ nɨ nyaʼa yeʼe rɨ ə Àdràmitiùm, nɨ nyaʼa sɨə wo nɔ̀ʼ yènə̀ təmbɨ ɨsɨ mbe nɨ ɨbaŋ ɨgyɨ̀ ə təmbɨ ə Esià. Mbaŋə̀ mɔʼɔ nɨ ɨkum məd nyaʼə Àristakùs, nɨ nyaʼa rɨ ə Tèsàlonikà ə Màsèdonià nyaʼa mbɨ na.
44027003	À nyaʼa əni ze nɨ beenɨ, tɨ̀ nyaʼa pè ə Sidòn. Juliùs nyaʼa ghɨ̀ ɨ̀chɔ̀m ənɨ ə Pɔ̂l, sàŋ əməd ni wɨ̀ wo əsɨ mbi mɨ̀sə̀ʼ ɨmbə̀ʼ mbɨ naʼ ɨghɨ mbe nɨ wɨ̀ kəbɨ.
44027004	Tɨ̀ nyaʼa nɔ̀ʼ rɨ əwɔ kɔ wǒ, àyɨə ɨchî nɨ ɨfə nyaʼə tin əwa rɨ əbà rɨ ɨfě, tɨ̀ nyaʼa bèŋ wò chè əbà ə Saiprùs ze nɨ si nyaʼa kən ni tɨ əfim che i əŋgu.
44027005	Ənɨ tɨ̀ nyaʼa fə baanɨ rɨ̀bàà we nɨ nyaʼa ɨban ə Selisià mbɨ Pamfilià, tɨ̀ nyaʼa wò pè ə Mirà ə Lisià.
44027006	Ənɨ tɨ̀ nyaʼa pè əŋgu, ətu ɨgwɨ mɨ̀sɔgyɨ̀ ɨkɨ fibɨ̀ we nyaʼa zə əbaŋ ɨgyɨ̀ nɨ nyaʼa rɨ ə Àlèzandrià sɨə wò ə Italì. Wɨ̀ nyaʼa zɨ̀ əwa ɨŋga əbaŋ ze.
44027007	Tɨ̀ nyaʼa nyeʼə yèn əton ə ŋgəʼ kǎ kǎ ɨni nɔnɔʼ. Tɨ̀ nyaʼa yèn əne wò pè ɨban ə Nidùs. Chəi əfim ə nyaʼa ben ni tɨ̀ wo ɨmbì. Əne tɨ̀ nyaʼa chè ɨban ə Salmonè nɨ nyaʼa əbà rɨ ə Kret ze nɨ chəi əfim ə che əŋgu.
44027008	Tɨ̀ nyaʼə yèn ɨban mboŋ əton ə ŋgəʼ kǎ kǎ wò pè əsɨ ə mɔʼɔ nɨ mbɨ nyaʼə tɔŋ ənɨ Əsɨ ə Chɔ̀m nɨ Ɨbaŋ ə Təm əŋgu. Əsɨ ze zɨə nyaʼa ɨban ə Laseà.
44027009	Tɨ̀ nyaʼa fə chəkɨ nyùmə̀ nɔnɔʼ, əne zɨ rɨ nyaʼa wɨrɨ bɔŋ i nɨ yen ɨŋga rɨ̀bàà ɨmbə̀ʼ əfim. Əni ze nɨ mɨ̀Jû nyaʼə chubə rɨjɨg ə nyaʼa fə bə̀ chei, əne Pɔ̂l nyaʼa kəərɨ mɨ̀mə̌d ghà ni,
44027010	“Bɔŋgɔb, mə zə ni ŋgəʼ mbɨ ɨnimɨ nɔnɔʼ bɨrɨ jwɨ̀ ənɨ ɨghanɨ wɔ̂. Ka àmei əbaŋ mbɨ ɨghɨ mbe nɨ əbaŋ ə beʼe bɨrɨ nim, mbà bə̂ bɨrɨ kwɨ.”
44027011	Àyɨə chəi ətu ɨgwɨ mɨ̀sɔgyɨ̀ we nyaʼa zɨ̀ ətu ənɨ ənû ze nɨ Pɔ̂l nyaʼə ghàə̀. Ɨ wɨə nyaʼə zwetɨə yeʼ əze nɨ ətu ə kyeŋ ɨŋga əbaŋ mbɨ ə mbaŋə̀ ze nɨ nyaʼa berɨ əbaŋ ze nyaʼə ghàə̀.
44027012	Ɨchî nɨ chəi əsɨ ze nɨ mbɨ nyaʼa pè təm nyaʼa kuʼ nɨ tɨ̀ mbɨ chub əŋgu ənɨ ə nyùmə̀ we nɨ ɨfə ə kɔ əku, bə̂d mɨ̀nɔnɔʼ nyaʼa ghà ni mbɨ wo ɨmbì, ɨghə̀m mbə pè ə Fonìz. Fonìz yɨə nyaʼa əsɨ ə kyeŋ ə Kret. Ə zɨə nyaʼə neŋ əbà ze nɨ nyùmə̀ ə jwɨ̀ə̀. Tɨ̀ nyaʼa chub əŋgu pè ənɨ nyùmə̀ ɨfə we nyaʼa chě.
44027013	Ənɨ əfim ze rɨ əbà rɨ əton ə nyaʼa kɔ chě tɨpiî rɨ̀piî, mbaŋə̀ te nyaʼa kɔndɨ ni tɨ̀ fə berɨ ənû ze nɨ tɨ̀ nyaʼə kə̀bə̀. Əne tɨ nyaʼa sùŋ ətənɨ ze nɨə ghɨ̀ əbaŋ ə təm ɨŋga ɨgyɨ̀, chɨ̀. Tɨ̀ nyaʼa ghɨ əne, kɔ yen ɨban ə Kret, kwàʼ ɨban mboŋ.
44027014	Chəi əgha ə nyaʼa saarɨ, əfim ze nɨ mbɨ nyaʼə tɔŋ ənɨ “Əfim rɨ əbà ze nɨ nyùmə̀ ə jwɨ̀ə̀,” ə nyaʼa kɔ chè ɨŋga Kret swiʼə yeʼe.
44027015	Ənɨ əfim ze ə nyaʼa pè tin əbaŋ ze, tɨ̀ nyaʼa sàŋ zɨə kɔ nəŋɨ, ɨmbə̀ʼ ɨghəm nɨ chəi tɨ̀ nyaʼa kyerɨ ɨchî nɨ tin wo ɨmbì.
44027016	Tɨ̀ wɨə nyaʼə yèn əbà ze nɨ chəi əfim ə nyaʼə chè əŋgu. Tɨ̀ nyaʼa yèn əne wò pè əkəm əsɨ ə si ə kwa ə mɔʼɔ nɨ mɨnib karɨ nɨ mbɨ nyaʼə tɔŋ ənɨ ə Kaudà. Tɨ̀ nyaʼa pè əŋgu zə ŋgəʼ bɔŋ tekɨ ə kànuʼ.
44027017	Mbɨ nyaʼa sùŋ ə kànuʼ we zɨ̀ ɨŋga əbaŋ ze, kod əbaŋ ze ənɨ mɨniʼ ɨmbə̀ʼ tɨ zɨə jaŋ i. Mbɨ nyaʼa bɔ ni mbɨ bɨrɨ wo nyɨ ɨŋga rɨsi ze nɨ nyaʼa əŋgo rɨ̀bàà ə Libià, əne mbɨ nyaʼa swi ngywɨ̌ te nɨ ɨfə ə tinə ghɨ̀ əbaŋ ə yènə̀, sàŋ ni əfim ze ə tin əbaŋ ze.
44027018	Əfim ze zɨə nyaʼə kàə̀ wò ɨmbì, əne ɨgwɨ əni ze nɨ nyaʼa beenɨ, mbɨ nyaʼa kɔ chɨ ɨghɨ rɨŋga əbaŋ ze màʼrɨ̀ ɨgyɨ̀.
44027019	Ənɨ ɨni nyaʼa pè ɨtad, mbɨ nyaʼa chɨ̀ ɨghɨ rɨ ənɨ əbaŋ ze ənɨ mbə ɨbɔ màʼrɨ̀ ɨgyɨ̀.
44027020	Ənɨ chəi nyùmə̀ kɨ̀ rɨtəmɨ nyaʼa jwɨ əton ɨkaŋ ɨni nɔnɔʼ, mbɨ ɨchî nɨ əfim ze ə nyaʼa kǎ kǎ wò ɨmbì, tɨ̀ nyaʼa waʼ tɨkɔndɨ rɨjìm ni tɨ̀ we tɨ̀ rɨ̀ jwɨ̀ rəŋgəʼ.
44027021	Ɨchî nɨ mbɨ nyaʼa chub ənɨ əgha ə se zɨ rɨ jɨg, Pɔ̂l nyaʼa nɔ̀ʼ təm əkaʼ mɨ̀mə̌d ghà ni, “Məmbe, njɨ mbə̀ nyaʼa zu ənû ze nɨ mə̀ nyaʼa gha ɨ nən, chub ə Kret. À kɨ nɨ mbə̀ nyaʼa zu, njɨ chəi əfim zɔ̂ ə chəkɨ əbaŋ zɔ̂, njɨ chəi tɨ̀ bə nimnɨ ɨghɨ mbɔ̂.
44027022	Àyɨə tɨ̀nîn mə ghà ɨ nən ni mbə̀ yim fîŋ. Chəi wə̀d mɔʼ rəbɔʼ nən bɨrɨ kwɨ, àmei əbaŋ zɔ̂ ə bɨrɨ nim,
44027023	ɨmbə̀ʼ ɨghəm nɨ à kɨə kəʼ ɨzimɨ wɔ̂, aŋgɨrə̀ Ŋwìə̀ we nɨ mə yeʼ wə̀d məd, nɨ yeʼ Ŋwìə̀ we nɨ mɨə wumnɨə, kəʼ yeʼe təm ɨban num,
44027024	ghà ni, 'Tɨrə̀ bɔ e, kyɨə Pɔ̂l, ɨmbə̀ʼ ɨghəm nɨ à berɨ wo təm ɨfě Kaisà. Zə ni Ŋwìə̀ fə ghɨ̀ ɨ̀chɔ̀m ənɨ ə ne. Wɨ̀ fə ghɨ̀ ni bə̂d mɨjìm mbe nɨə yènə̀ mbɨ ne tèn əwən.'
44027025	Əne mbə̀ yim fîŋ, kyɨ məmbe. Mə wɨə nùŋ mɨ fîŋ ɨgun ə Ŋwiə̀ ni ɨnû mbe bɨrɨ ghɨ̀ àmei ɨchî nɨ wɨ̀ gha ɨ num.
44027026	Àyɨə tɨ̀ berɨ wo jwɨ̀ ənɨ əkəm əsɨ ə si nɨ mɨnib karɨ.”
44027027	À nyaʼa ɨghabɨ ɨzimɨ ka ɨzimɨ we nɨ nyaʼa pe wum chɔ̀b rɨkwè nɨ əfim ze ə nyaʼə tin əwa ɨgwɨ rɨ̀bàà Adriatìk, mbaŋə̀ te nɨ nyaʼə tin əbaŋ ze nyaʼa kɔndɨ ni mbə fə sɨə tiinɨ ɨban ə si.
44027028	Əne mbɨ nyaʼa nɨŋ ɨniʼ chuŋ əghɨ ə mɔʼɔ əŋgu màʼ ɨŋga rɨ̀bàà we. Mbɨ nyaʼa ghɨ̀ əne zə ni rɨ̀bàà we nyaʼa sà ɨŋga ɨghabɨ mɨ̀metà ɨwum kwè. Mbɨ nyaʼa yì wo ɨmbì rɨpiî, màʼ ɨniʼ we zə ni rɨ̀bàà we nyaʼa sà ɨŋga ɨghabɨ mɨ̀metà ɨwum tad.
44027029	Mbɨ nyaʼa bɔ ni əbaŋ ze ə bɨrɨ wo nun ɨwɔ̌, əne mbɨ nyaʼa swi ɨtənɨ kwè rənjìm əbaŋ ze. Mbɨ nyaʼa bə̀ kə̀b ni ɨtuʼ zambɨ chɨg.
44027030	Mbaŋə̀ te nɨ nyaʼə tin əbaŋ ze nyaʼa kə̀b nod əwən rɨŋga əbaŋ ze. Əne mbɨ nyaʼa swi ə kànuʼ we chà ɨŋga ɨgyɨ̀. Ɨ mbɨə nyaʼə ghɨ̀ ɨghabɨ ni mbə mbɨə kəb swi ɨtənɨ mbe rɨ ɨfě əbaŋ ze.
44027031	Pɔ̂l nyaʼa ghà əmbɨ ətu ɨgwɨ mɨ̀sɔgyɨ̀ ɨkɨ fibɨ̀ bə̀ ghà əmbɨ mɨ̀sɔgyɨ̀ mbe ni, “Mbaŋə̀ tɔ̂ mɨ ton chub ə ɨŋga əbaŋ zɔ̂, chəi ənɨ tɨ̀ mbə jwɨ̀ rəŋgəʼ.”
44027032	Əne mɨ̀sɔgyɨ̀ mbe nyaʼa sopɨ mɨniʼ mbe nɨ mbɨ nyaʼa kod ə kànuʼ we əŋgu, sàŋ wɨ̀ koŋ.
44027033	Ənɨ ɨtuʼ nyaʼə sɨə wo chɨg, Pɔ̂l nyaʼa buʼ ɨbɔ əmbɨ bə̂d mbe ni mbɨ jɨg. Wɨ̀ nyaʼa ghà ni, “Tə̀chɔ̀ŋ yɨ ɨni wum chɔ̀b rɨ̀kwè nɨ mbə̀ə wòmə̀ ni əfim zɔ̂ ə sobə, chəi mbə̀ bə kɨrɨ jɨg ɨni mbɔ̂ wum chɔ̀b rɨ̀kwè.
44027034	Əne mə wɨə buʼ ɨbɔ ɨ nən ni mbə̀ jɨg əghɨ ə mɔʼɔ. Tɨjɨg te bɨrɨ naʼ ɨka ɨ nən, ɨmbə̀ʼ ɨghəm nɨ chəi nyôŋ ətu mɔʼ bɨrɨ nim rɨ ɨgwɨ ətu ə wə̀d mɔʼɔ rəbɔʼ nən.”
44027035	Ənɨ wɨ̀ nyaʼa ghà əne, wɨ̀ nyaʼa nɨŋ ŋgə̀ŋ, kɔŋgɨ ə Ŋwiə̀ ɨfě mɨ̀mə̌d mɨjìm, bəʼ kɔ jɨgɨ.
44027036	Mbaŋə̀ te rɨjìm nyaʼa zə əne yim fîŋ bə̀ jɨg əghɨ ə mɔʼɔ.
44027037	Mba mɨjìm mbe nɨ nyaʼa ɨŋga əbaŋ ze nyaʼa ɨghabɨ əkɨ əbe mbɨ ɨwum sambe chɔ̀b rɨ̀fuə.
44027038	Ənɨ wə̀d jìm nyaʼa fə jɨg kod, mbɨ nyaʼa chɨ̀ kywɨ̀ te nɨ nyaʼa ɨŋga əbaŋ ze màʼrɨ̀ ɨŋga rɨ̀bàà. Əze ə nyaʼa ghɨ̀ əbaŋ ze ə zàm.
44027039	Ənɨ ɨtuʼ nyaʼa chɨgɨ, chəi mbaŋə̀ te nɨ nyaʼə tin əbaŋ ze nyaʼa kyerɨ əsɨ ə si ze nɨ mbɨ nyaʼa əŋgu. Àyɨə mbɨ nyaʼa zə əsɨ ə mɔʼɔ nɨ rɨsi ə nyaʼa əŋgu. Mbɨ nyaʼa zə əne kə̀b ni njɨ mbə tin əbaŋ ze wò təm əsɨ ze.
44027040	Mbɨ nyaʼa sopɨ mɨniʼ tɨ ənɨ ɨtənɨ mbe nɨə yim ɨbaŋ ɨŋga ɨgyɨ̀. Mbɨ nyaʼa bə̀ zà mɨniʼ mbe nɨ nyaʼa yim ɨghɨ mbe nɨ mbɨə tin ə əbaŋ əŋgu. Mbɨ nyaʼa ghɨ əne, nɔ ngywɨ̌ əbaŋ ze nɨ nyaʼa ɨfě. Ənɨ mbɨ nyaʼa ghɨ əne, əbaŋ ze ə nyaʼa wò əŋgo rɨ̀bàà.
44027041	Àyɨə əbaŋ ze ə nyaʼa wò nun ɨdum rɨsi, əne nyɨ ten ɨŋga rɨsi ze. Əbà ze rɨ ɨfě nyaʼa nyɨ ɨŋga rɨsi ze, ghɨ̀ chəi ənɨ tɨ əbaŋ ze ə wɨrɨ yènɨ̀. Mɨnib nɨə nɔ̀ʼə̀ swiʼə nyaʼa nun njìm əbaŋ ze, sandɨ tɨkə rɨkə.
44027042	Mɨ̀sɔgyɨ̀ mbe nyaʼa taŋ ni mbə bɨrɨ zwiirɨ bə̂d ndəŋ mbe mɨjìm, ɨmbə̀ʼ tɨ wɨ mɔʼɔ zɔʼ i rɨ̀bàà we norə.
44027043	Àyɨə ətu ɨgwɨ mɨ̀sɔgyɨ̀ we nyaʼa kə̀b ni njɨ tə chɨ ə Pɔ̂l rəŋgəʼ, əne wɨ̀ nyaʼa sob ni tɨ mbɨ zwiirɨ ə bə̂d ndəŋ mbe. Wɨ̀ nyaʼa ghà əmbɨ ə mbaŋə̀ te nɨ nyaʼa kyerɨ ɨchî nɨ zɔʼ ɨgyɨ̀ ni mbɨ be tòm ɨŋga rɨ̀bàà we zɔʼ wo jwɨ̀ əsaŋ.
44027044	Wɨ̀ nyaʼa sɨ ghà əmbɨ ə̀bùʼ ə bə̂d ni mbɨ beenɨ ɨgun mɨ̀plaŋ fɔrɨ ɨgun tɨkə rɨ ɨghɨ te nɨ nyaʼa sandɨ rɨ ənɨ əbaŋ ze. Wɔ̂ yɨ ɨnə̂njɨ̀ nɨ mbà mɨjìm nyaʼa jwɨ əsaŋ nɨ chəi mbaŋə̀ mɔʼɔ nyɨ ŋgəʼ.
44028001	Ənɨ tɨ̀ nyaʼa pe əsaŋ nɨ chəi mbaŋə̀ mɔʼɔ nyaʼa nyɨ ŋgəʼ, mbɨ nyaʼa ghà ɨ na ni ɨkum əkəm əsɨ ə si ze yɨə Maltà.
44028002	Bə̂d əbeŋ ze nyaʼa ghɨ̀ ɨkwɨ chɔ̀m mɔʼɔ ənɨ ə na nɨ chəi tɨ̀ kweʼ zə. Mbɨ nyaʼa nɨŋ mbà mɨjìm kwàʼ ɨchî ɨ̀chɔ̀m. Mbɨ nyaʼa bə̀ nepɨ ɨwid ɨ na ɨmbə̀ʼ ɨghəm nɨ mbə̀ŋ zɨə nyaʼə nɔə, ɨfə bə̀ kɔə.
44028003	Pɔ̂l nyaʼa fetɨ ɨbiŋ rɨkaʼi mɔʼɔ zɨ̀ ɨjə̀ŋ. Ənɨ wɨ̀ nyaʼa zɨ əne, tɨndum ə nyaʼa jwɨ̀ rɨŋga tɨkaʼi te ɨmbə̀ʼ ɨghəm nɨ ɨwid we wɨə nyaʼə nòmə̀. Zɨ̀ nyaʼa jwɨ̀ əne nom əbɔ əməd tèn əŋgu.
44028004	Ənɨ bə̂d əbeŋ mbe nyaʼa zə rɨndum ze nɨ nyaʼə nəŋ ənɨ əbɔ ə Pɔ̂l, mbɨ nyaʼa ghà mbənə mbənə ni, “Mbaŋə̀ zɔ̂ berɨ yeʼ wə̀d nɨə zwiirɨ ə bə̂d! Ka à bè yeʼi ni wɨ̀ fə nod ɨvɨ ɨŋga rɨ̀bàà, chəi ŋwìə̀-əyi we nɨə saʼə bə̂d bɨrɨ ben i ni wɨ̀ chub ɨkǎ.”
44028005	Àyɨə Pɔ̂l nyaʼa ŋwì rɨndum ze ɨŋga ɨwid. Chəi əghɨ ə mɔʼɔ ə nyaʼa ghɨ əməd.
44028006	Bə̂d mbe nyaʼa wòm ɨ zə ni wɨ̀ bɨrɨ mòd kɨ̀ ni wɨ̀ bɨrɨ saʼ gu ə si kwɨ. Àyɨə ənɨ mbɨ nyaʼa wom ənɨ əgha ə se, zə ni chəi ənû ə mɔʼɔ ə nyaʼa ghɨ əməd, mbɨ nyaʼa bèŋ tə fîŋ ghà ni məd yɨə ŋwìə̀ mɔʼɔ.
44028007	Mbaŋə̀ ze nɨ nyaʼə tùmbɨ̀ əkəm əsɨ ze, nɨ ɨkum məd nyaʼə Pobliùs, nyaʼa berɨ mbeŋ ɨban əsɨ ze. Wɨ̀ nyaʼa nɨŋ əwa əkwɨ ni nəŋgɨ əwa ɨni ɨtad.
44028008	Mbǎʼ Pobliùs wɨə nyaʼa ɨgun əbàʼ mbɨ ɨfə fɔrɨ nu. Pɔ̂l nyaʼa wò nèŋgɨ̀ əməd, pè kɔ̀ŋgɨ̀ ə Ŋwiə̀, zab mbi ɨbɔ ɨgwɨ məd, vɨ̀ əməd.
44028009	Ənɨ wɨ̀ nyaʼa ghɨ əne, ə̀bùʼ ə bə̂d əwɔn mbe rɨŋga əkəm əsɨ ze nyaʼa wò əsɨ Pɔ̂l, wɨ̀ vɨ̀ mɨ̀mə̌d.
44028010	Mbɨ nyaʼa nàʼ ɨghɨ nɔnɔʼ ɨ na. Ənɨ tɨ̀ nyaʼa kəb wo a, mbɨ nyaʼa zɨ̀ ɨghɨ mbe nɨ tɨ̀ nyaʼa kəbɨ ɨŋga əbaŋ.
44028011	Ənɨ əmɨg ə nyaʼa che ətad, tɨ̀ nyaʼa wò nyɨ əbaŋ nɨ nyaʼa əkəm əsɨ ze ənɨ ə nyùmə̀ we nɨ ɨfə nyaʼə kɔ əku. Əbaŋ ze zɨə nyaʼa rɨ ə Àlèzandrià. Mbɨ nyaʼa tɔ bɔn mɨ̀ŋwìə̀ ɨfě əbaŋ ze.
44028012	Tɨ̀ nyaʼa pè təm ə Sirakùs, chubɨ əŋgu ɨni ɨtad.
44028013	Tɨ̀ nyaʼa nɔ̀ʼ rəŋgu wò ə Regiùm. À nyaʼa əni ze nɨ beenɨ, əfim rɨ əbà ze rɨ əton ə nyaʼa kɔ chě. À sɨ ɨgwɨ əni ze nɨ nyaʼa pe ɨbe, tɨ̀ nyaʼa wò ə Pùtiolì.
44028014	Tɨ̀ nyaʼa pè əŋgu, zə bə̂d nɨ nyaʼa ben ə Kristo. Mbɨ nyaʼa tɔŋ əwa ni tɨ̀ chubɨ mbɨ mɨ̀mə̌d ɨni sambe. Əne yɨ ɨchî nɨ tɨ̀ nyaʼa wò pè ə Rom.
44028015	Ənɨ bə̂d mbe nɨ nyaʼa ben ə Kristo ə Rom nyaʼa zu ɨmbə̀ʼ əwa, mbɨ nyaʼa nɔ̀ʼ rɨ Ɨbeŋ Ɨwin Apiùs bə̀ nɔ̀ʼ rɨ ə Nəb Ni Rɨtad yeʼe kumnɨ əwa. Ənɨ Pɔ̂l nyaʼa zə mɨ̀mə̌d, wɨ̀ nyaʼa nàʼ məben-əwe əmbɨ ə Ŋwiə̀, əne fîŋ məd nyaʼa wɨrɨ kàànɨ̀.
44028016	Ənɨ tɨ̀ nyaʼa pè ə Rom, mbɨ nyaʼa sàŋ ə Pɔ̂l ni wɨ̀ chub ənɨ i ɨghəm. Ɨ wɨə nyaʼə chubə mbɨ sɔgyɨ̀ we nɨ nyaʼə nəŋgɨ əməd.
44028017	Ənɨ ɨni nyaʼa che ɨtad, Pɔ̂l nyaʼa tɔŋ bə̂d mbe nɨ nyaʼə chàə̀ mɨ̀Jû. Ənɨ mbɨ nyaʼa fetɨ, wɨ̀ nyaʼa ghà əmbɨ mɨ̀mə̌d ni, “Mbɨ bɔŋgɔb, ka à bè yeʼi ni chəi mə̀ nyaʼa ghɨ ənû ə mɔʼɔ ənɨ mba bə̂d, kɨ̀ bè ghà ənû ə mɔʼɔ ɨmbə̀ʼ mɨchî mba mɨ̀mbǎʼ rəŋwe, mbɨ nyaʼa gywɨ̀ əmɨ ə Jèrusalèm zɨ̀ ɨŋga tɨkyerɨ-ɨbɔ məRom.
44028018	Ənɨ mbɨ nyaʼa nwendɨ əmɨ, mbɨ nyaʼa kəb saŋ əmɨ ɨmbə̀ʼ ɨghəm nɨ mbɨ nyaʼa zə ni chəi mə̀ nyaʼa gu ənû ə mɔʼɔ nɨ tɨ̀ mbɨ zwiirɨ əmɨ.
44028019	Àyɨə ənɨ mɨ̀Jû nyaʼa ton nɨ zu ənû ze nɨ məRom nyaʼə ghàə̀, mə nyaʼa berɨ ghà ni mbɨ cha ɨsaʼi we əmbɨ Kaisà, ka à bè yeʼi ni chəi mə̀ berɨ ɨsaʼi nɨ zɨ ɨgwɨ mbɨ bə̂d.
44028020	À yɨ əton nɨ mə ghà ni mbə̀ yeʼe mə̀ zə əwən, bə̀ ghàmbɨ̀ mbɨ nən, ɨmbə̀ʼ ɨghəm nɨ à yɨ ɨmbə̀ʼ Wə̀d we nɨ mɨ̀Izre nuŋ rɨkɔndɨ ɨ wòm, nɨ ghɨ ni mbɨ kod əmɨ ənɨ mɨ̀kàrə̀ mbɔ̂.”
44028021	Mbɨ nyaʼa wììrɨ̀ ni, “Chəi tɨ̀ zə ɨ̀ŋwàʼnɨ̀ rɨ ə Jùdeyà ɨmbə̀ʼ əwe. Chəi mba bɔŋgɔb mbe nɨ yeʼe rəŋgu bə̀ putɨ ənû ə mɔʼɔ ɨ na ɨmbə̀ʼ əwe, kɨ̀ bè ghà ənû rɨbɔ̀ŋ ə mɔʼɔ ɨmbə̀ʼ əwe.
44028022	Àyɨə tɨ̀ bɨrɨ ghaʼ nɨ zu te rɨkɔndɨ, ɨmbə̀ʼ ɨghəm nɨ tɨ̀ ə kyerɨ ni bə̂d mbɨə ton ɨfɔtɨ fi wɔ̂ ɨsɨ jìm.”
44028023	Mbɨ nyaʼa nùŋ əni nɨ mbɨ bɨrɨ wɨrɨ wo zə ə Pɔ̂l. Ənɨ əni ze ə nyaʼa yeʼe kùʼ, mbɨ nyaʼa jwɨ̀ kwàʼ mɨ̀nɔnɔʼ wò əsɨ ze nɨ Pɔ̂l nyaʼə chubə. Wɨ̀ nyaʼa kɔ toʼrɨ ənû ɨmbə̀ʼ ənû ɨfɔ̀n ə Ŋwiə̀ kɔ ɨsɔsɔ wò pè ɨkwirɨ. Wɨ̀ nyaʼa bə̀ nɨŋ mɨŋgam rɨŋga ə̀ŋwàʼnɨ̀ tɨkə rɨ Mose bə̀ nɨŋ rɨŋga ə̀ŋwàʼnɨ̀ mbe nɨ bə̂d ɨ̀kə̀n Ŋwiə̀ nyaʼa ŋwaʼnɨ ghɨ̀ mbɨ kyerɨ ni ɨnû mbe nɨ tɨə ghà ɨmbə̀ʼ ə Yeso yɨ ɨnû rəsìʼ.
44028024	Bə̂d mɔʼɔ nyaʼa ben ənû ze nɨ wɨ̀ nyaʼə ghàə̀, àyɨə chəi mbɨ mɔʼɔ nyaʼa benɨ.
44028025	Ɨchî nɨ chə nyaʼa i mɨ̀mə̌d ənɨ ɨchû mɔʼ, mbɨ nyaʼa jwɨ̀ rɨŋga nəb Pɔ̂l, ənɨ wɨ̀ nyaʼa fə ghǎ ənû zɔ̂ ə mɔʼ ni, “Əzwî ə Zeŋɨ ə nyaʼa kùʼ ɨchî nɨ zɨə nyaʼa chè ənjìm wə̀d ɨ̀kə̀n Ŋwìə̀ Aizayà ghà əmbɨ mbə mɨ̀mbǎʼ rəŋwe ni,
44028026	'Ndə̀ əsɨ ə bə̂d mbɔ̂, ghà əmbɨ mɨ̀mə̌d ni; Mbə bɨrɨ kaŋ zwetɨ yì zwetɨ, àyɨə chəi mbə ɨtu bɨrɨ zeŋ. Mbə bɨrɨ kaŋ nèŋ yì nèŋ, àyɨə chəi mbə bɨrɨ zə kyerɨ,
44028027	ɨmbə̀ʼ ɨghəm nɨ fîŋ rɨ bə̂d mbɔ̂ fə tu, chəi ɨ̀tǒŋ mɨ̀mə̌d ə wɨrɨə jeŋgɨə zu ɨnû, mbɨ fə bə̀ kubrɨ ə əghə; njɨ mbɨ bɨrɨ zə ɨsɨ ənɨ ə əghə, bə̀ zu ənû ənɨ mbə ɨ̀tǒŋ, bə̀ kyerɨ ɨnû mbɨ zeŋ ɨŋga tə fîŋ, əne bèŋ yeʼe əsɨ num ɨmbə̀ʼ mə vɨ mɨ̀mə̌d.'
44028028	“Əne mə wɨə kə̀bə̀ ni mbə̀ kyerɨ ni Ŋwìə̀ fə cha ɨkə̂n ɨmbə̀ʼ ɨchî nɨ wɨə chɨ̀ə̀ bə̂d rəŋgəʼ əmbɨ ə bə̂d mbe nɨ kaʼi mɨ̀Jû. Mbɨ bɨrɨ zwetɨ.” [
44028029	Ənɨ Pɔ̂l nyaʼa fə ghà ɨnû mbɔ̂, mɨ̀Jû mbe nyaʼa jwɨ̀ yènə̀ tàŋə̀ mbənə mbənə kwàʼ rɨ̀kǎ.]
44028030	Pɔ̂l nyaʼa chub əŋgu ɨghəm ɨwu ɨbe ɨ swi. Ɨ wɨə nyaʼə chub ɨŋga nəb nɨ wɨ̀ nyaʼə chwɨə. Ɨ wɨə nyaʼə nɨŋə bə̂d mɨjìm mbe nɨ nyaʼə wò əsɨ məd.
44028031	Ɨ wɨə nyaʼə ghà ɨmbə̀ʼ ənû ɨfɔ̀n ə Ŋwiə̀, bə̀ chwi ɨnû ɨmbə̀ʼ Ə̀nùŋɨ̀sɨg Yeso Kristo əsaŋ əsaŋ mbɨ ə fîŋ nɨ kǎ. Chəi wə̀d mɔʼɔ nyaʼa kən əməd.
45001001	À yɨə mɔ̌ Pɔ̂l, nɨ mə yeʼ wə̀d ə̀fàʼì Kristo Yeso, ŋwaʼnɨ ə̀ŋwàʼnɨ̀ zɔ̂. Ŋwìə̀ nyaʼa tɔŋ əmɨ ni mə̀ yeʼ wə̀d tom Kristo. Wɨ̀ nyaʼa bə̀ chɔʼ əmɨ ni mə̀ gha ɨkə̂n chɔ̀m.
45001002	Ŋwìə̀ nyaʼa fə bè kàʼ ɨkə̂n chɔ̀m wɔ̂ ənjìm bə̂d ɨ̀kə̀n ɨməd. Əne mbɨ nyaʼa ŋwaʼnɨ ɨŋga Ə̀ŋwàʼnɨ̀ ə Ŋwiə̀.
45001003	Ɨkə̂n chɔ̀m wɔ̂ yɨ ɨmbə̀ʼ Wan məd, nɨ nyaʼə tɨ ənɨ əghaŋ ə Dèvîd ənɨ ɨgywɨ.
45001004	Ŋwìə̀ nyaʼa chwi ənɨ i ɨka, ənjìm Əzwî ə Zeŋɨ, ni Yeso Kristo a Ə̀nùŋɨ̀sɨg yɨ i Wan. Wɨ̀ nyaʼa chwi əne ɨchî nɨ wɨ̀ nyaʼa zwemnɨ əməd.
45001005	Ŋwiə̀ wɨə ghɨ̀ ɨ̀chɔ̀m ənɨ ə na ənjìm ə Wan məd we. Tɨ̀ yɨə bə̀ ə bə̂d tom ɨmbə̀ʼ jaŋ ɨkum məd əkaʼ bə̂d mɨ̀jìm mbe nɨ kaʼi mɨ̀Jû, ɨmbə̀ʼ mbɨ zɨ̀ tə fîŋ ɨgwɨ məd bə̀ zuunɨ əməd.
45001006	Mbə̀n bə̂ mbɨ əbɔʼ bə̂d mbe nɨ Ŋwìə̀ nyaʼa tɔŋ ni mbɨ yeʼ bə̂d Yeso Kristo.
45001007	Mə wɨə ŋwàʼnɨ̀ əmbɨ ə bə̂d mɨjìm mbe nɨ yeʼ ə Rom. Ŋwìə̀ ə ghaʼ əwən kwàʼ rɨŋgəʼ, əne wɨ̀ fə tɔŋ əwən ni mbɨ yeʼ mbi bə̂d. Ŋwìə̀ a Mbǎʼ mbɨ Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən.
45001008	Ənû rɨtu yɨ ni, mə wɨə nàʼ məben-əwe əmbɨ mɨ Ŋwiə̀ ənjìm ə Yeso Kristo ɨmbə̀ʼ mbə̀n mɨjìm. Mə wɨə ghɨ̀ əne ɨmbə̀ʼ ɨghəm nɨ bə̂d rɨŋga ɨsɨg jìm mbɨə zu ɨchî nɨ mbə̀ nuŋ fîŋ ɨgun ə Ŋwiə̀.
45001009	Ŋwìə̀ we nɨ mɨə fàʼ ɨ bɔ ənɨ mɨ fîŋ jìm, ɨchî nɨ mɨə ghà ɨkə̂n chɔ̀m ɨmbə̀ʼ Wan məd, yɨə zərɨmbin ɨ num ni ənɨ mɨ̀nyùmə̀ jìm mbe nɨ mɨə kɔ̀ŋgɨ̀ əməd, mə wɨə kɔndɨ əwən.
45001010	Mə wɨə kɔ̀ŋgɨ̀ə̀ nɔnə ni, wɨ̀ mɨ benɨ, mə we tɨ̀ mə yeʼe əsɨ nən.
45001011	Mə wɨə kàŋə̀ kə̀b zə əwən, ɨmbə̀ʼ mə ghɨ̀ Əzwî ə naʼ ɨneʼe ɨ nən. Ɨneʼe we bɨrɨ ghɨ ni mbə̀ kaanə.
45001012	Əne yɨ ni, ɨbenɨ we tɨ̀ berɨ ɨgun ə Kristo tìmbɨ̀ əwa mbǎ mbǎ, wən tìmbɨ̀ wum, wum bə̀ tìmbɨ̀ wən.
45001013	Mbɨ bɔŋgɔb, mə kə̀b ni mbə̀ kyerɨ ni mə wɨə nyaʼə kàŋə̀ kə̀b nɨ yeʼe əsɨ nən ɨghəm nɔnɔʼ, àyɨə ɨnû mɔʼɔ nyaʼa kən əmɨ. Mə nyaʼa kəb yeʼe ɨmbə̀ʼ mə̀ ghɨ ni bə̂d mɔʼɔ rəkaʼ nən ben ə Ŋwiə̀, àmei ɨchî nɨ mə nyaʼa bə̀ ghɨ̀ əkaʼ bə̂d cherə mbe nɨ kaʼi mɨ̀Jû.
45001014	Mə yɨə wə̀d njɔ̌ əmbɨ ə bə̂d mbe nɨ kyerɨ ənû fɔrɨ əmbɨ mbe nɨ chəi mbɨ kyerɨ ənû. Mə yɨə bə̀ wə̀d njɔ̌ əmbɨ ə bə̂d ɨwe bə̀ fɔrɨ əmbɨ ɨneŋ.
45001015	À yɨ əton nɨ mə kàŋ kə̀b nɨ bɨ gha ɨkə̂n chɔ̀m əmbɨ mbə̀n mbe nɨ yeʼ ə Rom.
45001016	Chəi mɨ ətu ə nìd ɨmbə̀ʼ ɨkə̂n chɔ̀m, ɨmbə̀ʼ ɨghəm nɨ ɨkə̂n chɔ̀m yɨ ɨka Ŋwiə̀ nɨə chɨ̀ə̀ wə̀d jìm we nɨ benɨ rəŋgəʼ. Wɨ̀ bɨrɨ be chɨ mɨ̀Jû, beenɨ chɨ̀ bə̂d mbe nɨ kaʼi mɨ̀Jû.
45001017	Ɨkə̂n chɔ̀m wɔ̂ wɨə chwi ɨchî nɨ Ŋwìə̀ ə ghɨ̀ ni bə̂d təm kùʼnɨ̀ ənjìm ɨbenɨ. Ɨ wɨə kɔ rɨ ənɨ ɨchî nɨ bə̂d nuŋ fîŋ ɨgun ə Kristo bə̀ wò nwì àmei ənɨ ɨchî nɨ bə̂d nuŋ fîŋ ɨgun ə Kristo. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Wə̀d we nɨ ɨnû məd kùʼnɨ̀ bɨrɨ ten ənjìm ɨbenɨ.”
45001018	Ŋwìə̀ we nɨ yeʼ ɨkaŋ wɨə chwi ni tə wɨə sə ɨtəm əbɔʼ ə bə̂d mbe nɨ chəi mbɨə wumnɨ əməd. Ɨ wɨə bə̀ sə əbɔʼ mbe nɨə ghɨ̀ ɨzɨg, ɨmbə̀ʼ ɨghəm nɨ ɨzɨg mɨ̀mə̌d wɨə kənə ni tɨ bə̂d kyerɨ ə rəsìʼ ɨmbə̀ʼ əməd.
45001019	Ənû ze nɨ tɨ̀ bə̂d kyerɨ ɨmbə̀ʼ ə Ŋwiə̀ ə zeŋ əmbɨ mɨ̀mə̌d, ɨmbə̀ʼ ɨghəm nɨ à yɨə Ŋwiə̀ ziə fə ghɨ ni zɨə zeŋ əmbɨ mɨ̀mə̌d.
45001020	Tɨ ənɨ Ŋwìə̀ nyaʼa tekɨ ɨsɨg, mɨchî məd mbe nɨ chəi ənɨ tɨ̀ bə̂d zə, əne yɨ ɨka məd we nɨ ten i koŋ mbɨ ɨchî nɨ məd yeʼ ə Ŋwiə̀, fə jwɨ̀ zeŋ ɨchî nɨ bə̂d ə zə ɨghɨ mbe nɨ wɨ̀ tekɨ. Əne chəi ənɨ tɨ̀ mbɨ ghà ni chəi mbɨ kyerɨ ə Ŋwiə̀.
45001021	Ka à bè yeʼi ni mbɨ nyaʼa kyerɨ ə Ŋwiə̀, àyɨə chəi mbɨ nyaʼa nàʼ ɨwumnɨ we ɨ bɔ ni məd yɨə Ŋwiə̀, kɨ̀ bè nàʼ məben-əwe ɨ bɔ. Ɨ mbɨə nyaʼə kɔndɨ yeʼ ɨnû əko. Əne ɨchî nɨ tɨkɔndɨ tɨ mɨ̀mə̌d nyaʼa tɨ əko, chəi mbɨ nyaʼə wɨrɨə kɔndɨ ənû ə chɔ̀m ə mɔʼɔ.
45001022	Mbɨ nyaʼa ghà ni mbə berɨ ɨwe, àyɨə mbɨ nyaʼa bèŋ ənɨ ɨneŋ.
45001023	Əmbɨ mɨ̀mə̌d nɨ wumnɨ ə Ŋwiə̀ we nɨ chəi wɨ̀ bɨrɨ nɔ kwɨ, mbɨ nyaʼa bèŋ sɨə wumnɨə yeʼ mbɨ̀anèŋ mbe nɨ fu wə̀d mɨ̀sɔŋɨchù nɨə kwɨə. Mbɨ nyaʼa bə̀ sɨə wumnɨ rɨnən mbɨ ə nyam ɨwu kwè fɔrɨ te nɨə kɔ ɨbum ə si.
45001024	Ɨchî nɨ mbɨ nyaʼa ghɨ əne, Ŋwìə̀ nyaʼa nàʼ mɨ̀mə̌d əmbɨ rɨfeenɨ te nɨ nyaʼa ɨŋga fîŋ tɨ mɨ̀mə̌d, nɨ nyaʼə rɨfeenɨ nɨ ghɨ ɨnyɔɔnɨ-ɨnû, rɨfeenɨ nɨ ghɨ ɨfabrɨ-ɨnû mbɨ rɨfeenɨ nɨ ghɨ ɨnû mbe nɨə bèènɨ̀ ɨnyod mɨ̀mə̌d.
45001025	Mbɨ nyaʼa kwepɨ rəsìʼ ɨmbə̀ʼ ə Ŋwiə̀, sɨə benə yeʼ mɨghab. Ɨ mbɨə nyaʼə wumnɨə bə̀ fàʼə̀ yeʼ əmbɨ əghɨ ze nɨ Ŋwiə̀ tekɨ. Chəi mbɨ nyaʼə ghɨ̀ əne ənɨ ə Ŋwiə̀ we nɨ nyaʼa tekɨ əghɨ ze. Məd yɨə Ŋwìə̀ we nɨ mbɨə yiirɨə koŋ! À yɨ əne.
45001026	À yɨ əton nɨ Ŋwiə̀ nyaʼa nàʼ mɨ̀mə̌d əmbɨ rɨfeenɨ te nɨə bèènɨ̀ ɨnyod mɨ̀mə̌d. Məyi mɨ̀mə̌d nyaʼa sàŋ mbaŋə̀ sɨə niə məyi cherə.
45001027	À yɨə bə̀ əndəŋ əndəŋ ni mbaŋə̀ rɨ nyaʼə sàŋə̀ məyi bən beenɨ əbɔʼ mbaŋə̀ rɨ cherə. Mbaŋə̀ tɨə nyaʼə ghɨ̀ ɨnû tɨ̀nìd ətu mbɨ ə mbaŋə̀ rɨ cherə. Mbɨ nyaʼa fə berɨ ɨchə nɨ kuʼnɨ mbɨ ɨnû rɨbɔ̀ŋ mbe nɨ mbɨ nyaʼə ghɨ̀ə̀.
45001028	Ɨchî nɨ chəi mbɨ nyaʼa zə ni zɨə kùʼ nɨ kyerɨ ə Ŋwiə̀, Ŋwìə̀ nyaʼa ghɨ̀ ni mbɨ berɨ tɨkɔndɨ rɨbɔ̀ŋ, ɨmbə̀ʼ sɨə ghɨ̀ ɨnû mbe nɨ chəi mbɨ nyaʼa berɨ nɨ ghɨ̀.
45001029	Tɨkwɨrɨ ɨzɨg jìm, tɨkwɨrɨ ɨnû rɨbɔ̀ŋ jìm, tɨkwɨrɨ ɨchî jìm nɨ feenɨ ɨghɨ bə̀ fɔrɨ tɨkwɨrɨ ɨbə jìm fə swi ɨŋga fîŋ tɨ mɨ̀mə̌d. Ənû nɨ ghɨ ə̀dìì, ənû nɨ zwiirɨ bə̂d, ənû nɨ chɔb, ənû nɨ tambɨ bə̂d fɔrɨ ənû nɨ taŋ mɨnaŋ fə bə̀ swi ɨŋga fîŋ tɨ mɨ̀mə̌d. Ɨ mbɨə ghɨ̀ mɨniə,
45001030	ɨ mbɨə chə̀kɨ̀ rɨkum bə̂d, ɨ mbɨə bàn ə Ŋwiə̀, ɨ mbɨə tə̀ə̀nɨ̀ə̀ bə̂d, ɨ mbɨə seenɨə, ɨ mbɨə nɔ̀ ɨnyod, ɨ mbɨə tekɨ mɨnə̂njɨ̀ fi nɨ ghɨ ɨnû rɨbɔ̀ŋ, ɨ mbɨə bə̀ ghɨ̀ rɨ̀zuə̀ əmbɨ mbə mɨ̀mbǎʼ bə̀ fɔrɨ əmbɨ mbə mɨ̀nɨ̌ŋ.
45001031	Ɨ mbɨə ghɨ̀ əneŋ. Chəi mbɨə ghɨ̀ ɨnû mbe nɨ mbɨ kaʼi. Chəi mbɨə kə̀n ənɨ ə wə̀d. Chəi mbɨə bə̀ dììrɨ̀ə̀ wə̀d.
45001032	Ka à bè yeʼi ni mbɨ kyerɨ tɨkə rɨ Ŋwiə̀ ni bə̂d mbe nɨə ghɨ̀ tɨkwɨrɨ ənû tɔ̂ berɨ kwɨ, àyɨə ɨ mbɨə kɨrɨ wò ɨmbì rəbə ghɨ̀ə̀ ɨnû mbe ghɨ. Ɨ mbɨə bə̀ tìmbɨ̀ ə bə̂d mbe nɨə ghɨ̀ ɨnû rəŋgu.
45002001	Kɨ̀ àwɔ̀ kɨə we, tɨrə̀ ghà e ni, “Chəi mə̀ kəʼ kyerɨ” ənɨ àwɔ̀ ə sob mɨsaʼi bə̂d cherə. Àyɨə kyerɨ ni ənɨ àwɔ̀ ə sob ɨsaʼi wə̀d cherə, à wɨə zɨ̀ ɨsaʼi ɨgwɨ ne, ɨmbə̀ʼ ɨghəm nɨ àwɔ̀ we nɨə sob mɨ̀sàʼi wɨə ghɨ̀ àmei ɨnû mbe nɨ məd ə bə̀ ghɨ̀ə̀.
45002002	Tɨ̀ kyerɨ ni Ŋwìə̀ wɨə saʼə bə̂d mbe nɨə ghɨ̀ tɨkwɨrɨ ənû tɔ̂ ɨchî nɨ kuʼnɨ.
45002003	Kɨ̀ àwɔ̀ kɨə we, à wa kɔndɨ ni ənɨ àwɔ̀ ə sob mɨsaʼi ɨgwɨ ə bə̂d mbe nɨə ghɨ̀ tɨkwɨrɨ ənû tɔ̂, sɨə bə̀ kɨrɨ ghɨ̀ ɨnû rəŋgu, ni à we tɨ̀ à nòrə̀ tɨ ənɨ ɨchî nɨ Ŋwìə̀ bɨrɨ saʼ əwe ə?
45002004	À wɨə wa tə̀ə̀nɨ̀ ɨ̀chɔ̀m nɔnɔʼ we nɨ Ŋwìə̀ ə ghɨ̀ ənɨ ə ne, ɨchî nɨ wɨ saŋ ni à ghɨ ɨnû mbe nɨ chəi mbɨ kuʼu, bə̀ fɔrɨ ɨchî nɨ wɨə yimə fîŋ ə? Chəi à kyerɨ ni ɨ̀chɔ̀m Ŋwiə̀ yɨ nɨ ghɨ ni à beŋ e fîŋ ə?
45002005	Àyɨə ɨchî nɨ à berɨ fîŋ nɨ kǎ, nɨ chəi ənɨ tɨ̀ mbɨ bèŋ, əne kyerɨ ni Ŋwìə̀ wɨ rəbə sə i ɨtəm sə əbɔʼ ne. Əne wɨ̀ bɨrɨ zɨ ɨchə nɨ ka ɨgwɨ ne əni ze nɨ wɨə sob mɨsaʼi ɨchî nɨ kuʼnɨ.
45002006	Ŋwìə̀ bɨrɨ chwɨ wə̀d mɔʼ mɔʼ ɨchî nɨ wɨ̀ faʼi.
45002007	Wɨ̀ bɨrɨ naʼ ɨ̀tènɨ̀ rɨ mì əmbɨ ə bə̂d mbe nɨə yimə fîŋ ghɨ̀ ɨ̀chɔ̀m, nɨə kə̀b ɨzeŋɨ zeŋɨ mbɨ ɨwumnɨ fɔrɨ ənû nɨ chəi bə̂d bɨrɨ nɔ kwɨ.
45002008	Ŋwìə̀ bɨrɨ sə ɨtəm bə̀ chə mbe nɨə kə̀b ɨghɨ àmei əmbɨ tə nyamnyod, nɨ mbɨə bə̀ ton ɨnû mbe nɨ yeʼ mbɨ rəsìʼ ɨmbə̀ʼ sɨə ghɨ̀ yeʼ ɨnû ɨzɨg.
45002009	Ŋgəʼ nɨ che əbɔ bɨrɨ nyɨ ɨgun ə wə̀d jìm we nɨə ghɨ̀ ɨnû rɨbɔ̀ŋ. Zɨ̀ bɨrɨ be nyɨ ɨgun mɨ̀Jû, beenɨ nyɨ ɨgun ə bə̂d mbe nɨ kaʼi mɨ̀Jû.
45002010	Àyɨə Ŋwìə̀ bɨrɨ naʼ ɨzeŋɨ zeŋɨ mbɨ ɨwumnɨ fɔrɨ əbɔrəbɔd əmbɨ ə bə̂d mbe nɨə ghɨ̀ ɨnû chɔ̀m. Wɨ̀ bɨrɨ be naʼ əmbɨ mɨ̀Jû, beenɨ nàʼ əmbɨ ə bə̂d mbe nɨ kaʼi mɨ̀Jû,
45002011	ɨmbə̀ʼ ɨghəm nɨ chəi Ŋwìə̀ ə ghɨ̀ ɨghə.
45002012	Bə̂d mɨjìm mbe nɨə ghɨ̀ ɨnû rɨbɔ̀ŋ, nɨ chəi mbɨ kyerɨ tɨkə rɨ Mose, bɨrɨ nim ɨghabɨ bə̂d nɨ chəi mbɨ kyerɨ tɨkə te. Àyɨə Ŋwìə̀ bɨrɨ nɨŋ tɨkə rɨ Mose saʼ bə̂d mɨ̀jìm mbe nɨ kyerɨ rɨkə, àyɨə ɨ mbɨə kɨrɨ ghɨ ɨnû rɨbɔ̀ŋ,
45002013	ɨmbə̀ʼ ɨghəm nɨ kaʼi bə̂d mbe nɨə zu rɨkə mbe ə ghɨ̀ ɨnû nɨ kuʼnɨ. À yɨ mbe nɨə ghɨ̀ ɨnû mbe nɨ tɨkə ə ghàə̀ nɨ Ŋwìə̀ bɨrɨ ben ni ɨnû mɨ̀mə̌d ə kùʼnɨ̀.
45002014	Ənɨ bə̂d mbe nɨ kaʼi mɨ̀Jû, nɨ chəi mbɨ kyerɨ tɨkə rɨ Mose, ghɨ ɨnû mbe nɨ yeʼ ɨŋga rɨ̀kə̌ ɨchî nɨ zɨə nɔʼ rɨŋga fîŋ tɨ mɨ̀mə̌d, əne mbɨ fə chwi ni tɨkə te tɨ ɨŋga fîŋ tɨ mɨ̀mə̌d, ka à be yeʼi ni chəi mbɨ kyerɨ tɨkə rɨ Mose.
45002015	Ɨ mbɨə chwiə ni mbɨ fə ŋwàʼnɨ̀ ɨnû mbe nɨ yeʼ ɨŋga rɨ̀kə̌ ɨŋga fîŋ tɨ mɨ̀mə̌d. Fîŋ ze nɨə saʼə mɨ̀mə̌d ə bə̀ chwiə ni à yɨ rəsìʼ. Tɨkɔndɨ tɨ mɨ̀mə̌d bɨrɨ sɨə saʼə mɨ̀mə̌d ɨmbə̀ʼ ɨnû nɨ kuʼnɨ fɔrɨ ɨmbə̀ʼ mbe nɨ chəi mbɨ kuʼnɨ.
45002016	Ɨkə̂n chɔ̀m we nɨ mɨə ghàə̀ ə chwi ni əni ze nɨ Ŋwìə̀ bɨrɨ saʼ ɨsɨg ənjìm ə Yeso Kristo, wɨ̀ bɨrɨ bɨ saʼ tɨkɔndɨ te nɨ yeʼ ənə̀mə.
45002017	À yeʼ àwɔ̀? À wɨə ghàə̀ ni tə yɨə Jû. À wɨə nuŋ e fîŋ yeʼ ɨgwɨ rɨkə rɨ Mose. À wɨə bə̀ goŋ ɨgɔ̂ ɨmbə̀ʼ ɨchî nɨ à kyerɨ ə Ŋwiə̀.
45002018	À kyerɨ ənû ze nɨ wɨə kə̀b ni à ghɨ ə. À fə kwembɨ rɨkə kyerɨ ənû nɨ kuʼnɨ.
45002019	À kàŋ kyerɨ e ni tə wɨə yimə mbàŋ əmbɨ ɨfɨgɨ. À bə̀ kàŋ kyerɨ e ni tə yɨ ɨzeŋɨ zeŋɨ əmbɨ ə bə̂d mbe nɨ yeʼ ɨŋga ɨsɨ firɨ.
45002020	À wɨə ghàə̀ ni tə wɨə kəərɨ ɨneŋ. À wɨə bə̀ ghàə̀ ni tə wɨə chwi ɨnû əmbɨ ə bɔn kwa. À wɨə ghà əne ɨmbə̀ʼ ɨchî nɨ à kyerɨ ni ɨwe jìm mbɨ rəsìʼ jìm wɨ ɨŋga rɨkə.
45002021	À mɨ yeʼə chwi ɨnû əmbɨ ə bə̂d cherə, chəi ənɨ tɨ̀ à bə̀ chwi əmbɨ e ɨnyod ə? À mɨ yeʼə ghàə̀ ni tɨ bə̂d jɨ ə, à wɨə wa bə̀ jɨ ə?
45002022	Àwɔ̀ we nɨə ghàə̀ ni tɨ wə̀d ni i ɨwi kɨ̀ ɨnom wə̀d cherə, à wɨə wa bə̀ ni ɨwi kɨ̀ ɨnom wə̀d cherə ə? Àwɔ̀ we nɨə bànə̀ mbɨ̀anèŋ, à wɨə wa jɨ rɨŋga mbàn tɨ mɨ̀ŋwìə̀ ə?
45002023	Àwɔ̀ we nɨə goŋ ɨgɔ̂ ni tə kyerɨ tɨkə, à wɨə wa tìbrɨ̀ ə Ŋwiə̀ ɨchî nɨ àwɔ̀ ə gù rɨkə te ə?
45002024	Ə zɨ ɨŋga Ə̀ŋwàʼnɨ̀ ə Ŋwiə̀ ni, “À yɨ mbə̀n ə ghɨ̀ ni bə̂d mbe nɨ kaʼi mɨ̀Jû zɔ̀m ə Ŋwiə̀.”
45002025	Ənû nɨ ne mbaŋə̀ yɨ ənû ə chɔ̀m əwù ze nɨ à nùŋ rɨkə. À mɨ yeʼə gùə̀ rɨkə, əne à fə sɨ ɨghabɨ ni chəi mbɨ kɨrɨ ne əwe.
45002026	Mbaŋə̀ ze nɨ chəi mbɨ kɨrɨ ne əməd mɨ yeʼə ghɨ̀ ɨnû mbe nɨ yeʼ ɨŋga rɨ̀kə̌, njɨ chəi mbɨ wa bɨrɨ nɨŋ ni mbɨ fə nè əməd ə?
45002027	Mbaŋə̀ ze nɨ chəi mbɨ kɨrɨ ne məd, àyɨə ɨ wɨə nùŋ rɨkə, bɨrɨ zɨ ɨsaʼi ɨgwɨ ne, àwɔ̀ we nɨ kyerɨ rɨkə mbɨ bə̀ nè əwe, àyɨə chəi àwɔ̀ ə nùŋ rɨkə te.
45002028	Ka wə̀d yɨ i Jû rəsìʼ àmei ɨmbə̀ʼ ɨchî nɨ à yɨə Jû gywɨ əməd. Chəi ənû nɨ mbɨ ne mbaŋə̀ ə chwi ni məd yɨə sɨə Jû.
45002029	Wə̀d yɨə Jû rəsìʼ ɨŋga fîŋ. Ənû nɨ ne mbaŋə̀ yɨ ənû rɨŋga fîŋ. À yɨə bə̀ ənû nɨ Əzwî Ŋwiə̀ ə ghɨ̀ə̀. Ka Jû rəsìʼ yɨ i ɨchî nɨ mbɨ ŋwaʼnɨ ɨŋga ə̀ŋwàʼnɨ̀. Kaʼi bə̂d ə wumnɨ ə Jû rəsìʼ. À yɨə Ŋwiə̀ ə wumnɨ əməd.
45003001	Mɨ̀Jû ə chè bə̂d mbe nɨ kaʼi mɨ̀Jû ənɨ ə ye ə? Njìm ze nɨ wə̀d bɨrɨ jɨg ɨchî nɨ mbɨ ne əməd kɨə ye ə?
45003002	Wɨ̀ bɨrɨ jɨg njìm nɔnɔʼ ənɨ mɨnə̂njɨ̀ jìm. Ənû rɨtu yɨ ni, Ŋwìə̀ nyaʼa bè zɨ̀ i ɨŋgam ɨŋga tɨkyerɨ-ɨbɔ mɨ̀Jû.
45003003	Zɨə kɨə wò yeʼ rɨ ye ɨchî nɨ chəi mbɨ mɔʼɔ nyaʼa ben ɨŋgam we ə? Ɨchî nɨ chəi mbɨ nyaʼa benɨ wa nyaʼa nimnɨ ɨchî nɨ Ŋwìə̀ ə ghɨ̀ ɨnû mbe nɨ wɨ̀ kaʼ ə?
45003004	Chə̂! Mbə̀ kyerɨ ni Ŋwìə̀ wɨə ghà rəsìʼ, ka à bè yeʼi ni wə̀d jìm yɨə wə̀d mɨghab. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Mbɨ berɨ chwiə ni ɨŋgam we nɨ àwɔ̀ ə ghàə̀ yɨ ɨŋgam nɨ kuʼnɨ, əne à bɨrɨ jɨg ɨsaʼi əwù ze nɨ mbɨ saʼ əwe.”
45003005	Mba ɨnû rɨbɔ̀ŋ mɨ yeʼə chwiə ni Ŋwìə̀ wɨə ghɨ̀ ɨnû nɨ kuʼnɨ, njɨ tɨ̀ kɨə wò ghà ni ye ə? Ni chəi Ŋwìə̀ ə ghɨ̀ ɨnû nɨ kuʼnɨ əwù ze nɨ wɨ̀ sə ɨtəm chə əwa ə? (Mə wɨə ghàm ɨchî nɨ bə̂d mɨ̀sɔŋɨchù ə ghàmə̀.)
45003006	Chə̂! À mɨ yeʼ nɨ chəi Ŋwìə̀ ə ghɨ̀ ɨnû nɨ kuʼnɨ, njɨ wɨ̀ kɨə wò saʼ ɨsɨg rɨ ye ə?
45003007	Mɨghab mbe nɨ mɨə ghàə̀ mɨ yeʼə ghɨ̀ ni bə̂d kyerɨ rəsìʼ ɨmbə̀ʼ ə Ŋwìə̀ mbɨ ni mbɨ nàʼ ɨwumnɨ ɨ bɔ, njɨ əton nɨ mbɨə kɨrɨ zɨ ɨsaʼi ɨgwɨ num ni mə wɨə ghɨ̀ ɨnû rɨbɔ̀ŋ kɨ ɨmbə̀ʼ ə yè ə?
45003008	Njɨ mbə̀ ghà ni, “Tɨ̀ ghɨ ɨbə ɨmbə̀ʼ ɨ̀chɔ̀m yeʼe,” ɨchî nɨ bə̂d mɔʼɔ ə chə̀kɨ̀ əwa ni ɨŋgam wɔ̂ yɨ rɨ na ə? Ŋwìə̀ bɨrɨ zɨ ɨsaʼi ɨgwɨ mɨ̀mə̌d ɨchî nɨ kuʼnɨ.
45003009	Əne kɨ ni ye ə? Mbǎ mɨ̀Jû ə wa bɔ̀ŋ chè bə̂d cherə ə? Chə̂! Ka àbei rɨpiî! Tɨ̀ fə chwi ni ɨnû rɨbɔ̀ŋ mbɨə tùmbɨ̀ə̀ bə̂d mɨjìm, əne yɨ mɨ̀Jû mbɨ ə bə̂d nɨ kaʼi mɨ̀Jû.
45003010	Ə zɨ ɨŋga Ə̀ŋwàʼnɨ̀ ə Ŋwiə̀ ni: “Chəi wə̀d mɔʼɔ əŋgu nɨə ghɨ̀ ɨnû nɨ kuʼnɨ, ka àbei ɨ mɔʼ;
45003011	chəi ətu wə̀d mɔʼɔ ə kɨrɨ zeŋ ɨmbə̀ʼ ə Ŋwiə̀, chəi wə̀d nɨə kə̀b kyerɨ ə Ŋwiə̀.
45003012	Bə̂d mɨjìm fə fid njìm ənɨ ə Ŋwiə̀. Chəi mbɨə ghɨ̀ ɨnû mbe nɨ Ŋwìə̀ nyaʼa tekɨ mɨ̀mə̌d ni mbɨ ghɨ ə. Chəi wə̀d mɔʼɔ əŋgu nɨə ghɨ̀ ɨ̀chɔ̀m, ka àbei ɨ mɔʼ.”
45003013	“Tɨ̀fɨ̀g ədɔʼ tɨ mɨ̀mə̌d yɨ ɨghabɨ mɨsî nɨ yeʼ əjə. Ɨ mbɨə nɨŋə mbə mɨ̀chù tambɨə bə̂d.” “Ɨŋgam we nɨə jwɨ̀ rɨŋga ɨchû mɨ̀mə̌d yɨ ɨghabɨ mɨtɨgɨ jɔ.”
45003014	“Mɨzɔ̂m mbɨ mɨŋgam nɨə tɔbə fîŋ mbɨə jwɨ̀ rɨŋga ɨchû mɨ̀mə̌d.”
45003015	“Ɨwu mɨ̀mə̌d mbɨə zàmə̀ nɨ wo zwiirɨ bə̂d.
45003016	Ɨsɨ jìm mbe nɨ mbɨə wòə̀, ɨ mbɨə yènə̀ chə̀kɨ̀ ɨghɨ bə̀ yènə̀ zɨ̀ə̀ ŋgəʼ ɨgwɨ ə bə̂d.
45003017	Chəi mbɨ kyerɨ ɨchî nɨ tɨ̀ mbɨ chub ənɨ əbɔrəbɔd.”
45003018	“Chəi mbɨ kyerɨ ni tɨ̀ mbɨ wumnɨ ə Ŋwiə̀.”
45003019	Tɨ̀nîn tɨ̀ fə kyerɨ ni ɨnû mbe nɨ tɨkə ə ghàə̀, ɨ tɨə ghà yeʼ əmbɨ ə bə̂d mbe nɨ yeʼ əton rɨkə, ɨmbə̀ʼ tɨ mbɨ berɨ ə ənû nɨ wɨrɨ ghà. Əne Ŋwìə̀ bɨrɨ saʼ bə̂d mɨ̀jìm mbe nɨ yeʼ ɨŋga ɨsɨg.
45003020	Chəi wə̀d mɔʼɔ əŋgu nɨ təm kùʼnɨ̀ ɨfě Ŋwìə̀ ɨchî nɨ wɨə ghɨ̀ ɨnû mbe nɨ yeʼ ɨŋga rɨ̀kə̌. Tɨkə tɨə ghɨ̀ ni bə̂d kyerɨ ni ɨ mbɨə ghɨ̀ ɨnû rɨbɔ̀ŋ.
45003021	Tɨ̀nîn, Ŋwìə̀ fə chwi ɨchî nɨ tɨ̀ bə̂d təm kùʼnɨ̀ ɨfě məd. Chəi ənû nɨ təm kùʼnɨ̀ ɨfě məd berɨ ənû nɨ ghɨ mbɨ rɨkə, ka à be yeʼi ni tɨkə rɨ Mose mbɨ ə bə̂d ɨ̀kə̀n Ŋwiə̀ nyaʼa fə ghà əne.
45003022	Ŋwiə̀ fə ghɨ̀ ni bə̂d mɨ̀jìm mbe nɨ benɨ təm kùʼnɨ̀ ɨfě məd ənjìm ɨchî nɨ mbɨ ben ə Yeso Kristo. Chəi ɨkwepɨ əkaʼ bə̂d,
45003023	ɨmbə̀ʼ ɨghəm nɨ bə̂d mɨ̀jìm fə ghɨ̀ ɨnû rɨbɔ̀ŋ əne chəi wɨrɨ i ɨzeŋɨ zeŋɨ Ŋwiə̀ ɨŋga mɨ̀mə̌d.
45003024	Ŋwìə̀ fə ghɨ̀ ni mbɨ təm kùʼnɨ̀ ɨchî nɨ wɨ̀ ghɨ ɨ̀chɔ̀m ənɨ mɨ̀mə̌d. Ɨ̀chɔ̀m we yɨ ɨneʼe nɨ wɨ̀ naʼ əmbɨ mɨ̀mə̌d ənjìm ə Kristo Yeso nɨ nyaʼa choʼ ɨtu mɨ̀mə̌d.
45003025	Ŋwiə̀ nyaʼa chà əməd ənɨ əghɨ ə̀fà ɨmbə̀ʼ ənəm əməd ə so mba ɨnû rɨbɔ̀ŋ ənjìm ɨchî nɨ tɨ̀ nuŋ fîŋ ɨgwɨ məd. Ŋwìə̀ nyaʼa chwi ənjìm ɨnyiʼ fîŋ ni tə wɨə ghɨ̀ ɨnû nɨ kuʼnɨ ɨchî nɨ chəi wɨ̀ nyaʼa chə bə̂d mbe nɨ nyaʼa be ghɨ̀ ɨnû rɨbɔ̀ŋ.
45003026	Wɨ̀ nyaʼa ghɨ̀ əne ɨmbə̀ʼ chwiə tɨ̀nîn ni məd ziə wɨə ghɨ̀ ɨnû nɨ kuʼnɨ mbɨ ni məd ziə wɨə ghɨ̀ ni bə̂d mbe nɨ nuŋ fîŋ ɨgun ə Yeso təm kùʼnɨ̀.
45003027	Əne tɨ̀ kɨə wɨrɨə goŋ ɨgɔ̂ ɨmbə̀ʼ ə ye ə? Chə wɨrɨ i ənû ə mɔʼɔ nɨ tɨ̀ rɨ goŋ ɨgɔ̂ ɨmbə̀ʼ əzɨ əwən. Əton ə kɨ ni yè ə? À kɨ ɨmbə̀ʼ ɨghəm nɨ tɨə nùŋ rɨkə ə? Chə̂! À yɨ ɨmbə̀ʼ ɨghəm nɨ tɨ̀ benɨ.
45003028	Tɨ̀ benɨ ni wə̀d ə təm kùʼnɨ̀ ənjìm ɨbenɨ, kaʼi ɨmbə̀ʼ ɨchî nɨ wɨə ghɨ̀ ɨnû mbe nɨ yeʼ ɨŋga rɨ̀kə̌.
45003029	Ŋwìə̀ wa kɨə mei wɨ mɨ̀Jû ə? Ka məd wa kɨə bə i Ŋwìə̀ bə̂d mbe nɨ kaʼi mɨ̀Jû ə? Ee, məd yɨə bə̀ ə Ŋwìə̀ bə̂d mbe nɨ kaʼi mɨ̀Jû,
45003030	ɨchî nɨ məd mei we mɔʼ. Wɨ̀ bɨrɨ ghɨ ni bə̂d mbe nɨ mbɨ ne mɨ̀mə̌d təm kùʼnɨ̀ ənjìm ɨbenɨ, bə̀ ghɨ̀ ni bə̂d mbe nɨ chəi mbɨ ne mɨ̀mə̌d bə təm kùʼnɨ̀ ənjìm ɨbenɨ.
45003031	Əne tɨ̀ wa waʼ rɨkə ɨmbə̀ʼ ɨbenɨ wɔ̂ ə? Chə̂! Tɨ̀ wɨə yim rɨkə kwàʼ ɨchî chɔ̀m.
45004001	À kɨə ye nɨ tɨ̀ rɨ̀ ghà ni Abràham, a mbǎʼ rəŋwe, nyaʼa berɨ ɨchî nɨ wɨ̀ nyaʼa nuŋ fîŋ ɨgun ə Ŋwiə̀ ə?
45004002	À mɨ yeʼ nɨ Ŋwìə̀ nyaʼa ben ni Abràham nyaʼa təm kùʼnɨ̀ ɨmbə̀ʼ ɨnû mbe nɨ wɨ̀ nyaʼə ghɨ̀ə̀, njɨ wɨ̀ berɨ ənû ə mɔʼɔ nɨ goŋ ɨgɔ̂ ɨmbə̀ʼ əzɨ əwən, àyɨə kaʼi ɨfě Ŋwiə̀.
45004003	Zɨə kɨ ɨŋga Ə̀ŋwàʼnɨ̀ ə Ŋwiə̀ ni yè ə? Ə zɨ ɨŋga ni, “Abràham nyaʼa nùŋ i fîŋ ɨgun ə Ŋwiə̀, əne Ŋwìə̀ nyaʼa ben ni məd ə təm kùʼnɨ̀.”
45004004	Ka ɨchwɨ wə̀d ə̀fàʼì yɨ ɨneʼe. Ɨchwɨ məd yɨ əghɨ ze nɨ wɨ̀ berɨ nɨŋ ɨmbə̀ʼ ə̀fàʼì ze nɨ wɨ̀ faʼi.
45004005	Ŋwìə̀ wɨə nɨŋ ə wə̀d we nɨ chəi wɨə fàʼ ɨ bɔ ɨghabɨ ni wɨ̀ fə təm kùʼnɨ̀, ɨmbə̀ʼ ɨghəm nɨ wə̀d we ə nuŋ i fîŋ ɨgun ə Ŋwiə̀ we nɨə nɨŋə ni bə̂d mbe nɨ chəi mbɨə wumnɨ əməd fə təm kùʼnɨ̀.
45004006	Dèvîd nyaʼa bə̀ ghà ɨmbə̀ʼ ɨchî nɨ Ŋwìə̀ bɨrɨ zɨ əbɔrəbɔd ɨgun ə wə̀d we nɨ təm kùʼnɨ̀. Chəi Ŋwìə̀ bɨrɨ ghɨ̀ əne ɨmbə̀ʼ ɨghəm nɨ wə̀d we ghɨ ənû ə mɔʼɔ. Dèvîd nyaʼa ŋwàʼnɨ̀ ni:
45004007	“Ŋwìə̀ zɨ əbɔrəbɔd ɨgun ə bə̂d mbe nɨ wɨ̀ fə waʼ tɨ̀gurɨ-ɨnû mɨ̀mə̌d, nɨ wɨ̀ fə bə nimnɨ ɨnû rɨbɔ̀ŋ mɨ̀mə̌d.
45004008	Ŋwìə̀ zɨ əbɔrəbɔd ɨgun ə wə̀d we nɨ chəi wɨ̀ wɨrɨ ŋwàʼnɨ̀ ɨnû rɨbɔ̀ŋ mbe nɨ wɨ̀ ghɨ̌ ənɨ ɨkum məd.”
45004009	Ŋwìə̀ wa nyaʼa zɨ əbɔrəbɔd zɔ̂ àmei ɨgun ə bə̂d mbe nɨ mbɨ nyaʼa ne mɨ̀mə̌d, kɨ̀ wɨ̀ wa nyaʼa bə̀ zɨ̀ fɔrɨ ɨgun mbe nɨ chəi mbɨ nyaʼa ne mɨ̀mə̌d ə? Tɨ̀ wɨə ghàə̀ ni, Ŋwìə̀ nyaʼa ben ni Abràham ə təm kùʼnɨ̀ ɨmbə̀ʼ ɨbenɨ məd.
45004010	Ŋwìə̀ nyaʼa ben ni məd ə təm kùʼnɨ̀ əwù zi ə? À kɨ bɔŋ mbɨ nyaʼa sɨə ne əməd kɨ̀ ənɨ mbɨ nyaʼa fə ne əməd ə? Ŋwìə̀ nyaʼa bè ben əməd bɔŋ mbɨ nyaʼa sɨə ne əməd.
45004011	Abràham nyaʼa nɨŋ ənû nɨ mbɨ nyaʼa ne əməd ɨghabɨ ənweenɨ ni wɨ̀ nyaʼa fə bè təm kùʼnɨ̀. Wɨ̀ nyaʼa ghɨ̀ əne ənjìm ɨchî nɨ wɨ̀ nyaʼa benɨ nɨ chəi mbɨ nyaʼa kɨrɨ ne əməd. À yɨ əton nɨ Abràham yɨə mbǎʼ kyeŋ əmbɨ ə bə̂d mbe nɨ nuŋ fîŋ ɨgun ə Ŋwiə̀ àyɨə chəi mbɨ kɨrɨ ne mɨ̀mə̌d. Ŋwìə̀ fə ghɨ̀ ni mbɨ təm kùʼnɨ̀ ənjìm ɨbenɨ.
45004012	Abràham yɨə bə̀ ə mbǎʼ kyeŋ əmbɨ ə bə̂d mbe nɨ mbɨ ne mɨ̀mə̌d. Ka àmei ni mbɨ fə ne mɨ̀mə̌d, à yɨə bə̂ ni ɨ mbɨə beenɨ əbɔʼ ɨbenɨ we nɨ a mbǎʼ kyeŋ Abràham nyaʼa berɨ bɔŋ mbɨ nyaʼa sɨə ne əməd.
45004013	Chəi ənû ze nɨ Ŋwìə̀ nyaʼa kàʼi əmbɨ Abràham fɔrɨ əmbɨ ə bə̂d tɨ ənɨ əghaŋ əməd ni mbɨ bɨrɨ nɨ jɨg ɨsɨg nyaʼa yeʼe ənjìm rɨkə. Zɨə nyaʼa yeʼe ənjìm ɨbenɨ we nɨ nyaʼa ghɨ ni wɨ̀ təm kùʼnɨ̀.
45004014	À mɨ yeʼ ni à yɨə bə̂d mbe nɨə nùŋ rɨkə bɨrɨ jɨg ɨsɨg, njɨ ɨbenɨ yɨ ətu ə̀kǒ, ɨnû mbe nɨ Ŋwìə̀ kaʼi bə̀ chè ətu ə̀kǒ,
45004015	ɨmbə̀ʼ ɨghəm nɨ tɨkə tɨə ghɨ̀ ni Ŋwìə̀ sə ɨtəm. Mbə̀ kyerɨ ə ni əsɨ ze nɨ chəi rɨkə əŋgu, chə bə̀ i ɨgu-ənû əŋgu.
45004016	Ŋwìə̀ nyaʼa kàʼ ɨghɨ ənjìm ɨbenɨ, ɨmbə̀ʼ ənjìm ɨ̀chɔ̀m məd, bɔn mɨjìm tɨ ənɨ əghaŋ ə Abràham mbe tɨ̀ mbɨ jɨg ɨghɨ mbe nɨ wɨ̀ nyaʼa kàʼi. Ka ɨghɨ mbe nɨ wɨ̀ nyaʼa kàʼi nyaʼa àmei əmbɨ ə bə̂d mbe nɨə nùŋə̀ rɨkə, ɨ mbɨə nyaʼa bə̂ əmbɨ mbe nɨ nyaʼa benɨ ɨchî nɨ Abràham nyaʼa bə benɨ. Abràham yɨə mbǎʼ ɨgwɨ mbà mɨjìm.
45004017	Ə zɨ ɨŋga Ə̀ŋwàʼnɨ̀ ə Ŋwiə̀ ni Ŋwìə̀ nyaʼa ghà əmbɨ Abràham ni, “Mə fə ghɨ̀ e ənɨ ə mbǎʼ ɨgwɨ ɨbeŋ nɔnɔʼ.” Abràham yɨ a mbǎʼ ɨfě Ŋwiə̀ we nɨ wɨ̀ nyaʼa nuŋ fîŋ ɨgwɨ məd. Məd yɨə Ŋwìə̀ we nɨə nàʼ ɨ̀tènɨ̀ əmbɨ ɨvɨ bə̂d. Məd wɨə bə̀ ghàə̀ ni ɨghɨ mbe nɨ chə nyaʼa i mbɨ yeʼ əŋgu.
45004018	Abràham nyaʼa ben əne nùŋ ɨkɔndɨ wòm, ka à be yeʼi ni chəi wɨ̀ nyaʼa berɨ əton nɨ nuŋ ɨkɔndɨ ni tə bɨrɨ yeʼ ə “Mbǎʼ ɨgwɨ ɨbeŋ nɔnɔʼ.” Ŋwìə̀ nyaʼa kaʼ əməd ni, “Bɔn tɨ ənɨ e əghaŋ bɨrɨ kaŋ nɔʼ.”
45004019	Chəi ɨbenɨ məd nyaʼa bɔd ənɨ wɨ̀ nyaʼa neŋ ni i nyamnyod nyaʼa fə sɨ i ɨghabɨ əvɨ əghɨ. Wɨ̀ nyaʼa fə sɨ i ɨghabɨ ɨghəm ɨwu ɨkɨ fibɨ̀ ənɨ ə nyùmə̀ we. Chəi ɨbenɨ məd nyaʼa bə bɔd ɨchî nɨ wɨ̀ nyaʼə nèŋə̀ ni chəi i ɨwi, Sèra, nyaʼa kɨrɨ gywɨ.
45004020	Chəi ənû ə mɔʼɔ nɨ tɨ̀ zɨə nyaʼa kwepɨ ɨbenɨ məd, əne chəi wɨ̀ nyaʼa bid ənû ze nɨ Ŋwìə̀ nyaʼa kaʼi. Ɨbenɨ fîŋ məd nyaʼa kàànɨ̀, əne wɨ̀ nyaʼa yiirɨ ə Ŋwiə̀.
45004021	Wɨ̀ nyaʼa kàŋ ben ɨŋga i fîŋ ni Ŋwiə̀ we tɨ̀ wɨ̀ ghɨ̀ ənû ze nɨ wɨ̀ nyaʼa kaʼi.
45004022	À yɨ ɨmbə̀ʼ ɨbenɨ məd nɨ, “Ŋwìə̀ nyaʼa ben ni məd ə təm kùʼnɨ̀.”
45004023	Chəi mbɨ nyaʼa ŋwaʼnɨ ɨŋgam we ni, “Ŋwìə̀ nyaʼa ben ni məd ə təm kùʼnɨ̀,” àmei ɨmbə̀ʼ ɨghəm məd rə̀zìʼ.
45004024	Mbɨ nyaʼa bə̀ ŋwàʼnɨ̀ ɨmbə̀ʼ a ɨghəm. Ŋwìə̀ bɨrɨ ben ni tɨ̀ fə təm kùʼnɨ̀ ənjìm ɨchî nɨ tɨ̀ ben əməd we nɨ nyaʼa zwemnɨ ə Yeso a Ə̀nùŋɨ̀sɨg.
45004025	Ŋwiə̀ nyaʼa nàʼ əməd ni mbɨ zwiirɨ ɨmbə̀ʼ mba ɨnû rɨbɔ̀ŋ. Wɨ̀ nyaʼa bə̀ zwemnɨ əməd ɨmbə̀ʼ tɨ̀ təm kùʼnɨ̀.
45005001	Ɨchî nɨ Ŋwìə̀ ben ni tɨ̀ fə təm kùʼnɨ̀ ənjìm a ɨbenɨ, əne tɨ̀ wɨ ənɨ əbɔrəbɔd mbɨ ə Ŋwiə̀ ənjìm a Ə̀nùŋɨ̀sɨg Yeso Kristo.
45005002	Ənjìm ɨchî nɨ tɨ̀ ben əməd, tɨ̀ fə bə̀ nyɨ ɨŋga ɨ̀chɔ̀m we nɨ tɨ̀ yeʼ ɨŋga tɨ̀nîn. Əne tɨ̀ goŋ ɨgɔ̂ nùŋ ta rɨkɔndɨ wòm ni tɨ̀ bɨrɨ chubɨ mbɨ ə Ŋwiə̀ ɨŋga ɨwumnɨ məd.
45005003	Ka àmei əne, tɨ̀ bɨrɨ bɨ goŋ ɨgɔ̂ ɨmbə̀ʼ ɨchî nɨ tɨə zəə ŋgəʼ, ɨmbə̀ʼ ɨghəm nɨ tɨ̀ kyerɨ ni ɨzə-ŋgəʼ wɨə ghɨ̀ ni bə̂d nyiʼ fîŋ,
45005004	ɨnyiʼ fîŋ wɨə ghɨ̀ ni bə̂d berɨ mɨchî chɔ̀m, mɨchî chɔ̀m mbɨə ghɨ̀ ni bə̂d berɨ ɨkɔndɨ ni Ŋwìə̀ bɨrɨ ghɨ ənû ze nɨ wɨ̀ kaʼi.
45005005	Ka ɨchî nɨ tɨ̀ nuŋ ɨkɔndɨ wɨə tam i əwa, ɨmbə̀ʼ ɨghəm nɨ Ŋwìə̀ fə chwi ni tə ghaʼ əwa, əne wɨ̀ fə zɨ̀ ɨghaʼi ɨŋga ta fîŋ ənjìm Əzwî ə Zeŋɨ ze nɨ wɨ̀ naʼ ɨ na.
45005006	Ənɨ tɨ̀ nyaʼa kɨrɨ bɔd, nyùmə̀ nyaʼa kùʼ əne Kristo nyaʼa kwɨ ɨgwɨ ɨtu bə̂d mbe nɨ chəi mbɨ nyaʼə wumnɨ ə Ŋwiə̀.
45005007	Təsìʼ yɨ ni zɨə kàŋ se əmbɨ ə wə̀d ni wɨ̀ kwɨ ɨgwɨ ətu wə̀d nɨ təm kùʼnɨ̀, ka à be yeʼi ni wə̀d mɔʼɔ we tɨ̀ wɨ̀ yim fîŋ kwɨ ɨgwɨ ətu ə wə̀d chɔ̀m.
45005008	Ŋwìə̀ nyaʼa chwi ni tə ghaʼ əwa əni: Ənɨ tɨ̀ nyaʼa kɨrɨ ghɨ̀ ɨnû rɨbɔ̀ŋ, Kristo nyaʼa kwɨ ɨgwɨ mba ɨtu.
45005009	Tɨ̀nîn nɨ tɨ̀ fə təm kùʼnɨ̀ ənjìm ənəm ze nɨ Kristo nyaʼa chəmnɨ, wɨ̀ bɨrɨ kaŋ ghɨ ni tɨ Ŋwìə̀ wɨrɨ sə i ɨtəm mbɨ na,
45005010	ɨmbə̀ʼ ɨghəm nɨ ənɨ tɨ̀ nyaʼa kɨrɨ bə̂d pə̀n Ŋwiə̀, wɨ̀ nyaʼa màànɨ̀ taŋ mbɨ na ənjìm ɨvɨ Wan məd. Tɨ̀nîn nɨ tɨ̀ fə maanɨ taŋ, ɨ̀tènɨ̀ Kristo bɨrɨ ghɨ ni tɨ̀ jwɨ rəŋgəʼ.
45005011	Kaʼi əjìm əze, tɨ̀ wɨə bə̀ goŋ ɨgɔ̂ ɨmbə̀ʼ ə Ŋwiə̀ ənjìm a Ə̀nùŋɨ̀sɨg Yeso Kristo. Məd fə màànɨ̀ a taŋ mbɨ ə Ŋwiə̀.
45005012	Ɨchî nɨ ɨnû rɨbɔ̀ŋ nyaʼa yeʼe ɨŋga ɨsɨg ənjìm wə̀d mɔʼ, ɨvɨ bə̀ yeʼe ənjìm ɨnû rɨbɔ̀ŋ, əne ɨvɨ nyaʼa yeʼe əmbɨ ə bə̂d mɨjìm ɨmbə̀ʼ ɨghəm nɨ bə̂d mɨjìm nyaʼa ghɨ ɨnû rɨbɔ̀ŋ.
45005013	Ɨnû rɨbɔ̀ŋ nyaʼa fə sɨ i ɨŋga ɨsɨg bɔŋ Ŋwìə̀ nyaʼa sɨə nàʼ rɨkə. Chəi mbɨə taŋgɨ ɨnû rɨbɔ̀ŋ ənɨ chəi rɨkə əŋgu.
45005014	Àyɨə ɨvɨ wɨə nyaʼə tùmbɨ̀ ɨsɨg kɔ rɨ ənɨ ə nyùmə̀ Adàm wò pè ənɨ ə nyùmə̀ Mose. Ɨ wɨə nyaʼə tùmbɨ̀ əne wò pè ɨgwɨ ə bə̂d mbe nɨ chəi mbɨ nyaʼa ghɨ ɨnû rɨbɔ̀ŋ ɨghabɨ ə Adàm. Adàm yɨə nyaʼə əmɨgɨ tɨ ənɨ ə wə̀d we nɨ nyaʼa wo yeʼe.
45005015	Àyɨə ka ɨneʼe we nɨ Ŋwìə̀ ə nàʼə̀ yɨ i əndəŋ əndəŋ mbɨ ɨchî nɨ Abràham nyaʼa ɨgu-ənû. À mɨ yeʼ nɨ bə̂d mɨ̀nɔnɔʼ nyaʼa kwɨ ənjìm ɨgu-ənû wə̀d mɔʼ, əne yɨə Adàm, njɨ à yɨə kaŋ rəsìʼ ni ɨ̀chɔ̀m Ŋwiə̀ mbɨ ɨneʼe we nɨ Ŋwìə̀ ə nàʼə̀ bɨrɨ kaŋ nɔʼ əku əmbɨ ə bə̂d mɨ̀nɔnɔʼ ənjìm ɨ̀chɔ̀m wə̀d mɔʼ, əne yɨə Yeso Kristo.
45005016	Ka ɨneʼe we nɨ Ŋwìə̀ ə nàʼə̀ yɨ i ɨghabɨ əghɨ ze nɨ nyaʼa ghɨ ənɨ ə nyùmə̀ we nɨ wə̀d we mɔʼ nyaʼa gu ənû. Ŋwìə̀ nyaʼa sob ɨsaʼi ɨgwɨ ɨgu-ənû wə̀d we mɔʼ, əne zɨ̀ ɨsaʼi ɨgwɨ ə bə̂d mɨjìm. Àyɨə ɨneʼe we nɨ Ŋwìə̀ ə nàʼə̀, nɨ nyaʼa yeʼe ənjìm tɨ̀gurɨ-ɨnû nɔnɔʼ, nyaʼa ghɨ̀ Ŋwìə̀ ben ni bə̂d ə təm kùʼnɨ̀.
45005017	À mɨ yeʼ nɨ ɨvɨ wɨə nyaʼə tùmbɨ̀ ɨsɨg ənjìm ɨgu-ənû wə̀d mɔʼ, njɨ à yɨə bə̀ rəsìʼ ni bə̂d mbe nɨ jɨg ɨ̀chɔ̀m nɔnɔʼ bə̀ jɨg ɨneʼe we nɨ ghɨ ni mbɨ təm kùʼnɨ̀ bɨrɨ chub ɨkǎ tùmbɨ̀ ɨsɨg ənjìm ə wə̀d mɔʼ, əne yɨə Yeso Kristo.
45005018	Əne ɨchî nɨ ɨgu-ənû wə̀d mɔʼ nyaʼa zɨ ɨsaʼi ɨgwɨ ə bə̂d mɨjìm, əne tɨ̀ghɨrɨ-ɨnû wə̀d mɔʼ we nɨ təm kùʼnɨ̀ fə ghɨ̀ bə̂d mɨjìm təm kùʼnɨ̀ bə̀ ghɨ̀ ni bə̂d mɨ̀jìm jɨg ɨ̀tènɨ̀.
45005019	Ɨchî nɨ ənjìm rɨ̀zuə̀ wə̀d mɔʼ, bə̂d mɨ̀nɔnɔʼ mbɨə nyaʼə sɨə ghɨ̀ ɨnû rɨbɔ̀ŋ, əne bə̂ ənjìm ɨchî nɨ wə̀d mɔʼ nyaʼa zuunɨ, bə̂d mɨ̀nɔnɔʼ bɨrɨ təm kùʼnɨ̀.
45005020	Tɨkə nyaʼa yeʼe ɨ ghɨ ni ɨnû rɨbɔ̀ŋ nɔʼ. Àyɨə əsɨ ze nɨ ɨnû rɨbɔ̀ŋ nɔʼɔ, ɨ̀chɔ̀m Ŋwiə̀ bɨrɨ nɔʼ chè,
45005021	ɨmbə̀ʼ ɨchî nɨ ɨnû rɨbɔ̀ŋ nyaʼə tùmbɨ̀ ɨsɨg ənjìm ɨvɨ, əne bə̂ ɨ̀chɔ̀m bɨrɨ bɨ tumbɨ ɨsɨg ənjìm ɨchî nɨ bə̂d təm kùʼnɨ̀. Əze ə bɨrɨ ghɨ ni bə̂d jɨg ɨ̀tènɨ̀ rɨ mì ənjìm ə Yeso Kristo a Ə̀nùŋɨ̀sɨg.
45006001	Tɨ̀ kɨə wo gha ni yè ə? Tɨ̀ wa wo ɨmbì ghɨ̀ ɨnû rɨbɔ̀ŋ ɨmbə̀ʼ ɨ̀chɔ̀m Ŋwiə̀ nɔʼ ə?
45006002	Chə̂! Mba mbe nɨ fə kwɨ dè ɨnû rɨbɔ̀ŋ kɨə kɨrɨ wò ɨmbì ghɨ̀ ɨnû rɨbɔ̀ŋ ɨmbə̀ʼ ə yè ə?
45006003	Chəi mbə̀ kyerɨ ni mba mɨjìm mbe nɨ nyaʼa nɨŋ mɨnib ənɨ ɨkum Kristo Yeso nyaʼa bə̀ kwɨ mbɨ məd ɨchî nɨ tɨ̀ nyaʼa nɨŋ mɨnib ə?
45006004	Əne tɨ̀ nyaʼa fə kwɨ mbɨ tweŋ əwa mbɨ məd ɨchî nɨ tɨ̀ nyaʼa nɨŋ mɨnib, ɨmbə̀ʼ ɨchî nɨ mbɨ nyaʼa zwemnɨ ə Kristo ənjìm ɨwumnɨ Mbǎʼ, əne bə̂ tɨ̀ bɨrɨ bɨ yen ɨŋga ɨ̀tènɨ̀ fi.
45006005	À mɨ yeʼ nɨ tɨ̀ fə fɔtɨ mbɨ məd ɨchî nɨ tɨ̀ kwɨ mbɨ məd, əne bə̂ tɨ̀ bɨrɨ bɨ fɔtɨ mbɨ məd ɨchî nɨ wɨ̀ nyaʼa zwemə.
45006006	Tɨ̀ kyerɨ ni mbɨ nyaʼa fə kòmbɨ̀ à nyamnyod ənun əzed ə baʼnɨ mbɨ məd, ɨmbə̀ʼ nimnɨ nyamnyod ɨnû rɨbɔ̀ŋ. Əne chəi ənɨ tɨ̀ rɨ̀ wɨrɨ chub ənɨ ɨ̀bòʼò əton ɨnû rɨbɔ̀ŋ,
45006007	ɨmbə̀ʼ ɨghəm nɨ chəi ɨnû rɨbɔ̀ŋ wɨrɨ berɨ ɨka nɨ tumbɨ wə̀d we nɨ fə kwɨ.
45006008	Ɨchî nɨ tɨ̀ fə kwɨ mbɨ Kristo, tɨ̀ bə ben ni tɨ̀ bɨrɨ bɨ chub ɨkǎ mbɨ məd.
45006009	Tɨ̀ kyerɨ ni ɨchî nɨ Ŋwìə̀ nyaʼa fə zwemnɨ ə Kristo, ka wɨ̀ bɨrɨ nɔ wɨrɨ kwɨ i. Əne chəi ɨvɨ wɨrɨ berɨ ɨka ɨgwɨ məd.
45006010	Ɨvɨ we nɨ wɨ̀ nyaʼa kwɨ, wɨ̀ nyaʼa kwɨ ɨmbə̀ʼ ɨnû rɨbɔ̀ŋ fən ɨghəm mɔʼ. Ɨchî nɨ wɨ̀ yeʼ ɨkǎ, wɨ̀ yɨ ɨkǎ ɨmbə̀ʼ ə bə̂d wumnɨ ə Ŋwiə̀.
45006011	Mbə̀ bə nɨŋ ni mbə fə kwɨ dè ɨnû rɨbɔ̀ŋ, àyɨə mbə mbɨ ɨkǎ ɨmbə̀ʼ wumnɨ ə Ŋwiə̀ ənjìm ə Kristo Yeso.
45006012	Əne tɨ mbə̀ ben ə ni ɨnû rɨbɔ̀ŋ tumbɨ tə nyamnyod te nɨə kwɨə, əne ghɨ̀ mbə̀ zuunɨ ɨnû rɨbɔ̀ŋ mbe nɨ tə nyamnyod ə feenɨə.
45006013	Tɨ mbə̀ ben ə ni mbə ɨsɨ ɨnyod mɔʼɔ ghɨ ɨnû rɨbɔ̀ŋ. Əze ə bɨrɨ yeʼ ɨghabɨ ɨghɨ ə̀fàʼì nɨ mbə̀ə ghɨ̀ ɨnû ɨzɨg əŋgu. Àyɨə mbə̀ ben ni ə ɨnyod yeʼ əmbɨ ə Ŋwiə̀ ɨghabɨ ə bə̂d nɨ fə kwɨ wɨrɨ yeʼ ɨkǎ. Mbə̀ ben ni mbə ɨsɨ ɨnyod yeʼ əmbɨ ə Ŋwiə̀ ənɨ ɨghɨ ə̀fàʼì nɨ kùʼnɨ̀.
45006014	Chəi ɨnû rɨbɔ̀ŋ wɨrɨ berɨ ɨka ɨgwɨ nən, ɨmbə̀ʼ ɨghəm nɨ chəi əwən əton rɨkə. Mbə mbɨ əton ɨ̀chɔ̀m Ŋwiə̀.
45006015	À kɨ ənû ə ye ə? Tɨ̀ wa ghɨ ɨnû rɨbɔ̀ŋ ɨmbə̀ʼ ɨghəm nɨ tɨ̀ yeʼ əton ɨ̀chɔ̀m Ŋwiə̀, kaʼi əton rɨkə ə? Chə̂!
45006016	Chəi mbə̀ kyerɨ ni mbə mɨ nàʼ ə ɨnyod əmbɨ ə wə̀d mɔʼɔ ɨghabɨ ɨ̀bòʼò nɨə zuunɨə, əne mbə yɨə sɨ ɨ̀bòʼò əmbɨ ə wə̀d we nɨ mbə̀ə zuunɨ əməd ə? Əne yɨ ɨ̀bòʼò əmbɨ ɨnû rɨbɔ̀ŋ mbe nɨə ghɨ̀ ni bə̂d kwɨ, kɨ̀ ɨ̀bòʼò əmbɨ ɨzuunɨ we nɨə ghɨ̀ ni bə̂d təm kùʼnɨ̀.
45006017	Àyɨə mə wɨə nàʼ məben-əwe əmbɨ ə Ŋwiə̀ ni mbə̀n mbe nɨ nyaʼa kweʼ ben ɨ̀bòʼò əmbɨ ɨnû rɨbɔ̀ŋ, fə bèŋ tə fîŋ rɨjìm sɨə zuunɨ yeʼ ɨnû mbe nɨ Ŋwìə̀ ə chwi ɨ nən.
45006018	Chəi ɨnû rɨbɔ̀ŋ wɨrɨ berɨ ənû ə mɔʼɔ nɨ ghɨ mbɨ nən, əne mbə yɨə sɨ ɨ̀bòʼò əmbɨ ɨnû nɨ təm kùʼnɨ̀.
45006019	Mə wɨə ghàm ənɨ ɨŋgam bə̂d mɨ̀sɔŋɨchù, ɨmbə̀ʼ ɨghəm nɨ mbə kɨrɨ bɔd. Ɨchî nɨ mbə̀ nyaʼa kweʼ nàʼ mbə ɨsɨ ɨnyod ənɨ ɨ̀bòʼò əmbɨ ɨnyɔɔnɨ-ɨnû bə̀ fɔrɨ əmbɨ ɨnû rɨbɔ̀ŋ nɔnɔʼ, əne tɨ̀nîn mbə̀ naʼ mbə ɨsɨ ɨnyod ənɨ ɨ̀bòʼò əmbɨ ɨnû nɨ təm kùʼnɨ̀, ɨmbə̀ʼ mbə̀ yeʼ bə̂d nɨ zeŋɨ.
45006020	Ənɨ mbə̀ nyaʼa ɨ̀bòʼò əmbɨ ɨnû rɨbɔ̀ŋ, chəi mbə̀ nyaʼa berɨ ənû ə mɔʼɔ nɨ ghɨ̀ mbɨ ənû nɨ təm kùʼnɨ̀.
45006021	Mbə nyaʼa jɨg ye tɨ ənɨ ɨnû mbe nɨ mbə ɨtu ə nìd ɨmbə̀ʼ mbɨwən tɨ̀nîn ə? Ɨnwǐ rɨ ənɨ ɨnû mbe yɨ ɨvɨ.
45006022	Tɨ̀nîn nɨ chəi ɨnû rɨbɔ̀ŋ wɨrɨ berɨ ənû ə mɔʼɔ nɨ ghɨ mbɨ nən, mbə̀ yɨ sɨ ɨ̀bòʼò əmbɨ ə Ŋwiə̀. Əghɨ ze nɨ mbə̀ bɨrɨ jɨg yɨ ɨzeŋɨ zeŋɨ, əne ɨnwǐ yɨ ɨ̀tènɨ̀ rɨ mì,
45006023	ɨmbə̀ʼ ɨghəm nɨ ɨchwɨ rɨ ənɨ ɨnû rɨbɔ̀ŋ yɨ ɨvɨ, àyɨə ɨneʼe we nɨ Ŋwìə̀ ə nàʼə̀ yɨ ɨ̀tènɨ̀ rɨ mì ɨchî nɨ tɨ̀ yeʼ ənɨ ɨfɔtɨ mbɨ Kristo Yeso a Ə̀nùŋɨ̀sɨg.
45007001	Mbɨ bɔŋgɔb, mə wɨə ghàm əmbɨ ə mbə̀n mbe nɨ kyerɨ rɨkə. Chəi mbə̀ kyerɨ ni tɨkə tɨə yimə wə̀d àmei ənɨ ə nyùmə̀ we nɨ wɨ̀ yeʼ ɨkǎ ə?
45007002	Tɨkə tɨə yim əyi namɨ mbɨ i nom ənɨ ɨnom we kɨrɨ i ɨkǎ. Àyɨə ɨnom we mɨ fə kwɨ, chəi tɨkə te wɨrɨ yim əməd.
45007003	Wɨ̀ mɨ chubɨ mbɨ ə mbaŋə̀ cherə ənɨ ɨnom məd kɨrɨ i ɨkǎ, mbɨ bɨrɨ tɔŋ əməd ənɨ əyi nɨə niirɨə mbaŋə̀. Àyɨə ɨnom məd mɨ fə kwɨ, chəi tɨkə te wɨrɨ yim əməd. Wɨ̀ mɨ nam ɨnom cherə, ka məd yɨ i əyi nɨə niirɨə mbaŋə̀.
45007004	Mbɨ bɔŋgɔb, à yɨ əndəŋ əndəŋ ni chəi tɨkə wɨrɨ berɨ ənû ə mɔʼɔ nɨ ghɨ mbɨ nən ənjìm ə nyamnyod Kristo, ɨmbə̀ʼ mbə̀ yeʼ bə̂d wə̀d cherə. Mbə yɨə bə̂d wə̀d we nɨ Ŋwìə̀ nyaʼa zwemnɨ. Tɨ̀ yɨə bə̂d məd ɨmbə̀ʼ tɨ̀ faʼ əmbɨ ə Ŋwiə̀ ɨchî nɨ kuʼnɨ.
45007005	Ənɨ tɨ̀ nyaʼə ghɨ̀ ɨnû rɨbɔ̀ŋ, tɨfeenɨ ɨnû rɨbɔ̀ŋ te nɨ nyaʼa ɨŋga na, nɨ tɨkə nyaʼə nɔ̀ɔ̀rɨ̀ə̀, tɨə nyaʼə fàʼ ɨŋga ta nyamnyod ɨ ghɨ ni tɨ̀ kwɨ.
45007006	Àyɨə tɨ̀nîn, Ŋwìə̀ fə chɨ̀ əwa rɨ əton rɨkə, ɨmbə̀ʼ ɨghəm nɨ tɨ̀ fə kwɨ əmbɨ ɨghɨ mbe nɨ nyaʼə yim əwa ənɨ ə bə̂d ndəŋ. Əne yɨ ɨmbə̀ʼ tɨ̀ faʼ ənɨ ɨnə̂njɨ̀ fi we nɨ tɨ̀ berɨ ənjìm Əzwî, nɨ kaʼi əton tɨkə ənun te nɨ mbɨ nyaʼa ŋwaʼnɨ.
45007007	Tɨ̀ kɨə wo gha ni yè ə? Ni tɨkə yɨ ənû rɨbɔ̀ŋ ə? Chə̂! À kɨ nɨ chə nyaʼa i rɨkə, njɨ chəi mə̀ nyaʼa kyerɨ ənû rɨbɔ̀ŋ. Njɨ chəi mə̀ nyaʼa kyerɨ ənû nɨ feenɨ ɨghɨ wə̀d cherə ənɨ chəi nyaʼa i ɨŋga rɨkə ni, “Tɨrə̀ feenɨ e ɨghɨ wə̀d cherə.”
45007008	Àyɨə ənû rɨbɔ̀ŋ ə nyaʼa zə əpan chè ənjìm ɨkə we nɨ gha ni tɨ wə̀d feenɨ i ɨghɨ wə̀d cherə, əne ghɨ̀ ni mə berɨ tɨkwɨrɨ ɨchî jìm nɨ feenɨ ɨghɨ bə̂d. À mɨ yeʼ nɨ chəi rɨkə, njɨ ɨnû rɨbɔ̀ŋ fə bə̀ kwɨ.
45007009	Mə nyaʼa kweʼ chub ɨkǎ ənɨ chəi nyaʼa i rɨkə. Àyɨə ənɨ rɨkə nyaʼa yeʼe, ɨnû rɨbɔ̀ŋ nyaʼa wɨrɨ nɔʼ,
45007010	əne mə nyaʼa kwɨ. Ɨkə we nɨ nyaʼa kaʼ ɨ̀tènɨ̀, nyaʼa chwi ɨ num ni tə yɨ ɨvɨ,
45007011	ɨmbə̀ʼ ɨghəm nɨ ɨnû rɨbɔ̀ŋ nyaʼa zə əpan chè ənjìm ɨkə we, tambɨ əmɨ bə̀ zwiirɨ əmɨ.
45007012	Əne tɨkə ə zeŋ, ənû ze nɨ Ŋwìə̀ nyaʼa sob ə bə̀ zeŋ. Zɨə təm kùʼnɨ̀ bə̀ bɔ̀ŋ.
45007013	Əghɨ ze nɨ nyaʼa bɔŋ ə wa nyaʼa yeʼe ɨmbə̀ʼ zwiirɨ əmɨ ə? Chə̂! À yɨ ɨnû rɨbɔ̀ŋ nyaʼa ghɨ ni mə̀ che ənjìm ɨnû mbe nɨ nyaʼa bɔŋɨ ghɨ̀ mbe nɨ tɨ̀ mbɨ zwiirɨ əmɨ. Əne tɨ̀ we tɨ̀ rɨ̀ zə ni ɨnû rɨbɔ̀ŋ yɨ ɨnû rɨbɔ̀ŋ, bə̀ zə ni ənjìm rɨkə, ɨnû rɨbɔ̀ŋ fə wɨrɨ bə chè əbɔ.
45007014	Tɨ̀ kyerɨ ni tɨkə yɨ rɨ əmbɨ Əzwî, àyɨə chəi əzwî ɨŋga num. Mbɨ fə fen əmɨ ənɨ ə̀bòʼò əmbɨ ɨnû rɨbɔ̀ŋ.
45007015	Chəi mɨ ətu ə kɨrɨ zeŋ ɨmbə̀ʼ ɨnû mbe nɨ mɨə ghɨ̀ə̀, ɨmbə̀ʼ ɨghəm nɨ chəi mɨə ghɨ̀ ɨnû mbe nɨ mə kə̀bɨ. Mə wɨə ghɨ̀ yeʼ mbe nɨ mə̀ banɨ.
45007016	Mə mɨ yeʼə ghɨ̀ ɨnû mbe nɨ chəi mə̀ kəbɨ nɨ ghɨ̀, njɨ mə fə ben ni tɨkə ə bɔ̀ŋ.
45007017	Ɨchî nɨ zɨə yeʼ əne, kaʼi mɔ̌ ə wɨrɨə ghɨ̀ ɨnû mbɔ̂. À yɨ ɨnû rɨbɔ̀ŋ mbe nɨ yeʼ ɨŋga num ə ghɨ̀ə̀.
45007018	Mə kyerɨ ni chəi ənû ə chɔ̀m ə mɔʼɔ ɨŋga num, əne yɨ ɨŋga mɨ ɨnyod. Mə wɨə kàŋə̀ kə̀b nɨ ghɨ ɨ̀chɔ̀m, àyɨə chəi ənɨ tɨ̀ mə ghɨ̀.
45007019	Chəi mɨə ghɨ̀ ɨ̀chɔ̀m we nɨ mə kə̀b nɨ ghɨ̀, àyɨə ɨbə we nɨ chəi mə̀ kəb nɨ ghɨ̀ yɨ wɨwən we nɨ mɨə ghɨ̀ə̀.
45007020	Mə mɨ yeʼə ghɨ̀ ɨnû mbe nɨ chəi mə̀ kəb nɨ ghɨ̀, əne yɨ ni kaʼi mɔ̌ ə wɨrɨə ghɨ̀ə̀. À yɨ ɨnû rɨbɔ̀ŋ mbe nɨ yeʼ ɨŋga num ə ghɨ̀ə̀.
45007021	Əne mə fə zə ni ɨkə mɔʼɔ wɨ əŋgu ni mə mɨ kə̀b ghɨ ɨ̀chɔ̀m, à yɨ ɨbə ə yeʼe.
45007022	Mə kàŋ ghaʼ tɨkə rɨ Ŋwiə̀ ənɨ mɨ fîŋ jìm,
45007023	àyɨə mə zə ɨkə cherə ɨŋga mbɨ ɨsɨ ɨnyod nɨə màʼə̀ bid mbɨ ɨkə we nɨ yeʼ ɨŋga mɨ fîŋ. Ɨkə we wɨə ghɨ̀ ni mə ben ə̀bòʼò əmbɨ ɨnû rɨbɔ̀ŋ mbe nɨ yeʼ ɨŋga mbɨ ɨsɨ ɨnyod.
45007024	Mə yɨə kaŋə wə̀d ŋgəʼ! À kɨə we bɨrɨ fe əmɨ rɨ ənɨ ə nyamnyod zɔ̂ nɨə ghɨ̀ ni mə̀ kwɨ ə?
45007025	Mə wɨə nàʼ məben-əwe əmbɨ ə Ŋwiə̀ ənjìm ə Yeso Kristo a Ə̀nùŋɨ̀sɨg! Ɨŋga mɨ fîŋ, mɔ̌ yɨ ə̀bòʼò əmbɨ tɨkə rɨ Ŋwiə̀, àyɨə əmbɨ mɨ nyamnyod, mɔ̌ yɨə ə̀bòʼò əmbɨ rɨkə te nɨə ghɨ̀ ni wə̀d ghɨ ɨnû rɨbɔ̀ŋ.
45008001	Tɨ̀nîn chəi wə̀d mɔʼɔ nɨ tɨ̀ wɨ̀ zɨ̀ ɨsaʼi ɨgwɨ ə bə̂d mbe nɨ yeʼ ənɨ ɨfɔtɨ mbɨ Kristo Yeso,
45008002	ɨmbə̀ʼ ɨghəm nɨ ɨkə Əzwî we nɨə ghɨ̀ ni bə̂d jɨg ɨ̀tènɨ̀ ɨchî nɨ mbɨ yeʼ ənɨ ɨfɔtɨ mbɨ Kristo Yeso fə chɨ̀ əmɨ rɨŋga tɨkə te nɨə ghɨ̀ ni wə̀d ghɨ̀ ɨnû rɨbɔ̀ŋ əne kwɨ.
45008003	Ənû ze nɨ chəi rɨkə nyaʼa ghɨ̀ ɨmbə̀ʼ ɨchî nɨ nyamnyod ə feenɨə ɨsɨg, Ŋwìə̀ fə ghɨ̀. Wɨ̀ nyaʼa ghɨ̀ əne ɨchî nɨ wɨ̀ nyaʼa cha i Wan wɨ̀ yeʼe ɨghabɨ ə wə̀d ɨnû rɨbɔ̀ŋ ɨmbə̀ʼ nimnɨ ɨnû rɨbɔ̀ŋ. Əne wɨ̀ nyaʼa nimnɨ ɨnû rɨbɔ̀ŋ ɨchî nɨ wɨ̀ nyaʼa naʼ i ɨnyod ənɨ əghɨ ə̀fà.
45008004	Ŋwiə̀ nyaʼa ghɨ̀ əne ɨmbə̀ʼ ɨnû mbe nɨ kuʼnɨ ɨchî nɨ zɨə yeʼ ɨŋga rɨ̀kə̌ mbɨ jwɨ ənɨ rəsìʼ ɨŋga mba mbe nɨə chub ɨchî nɨ Əzwî ə kəbɨ, kaʼi ɨchî nɨ nyamnyod kəbɨ.
45008005	Bə̂d mbe nɨə chub ɨchî nɨ nyamnyod kəbɨ, mbɨə nùŋ tə fîŋ yeʼ ɨgun ɨghɨ mbe nɨ nyamnyod ə feenɨə. Àyɨə mbe nɨə chub ɨchî nɨ Əzwî ə kəbɨ, mbɨə nùŋ tə fîŋ yeʼ ɨgun ɨghɨ mbe nɨ Əzwî ə nàʼə̀.
45008006	Wə̀d mɨ nuŋ fîŋ ɨgwɨ ɨghɨ mbe nɨ nyamnyod ə feenɨə, wɨ̀ bɨrɨ kwɨ, àyɨə wɨ̀ mɨ nuŋ fîŋ yeʼ ɨgwɨ ɨghɨ mbe nɨ Əzwî ə nàʼə̀, wɨ̀ bɨrɨ jɨg ɨ̀tènɨ̀ bə̀ chub ənɨ əbɔrəbɔd.
45008007	Fîŋ ze nɨə feenɨ ɨghɨ mbe nɨ nyamnyod ə kəbə zɨə ghɨ̀ ɨnû mbe nɨ chəi Ŋwìə̀ kəbɨ. Chəi zɨə nùŋ tɨkə rɨ Ŋwiə̀. À yɨ rəsìʼ ni chəi zɨ bɨrɨ nɔ nùŋ.
45008008	Chəi bə̂d mbe nɨə ghɨ̀ ɨnû mbe nɨ nyamnyod kəbɨ mbe tɨ̀ mbɨ ghɨ̀ ni fîŋ Ŋwìə̀ bɔŋ ə.
45008009	Àyɨə chəi mbə̀n ə ghɨ̀ ɨnû mbe nɨ nyamnyod ə feenɨə. Mbə mbɨə ghɨ̀ yeʼ mbe nɨ Əzwî ə ghà ɨ nən, əne yɨ əwù ze nɨ Əzwî ə Ŋwiə̀ ə kaŋ yeʼ ɨŋga nən. Ka wə̀d we nɨ chəi Əzwî ə Kristo ɨŋga məd yɨ i wə̀d Kristo.
45008010	Kristo mɨ yeʼ ənɨ ɨfɔtɨ mbɨ nən, ka à bè yeʼi ni tə nyamnyod fə kwɨ ɨmbə̀ʼ ɨnû rɨbɔ̀ŋ, ə əzwî ə zɨ ɨkǎ ɨmbə̀ʼ ɨghəm nɨ mbə̀ fə təm kùʼnɨ̀.
45008011	À mɨ yeʼ nɨ Əzwî ə wə̀d we nɨ nyaʼa zwemnɨ ə Yeso ə yeʼ ɨŋga nən, njɨ məd we nɨ nyaʼa zwemnɨ ə Kristo bɨrɨ bɨ naʼ ɨ̀tènɨ̀ əmbɨ tə nyamnyod te nɨə kwɨə. Wɨ̀ bɨrɨ ghɨ əne ənjìm Əzwî əməd ze nɨ yeʼ ɨŋga nən.
45008012	Əne, kyɨə bɔŋgɔb, tɨ̀ yɨə bə̂d njɔ, àyɨə kaʼi əmbɨ ə nyamnyod, ɨmbə̀ʼ chub ɨchî nɨ nyamnyod kəbɨ.
45008013	Mbə mɨ chub ɨchî nɨ nyamnyod kəbɨ, mbə bɨrɨ kwɨ, àyɨə mbə mɨ che ənjìm Əzwî zwiirɨ ɨnû rɨbɔ̀ŋ mbe nɨ nyamnyod ə ghɨ̀ə̀, mbə bɨrɨ tènə̀.
45008014	Bə̂d mɨjìm mbe nɨ Əzwî ə Ŋwiə̀ ə tùmbɨ̀ə̀ yɨə bɔn Ŋwiə̀.
45008015	Chəi Əzwî ze nɨ Ŋwìə̀ fə naʼ ɨ nən ə ghɨ̀ ni mbə ben ɨ̀bòʼò, əne wɨrɨ kɔ bɔ, àyɨə mbə fə berɨ Əzwî ze nɨ ghɨ əwən ənɨ ə bɔn Ŋwiə̀. À yɨ Əzwî ə ghɨ ni tɨ̀ kyeŋ ni, “Mbǎʼ! mɨ Mbǎʼ!”
45008016	Əzwî ziə fə fɔtɨ mbɨ mba ɨzwî ghà ni tɨ̀ yɨə bɔn Ŋwiə̀.
45008017	Tɨ̀ mɨ yeʼ bɔn, əne yɨ ni tɨ̀ yɨ mə̀jɨnəb Ŋwiə̀ nɨ fɔtɨ ənû əjɨnəb mbɨ Kristo. Əne yɨ ənɨ tɨ̀ zə ŋgəʼ mbɨ məd ɨmbə̀ʼ bɨ berɨ ɨwumnɨ we nɨ Ŋwìə̀ bɨrɨ naʼ ɨ bɔ.
45008018	Mə kyerɨ ni chəi ŋgəʼ ze nɨ tɨə zəə rɨ̀nîn kùʼ ənɨ ɨzeŋɨ zeŋɨ we nɨ Ŋwìə̀ bɨrɨ chwi ɨ na.
45008019	Ɨghɨjìm mbe nɨ Ŋwìə̀ tekɨ mbɨə kàŋə̀ wòmə̀ ni wɨ̀ chwi bɔn mbe nɨ yeʼ mbɨ məd,
45008020	ɨmbə̀ʼ ɨghəm nɨ ɨghɨjìm mbe nɨ wɨ̀ nyaʼa tekɨ nyaʼa berɨ chè ətu ə̀kǒ. Chəi mbɨ nyaʼa berɨ che ətu əko ənɨ ə ɨghəm. Mbɨ nyaʼa berɨ chè ɨchî nɨ wə̀d we nɨ nyaʼa tekɨ ɨghɨ mbe nyaʼa kəbɨ, bə̀ nùŋ ɨkɔndɨ wòm
45008021	ni wɨ̀ bɨrɨ chɨ ɨghɨ mbe nɨ wɨ̀ nyaʼa tekɨ ɨmbə̀ʼ tɨ mbɨ bɔb ə. Wɨ̀ bɨrɨ ghɨ̀ mbɨ chub ənɨ ə ɨghəm ɨŋga ɨzeŋɨ zeŋɨ, ɨmbə̀ʼ ɨghəm nɨ mbɨ yɨə bɔn Ŋwiə̀.
45008022	Tɨ̀ kyerɨ ni ɨ pe rɨ̀nîn, ɨghɨjìm mbe nɨ Ŋwìə̀ nyaʼa tekɨ mbɨə kɨrɨ chwem ɨghabɨ əyi nɨə zu rɨbuʼ ənɨ wɨə nombɨə.
45008023	Ka àmei ɨghɨ mbe nɨ Ŋwìə̀ nyaʼa tekɨ mbe ə chwèmə̀. Mba bə nɨ Əzwî ə Ŋwiə̀ ə yeʼ ɨŋga na, nɨ Əzwî ze ə yeʼ ɨneʼe rɨtu we nɨ Ŋwìə̀ naʼ ɨ na, wɨə bə̀ chwèm ɨŋga ta fîŋ ɨchî nɨ tɨə wòmə̀ ni Ŋwìə̀ nɨŋ əwa ənɨ mbi bɔn, ɨmbə̀ʼ choʼ ta nyamnyod tɨ ənɨ ŋgəʼ rɨjìm.
45008024	Ɨchî nɨ tɨ̀ nuŋ rɨkɔndɨ ɨchî wɔ̂, Ŋwìə̀ fə chɨ əwa rəŋgəʼ. Ɨghɨ mbe nɨ tɨə zəə əne nùŋ rɨkɔndɨ wòm, kaʼi ɨnû nɨ tɨ̀ rɨ̀ nùŋ ɨkɔndɨ wòm. À kɨə we nɨə nùŋ ɨkɔndɨ wòm əghɨ ze nɨ wɨə zə ə?
45008025	À mɨ yeʼ nɨ tɨə nùŋ ɨkɔndɨ wòm əghɨ ze nɨ chəi tɨə zəə, njɨ tɨ̀ bɨrɨ wòm mbɨ ɨyim fîŋ.
45008026	À yɨə bə̀ əndəŋ əndəŋ ni Əzwî ə zɨə wèèrɨ̀ əwa ɨchî nɨ tɨ̀ bɔrɨ, ɨmbə̀ʼ ɨghəm nɨ chəi tɨ̀ kyerɨ ɨchî nɨ kɔŋgɨ ə Ŋwiə̀ ɨchî nɨ tɨ̀ berɨ nɨ kɔ̀ŋgɨ̀. Àyɨə ənɨ chəi tɨ̀ berɨ ɨŋgam nɨ ghàm, Əzwî ziə ə zɨə kɔ̀ŋgɨ̀ ə Ŋwiə̀ ənɨ a ɨghəm.
45008027	Əne Ŋwìə̀ we nɨə kyèʼrɨ̀ə̀ fîŋ ə kyerɨ ɨkɔndɨ we nɨ Əzwî ə berɨ, ɨmbə̀ʼ ɨghəm nɨ Əzwî ə zɨə kɔ̀ŋgɨ̀ ə Ŋwiə̀ ɨgwɨ ə bə̂d Ŋwiə̀ ɨchî nɨ Ŋwìə̀ kəbɨ.
45008028	Tɨ̀ kyerɨ ni ənɨ ɨnû jìm, Ŋwìə̀ wɨə fàʼə̀ ni bə̂d mbe nɨ ghaʼ əməd zə ɨ̀chɔ̀m, əne yɨə bə̂d mbe nɨ wɨ̀ nyaʼa tɔŋ ni mbɨ yeʼ mbɨ bə̂d ɨchî nɨ wɨ̀ nyaʼa fə nuŋɨ.
45008029	Bə̂d mbe nɨ Ŋwiə̀ nyaʼa be kyerɨ, wɨ̀ nyaʼa fə bə̀ chɔʼ nùŋ ni mbɨ bɨrɨ yeʼ ɨghabɨ i Wan, ɨmbə̀ʼ Wan we yeʼ wan fə̀d ɨŋga ɨnəbɨ kyeŋ.
45008030	Bə̂d mbe nɨ wɨ̀ nyaʼa chɔʼɔ, wɨ̀ nyaʼa bə̀ tɔŋ ənɨ mbi; mbe nɨ wɨ̀ nyaʼa tɔŋə, wɨ̀ nyaʼa bə̀ ghɨ̀ mbɨ təm kùʼnɨ̀; mbe nɨ wɨ̀ nyaʼa ghɨ mbɨ təm kùʼnɨ̀, wɨ̀ nyaʼa bə̀ ghɨ̀ mbɨ berɨ ɨwumnɨ.
45008031	Tɨ̀ kɨə wò gha ni ye ɨmbə̀ʼ ənû zɔ̂ ə? Ŋwìə̀ mɨ yeʼ i mbɨ na, à kɨə we nɨ tɨ̀ wɨ̀ baŋ əwa ə?
45008032	Məd we nɨ chəi wɨ̀ nyaʼa yim i Wan rəbɔʼɔ, àyɨə wɨ̀ nyaʼa nàʼ əməd ənɨ əghɨ ə̀fà ɨgwɨ mba ɨtu mbà mɨjìm, ka məd mbɨ i Wan wa bɨrɨ naʼ i ɨghɨjìm ɨ na ə?
45008033	À kɨə we nɨ bɨrɨ zɨ ɨsaʼi ɨgun ə bə̂d mbe nɨ Ŋwìə̀ chɔʼ ə? À yɨə Ŋwìə̀ benɨ ni mbɨ fə təm kùʼnɨ̀.
45008034	À kɨə we nɨ bɨrɨ gha ni mbɨ fə gù ɨsaʼi ə? À wa kɨə Kristo Yeso nɨ nyaʼa kwɨ, ee, nɨ Ŋwìə̀ nyaʼa zwemnɨ, nɨ chub əbà əbɔ ə jɨgɨ ə Ŋwiə̀, kɔ̀ŋgɨ̀ əməd ɨgwɨ mba ɨtu ə?
45008035	À kɨə we bɨrɨ ghabrɨ əwa tɨ ənɨ ɨchî nɨ Kristo ghaʼ əwa ə? À kɨə ŋgəʼ, kɨ̀ à kɨ ɨnû ka ka, kɨ̀ à kɨ ənû nɨ nwendɨ tɨkyerɨ-ɨwu, kɨ̀ à kɨ ə njì kǎ kǎ, kɨ̀ à kɨ ənû nɨ yen tɨ̀sɔ̀ʼ ɨkyerɨ, kɨ̀ à kɨ ənû nɨ nim, kɨ̀ à kɨ ənû nɨ kwɨ ɨchû ɨbi ə?
45008036	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ɨmbə̀ʼ əwe, bə̂d mbɨə zwiirɨ əwa ɨni jìm. Ɨ mbɨə nɨŋ əwa ɨghabɨ ni tɨ̀ yɨə njɨ̀g nɨ mbɨə wo kyemɨ.”
45008037	Chə̂, ɨŋga ɨnû mbɔ̂ jìm, tɨ̀ chè bə̂d mbe nɨ che bid ənjìm əməd we nɨ ghaʼ əwa.
45008038	Mə kàŋ kyerɨ ni ka àbei ɨvɨ, kɨ̀ ɨ̀tènɨ̀, kɨ̀ mbɨ̀aŋgɨrə̀, kɨ̀ ɨzwî mbe nɨ yeʼ əton ɨkaŋ, kɨ̀ ɨghɨ mbe nɨ yeʼ rɨ̀nîn, kɨ̀ mbe nɨ bɨrɨ yeʼe,
45008039	kɨ̀ ɨghɨ mbe nɨ yeʼ ɨkaŋ, kɨ̀ mbe nɨ yeʼ ɨŋga si, kɨ̀ əghɨ ə mɔʼɔ ə cherə rəbɔʼ ɨghɨ mbe nɨ Ŋwiə̀ tekɨ, mbe tɨ̀ mbɨ ghabrɨ əwa tɨ ənɨ ɨchî nɨ Ŋwìə̀ ghaʼ əwa ɨchî nɨ tɨ̀ yeʼ ənɨ ɨfɔtɨ mbɨ Kristo Yeso, a Ə̀nùŋɨ̀sɨg.
45009001	Mə wɨə ghà rəsìʼ ɨchî nɨ mə yeʼ ənɨ ɨfɔtɨ mbɨ Kristo. Chəi mɨə ghàə̀ mɨghab. Əzwî ə Zeŋɨ ze nɨ yeʼ ɨŋga mɨ fîŋ ə fə ghɨ̀ mə kyerɨ ni chəi mɨə ghàə̀ mɨghab.
45009002	Ə̀kə̀nɨ̀ mbɨ ə ŋgəʼ nɨ chəi ɨnwǐ fə swi ɨŋga mɨ fîŋ.
45009003	Mə nyaʼa kàŋ kə̀b ni njɨ Ŋwìə̀ zɨ ndɔ̀n ɨgwɨ num, sob əmɨ tɨ ənɨ ɨfɔtɨ we nɨ mə berɨ mbɨ Kristo ɨmbə̀ʼ ətu mbɨ bɔŋgɔb mbe nɨ tɨ̀ fɔtɨ ɨnəbɨ.
45009004	Mbɨ yɨ mɨ̀Izre. Ŋwìə̀ nyaʼa fə nɨŋ mɨ̀mə̌d ənɨ mbi bɔn, əne ghɨ̀ mbɨ zə ɨzeŋɨ zeŋɨ. Wɨ̀ nyaʼa san tɨso mbɨ mɨ̀mə̌d, nàʼ rɨkə əmbɨ mɨ̀mə̌d, ghɨ̀ mbɨ wumnɨ əməd bə̀ kàʼ ɨnû nɔnɔʼ əmbɨ mɨ̀mə̌d.
45009005	Mbɨ yɨə bɔn tɨ ənɨ əghaŋ mɨ̀mbǎʼ ɨnəbɨ mɨ̀Izre. Wə̀d we nɨ Ŋwìə̀ zɔʼɔ ə jwɨ̀ rɨŋga ɨnəbɨ we. Məd yɨə Ŋwìə̀ we nɨə tùmbɨ̀ ɨghɨjìm. Tɨ̀ yiirɨ ə Ŋwiə̀ koŋ. À yɨ əne.
45009006	Kaʼi ɨghabɨ ni ɨŋgam Ŋwiə̀ nyaʼa chè ətu ə̀kǒ. Əne mbə̀ kyerɨ ni ka mɨ̀Izre mɨ̀jìm yɨ ə bə̂d Ŋwiə̀.
45009007	Ka bɔn mɨjìm tɨ ənɨ əghaŋ ə Abràham yɨ ə bɔn Ŋwiə̀. Ŋwìə̀ nyaʼa ghà əmbɨ Abràham ni, “À yɨ ənjìm ə Aizìk nɨ à bɨrɨ berɨ bɔn mbe nɨ mə̀ kaʼ ɨ ne.”
45009008	Əzɔ̂ ə chwi ni kaʼi bɔn mɨjìm tɨ ənɨ əghaŋ ə Abràham nɨ yeʼ bɔn Ŋwiə̀. À yɨə bɔn mbe nɨ Ŋwìə̀ kaʼ ənû əmbɨ mɨ̀mə̌d yeʼ bɔn tɨ ənɨ əghaŋ ə Abràham.
45009009	Ənû ze nɨ Ŋwìə̀ nyaʼa kaʼi yɨ ni, “Ənɨ ə nyùmə̀ wɔ̂ əghəm əwu, mə bɨrɨ wɨrɨ yeʼe, əne Sèra bɨrɨ gywɨ wan mbaŋə̀.”
45009010	Kaʼi əjìm əze. Ənû ɨghabɨ əzɔ̂ ə nyaʼa bə̀ ghɨ̀ ənɨ ə Rèbekà ənɨ wɨ̀ nyaʼa bɔŋ ɨbum gywɨ mɨ̀ŋwìə̀ mbɨ ɨnom mɔʼ. Ɨnom we yɨə Aizìk nɨ yeʼ a mbǎʼ kyeŋ rəŋwe.
45009011	Àyɨə bɔŋ Rèbekà nyaʼa sɨə gywɨ mɨ̀mə̌d, kɨ̀ bɔŋ bɔn mbe nyaʼa sɨə ghɨ̀ ənû ə chɔ̀m kɨ̀ ənû rɨbɔ̀ŋ, (əne yɨ ɨmbə̀ʼ ənû ze nɨ Ŋwìə̀ ə chɔʼɔ mbi bə̂d ə wo ɨmbì
45009012	kaʼi ɨmbə̀ʼ ɨnû mɔʼɔ mbe nɨ mbɨ nyaʼa ghɨ̌, à yɨ ɨmbə̀ʼ ɨchî nɨ Ŋwìə̀ nyaʼa tɔŋ mɨ̀mə̌d), Ŋwìə̀ nyaʼa ghà ɨ bɔ ni, “Wɨ kyeŋ bɨrɨ fàʼ əmbɨ wɨ kwa.”
45009013	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Mə nyaʼa ghaʼ ə Jekɔ̂b, àyɨə mə nyaʼa bàn ə Esaò.”
45009014	Əne tɨ̀ kɨə wo gha ni yè ə? Ni Ŋwìə̀ wɨə ghɨ̀ ɨnû nɨ chəi mbɨ kùʼnɨ̀ ə? Chə̂!
45009015	Wɨ̀ nyaʼa ghà əmbɨ Mose ni, “Mə bɨrɨ diirɨ wə̀d we nɨ mə ghaʼ nɨ dììrɨ̀, bə̀ kə̀n ənɨ we nɨ mə ghaʼ nɨ kə̀n ənɨ məd.”
45009016	Əne yɨ ni, ka Ŋwìə̀ wɨə dììrɨ̀ i bə̂d ɨchî nɨ bə̂d mɨ̀sɔŋɨchù kəbɨ, kɨ ɨmbə̀ʼ ɨnû mɔʼɔ mbe nɨ mbɨə ghɨ̀ə̀. Ŋwìə̀ wɨə dììrɨ̀ə̀ bə̂d ɨchî nɨ wɨ̀ ghaʼi.
45009017	Ə zɨ ɨŋga Ə̀ŋwàʼnɨ̀ ə Ŋwiə̀ ni Ŋwìə̀ nyaʼa ghà əmbɨ Ferò ni, “Mə nyaʼa nùŋ əwe ənɨ ɨfɔ̀n ɨmbə̀ʼ nɨŋ əwe chwi mɨ ɨka. Əze ə bɨrɨ ghɨ ni bə̂d gha ənû ɨmbə̀ʼ əmɨ ɨŋga ɨsɨg jìm.”
45009018	Əne məd wɨə dììrɨ̀ə̀ wə̀d we nɨ wɨ̀ kə̀b nɨ dììrɨ̀. Ɨ wɨə bə̀ tuurɨə fîŋ wə̀d we nɨ wɨ̀ kə̀b nɨ tuurɨ fîŋ məd.
45009019	Mbə bɨrɨ biirɨ ɨ num ni, “Ŋwìə̀ kɨə kɨrɨ zɨ əzɨ ə bə̂d ɨmbə̀ʼ ə yè ə? À kɨə we nɨ tɨ̀ wɨ̀ ton ənû ze nɨ Ŋwìə̀ kə̀b ə?”
45009020	Àwɔ̀ wə̀d mɨ̀sɔŋɨchù kɨə kaŋ əwe nɨ bɨrɨ wiirɨ ɨŋgam əmbɨ ə Ŋwiə̀ ə? Tɨ̀ əghɨ ze nɨ mbɨ bɔmɨ wɨrɨ ghà əmbɨ ə wə̀d we nɨ bɔm əməd ni, “À bɔm əmɨ əni ɨmbə̀ʼ ə yè ə?”
45009021	Chəi əbɔm rɨkyiŋ wa berɨ ɨka ɨgun əbɔm ə, ɨ nɨŋ mbə̀ʼ əbɔmɨ fibɨ̀ bɔm tɨkyiŋ rɨbe əŋgu, fɨ fibɨ̀ ənɨ əni ənû, fɨ fibɨ̀ ɨ zɨ ɨghɨ ɨŋga əbəŋ əbəŋ ə?
45009022	Ŋwìə̀ nyaʼa kə̀b chwi i ɨsə ɨtəm bə̀ ghɨ̀ ni bə̂d kyerɨ ɨka məd. Àyɨə wɨ̀ nyaʼa kaŋ yim fîŋ mbɨ ə bə̂d mbe nɨ nyaʼa ghɨ ni wɨ̀ sə ɨtəm. Bə̂d mbe nɨ nyaʼa ghɨ ni wɨ̀ sə ɨtəm yɨ mbe nɨ nyaʼa berɨ kwɨ.
45009023	Wɨ̀ nyaʼa bə̀ kə̀b chwi i mbɔ̂n ze nɨ chəi zɨ̀ bɨrɨ nɔ mì, nɨ yeʼ mbɔ̂n ze nɨ wɨ̀ chwɨ ɨgwɨ ə bə̂d mbe nɨ wɨə dììrɨ̀ə̀. Bə̂d mbe nɨ wɨə dììrɨ̀ə̀ yɨ mbe nɨ wɨ̀ nyaʼa fə tekɨ ni mbɨ chub ɨŋga ɨwumnɨ məd.
45009024	Tɨ̀ yɨə bə̂d mbe nɨ wɨ̀ nyaʼa tɔŋ ənɨ mbi. Chəi wɨ̀ nyaʼa tɔŋ əwa àmei rəkaʼ mɨ̀Jû. Wɨ̀ nyaʼa bə̀ tɔŋ rəkaʼ bə̂d mbe nɨ kaʼi mɨ̀Jû.
45009025	Wɨ̀ nyaʼa fə ghà ɨŋga Ə̀ŋwàʼnɨ̀ ze nɨ wə̀d ɨ̀kə̀n Hosià nyaʼa ŋwaʼnɨ ni, “Bə̂d mbe nɨ ka mɨ̀mə̌d yɨə nyaʼa ə mbɨ bə̂d, mə bɨrɨ tɔŋ ənɨ 'Mbɨ bə̂d.' Mbe nɨ chəi mə̀ nyaʼa ghaʼi, mə bɨrɨ tɔŋ ənɨ 'Bə̂d nɨ mə̀ ghaʼi kwàʼ rɨŋgəʼ.'
45009026	Ɨŋga əsɨ ze nɨ mbɨ nyaʼa gha əmbɨ mɨ̀mə̌d ni, 'Ka mbə yɨ ə mbɨ bə̂d,' mbɨ bɨrɨ tɔŋ mɨ̀mə̌d ənɨ ə 'Bɔn Ŋwiə̀ we nɨ yeʼ ɨkǎ.'”
45009027	Aizayà nyaʼa zə̀ʼ ɨmbə̀ʼ ə Izre ghà ni, “Ka à bè yeʼi ni ɨnun mɨ̀Izre yɨ ɨghabɨ rɨsi əŋgo rɨ̀bàà, àmei mbe nɨ buʼu bɨrɨ jwɨ̀ rəŋgəʼ,
45009028	ɨmbə̀ʼ ɨghəm nɨ Ə̀nùŋɨ̀sɨg bɨrɨ zambɨ sob mɨsaʼi bə̂d rɨ ɨgwɨ ə si fən ɨghəm mɔʼ.”
45009029	Aizayà nyaʼa bè ghà ni, “À mɨ yeʼ nɨ chəi Ə̀nùŋɨ̀sɨg nyaʼa nuŋ bɔn ɨ na, njɨ wɨ̀ nyaʼa fə nimnɨ əwa màànɨ̀, ɨchî nɨ wɨ̀ nyaʼa nimnɨ ə Sodòm mbɨ Gòmorà.”
45009030	Tɨ̀ kɨə wo gha ni yè? Tɨ̀ bɨrɨ gha ni bə̂d mbe nɨ kaʼi mɨ̀Jû, nɨ chəi mbɨ nyaʼə kə̀b ənû nɨ təm kùʼnɨ̀, fə təm kùʼnɨ̀ ənjìm ɨbenɨ.
45009031	Àyɨə chəi mɨ̀Izre nɨ nyaʼə kə̀bə̀ ni mbə̀ təm kùʼnɨ̀ ənjìm rɨkə nyaʼa təm kùʼnɨ̀, ɨmbə̀ʼ ɨghəm nɨ chəi mbɨ nyaʼə nùŋə̀ rɨkə te.
45009032	Əton kɨ ni yè ə? À yɨ ɨmbə̀ʼ ɨghəm nɨ chəi mbɨ nyaʼa kəb ənû nɨ təm kùʼnɨ̀ ənjìm ɨbenɨ. Mbɨ nyaʼa ghɨ̀ ɨghabɨ ni ənû nɨ təm kùʼnɨ̀ yɨ ənjìm ɨnû mbe nɨ mbɨ nyaʼə ghɨ̀ə̀. Mbɨ fə tɨ̀grɨ̀ ɨgun “ɨti we nɨ bə̂d ə tɨ̀grɨ̀ ɨgun.”
45009033	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Zə, mə fə nùŋ ɨti ə Zayɔ̀n nɨ bɨrɨ ghɨ ni bə̂d tɨ̀grə, ɨwɔ̌ nɨ bɨrɨ ghɨ ni mbɨ gu ə. Chəi Ŋwìə̀ bɨrɨ naʼ tɨ̀nìd ətu əmbɨ wə̀d we nɨ nuŋ fîŋ ɨgwɨ məd.”
45010001	Mbɨ bɔŋgɔb, əghɨ ze nɨ mɨ fîŋ ə kə̀bə̀, nɨ mɨə bə̀ kɔ̀ŋgɨ̀ ə Ŋwiə̀ ɨmbə̀ʼ əzɨ əwən yɨ ni wɨ̀ chɨ mɨ̀Izre rəŋgəʼ.
45010002	Mə we tɨ̀ mə ben ni ɨ mbɨə zɨ̀ ətu nɨ faʼ əmbɨ ə Ŋwiə̀, àyɨə chəi mbɨ zɨ ətu yeʼ ɨgun ənû ze nɨ mbɨ kyerɨ ɨmbə̀ʼ ə Ŋwiə̀.
45010003	Chəi mbɨ kyerɨ ɨchî nɨ Ŋwiə̀ ə ghɨ̀ ni bə̂d təm kùʼnɨ̀. Ɨ mbɨə kə̀bə̀ yeʼ mbə mɨnə̂njɨ̀ nɨ ghɨ ni mbə̀ təm kùʼnɨ̀. Chəi mbɨ nyaʼa gundɨ ə si ɨmbə̀ʼ Ŋwiə̀ ghɨ ni mbɨ təm kùʼnɨ̀.
45010004	Tɨkə rɨ Mose fə nwì ənɨ ə Kristo, ɨmbə̀ʼ wə̀d jìm we nɨ nuŋ fîŋ ɨgun ə Kristo təm kùʼnɨ̀.
45010005	Mose nyaʼa ŋwàʼnɨ̀ ɨmbə̀ʼ ɨnû nɨ təm kùʼnɨ̀ ɨchî nɨ zɨə yeʼ rɨkə ni, “Wə̀d we nɨə ghɨ̀ ɨnû mbe nɨ yeʼ ɨŋga rɨkə bɨrɨ chub ɨkǎ ɨmbə̀ʼ rɨwən.”
45010006	Àyɨə ənû nɨ təm kùʼnɨ̀ ɨchî nɨ wə̀d nuŋ fîŋ ɨgun ə Kristo ə ghà ni, “Tɨrə̀ ghà e ɨŋga e fîŋ ni, 'À kɨə we nɨ bɨrɨ wo nyɨ ɨkaŋ ə?'” (Əne yɨ ɨmbə̀ʼ swi ə Kristo ə si).
45010007	“Kɨ̀ 'À kɨə we nɨ bɨrɨ swiʼ ɨŋga əbeŋ ɨvɨ bə̂d ə?'” (Əne yɨ ɨmbə̀ʼ zwemnɨ ə Kristo nɨŋ əməd kɔʼ).
45010008	Ə̀ŋwàʼnɨ̀ ə Ŋwiə̀ kɨə ghàə̀ ni yè ə? Ə zɨə ghàə̀ ni, “Ɨŋgam we wɨ ɨban ne, ɨ wɨ ɨŋga e ɨchû bə̀ fɔrɨ ɨŋga e fîŋ” (əne yɨ ɨŋgam ɨmbə̀ʼ ɨbenɨ we nɨ tɨə ghà ɨmbə̀ʼ wɨwən).
45010009	À mɨ ghà ənɨ e ɨchû ni Yeso yɨ Ə̀nùŋɨ̀sɨg bə̀ ben ɨŋga e fîŋ ni Ŋwìə̀ nyaʼa zwemnɨ əməd, à bɨrɨ jwɨ rəŋgəʼ.
45010010	À yɨ ɨmbə̀ʼ ɨchî nɨ wə̀d benɨ nɨ ghɨ̀ ni wɨ̀ təm kùʼnɨ̀. À yɨə bə̀ ɨmbə̀ʼ ɨchî nɨ wə̀d ə ghàm ənɨ i ɨchû nɨ ghɨ̀ ni wɨ̀ jwɨ rəŋgəʼ.
45010011	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ka Ŋwìə̀ bɨrɨ naʼ i tɨ̀nìd ətu əmbɨ wə̀d we nɨ nuŋ fîŋ ɨgwɨ məd,”
45010012	ɨmbə̀ʼ ɨghəm nɨ chəi ɨkwepɨ əkaʼ mɨ̀Jû mbɨ ə bə̂d mbe nɨ kaʼi mɨ̀Jû. Àmei Ə̀nùŋɨ̀sɨg we mɔʼ nɨ yeʼ Ə̀nùŋɨ̀sɨg ɨgwɨ ə bə̂d mɨjìm. Àmei məd ə bə̀ zɨ̀ əbɔrəbɔd əbu əbu ɨgwɨ ə bə̂d mɨjìm mbe nɨə kɔ̀ŋgɨ̀ əməd.
45010013	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Wə̀d jìm we nɨə kɔ̀ŋgɨ̀ ə Ŋwiə̀ ənɨ ɨkum Ə̀nùŋɨ̀sɨg bɨrɨ jwɨ rəŋgəʼ.”
45010014	Àyɨə bə̂d kɨə wo kɔŋgɨ əməd rɨ yè nɨ chəi mbɨ nuŋ tə fîŋ ɨgwɨ məd ə? Mbɨ kɨə wo nuŋ tə fîŋ ɨgwɨ məd rɨ yè nɨ chəi mbɨ kweʼ zu ənû ɨmbə̀ʼ əməd ə? Mbɨ kɨə wo zu ənû ɨmbə̀ʼ əməd rɨ yè nɨ chəi wə̀d ghà ɨŋgam Ŋwiə̀ əmbɨ mɨ̀mə̌d ə?
45010015	Mbɨ kɨə wo gha ɨŋgam Ŋwiə̀ ɨmbə̀ʼ əməd rɨ yè nɨ chəi mbɨ tom mɨ̀mə̌d ə? Ə zɨ ɨŋga Ə̀ŋwàʼnɨ̀ ə Ŋwiə̀ ni, “À yɨə kàŋ ənû ə chɔ̀m ni bə̂d mbe nɨə ghà ɨkə̂n chɔ̀m mbɨə yeʼe!”
45010016	Àyɨə kaʼi bə̂d mɨjìm kɨrɨ ben ɨkə̂n chɔ̀m we. Wə̀d ɨ̀kə̀n Ŋwìə̀ Aizayà nyaʼa ghà ni, “Ə̀nùŋɨ̀sɨg, à kɨə we fə ben ɨkə̂n we nɨ tɨə ghà ə?”
45010017	Əne ɨbenɨ wɨə yeʼe tɨ ənɨ ɨnû mbe nɨ bə̂d ə zuə, ɨnû mbe nɨ bə̂d ə zuə mbɨə yeʼe ənjìm ɨnû mbe nɨ mbɨ ghà ɨmbə̀ʼ ə Kristo.
45010018	Àyɨə mə wɨə biirɨə ni: chəi mbɨ kɨrɨ zu ə? Təsìʼ yɨ ni mbɨ fə zu. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ɨkə̂n we nɨ mbɨə ghàə̀ fə jàŋ si jìm, mɨŋgam mɨ̀mə̌d fə wò pè ɨnwǐ ɨsɨg.”
45010019	Mə yì biirɨ ni, chəi mɨ̀Izre nyaʼa zu ɨtu mɨ̀mə̌d zeŋ ə? Tɨtu, Mose nyaʼa ghà ni, “Mə bɨrɨ ghɨ̀ ni mbə̀ ghɨ ə̀dìì ɨgwɨ ə bə̂d mbe nɨ chəi mbɨ kuʼ ənɨ tɨ̀ mbɨ tɔŋ ənɨ əbeŋ. Mə bɨrɨ nɨŋ əbeŋ nɨ bə̂d məd yeʼ əneŋ əneŋ, ghɨ̀ mbə sə ɨtəm.”
45010020	Aizayà nyaʼa berɨ fîŋ nɨ kǎ ɨchî nɨ wɨ̀ nyaʼa gha ni, “Bə̂d mbe nɨ chəi mbɨ nyaʼə kəb əmɨ fə zə əmɨ. Mə fə chwi mɨ ɨnyod əmbɨ ə bə̂d mbe nɨ chəi mbɨ nyaʼə biirɨ əmɨ.”
45010021	À yeʼ ɨmbə̀ʼ ə Izre, wɨ̀ nyaʼa ghà ni, “Mə zǐ zi sèm mbɨ ɨbɔ ɨmbə̀ʼ nɨŋ bə̂d nɨə ghɨ̀ rɨ̀zuə̀ bə̀ kà ətu.”
45011001	Mə wɨə biirɨə ni Ŋwìə̀ wa fə ton mbi bə̂d ə? Chə̂! Mə yɨə wə̀d Izre. Mə yɨə wan tɨ ənɨ əghaŋ ə Abràham. Mə yɨ rɨŋga ɨnəbɨ Benjamìn.
45011002	Chəi Ŋwìə̀ kɨrɨ ton mbi bə̂d mbe nɨ wɨ̀ nyaʼa be chɔʼ. Chəi mbə̀ kyerɨ ənû ze nɨ Ə̀ŋwàʼnɨ̀ ə Ŋwiə̀ ə gha ɨmbə̀ʼ Èlaijà, ɨchî nɨ wɨ̀ nyaʼa gha əmbɨ ə Ŋwiə̀ ɨmbə̀ʼ ənû ze nɨ mɨ̀Izre nyaʼa ghɨ̀ ə?
45011003	Wɨ̀ nyaʼa ghà ni, “Ə̀nùŋɨ̀sɨg, mbɨ fə zwiirɨ mbe bə̂d ɨ̀kə̀n bə̀ sàʼ te rɨkwi ɨjə̀ŋ ə̀fààrɨ̀. Àmei mɔ̌ mɔʼ sɨ bùʼ. Ɨ mbɨə bə̀ kə̀b zwiirɨ əmɨ.”
45011004	Ŋwìə̀ nyaʼa wììrɨ̀ ɨ bɔ ni yè ə? Wɨ̀ nyaʼa ghà ɨ bɔ ni, “Mə fə nùŋ bə̂d chuʼ sambe ənɨ mbum, nɨ chəi mbɨ kɨrɨ wumnɨ ŋwìə̀ əko we nɨ mbɨə tɔŋ ənɨ ə Bal.”
45011005	Əne bə̂, ənɨ ə nyùmə̀ wɔ̂ rɨ̀nîn, ə̀bùʼ ə bə̂d ə zɨ əŋgu nɨ Ŋwiə̀ chɔʼ ənjìm ɨ̀chɔ̀m məd.
45011006	Wɨ̀ nyaʼa chɔʼ bə̂d mbe ənjìm ɨ̀chɔ̀m məd, kaʼi ɨmbə̀ʼ ɨnû mbe nɨ mbɨ nyaʼa ghɨ̌. À kɨ nɨ wɨ̀ nyaʼa chɔʼ mɨ̀mə̌d ənjìm ɨnû mbe nɨ mbɨ nyaʼa ghɨ̌, njɨ ka ɨ̀chɔ̀m Ŋwiə̀ yɨə wɨrɨ i ɨ̀chɔ̀m Ŋwiə̀.
45011007	Əne kɨ nɨ yè ə? Chəi mɨ̀Izre nyaʼa berɨ əghɨ ze nɨ mbɨ nyaʼə kə̀bə̀. Bə̂d mbe nɨ Ŋwìə̀ nyaʼa chɔʼɔ nyaʼa berɨ əzɨ əwən, àyɨə ə̀bùʼ ə bə̂d nyaʼa ghɨ̀ tə fîŋ tu.
45011008	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ŋwìə̀ nyaʼa nàʼ əzwî ze nɨə ghɨ̀ ni bə̂d fundɨ əmbɨ mɨ̀mə̌d, bə̀ nàʼ əghə ɨmbə̀ʼ tɨ mbɨ zə ə ɨsɨ bə̀ nàʼ ɨ̀tǒŋ ɨmbə̀ʼ tɨ mbɨ zu ə ɨnû. Mbɨ nyaʼa chub əne yeʼe pè rə̀chɔ̀ŋ.”
45011009	Dèvîd nyaʼa bə̀ ghà ni, “Əsɨ ze nɨ mbɨə jɨg əŋgu yɨ ətam nɨ mbɨ bɨrɨ gywɨ mɨ̀mə̌d ɨŋga. À yɨə bə̀ əgum ze nɨ mbɨ bɨrɨ gu ɨgun, bə̀ yeʼ əsɨ nɨ mbɨ bɨrɨ chə mɨ̀mə̌d əŋgu.
45011010	Əghə mɨ̀mə̌d ə fə fin ɨmbə̀ʼ tɨ mbɨ zə ə ɨsɨ. Njìm tɨ mɨ̀mə̌d fə bə̀ gumə koŋ.”
45011011	Əne mə wɨə biirɨə ni mbɨ wa kə̀ʼ tɨgrɨ ɨmbə̀ʼ wɨrɨ gu ə? Chə̂! À yɨ ɨmbə̀ʼ ɨchî nɨ mbɨ nyaʼa gu ənû nɨ bə̂d mbe nɨ kaʼi mɨ̀Jû nyaʼa jwɨ rəŋgəʼ. Mbɨ nyaʼa jwɨ̀ ɨmbə̀ʼ mɨ̀Jû ghɨ ə̀dìì.
45011012	À mɨ yeʼ nɨ ɨgu-ənû mɨ̀Jû nyaʼa ghɨ ni bə̂d rɨŋga ɨsɨg jɨg ɨ̀chɔ̀m, bə̀ ghɨ̀ ni ɨchî nɨ mbɨ nyaʼa ton ə Ŋwiə̀ ə nyaʼa ghɨ̀ ni bə̂d mbe nɨ kaʼi mɨ̀Jû jɨg ɨ̀chɔ̀m, njɨ à yɨ ənû nɨ bɔŋɨ ni mɨ̀Izre mɨ̀jìm fə fɔtɨ əbɔʼ mɨ̀mə̌d!
45011013	Mə yɨ əni ghàm ɨ nən, mbə̀n mbe nɨ kaʼi mɨ̀Jû. Ɨchî nɨ mə̀ yeʼ wə̀d tom əmbɨ ə bə̂d mbe nɨ kaʼi mɨ̀Jû, mə wɨə zɨ̀ ətu ənɨ ə̀fàʼì ze nɨ Ŋwìə̀ chɔʼ əmɨ ni mə̀ faʼ ə
45011014	ɨmbə̀ʼ mbɨ bɔŋgɔb mɨ̀Jû ghɨ ə̀dìì əne ghɨ̀ mə chɨ mbɨ mɔʼɔ rəŋgəʼ.
45011015	Ɨchî nɨ Ŋwìə̀ nyaʼa ton mɨ̀mə̌d nyaʼa mɨ chwi ni wɨ̀ fə maanɨ taŋ mbɨ ə bə̂d rɨŋga ɨsɨg, njɨ ka ɨchî nɨ wɨ̀ wɨrɨ ben mɨ̀mə̌d rɨ wa chwi i ni mbɨ fə kwɨ wɨrɨ zwemə ə?
45011016	Mbɨ mɨ yeʼə nàʼə̀ ŋgə̀ŋ rɨtu ənɨ əghɨ ə̀fà əmbɨ ə Ŋwiə̀, njɨ ŋgə̀ŋ ze jìm yɨ zɨ məd. Mbɨ mɨ yeʼə nàʼ əghaŋ əzed ənɨ əghɨ ə̀fà əmbɨ ə Ŋwiə̀, njɨ rɨtəb rɨjìm yɨə bə̀ rɨ məd.
45011017	Mbɨ nyaʼa sopɨ rɨtəb mɔʼɔ rɨ ənɨ əzed olìf chɔ̀m, əne nɨŋ ɨghə rɨ ənɨ əzed ə olìf bǔʼ wò ban ənɨ əzed ə olìf chɔ̀m ze, ɨmbə̀ʼ wɨ sɔ mɨnib rɨ ənɨ əghaŋ əzed ə olìf chɔ̀m. Mbə̀n bə̂d nɨ kaʼi mɨ̀Jû yɨ ɨghabɨ ɨghə rɨ ənɨ əzed ə olìf bǔʼ nɨ mbɨ nɨŋ ban ənɨ əzed ə olìf chɔ̀m.
45011018	Əne tɨ mbə̀ goŋ ə ɨgɔ̂ ɨmbə̀ʼ ɨghəm nɨ mbə̀ fə nɨŋ rɨmbin rɨtəb te nɨ mbɨ sopɨ. Mbə mɨ yeʼə goŋ ɨgɔ̂, njɨ mbə̀ kyerɨ ni kaʼi mbə̀n ə jə əghaŋ ze, à yɨ əghaŋ ze ə jə əwən.
45011019	Wə̀d mɔʼɔ rəbɔʼ nən bɨrɨ ghà ni, “Mbɨ nyaʼa sopɨ rɨtəb te ɨmbə̀ʼ ban əmɨ ənɨ rɨmbin mɨ̀mə̌d.”
45011020	Əze yɨ rəsìʼ. Mbɨ nyaʼa sopɨ rɨtəb te, əne yɨ mɨ̀Jû, ɨmbə̀ʼ ɨghəm nɨ chəi mbɨ nyaʼa benɨ, àyɨə mbən ə təm kàànɨ̀ àmei ɨmbə̀ʼ ɨchî nɨ mbə̀ benɨ. Əne tɨ mbə̀ nɔ ə ɨnyod, àyɨə mbə̀ we əwən ɨmbə̀ʼ ənû ze nɨ tɨ̀ zɨə ghɨ̀.
45011021	À mɨ yeʼ nɨ chəi Ŋwìə̀ nyaʼa saŋ rɨtəb chɔ̀m te ni tɨ chubɨ, njɨ chəi wɨ̀ bɨrɨ bɨ saŋ əwən.
45011022	Mbə̀ zə ɨchî nɨ Ŋwìə̀ ə ghɨ̀ ɨ̀chɔ̀m bə̀ tɔə. Ɨ wɨə tɔ əmbɨ ə bə̂d mbe nɨə gù ənû, àyɨə ɨ wɨə ghɨ̀ ɨ̀chɔ̀m ənɨ ə nən, əne mbə̀ chub àmei ɨŋga ɨ̀chɔ̀m məd. Mbə mɨ ton ghɨ ə əne, wɨ̀ bɨrɨ bɨ sob əwən waʼ.
45011023	Ka àbei mɨ̀Jû, mbɨ mɨ waʼ ɨchî nɨ chəi mbɨ benɨ, Ŋwìə̀ bɨrɨ wɨrɨ ban mɨ̀mə̌d, ɨmbə̀ʼ ɨghəm nɨ məd ə berɨ ɨka nɨ wɨrɨ ban mɨ̀mə̌d ənɨ əzed ə chɔ̀m ze ɨghəm cherə.
45011024	À mɨ yeʼ nɨ mbɨ fə sob əwən tɨ ənɨ əzed ə olìf bǔʼ, əne ban ənɨ əzed ə olìf konɨ, nɨ kaʼi ɨchî nɨ zɨə berɨ nɨ yeʼ we, njɨ zɨə zàm ni mbɨ bɨrɨ wɨrɨ ban rɨtəb te ənɨ əzed mɨ̀mə̌d.
45011025	Mbɨ bɔŋgɔb, mə kə̀b ni mbə̀ kyerɨ ənû ze nɨ yeʼ ənə̀mə, ɨmbə̀ʼ tɨ mbə̀ kɔndɨ ə ni mbə we əku. Ənû ze yɨ ni: Ŋwiə̀ fə ghɨ̀ ni fîŋ tɨ mɨ̀Izre tu. Tɨ bɨrɨ tu wò pè ənɨ ɨnun bə̂d mbe nɨ kaʼi mɨ̀Jû nɨ berɨ yeʼe əmbɨ ə Ŋwiə̀ fə kuʼu.
45011026	Nyùmə̀ we mɨ kùʼ, mɨ̀Izre mɨ̀jìm bɨrɨ jwɨ rəŋgəʼ. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Wə̀d we nɨ bɨrɨ chɨ bə̂d rəŋgəʼ bɨrɨ yeʼe rɨ ə Zayɔ̀n. Wɨ̀ bɨrɨ nimnɨ ənû ze nɨ chəi bə̂d ə wumnɨ ə Ŋwiə̀ tɨ ənɨ ə bɔn Jekɔ̂b.
45011027	Fɔ̂ yɨə fɨso fe nɨ mə san mbɨ mɨ̀mə̌d ənɨ mə̀ waʼ ɨnû rɨbɔ̀ŋ mɨ̀mə̌d.”
45011028	À yeʼ ɨmbə̀ʼ ɨkə̂n chɔ̀m, mɨ̀Jû yɨə bə̂d pə̀n Ŋwiə̀ ɨmbə̀ʼ əwən. À yeʼ ɨmbə̀ʼ ɨchî nɨ Ŋwìə̀ chɔʼ mɨ̀mə̌d, Ŋwiə̀ ə ghaʼ mɨ̀mə̌d kwàʼ rɨŋgəʼ ɨmbə̀ʼ mɨ̀mbǎʼ mɨ̀mə̌d rəŋwe.
45011029	Ŋwìə̀ mɨ fə nàʼ ɨneʼe əmbɨ ə bə̂d bə̀ tɔŋ mɨ̀mə̌d ənɨ mbi, chəi wɨ̀ bɨrɨ wɨrɨ kwepɨ i fîŋ.
45011030	Ɨchî nɨ mbə̀ nyaʼa kweʼ ghɨ̀ rɨ̀zuə̀ əmbɨ ə Ŋwiə̀, əne tɨ̀nîn wɨ̀ fə dììrɨ̀ əwən ɨmbə̀ʼ ɨghəm nɨ mɨ̀Jû nyaʼa bə̀ ghɨ rɨ̀zuə̀.
45011031	Əne mɨ̀mə̌d mbɨə ghɨ̀ rɨ̀zuə̀ rɨ̀nîn ɨmbə̀ʼ Ŋwìə̀ diirɨ mɨ̀mə̌d ɨchî nɨ wɨ̀ fə diirɨ əwən.
45011032	Ŋwìə̀ fə zɨ̀ bə̂d mɨ̀jìm ə ndəŋ ɨmbə̀ʼ ɨchî nɨ mbɨ nyaʼa ghɨ rɨ̀zuə̀. Wɨ̀ nyaʼa ghɨ̀ əne ɨmbə̀ʼ wɨrɨ diirɨ mɨ̀mə̌d mɨjìm.
45011033	Wəi! Mbə̀ zə ɨchî nɨ Ŋwìə̀ ə ghɨ̀ ɨ̀chɔ̀m ənɨ ə bə̂d mɨ̀jìm. Mbə̀ zə ɨchî nɨ wɨ̀ berɨ ɨwe bə̀ kyerɨ ɨnû jìm! Chəi ənɨ tɨ̀ wə̀d kyerɨ tɨkɔndɨ məd! Chəi ənɨ tɨ̀ wə̀d kyerɨ mɨchî məd!
45011034	Ə zɨ ɨŋga Ə̀ŋwàʼnɨ̀ ə Ŋwiə̀ ni, “À kɨə we nɨ kyerɨ ɨkɔndɨ Ə̀nùŋɨ̀sɨg ə? Kɨ̀ à kɨə we nɨə kəərɨ əməd ə?
45011035	À kɨə we nɨ kweʼ naʼ ɨghɨ ɨ bɔ, ɨmbə̀ʼ wɨ̀ wɨrɨ wì ə?”
45011036	À yɨə məd nyaʼa tekɨ ɨghɨjìm, ɨghɨjìm mbɨ əŋgu ənjìm məd, ɨghɨjìm yɨə bə mbɨ məd. Tɨ̀ wumnɨ əməd koŋ. À yɨ əne.
45012001	Mbɨ bɔŋgɔb, mə wɨə buʼ ɨbɔ ɨ nən ni ɨchî nɨ Ŋwìə̀ ə dììrɨ̀ əwa, mbə̀ naʼ ə ɨnyod əmbɨ ə Ŋwiə̀ ɨghabɨ əghɨ ə̀fà ze nɨ yeʼ ɨkǎ, nɨ zeŋɨ, nɨ Ŋwìə̀ bə̀ ghaʼ. Əzɔ̂ yɨ ɨchî nɨ kuʼnɨ nɨ tɨ̀ mbə wumnɨ ə Ŋwiə̀.
45012002	Tɨ mbə̀ beenɨ ə əbɔʼ ɨnû mbe nɨ bə̂d ɨŋga ɨsɨg wɔ̂ ə ghɨ̀ə̀, àyɨə mbə̀ saŋə ni Ŋwìə̀ beŋ əwən ɨchî nɨ wɨə nàʼ rɨkɔndɨ fi ɨ nən, ɨmbə̀ʼ mbə kyerɨ ənû ze nɨ wɨ̀ kə̀bɨ. Əne yɨ ni mbə̀ kyerɨ ɨnû mbe nɨ yeʼ mbɨ chɔ̀m, kyerɨ mbe nɨ wɨ̀ ghaʼi bə̀ kyerɨ mbe nɨ kuʼnɨ.
45012003	Ɨchî nɨ Ŋwìə̀ fə ghɨ ɨ̀chɔ̀m ənɨ ə num, mə wɨə ghà əmbɨ wə̀d jìm əkaʼ nən ni tɨ wɨ̀ kɔndɨ i ni tə chè ɨchî nɨ tə yeʼ ə, àyɨə wə̀d jìm kɔndɨ ənû ɨmbə̀ʼ i ɨnyod ɨchî nɨ kuʼnɨ. Wə̀d mɔʼ mɔʼ kɔndɨ beenɨ əbɔʼ ɨchî nɨ Ŋwìə̀ naʼ ɨbenɨ ɨ bɔ.
45012004	Mbə̀ kyerɨ ə ni nyamnyod ə berɨ ɨsɨ ɨnyod nɔnɔʼ, àyɨə chəi ɨsɨ ɨnyod jìm berɨ ɨkwɨ ə̀fàʼì mɔʼ.
45012005	Əne mba mbɔ̂ nɨ nɔʼɔ, tɨ̀ yɨə nyamnyod mɔʼ ɨchî nɨ tɨ̀ yeʼ ənɨ ɨfɔtɨ mbɨ Kristo. Wə̀d mɔʼ mɔʼ fə sɨ ɨba rɨ ənɨ ə nyamnyod wə̀d jìm.
45012006	Tɨ̀ berɨ mɨneʼe nɨ kwepə beenɨ əbɔʼ ɨchî nɨ Ŋwìə̀ ghɨ ɨ̀chɔ̀m ənɨ ə na. Ɨneʼe wə̀d mɔʼɔ mɨ yeʼ ni wɨ̀ zu ɨkə̂n Ŋwiə̀ ghà, wɨ̀ gha ɨchî nɨ ɨbenɨ məd chwiə.
45012007	Ɨneʼe wə̀d mɔʼɔ mɨ yeʼ ni wɨ̀ faʼa, wɨ̀ bə fàʼ. Ɨneʼe wə̀d mɔʼɔ mɨ yeʼ ni wɨ̀ chwi ənû, wɨ̀ bə chwiə.
45012008	Ɨneʼe wə̀d mɔʼɔ mɨ yeʼ ni wɨ̀ timbɨ bə̂d, wɨ̀ bə tìmbɨ̀. Ɨneʼe wə̀d mɔʼɔ mɨ yeʼ ni wɨ̀ naʼ ɨghɨ əmbɨ ə bə̂d, wɨ̀ saŋnɨ. Ɨneʼe wə̀d mɔʼɔ mɨ yeʼ ni wɨ̀ tumbɨ bə̂d, wɨ̀ tumbɨ ənɨ i fîŋ jìm. Ɨneʼe wə̀d mɔʼɔ mɨ yeʼ ni wɨ̀ ghɨ ɨ̀chɔ̀m ənɨ ə bə̂d ŋgəʼ, wɨ̀ ghɨ̀ əne mbɨ ɨghaʼi.
45012009	Mbə̀ ghaʼ bə̂d ənɨ tə fîŋ rɨ̀jìm. Mbə̀ ban ɨnû rɨbɔ̀ŋ, yim ɨnû nɨ ghɨ ɨ̀chɔ̀m kwɨ ɨgun.
45012010	Mbə̀ ghaʼ mbə bɔŋgɔb ɨchî nɨ bɔŋgɔb berɨ ghaʼrɨ ə ɨnyod. Mbə̀ bə wumnɨ mbə bɔŋgɔb chè ɨchî nɨ mbə̀ə wumnɨ ə ɨnyod.
45012011	Tɨ mbə̀ tɔ ghɨ̀ ə ɨgwed ənɨ mbə̀ə fàʼ əmbɨ ə Ŋwiə̀. Mbə̀ saŋ Əzwî ə nyɨ ɨŋga tə fîŋ ghɨ̀ ni mbə̀ faʼ rɨkǎ. Mbə̀ faʼ əmbɨ Ə̀nùŋɨ̀sɨg ənɨ tə fîŋ rɨ̀jìm.
45012012	Mbə̀ ghaʼrɨ əwən ɨmbə̀ʼ ɨnû mbe nɨ mbə̀ nuŋ rɨkɔndɨ ɨ wòm, yim fîŋ ənɨ mɨ̀nyùmə̀ jìm mbe nɨ mbə̀ə zəə ŋgəʼ bə̀ kɔŋgɨ ə Ŋwiə̀ ənɨ mɨ̀nyùmə̀ jìm.
45012013	Bə̂d Ŋwiə̀ mɔʼɔ mɨ kwaŋ ɨghɨ, mbə̀ naʼ ɨghɨ mbe əmbɨ mɨ̀mə̌d. Mbə̀ nɨŋ bə̂d rɨ̀sɔ̀ʼɔ̀ ɨŋga tə nəb.
45012014	Mbə̀ zɨ əbɔrəbɔd ɨgun ə bə̂d mbe nɨə nwèndɨ̀ tə rɨkyerɨ-ɨwu. Mbə̀ zɨ yeʼ əbɔrəbɔd, kaʼi ndɔ̀n.
45012015	Mbə̀ ghaʼrɨ mbɨ ə bə̂d mbe nɨə ghaʼrɨə, bə̀ zə̀ʼ mbɨ mbe nɨə zə̀ʼə̀.
45012016	Mbə̀ chub ənɨ ənû ə mɔʼ mbɨ mbə bɔŋgɔb. Tɨ mbə̀ nɔ ə ɨnyod, àyɨə mbə̀ jɨgnɨ mbɨ ə bə̂d kwa kwa. Tɨ mbə̀ kɔndɨ ə ni mbə berɨ ɨwe chè bə̂d mɨ̀jìm.
45012017	Tɨ̀ mbə̀ wi ə ɨbə ənɨ ɨbə, àyɨə mbə̀ kywɨ ənywɨ ghɨ̀ yeʼ ɨnû mbe nɨ wə̀d jìm kyerɨ ni à yɨ ɨnû chɔ̀m.
45012018	Ɨchî mɨ chwiə, mbə̀ ghɨ ɨnû jìm ənɨ əzən əbà ɨ zə ni mbə̀ chub ənɨ əbɔrəbɔd mbɨ ə wə̀d jìm.
45012019	Mbɨ bɔŋgɔb nɨ mə̀ ghaʼi kwàʼ rɨŋgəʼ, tɨ mbə̀ wi ə pə̀n, àyɨə mbə saŋ ənû nɨ wi pə̀n əmbɨ ə Ŋwiə̀, ɨmbə̀ʼ ɨghəm nɨ ə zɨ ɨŋga Ə̀ŋwàʼnɨ̀ ə Ŋwiə̀ ni, Ə̀nùŋɨ̀sɨg ə ghà ni, “À yɨ mɔ̌ ə wìə̀ pə̀n. Mə bɨrɨ wì.”
45012020	Àyɨə “Njì rɨ mɨ yeʼə zaŋ e wə̀d pə̀n, à naʼ ɨghɨjɨg ɨ bɔ; ədɔʼ ə mɨ yeʼə ne əməd, à nàʼ əghɨ ə mɔʼɔ ɨ bɔ ni wɨ̀ nɔ. À mɨ ghɨ̀ əne, ətu əməd ə bɨrɨ nìd.”
45012021	Tɨrə̀ ben e ni ɨnû rɨbɔ̀ŋ baŋ əwe, àyɨə baŋ ɨnû rɨbɔ̀ŋ mbɨ ɨ̀chɔ̀m.
45013001	Wə̀d jìm zuunɨ bə̂d mbe nɨə tùmbɨ̀ əbeŋ, ɨmbə̀ʼ ɨghəm nɨ chəi mbɨ berɨ ɨka nɨ tumbɨ bə̂d kɨrɨ ənɨ à yɨə Ŋwìə̀ naʼ ɨka we əmbɨ mɨ̀mə̌d. À yɨə Ŋwìə̀ nuŋ bə̂d mbe nɨə tùmbɨ̀ ɨbeŋ.
45013002	Əne wə̀d we nɨ ton bə̂d mbe nɨə tùmbɨ̀ əbeŋ, fə bə̀ ton bə̂d mbe nɨ Ŋwìə̀ chɔʼɔ. Bə̂d mbe nɨ ghɨ əne bɨrɨ zɨ ɨsaʼi ɨgwɨ mbə ɨtu,
45013003	ɨmbə̀ʼ ɨghəm nɨ bə̂d mbe nɨə ghɨ̀ ɨnû rɨbɔ̀ŋ mbɨə bɔə bə̂d mbe nɨə tùmbɨ̀ mɨ̀mə̌d, àyɨə ka mbe nɨə ghɨ̀ ɨnû chɔ̀m mbɨə bɔ ə mɨ̀mə̌d. Mbə wa kə̀b ni tɨ mbə̀ bɔ ə bə̂d mbe nɨə tùmbɨ̀ əwən ə? Mbə̀ ghɨ ɨnû chɔ̀m, ɨmbə̀ʼ mbɨ ben əwən.
45013004	Mbɨ yɨə bə̂d ə̀fàʼì Ŋwiə̀. Ɨ mbɨ əŋgu ɨmbə̀ʼ weerɨ əwən. Mbə mɨ yeʼə ghɨ̀ ɨbə, mbə berɨ bɔ mɨ̀mə̌d, ɨmbə̀ʼ ɨghəm nɨ mbɨ berɨ fàʼ mbɨ ɨka we nɨ Ŋwìə̀ naʼ əmbɨ mɨ̀mə̌d. Mbɨ yɨə bə̂d ə̀fàʼì Ŋwiə̀ ɨmbə̀ʼ zɨ ɨchə ɨgwɨ ə bə̂d mbe nɨə ghɨ̀ ɨnû rɨbɔ̀ŋ.
45013005	Əne mbə berɨ zuunɨ mɨ̀mə̌d, ka àmei ɨmbə̀ʼ ɨchî nɨ mbɨ bɨrɨ zɨ ɨchə ɨgwɨ nən, àyɨə bə̀ ɨmbə̀ʼ ni tɨ tə fîŋ saʼ i əwən.
45013006	Əton nɨ mbə̀ə bə̀ màʼ mɨ̀tagsɨ̀ yɨ ni, bə̂d mbe nɨə tùmbɨ̀ əwən yɨə bə̂d ə̀fàʼì Ŋwiə̀. Mbɨ berɨ zɨ ətu àmei ənɨ ə̀fàʼì ze.
45013007	Mbə̀ naʼ ɨghɨ əmbɨ ə bə̂d mbe nɨ mbə̀ berɨ nɨ naʼ əmbɨ mɨ̀mə̌d. Mbə̀ maʼ mɨ̀tagsɨ̀ əmbɨ ə bə̂d mbe nɨə fetɨ mɨ̀tagsɨ̀. Mbə̀ chwɨ mɨ̀tagsɨ̀ ɨgwɨ ɨghɨ mbe nɨ mbə berɨ əmbɨ ə bə̂d mbe nɨ mbɨə chwɨ əmbɨ mɨ̀mə̌d. Mbə̀ bɔ bə̂d mbe nɨ mbə̀ berɨ nɨ bɔ, bə̀ wumnɨ mbe nɨ mbə̀ berɨ nɨ wumnɨ.
45013008	Tɨ mbə̀ yim ə njɔ̌ wə̀d. Njɔ̌ ze nɨ mbə̀ berɨ nɨ yimɨ yɨ nɨ ghaʼ mbə bɔŋgɔb, ɨmbə̀ʼ ɨghəm nɨ wə̀d we nɨ ghaʼ wɨ cherə fə nùŋ tɨkə rɨjìm.
45013009	Ə zɨ ɨŋga tɨkə rɨ Mose ni, “Tɨrə̀ ni e əyi cherə kɨ̀ mbaŋə̀ cherə. Tɨrə̀ zwiirɨ e wə̀d. Tɨrə̀ jɨ e. Tɨrə̀ feenɨ e əghɨ ə wə̀d.” Tɨkə tɔ̂ mbɨ rɨkə cherə fə fɔtɨ ənɨ ɨkə we nɨ gha ni, “À berɨ ghaʼ wə̀d nɨ tindɨ ɨban ne ɨchî nɨ à ghaʼ e nyamnyod.”
45013010	Wə̀d mɨ ghaʼ wə̀d we nɨ tindɨ ɨban məd, ka wɨ̀ bɨrɨ ghɨ i ɨbə ənɨ məd. Əne ɨ ghaʼ bə̂d yɨ nɨ nuŋ tɨkə rɨjìm.
45013011	Kaʼi əjìm əze, mbə̀ fə kàŋ kyerɨ ə nyùmə̀ wɔ̂ rɨ̀nîn. À yɨə nyùmə̀ ɨ nən nɨ nɔʼ rɨ əŋgwenɨ, ɨmbə̀ʼ ɨghəm nɨ ənû nɨ jwɨ rəŋgəʼ fə tiinɨ ɨban na tɨ̀nîn chè rɨ ənɨ nyùmə̀ we nɨ tɨ̀ nyaʼa be benɨ.
45013012	Ɨzimɨ fə kà chè, ɨtuʼ fə sɨə wo chɨg. Əne tɨ̀ waʼ ɨnû mbe nɨ bə̂d ə ghɨ̀ ɨŋga ɨsɨ firɨ, əne tìŋ ɨghɨ bid ɨmbə̀ʼ zɔŋ ənɨ ɨsɨ ə zeŋə.
45013013	Tɨ̀ ghɨ mba ɨnû ɨchî nɨ kuʼnɨ, àmei ɨghabɨ ɨchî nɨ bə̂d ə ghɨ̀ ɨnû əziə. Tɨ rɨ̀ wo a ənɨ ɨchwɨ̂ nɨ bə̂d ə ghɨ̀ ɨnû əbəŋ əbəŋ, kɨ̀ nɨ bə̂d ə nɔə beə. Tɨ rɨ̀ ni a məyi kɨ̀ mbaŋə̀ nɨ kaʼi a ɨwi kɨ̀ a ɨnom, kɨ̀ bè ghɨ ɨnyamnɨ-ɨnû. Tɨ rɨ̀ chɔb a. Tɨ rɨ̀ bɨ ghɨ̀ a ə̀dìì.
45013014	Àyɨə mbə̀ ghɨ ni Ə̀nùŋɨ̀sɨg Yeso Kristo kubrɨ əwən ɨchî nɨ ngywɨ̌ ə kubrə bə̂d. Əne tɨ mbə̀ naʼ ə əpan əmbɨ tə nyamnyod ni tɨ ghɨ ɨnû rɨbɔ̀ŋ mbe nɨ nyamnyod ə feenɨə.
45014001	Mbə̀ nɨŋ bə̂d mbe nɨ ɨbenɨ mɨ̀mə̌d bɔrɨ, àyɨə tɨ mbə̀ taŋ ə mbɨ mɨ̀mə̌d ɨmbə̀ʼ tɨkɔndɨ mɔʼɔ te nɨ mbɨ berɨ.
45014002	Wə̀d mɔʼɔ ə ben ni tə we tɨ̀ rə jɨg ɨghɨjìm, àyɨə we nɨ ɨbenɨ məd bɔrɨ we tɨ̀ wɨ̀ jɨg àmei mbòb.
45014003	Tɨ we nɨə jɨg ɨghɨjìm təənɨ i we nɨ chəi wɨə jɨg ɨghɨjìm. Tɨ we nɨ chəi wɨə jɨg ɨghɨjìm bɨ sob i ɨsaʼi ɨgwɨ we nɨə jɨg ɨghɨjìm, ɨmbə̀ʼ ɨghəm nɨ Ŋwìə̀ fə nɨŋ əməd ənɨ wi.
45014004	Àwɔ̀ kɨə we nɨə sob ɨsaʼi ɨgwɨ ə wə̀d ə̀fàʼì wə̀d cherə ə? À yɨ mbǎʼ ə̀fàʼì məd bɨrɨ gha ni wɨ̀ fə fàʼ ɨchî chɔ̀m kɨ̀ ni wɨ̀ fə faʼ ɨchî rɨbɔ̀ŋ. Wɨ̀ bɨrɨ faʼ ɨchî chɔ̀m ɨmbə̀ʼ ɨghəm nɨ Ə̀nùŋɨ̀sɨg ə berɨ ɨka nɨ ghɨ ni wɨ̀ ghɨ əne.
45014005	Wə̀d mɔʼɔ wɨə kɔndɨə ni ɨni mɔʼɔ ə bɔ̀ŋ chè ɨni cherə. Wɨ cherə wɨə kɔndɨə ni ɨni jìm yɨ əndəŋ əndəŋ. Wə̀d mɔʼ mɔʼ ben ni ənû ze nɨ wɨə kɔndɨə yɨ əze nɨ kuʼnɨ.
45014006	Wə̀d we nɨ zə ni əni ə mɔʼɔ ə chè mbɨ cherə, wɨə ghɨ̀ əne ɨmbə̀ʼ wumnɨ Ə̀nùŋɨ̀sɨg. We nɨə jɨg ɨghɨjìm, wɨə jɨg ɨmbə̀ʼ wumnɨ Ə̀nùŋɨ̀sɨg, ɨmbə̀ʼ ɨghəm nɨ mɨ̀mə̌d mɨjìm mbɨə nàʼ məben-əwe əmbɨ ə Ŋwiə̀ ɨmbə̀ʼ ɨghɨjɨg mbe. We nɨ chəi wɨə jɨg ɨghɨjìm, wɨə ghɨ̀ əne ɨmbə̀ʼ wumnɨ Ə̀nùŋɨ̀sɨg. Məd wɨə bə̀ nàʼ məben-əwe əmbɨ Ŋwiə̀ ɨmbə̀ʼ ɨghɨjɨg mbe.
45014007	Chəi wə̀d mɔʼɔ rəbɔʼ na nɨ yeʼ ɨkǎ ənɨ i ɨghəm. Chəi wə̀d mɔʼɔ rəbɔʼ na nɨə kwɨ ənɨ i ɨghəm.
45014008	Tɨ̀ mɨ yeʼ ɨkǎ, tɨ̀ wɨ ɨka ɨmbə̀ʼ wumnɨ Ə̀nùŋɨ̀sɨg. Tɨ̀ mɨ kwɨ, tɨ̀ fə kwɨ ɨmbə̀ʼ wumnɨ Ə̀nùŋɨ̀sɨg. Əne tɨ̀ mɨ yeʼ ɨkǎ kɨ̀ tɨ̀ mɨ fə kwɨ, tɨ̀ yɨə bə̂d Ə̀nùŋɨ̀sɨg.
45014009	Kristo nyaʼa kwɨ bə̀ wɨrɨ zwemə ɨmbə̀ʼ wɨ̀ yeʼ Ə̀nùŋɨ̀sɨg ɨgwɨ ɨvɨ bə̂d bə̀ fɔrɨ ɨgwɨ ə bə̂d mbe nɨ yeʼ ɨkǎ.
45014010	À kɨə sob ɨsaʼi ɨgwɨ we aŋgɔb ɨmbə̀ʼ ə ye? Kɨ̀ à kɨə tə̀ə̀nɨ̀ we aŋgɔb ɨmbə̀ʼ ə ye? Mbə̀ kyerɨ ni mba mɨjìm bɨrɨ təm ɨfě Ŋwiə̀ ni wɨ̀ saʼ əwa.
45014011	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ə̀nùŋɨ̀sɨg ə ghà ni, 'Ɨchî nɨ mə̀ yeʼ ɨkǎ, wə̀d jìm bɨrɨ chindɨ ɨtu ɨnywɨ ənɨ mɨ ɨfě, wə̀d jìm bɨrɨ ghà ənɨ i ɨchû ni mɔ̌ yɨə Ŋwiə̀.'”
45014012	Əne wə̀d mɔʼ mɔʼ rəbɔʼ na bɨrɨ gha ɨnû mbe nɨ wɨ̀ ghɨ̌ əmbɨ ə Ŋwiə̀.
45014013	Tɨ tɨrə̀ bə̀ saʼ a mba bɔŋgɔb, àyɨə tɨ̀ nuŋ ɨŋga ta fîŋ ni chəi tɨ̀ bɨrɨ nuŋ əghɨ nɨ tɨ̀ wə̀d tɨgrɨ ɨgun, kɨ̀ əghɨ nɨ tɨ̀ zɨə kən ɨnə̂njɨ̀ əmbɨ wa aŋgɔb.
45014014	Ɨchî nɨ mə̀ yeʼ ənɨ ɨfɔtɨ mbɨ Ə̀nùŋɨ̀sɨg Yeso, mə kyerɨ ni chəi əghɨjɨg ə mɔʼɔ nɨ zɨ̀ rɨka zeŋ i ɨfě Ŋwiə̀. Əghɨjɨg ə mɔʼɔ ze tɨ̀ zɨə chubɨ zɨ rɨ zeŋ əmbɨ wə̀d we nɨ kɔndɨ ni zɨ rɨka zeŋ i.
45014015	Əghɨ ze nɨ àwɔ̀ ə jɨgə mɨ yeʼə tɔbə we aŋgɔb, njɨ zɨə chwi ni chəi àwɔ̀ ə wɨrɨə ghɨ̀ ɨnû mbɨ ɨghaʼi. Tɨrə̀ ben e ni əghɨ ze nɨ àwɔ̀ ə jɨg ə nimnɨ ɨbenɨ wə̀d mɔʼɔ we nɨ Kristo nyaʼa kwɨ ɨgwɨ ətu əməd.
45014016	Tɨrə̀ ben e ni əghɨ ze nɨə bɔŋ ɨ ne ə yeʼ əghɨ nɨ bə̂d ə ghà ni zɨ̀ rɨka bɔŋ i.
45014017	Mbə̀ kyerɨ ni ka ənû ɨfɔ̀n ə Ŋwiə̀ yɨ i ənû nɨ jɨg bə̀ nɔ. À yɨ ənû nɨ ghɨ ɨnû nɨ kùʼnɨ̀, ənû nɨ chub ənɨ əbɔrəbɔd mbɨ ənû nɨ chub ənɨ ɨghaʼi ɨchî nɨ tɨ̀ yeʼ ənɨ ɨfɔtɨ mbɨ Əzwî ə Zeŋɨ.
45014018	Ənɨ wə̀d ə fàʼ əmbɨ Kristo ɨkwɨ ɨchî wɔ̂, Ŋwìə̀ wɨə ghaʼə, bə̂d bə̀ ben ni ɨ wɨə ghɨ̀ ənû nɨ kuʼnɨ.
45014019	Əne tɨ̀ beenɨ əbɔʼ ɨnû mbe nɨə ghɨ̀ ni tɨ̀ chub ənɨ əbɔrəbɔd, bə̀ beenɨ yeʼ əbɔʼ mbe nɨə ghɨ̀ ni tɨ̀ təm kàànɨ̀ ɨnɔ̂n.
45014020	Tɨ mbə̀ chəkɨ ə ə̀fàʼì ə Ŋwiə̀ ɨmbə̀ʼ əghɨjɨg. Ɨghɨjɨg jìm ə zeŋ, àyɨə zɨ rɨka bɔ̀ŋ i ni mbə̀ jɨg əghɨ ze nɨ bɨrɨ ghɨ ni ɨbenɨ wə̀d cherə bɔd.
45014021	Zɨə bɔ̀ŋ ni tɨ wə̀d kud i nyam, kɨ̀ bè nɔ mɨnoʼ, kɨ̀ bè ghɨ̀ əghɨ mɔʼɔ ze nɨ bɨrɨ ghɨ̀ ni ɨbenɨ we aŋgɔb bɔd.
45014022	Ənû ze nɨ à benɨ ə ten i ɨ ne mbɨ ə Ŋwiə̀. Ŋwìə̀ zɨ əbɔrəbɔd ɨgun ə bə̂d mbe nɨ chəi mbɨ zɨ ɨsaʼi ɨgun ə ɨnyod, ɨmbə̀ʼ ɨghəm nɨ mbɨə ghɨ̀ ɨnû mbe nɨ mbɨ kyerɨ ni mbɨ yɨ ɨnû nɨ kuʼnɨ.
45014023	Ŋwiə̀ bɨrɨ zɨ ɨsaʼi ɨgun ə bə̂d mbe nɨə bid ɨkwɨ əghɨjɨg ə mɔʼɔ bɔŋ wɨrɨ jɨg, ɨmbə̀ʼ ɨghəm nɨ chəi mbɨə jɨg ənjìm ɨbenɨ. Ənû ə mɔʼɔ ze nɨ wə̀d ə ghɨ̀ə̀ nɨ chəi zɨə yeʼe rɨ ənɨ ɨbenɨ yɨ ənû rɨbɔ̀ŋ.
45015001	Mba mbe nɨ a ɨbenɨ kaanɨ berɨ yim fîŋ mbɨ mbe nɨ ɨbenɨ mɨ̀mə̌d kɨrɨ bɔd. Tɨ rɨ̀ ghɨ a àmei ɨnû mbe nɨ bɨrɨ ghɨ ni ta fîŋ bɔŋ ə.
45015002	Wə̀d mɔʼ mɔʼ rəbɔʼ na zə ni fîŋ aŋgɔb məd bɔŋ ɨmbə̀ʼ wɨ̀ chub ɨchî chɔ̀m. Wɨ̀ bə̀ ghɨ̀ ni ɨbenɨ məd kaanə.
45015003	Chəi Kristo nyaʼa ghɨ̀ ni àmei i fîŋ bɔŋ ə. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Mɨzɔ̂m bə̂d mbe nɨ zɔm əwe fə feŋ ɨgwɨ num.”
45015004	Ɨŋgam wɔ̂ yɨ ɨmbə̀ʼ ɨghəm nɨ ɨnû mbe nɨ mbɨ nyaʼa ŋwaʼnɨ rəŋwe, mbɨ nyaʼa ŋwàʼnɨ̀ ɨmbə̀ʼ kəərɨ əwa. Mbɨ nyaʼa ŋwaʼnɨ ɨmbə̀ʼ ɨghəm nɨ ənjìm ɨnyiʼ fîŋ bə̀ fɔrɨ ənjìm ɨka we nɨ Ə̀ŋwàʼnɨ̀ ə Ŋwiə̀ ə nàʼ ɨ na, tɨ̀ we tɨ̀ rɨ̀ wòm ɨnû mbe nɨ Ŋwiə̀ nyaʼa kaʼ ɨ na.
45015005	Ŋwìə̀ we nɨə ghɨ̀ ni tɨ̀ berɨ ɨnyiʼ fîŋ, bə̀ berɨ ɨka fîŋ ghɨ ni mbə̀ chub ənɨ ənû ə mɔʼ mbɨ mbə bɔŋgɔb ɨchî nɨ mbə̀ə beenɨ əbɔʼ Kristo Yeso,
45015006	ɨmbə̀ʼ mbə mbe tɨ mbə̀ fɔtɨ gɨ̂ yiirɨ ə Ŋwiə̀ Mbǎʼ a Ə̀nùŋɨ̀sɨg Yeso Kristo.
45015007	Mbə nɨŋ wə̀d mɔʼ mɔʼ ɨchî nɨ Kristo fə nɨŋ əwən. Mbə̀ ghɨ əne ɨmbə̀ʼ naʼ ɨwumnɨ əmbɨ ə Ŋwiə̀.
45015008	Mə ghà ɨ nən ni Kristo nyaʼa beŋ ənɨ ə wə̀d ə̀fàʼì əmbɨ mɨ̀Jû, ɨmbə̀ʼ chwi ni Ŋwìə̀ wɨə ghɨ̀ ɨnû mbe nɨ wɨ̀ ghǎ, fɔrɨ ni wɨ̀ bɨrɨ ghɨ ɨnû mbe nɨ wɨ̀ nyaʼa kaʼi əmbɨ mɨ̀mbǎʼ ɨnəbɨ mɨ̀mə̌d.
45015009	Wɨ̀ nyaʼa ghɨ əne ɨmbə̀ʼ bə̂d mbe nɨ kaʼi mɨ̀Jû mbe tɨ mbɨ bə̀ wumnɨ ə Ŋwiə̀ ɨmbə̀ʼ ɨchî nɨ wɨə dììrɨ̀ə̀ mɨ̀mə̌d. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Mə bɨrɨ yiirɨ əwe əkaʼ bə̂d mbe nɨ kaʼi mɨ̀Jû, bə̀ kwerɨ mɨkyî yiirɨ əwe.”
45015010	Ə zɨə bə̀ ɨŋga Ə̀ŋwàʼnɨ̀ ə Ŋwiə̀ ni, “Mbə̀n mbe nɨ kaʼi mɨ̀Jû, mbə̀ ghaʼrɨ mbɨ ə bə̂d ɨməd.”
45015011	Mbɨ bə̀ yì ŋwaʼnɨ ni, “Mbə̀n mɨjìm mbe nɨ kaʼi mɨ̀Jû yiirɨ Ə̀nùŋɨ̀sɨg bə̀ ghɨ̀ ni bə̂d mɨjìm yiirɨ əməd.”
45015012	Wə̀d ɨ̀kə̀n Ŋwìə̀ Aizayà nyaʼa bə̀ yì ghà ni, “Wan bɨrɨ jwɨ rɨ ənɨ əghaŋ ə Jesè, nɨ bɨrɨ tumbɨ bə̂d mbe nɨ kaʼi mɨ̀Jû, əne mbɨ bɨrɨ nuŋ tə rɨkɔndɨ ɨgwɨ məd.”
45015013	Ŋwìə̀ we nɨə ghɨ̀ ni mbə̀ berɨ ɨghɨ mbe nɨ mbə̀ə wòmə̀, bə ghɨ ni ɨghaʼi swi ɨŋga tə fîŋ, mbə̀ chub ənɨ əbɔrəbɔd ɨchî nɨ mbə̀ ben əməd, ɨmbə̀ʼ Əzwî ə Zeŋɨ ə ghɨ̀ ni mbə̀ wo ɨmbì wòm ɨnû mbe nɨ Ŋwiə̀ nyaʼa kaʼi.
45015014	Mbɨ bɔŋgɔb, mə kàŋ kyerɨ ɨmbə̀ʼ əwən ni ɨ̀chɔ̀m ə swi ɨŋga tə fîŋ, ni mbə kyerɨ ɨnû jìm mbɨ ni mbə mbe tɨ̀ mbə kəərɨ mbə bɔŋgɔb.
45015015	Mə fə ŋwàʼnɨ̀ ɨnû mɔʼɔ ɨ nən mbɨ ɨka fîŋ ɨmbə̀ʼ nɔɔrɨ mbə ɨtu, ɨmbə̀ʼ ɨ̀chɔ̀m we nɨ Ŋwìə̀ naʼ ɨ num
45015016	ni mə yeʼ wə̀d ə̀fàʼì Kristo Yeso əmbɨ ə bə̂d mbe nɨ kaʼi mɨ̀Jû. Mə wɨə fàʼ ɨghabɨ ə wə̀d mbàn Ŋwìə̀ ɨchî nɨ mɨə ghà ɨkə̂n chɔ̀m ɨmbə̀ʼ ə Ŋwiə̀. Əne yɨ ɨmbə̀ʼ bə̂d mbe nɨ kaʼi mɨ̀Jû yeʼ ɨghɨ ə̀fà nɨ Ŋwìə̀ benɨ, nɨ Əzwî ə Zeŋɨ fə bə̀ ghɨ̀ ni mbɨ zeŋ.
45015017	Əne, ɨchî nɨ mə yeʼ ənɨ ɨfɔtɨ mbɨ Kristo Yeso, mə berɨ əton nɨ goŋ ɨgɔ̂ ɨmbə̀ʼ ə̀fàʼì ze nɨ mɨə fàʼ əmbɨ ə Ŋwiə̀.
45015018	Chəi mə̀ bɨrɨ tɔ gha ənû ə mɔʼɔ, kɨrɨ ənɨ mə̀ gha àmei əze nɨ Kristo che ənjìm num bɔŋ ghɨ̀. Wɨ̀ nyaʼa ghɨ̀ ni bə̂d mbe nɨ kaʼi mɨ̀Jû zuunɨ ə Ŋwiə̀ ənjìm ɨnû mbe nɨ mɨə ghàə̀, ənjìm ɨnû mbe nɨ mɨə ghɨ̀ə̀,
45015019	ənjìm ɨnweenɨ-ɨnû nɨ kaanɨ, ənjìm ɨnû yiirɨ bə̀ fɔrɨ ənjìm ɨka we nɨ Əzwî ə Ŋwiə̀ ə nàʼə̀. Əne mə fə ghà ɨkə̂n chɔ̀m ɨmbə̀ʼ ə Kristo ɨŋga ɨsɨ jìm, kɔ rɨ ə Jèrusalèm kad wò pè əbà əbeŋ ze rɨ ə Ilirikùm.
45015020	Ənû nɨ mɨə kə̀bə̀ yɨ ni mə gha ɨkə̂n chɔ̀m yeʼ ɨŋga ɨsɨ mbe nɨ chəi bə̂d kɨrɨ zu ənû ɨmbə̀ʼ ə Kristo əŋgu, ɨmbə̀ʼ tɨ mə̀ kod əmɨ ɨgun əchɨ ə nəb wə̀d cherə.
45015021	Àyɨə ə zɨ ɨŋga Ə̀ŋwàʼnɨ̀ ə Ŋwiə̀ ni, “Bə̂d mbe nɨ chəi mbɨ kweʼ gha ɨmbə̀ʼ əməd əmbɨ mɨ̀mə̌d bɨrɨ zə əməd, mbe nɨ chəi mbɨ kweʼ zu ɨmbə̀ʼ əməd bɨrɨ zu, ɨtu mɨ̀mə̌d zeŋ.”
45015022	Mə nyaʼə kə̀b yeʼe əsɨ nən ɨghəm nɔnɔʼ, àyɨə ɨnû mɔʼɔ nyaʼa kən əmɨ.
45015023	Àyɨə tɨ̀nîn nɨ chəi mə̀ wɨrɨ berɨ ə̀fàʼì ɨŋga ɨba ɨbeŋ mbɔ̂ mbɨ ɨchî nɨ mə nyaʼa kàŋ kə̀b ɨghəm ɨwu nɔnɔʼ nɨ yeʼ əsɨ nən,
45015024	mə fə nùŋ ɨŋga mɨ ɨkɔndɨ ni mə bɨrɨ zə əwən ənɨ mɨə chèə̀ wò ə Speìn. Mə mɨ yeʼe, mə bɨrɨ chubɨ moorɨ mbɨ nən ənɨ əkɔb ə nyùmə̀, ɨmbə̀ʼ mbə wèèrɨ̀ chà əmɨ ənɨ mɨə sɨə wɨrɨə wòə̀.
45015025	Tɨ̀nîn, mə wɨ ɨnə̂njɨ̀ wò ə Jèrusalèm ɨ wo naʼ ɨghɨ əmbɨ ə bə̂d Ŋwiə̀ mbe nɨ yeʼ əŋgu.
45015026	Ɨfetɨ bə̂d Kristo we rɨ ə Màsèdonià mbɨ we rɨ ə Àkàiyà nyaʼa zə ni zɨə bɔ̀ŋ ni mbɨ chob ɨkab ənɨ ə ɨghəm nàʼ əmbɨ ə bə̂d ɨkwaŋ mbe nɨ yeʼ əkaʼ bə̂d Ŋwiə̀ mbe nɨ yeʼ ə Jèrusalèm.
45015027	Mbɨ nyaʼa ghaʼ nɨ ghɨ̀ əne ənɨ ə ɨghəm. Təsìʼ yɨ ni, mbɨ nyaʼa berɨ ghɨ əne ɨmbə̀ʼ ɨghəm nɨ ɨchî nɨ bə̂d mbe nɨ kaʼi mɨ̀Jû fə fɔtɨ mbɨ mɨ̀Jû ɨ jɨg əbɔrəbɔd ze nɨ Əzwî ə Ŋwiə̀ ə nàʼə̀, əne bə̂, mbɨ berɨ bɨ weerɨ mɨ̀Jû mbɨ ɨghɨ mbe nɨ mbɨ berɨ.
45015028	Ənɨ mə fə maanɨ ə̀fàʼì zɔ̂, nàʼ ɨkab we nɨ mə̀ fetɨ əmbɨ mɨ̀mə̌d, mə bɨrɨ che mo əwən bɔŋ sɨə wò ə Speìn.
45015029	Mə kyerɨ ni ənɨ mə yeʼe əsɨ nən, əbɔrəbɔd ze nɨ Kristo ə nàʼ əbu əbu ə bɨrɨ swi ɨgwɨ nən.
45015030	Mbɨ bɔŋgɔb, mə wɨə buʼ ɨbɔ ɨ nən ənjìm a Ə̀nùŋɨ̀sɨg Yeso Kristo bə̀ fɔrɨ ənjìm ɨghaʼi we nɨ Əzwî ə nàʼ ɨ na, ni mbə fɔtɨ mbɨ num jeŋgɨ kɔ̀ŋgɨ̀ ə Ŋwiə̀ ɨgwɨ num.
45015031	Mbə̀ kɔŋgɨ ə Ŋwiə̀ ni wɨ̀ chɨ əmɨ rɨŋga tɨkyerɨ-ɨbɔ bə̂d mbe nɨ chəi mbɨ ben ə Kristo ə Jùdeyà, bə̀ kɔ̀ŋgɨ̀ ni bə̂d Ŋwiə̀ mbe rɨ ə Jèrusalèm nɨŋ ɨkab we nɨ mɨə wò nàʼ əmbɨ mɨ̀mə̌d.
45015032	Mbə̀ ghɨ əne, ɨmbə̀ʼ Ŋwìə̀ mɨ benɨ, mə we tɨ̀ mə yeʼe əsɨ nən mbɨ ɨghaʼi, mbə ghɨ̀ mɨ fîŋ zùtɨ̀.
45015033	Ŋwìə̀ we nɨə nàʼ əbɔrəbɔd chubɨ mbɨ mbə̀n mɨjìm. À yɨ əne.
45016001	Mə kə̀b ni mbə̀ kyerɨ a njàbɨ Febè. Məd wɨə wèèrɨ̀ ɨŋga ɨfetɨ bə̂d Kristo we rɨ ə Senkrià.
45016002	Mbə̀ nɨŋ əməd ənɨ ɨkum Ə̀nùŋɨ̀sɨg ɨchî nɨ zɨə kuʼ ni mbɨ nɨŋ bə̂d Ŋwiə̀. Mbə̀ bə̀ wèèrɨ̀ əməd mbɨ əghɨ ə mɔʼɔ ze nɨ wɨ̀ biirɨ ɨ nən, ɨmbə̀ʼ ɨghəm nɨ məd ziə fə wèèrɨ̀ bə̂d mɨ̀nɔnɔʼ, bə̀ wèèrɨ̀ əmɨ.
45016003	Mbə̀ chaʼrɨ ə Priskà mbɨ Àkwilà. Mɔ̌ mbɨ mɨ̀mə̌d mbɨə fàʼ əmbɨ Kristo Yeso.
45016004	Mbɨ nyaʼa sɔ̀ŋ ə ɨ̀tènɨ̀ ɨmbə̀ʼ əmɨ. Ka àmei mɔ̌ ə nàʼ məben-əwe əmbɨ mɨ̀mə̌d, tɨfetɨ bə̂d Kristo rɨjìm te nɨ kaʼi tɨ mɨ̀Jû tɨə bə̀ nàʼ məben-əwe əmbɨ mɨ̀mə̌d.
45016005	Mbə̀ bə̀ chaʼrɨ ɨfetɨ bə̂d Kristo we nɨə bòmnɨ̀ ɨŋga nəb mɨ̀mə̌d. Mbə̀ chaʼrɨ ə Epenetùs. Məd yɨ mɨ sə̀ʼ nɨ mə̀ ghaʼi kwàʼ rɨŋgəʼ. À yɨə məd nyaʼa be ben ə Kristo əbà əbeŋ ze rɨ ə Esià.
45016006	Mbə̀ chaʼrɨ ə Mèri. Məd fə faʼ ɨ nən kwàʼ rɨ̀kǎ.
45016007	Mbə̀ chaʼrɨ ə Àndronikùs mbɨ Juniàs. Mbɨ yɨ mbɨ ɨfurɨ nɨ tɨ̀ nyaʼa ə nəb ndəŋ ɨnɔ̂n. Bə̂d tom Kristo jeŋgɨ kyerɨ mɨ̀mə̌d kwàʼ ɨchî chɔ̀m. Mbɨ nyaʼa bè ben ə Kristo rəbɔʼ num.
45016008	Mbə̀ chaʼrɨ ə Àmpliatùs. Məd yɨ mɨ sə̀ʼ nɨ mə̀ ghaʼi kwàʼ rɨŋgəʼ ɨchî nɨ wɨ̀ yeʼ ənɨ ɨfɔtɨ mbɨ Ə̀nùŋɨ̀sɨg.
45016009	Mbə̀ chaʼrɨ ə Òbanùs. Məd yɨə wə̀d ə̀fàʼì Kristo mbɨ na. Mbə̀ bə̀ chàʼrɨ̀ ə Stakìs. Məd yɨ mɨ sə̀ʼ nɨ mə̀ ghaʼi kwàʼ rɨŋgəʼ.
45016010	Mbə̀ chaʼrɨ ə Apelès. Məd fə chwi ni tə yɨə kàŋ ə wə̀d Kristo. Mbə̀ chaʼrɨ bə̂d mbe nɨ yeʼ ɨŋga nəb Àrìstobulùs.
45016011	Mbə̀ chaʼrɨ ə Hèrɔdiòn. Məd yɨ mɨ əfurɨ. Mbə̀ bə chàʼrɨ̀ bə̂d Kristo mbe nɨ yeʼ ɨŋga nəb Nasisùs.
45016012	Mbə̀ chaʼrɨ ə Trifenà mbɨ Trifosà. Mɨ̀mə̌d mbɨə fàʼ əmbɨ Ə̀nùŋɨ̀sɨg. Mbə̀ chàʼrɨ̀ ə Pesì nɨ yeʼ mɨ sə̀ʼ nɨ mə̀ ghaʼi kwàʼ rɨŋgəʼ. Məd fə fàʼ kwàʼ rɨ̀kǎ əmbɨ Ə̀nùŋɨ̀sɨg.
45016013	Mbə̀ chaʼrɨ ə Rufùs. Ə̀nùŋɨ̀sɨg fə chɔʼ əməd ənɨ wi. Mbə̀ bə chàʼrɨ̀ ɨŋgɔb məd nɨ bə yeʼ avɨ wum.
45016014	Mbə̀ chaʼrɨ ə Asinkritùs mbɨ Flegòn mbɨ Hemès mbɨ Pàtrobàs mbɨ Hamàs, bə̀ chàʼrɨ̀ bə̂d Kristo mbe nɨ yeʼ mbɨ mɨ̀mə̌d.
45016015	Mbə̀ chaʼrɨ ə Fìlologùs mbɨ Julìà mbɨ Nerèùs bə̀ chaʼrɨ njàbɨ məd. Mbə̀ bə chàʼrɨ̀ ə Olimpàs mbɨ ə bə̂d Ŋwiə̀ mɨ̀jìm mbe nɨ yeʼ mbɨ mɨ̀mə̌d.
45016016	Mbə̀ chaʼrɨ wə̀d mɔʼ mɔʼ kwàʼ ɨchî chɔ̀m. Mbə̀ chaʼrɨ əne chwi ɨghaʼi we nɨ yeʼ əkaʼ bə̂d Kristo. Tɨfetɨ bə̂d Kristo rɨjìm chàʼrɨ̀ əwən.
45016017	Mbɨ bɔŋgɔb, mə wɨə buʼ ɨbɔ ɨ nən ni mbə̀ we əwən mbɨ ə bə̂d mbe nɨə ghɨ̀ ni bə̂d Kristo ghabrə mbɨ ni mbɨ feb ɨnə̂njɨ̀. Ɨ mbɨə ghɨ̀ əne ɨchî nɨ mbɨə ton ɨnû mbe nɨ mbə̀ nyaʼa fə be kwembɨ. Tɨ mbə̀ tiinɨ ə ɨban mɨ̀mə̌d,
45016018	ɨmbə̀ʼ ɨghəm nɨ chəi tɨkwɨrɨ bə̂d tɔ̂ ə fàʼ əmbɨ a Ə̀nùŋɨ̀sɨg Kristo. Ɨ mbɨə fàʼ àmei əmbɨ tə rɨbum. Ɨ mbɨə nɨŋ ɨŋgam nɨə nə̀mə̀ wə̀ŋ bə̀ nɨŋ ɨŋgam nɨə bɔtɨə tambɨə bə̂d mbe nɨ chəi mbɨ kyerɨ ənû.
45016019	Wə̀d jìm ə kyerɨ ni mbə mbɨə zuunɨ Ə̀nùŋɨ̀sɨg. À yɨ əton nɨ ɨghaʼi kaŋ swi ɨŋga mɨ fîŋ ɨmbə̀ʼ əwən. Mə kə̀b ni mbə̀ berɨ ɨwe ɨmbə̀ʼ ghɨ àmei ɨnû mbe nɨ yeʼ mbɨ chɔ̀m fɔrɨ ni mbə̀ chub ənɨ mɨ̀mbûd nɨ chəi mbə̀ kyerɨ ɨchî nɨ ghɨ ɨnû rɨbɔ̀ŋ.
45016020	Ŋwiə̀ we nɨə nàʼ əbɔrəbɔd bɨrɨ zambɨ baŋ ə Satàn, əne ghɨ̀ ni mbə̀ berɨ ɨka ɨgwɨ məd. A Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən.
45016021	Timotì nɨə fàʼə̀ mbɨ num wɨə bə̀ chàʼrɨ̀ əwən. Lusiùs mbɨ Jasɨ̀n fɔrɨ ə Sosipatà, nɨ yeʼ mbɨ ɨfurɨ, mbɨə bə̀ chàʼrɨ̀ əwən.
45016022	Mɔ̌ Tetiùs, nɨ ŋwaʼnɨ ə̀ŋwàʼnɨ̀ zɔ̂, ə bə̀ chàʼrɨ̀ əwən ənɨ ɨkum Ə̀nùŋɨ̀sɨg.
45016023	Gayùs, nɨ mɨə chub əkwɨ məd mbɨ ə bə̂d Kristo mbe nɨə fetɨ ɨŋga nəb məd bə̀ chàʼrɨ̀ əwən. Erastùs, nɨə nuŋ ɨkab ɨŋga əsɨ zɔ̂ mbɨ Kwatùs, wa aŋgɔb, bə̀ chàʼrɨ̀ əwən. [
45016024	A Ə̀nùŋɨ̀sɨg Yeso Kristo ghɨ ɨ̀chɔ̀m ənɨ mbə̀n mɨjìm. À yɨ əne.]
45016025	Tɨ̀ yiirɨ ə Ŋwiə̀ we nɨ tɨ̀ wɨ̀ ghɨ̀ mbə təm kàànɨ̀ ənjìm ɨkə̂n chɔ̀m, ənjìm ɨŋgam we nɨ mɨə ghà ɨmbə̀ʼ ə Yeso Kristo bə̀ fɔrɨ ənjìm ɨnû mbe nɨ nyaʼa ənə̀mə tɨ əŋwe rəŋwe nɨ mbɨ fə du əsaŋ.
45016026	Tɨ̀nîn mbɨ fə toʼ ɨnû mbe əsaŋ ənjìm ɨ̀ŋwàʼnɨ̀ mbe nɨ bə̂d ɨ̀kə̀n Ŋwiə̀ nyaʼa ŋwàʼnɨ̀ ghɨ̀ ni ɨbeŋ ɨjìm kyerɨ. Ŋwìə̀ we nɨ ten i koŋ nyaʼa fə sob əne, ɨmbə̀ʼ ɨbeŋ jìm ben əməd bə̀ zuunɨ əməd.
45016027	Mbə̀ naʼ ɨwumnɨ we nɨ ten i koŋ, ənjìm ə Yeso Kristo, əmbɨ ə Ŋwìə̀ we mɔʼ nɨ berɨ ɨwe! À yɨ əne.
46001001	À yɨə mɔ̌ Pɔ̂l mbɨ wa aŋgɔb Sòstenès ŋwaʼnɨ ə̀ŋwàʼnɨ̀ zɔ̂. Ŋwìə̀ nyaʼa tɔŋ əmɨ ɨchî nɨ wɨ̀ nyaʼa kə̀b ni mə yeʼ wə̀d tom Kristo Yeso.
46001002	Tɨ̀ wɨə ŋwaʼnɨ əmbɨ ɨfetɨ bə̂d Ŋwiə̀ we rɨ ə Kɔrèn, əmbɨ ə bə̂d mbe nɨ Ŋwìə̀ ghɨ̌ mbɨ zeŋ ɨchî nɨ mbɨ yeʼ ənɨ ɨfɔtɨ mbɨ Kristo, nɨ Ŋwìə̀ nyaʼa bə̀ tɔŋə ni mbɨ yeʼ mbi bə̂d. Tɨ̀ wɨə bə̀ ŋwaʼnɨ əmbɨ ə bə̂d mɨ̀jìm mbe nɨə wumnɨ a Ə̀nùŋɨ̀sɨg Yeso Kristo ɨsɨ jìm. Məd yɨ Ə̀nùŋɨ̀sɨg mɨ̀mə̌d bə̀ fɔrɨ wa.
46001003	Ŋwiə̀ a Mbǎʼ mbɨ Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən bə̀ naʼ əbɔrəbɔd ɨ nən.
46001004	Mə wɨə nàʼ məben-əwe əmbɨ ə Ŋwiə̀ ɨghəm jìm ɨmbə̀ʼ ɨ̀chɔ̀m we nɨ wɨ̀ che ənjìm ə Kristo Yeso ghɨ̀ ənɨ ə nən.
46001005	Wɨ̀ fə nàʼ mɨneʼe ɨ nən ənɨ mɨnə̂njɨ̀ jìm ɨchî nɨ mbə̀ yeʼ ənɨ ɨfɔtɨ mbɨ Kristo. Wɨ̀ fə ghɨ̀ ni mbə̀ gha ɨnû jìm mbe nɨ wɨ̀ kə̀bɨ ni mbə̀ ghǎ. Wɨ̀ nyaʼa bə̀ ghɨ̀ ni mbə̀ kyerɨ ɨnû jìm mbe nɨ wɨ̀ kəbɨ ni mbə̀ kyerɨ.
46001006	Əzɔ̂ ə chwi ɨ nən ni ɨnû mbe nɨ mɨə ghà ɨmbə̀ʼ ə Kristo berɨ yeʼ ənû rəsìʼ.
46001007	Əne chəi mbə̀ kwaŋ ɨneʼe mɔʼɔ we nɨ Əzwî ə nàʼ ɨchî nɨ mbə̀ə wòm ənɨ tə fîŋ rɨjìm ni a Ə̀nùŋɨ̀sɨg Yeso Kristo bɨrɨ wɨrɨ yeʼe.
46001008	Məd bɨrɨ ghɨ ni mbə̀ təm kàànɨ̀ wò pè ənɨ ɨnwǐ, ɨmbə̀ʼ tɨ wɨ̀ zə i ənû rɨbɔ̀ŋ ə mɔʼɔ ɨgwɨ nən əni ze nɨ wɨ̀ bɨrɨ wɨrɨ yeʼe.
46001009	Ŋwìə̀ we nɨə ghɨ̀ ənû ze nɨ wɨ̀ kaʼi nyaʼa tɔŋ əwən ni mbə̀ chub ənɨ ɨfɔtɨ mbɨ Wan məd Yeso Kristo a Ə̀nùŋɨ̀sɨg.
46001010	Mbɨ bɔŋgɔb, mə wɨə buʼ ɨbɔ ɨ nən ənɨ ɨkum a Ə̀nùŋɨ̀sɨg Yeso Kristo ni mbə̀n mɨjìm chub ənɨ ənû ə mɔʼ, mbɨ ni tɨ ə̀ghàbrɨ̀ ə nyɨ i əkaʼ nən, àyɨə mbə̀ nuŋ tə fîŋ ənɨ zɨ mɔʼ bə̀ nùŋ tə rɨkɔndɨ ənɨ wɨ mɔʼ.
46001011	Mbɨ bɔŋgɔb, mə wɨə ghà əne ɨmbə̀ʼ ɨghəm nɨ bə̂d mɔʼɔ rɨŋga ɨnəbɨ Kloè fə ghà ɨ num ni mbə mbɨə tàŋə̀.
46001012	Ənû nɨ mɨə ghàə̀ yɨ ni wɨ mɔʼ rəbɔʼ nən wɨə ghàə̀ ni tə wɨə beenɨ əbɔʼ ə Pɔ̂l, wɨ cherə wɨə ghàə̀ ni tə wɨə beenɨ əbɔʼ ə Àpolòs, wɨ cherə wɨə ghàə̀ ni tə wɨə beenɨ əbɔʼ ə Sefàs, wɨ cherə wɨə bə̀ yɨə ghàə̀ ni tə wɨə beenɨ əbɔʼ ə Kristo.
46001013	Mbɨ wa fə ghabrɨ ə Kristo ə? À wa kɨə Pɔ̂l nɨ mbɨ nyaʼa kòmbɨ̀ əzed ə baʼnɨ ɨmbə̀ʼ əwən ə? Kɨ̀ mbɨ wa nyaʼa nàʼ mɨnib ɨ nən yeʼ ənɨ ɨkum Pɔ̂l ə?
46001014	Mə wɨə nàʼ məben-əwe əmbɨ ə Ŋwìə̀ ni chəi mə̀ nyaʼa naʼ mɨnib əmbɨ ə wə̀d mɔʼɔ rəbɔʼ nən chè rɨ ənɨ ə Krispùs mbɨ Gayùs.
46001015	Əne chəi wə̀d mɔʼɔ nɨ tɨ wɨ̀ ghà ni mbə nyaʼa nɨŋ mɨnib ənɨ mɨ ɨkum.
46001016	Mə kyerɨ ni mə nyaʼa bə̀ nàʼ mɨnib əmbɨ ɨnəbɨ Stefanàs. Ɨ chè rɨ ənɨ bə̂d mbɔ̂, chəi mə wɨrɨ kɔndɨ ni mə nyaʼa nàʼ mɨnib əmbɨ wə̀d cherə.
46001017	Chəi Kristo nyaʼa tom əmɨ ni mə̀ naʼ mɨnib. Wɨ̀ nyaʼa tom əmɨ yeʼ ni mə̀ gha ɨkə̂n chɔ̀m ənɨ ɨŋgam nɨ chəi wɨ nɔʼ rɨ ənɨ ɨwe bə̂d mɨ̀sɔŋɨchù, njɨ chəi ənû ze nɨ tɨə ghà ɨmbə̀ʼ ɨchî nɨ Yeso nyaʼa kwɨ əzed ə baʼnɨ ə wɨrɨ berɨ ɨka.
46001018	Ɨŋgam ɨmbə̀ʼ ɨchî nɨ Yeso nyaʼa kwɨ əzed ə baʼnɨ yɨ ənû əneŋ əmbɨ ə bə̂d mbe nɨə nimə, àyɨə əmbɨ mbà mbe nɨə jwɨ̀ rəŋgəʼ, ɨŋgam we ə chwi ɨchî nɨ Ŋwìə̀ berɨ ɨka.
46001019	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Mə bɨrɨ chwi əmbɨ ə bə̂d mbe nɨ kɔndɨ ni mbə̀ berɨ ɨwe ni mbɨ yɨ ɨneŋ, bə̀ chwi əmbɨ mbe nɨ kɔndɨ ni mbə kyerɨ ənû ni chəi mbɨ kyerɨ ənû ə mɔʼɔ.”
46001020	Zɨə nɨə yeʼ əne, njɨ əzɔ̂ ə nùŋ wə̀d we nɨ kɔndɨ ni tə berɨ ɨwe ə yi ə, nùŋ wə̀d we nɨə chwi rɨ̀kə̌ ə yi ə, bə̀ nùŋ wə̀d we nɨə tàŋ ɨnû ənɨ ə nyùmə̀ wɔ̂ ə yi ə? Ɨmbə̀ʼ Ŋwìə̀ fə ghɨ̀ ni ɨwe bə̂d rɨŋga ɨsɨg beŋ ənɨ ənû əneŋ ə?
46001021	Ŋwìə̀ nyaʼa nɨŋ i ɨwe ghɨ̀ ni tɨ bə̂d nɨŋ ə ɨwe bə̂d mɨ̀sɔŋɨchù kyerɨ əməd. Əne zɨə nyaʼa bɔ̀ŋ ɨ bɔ ni wɨ̀ chɨ bə̂d rəŋgəʼ ənjìm ɨchî nɨ mbɨ nyaʼa ben ənû əneŋ ze nɨ tɨ̀ nyaʼə ghàə̀.
46001022	Mɨ̀Jû mbɨə kə̀b zə ɨnû yiirɨ nɨ chwi ni ənû ze nɨ tɨə ghàə̀ yɨ ənû rəsìʼ. Bə̂d mbe nɨ kaʼi mɨ̀Jû mbɨə kə̀bə̀ ni tɨ̀ gha ɨnû mbe nɨ berɨ ɨwe ɨŋga,
46001023	àyɨə tɨ̀ wɨə ghà ɨmbə̀ʼ ə Kristo nɨ mbɨ nyaʼa kombɨ əzed ə baʼnɨ. Chəi mɨ̀Jû ghaʼ nɨ zu ənû zɔ̂. À yɨə bə̀ ənû əneŋ əmbɨ ə bə̂d mbe nɨ kaʼi mɨ̀Jû.
46001024	Àyɨə əmbɨ ə bə̂d mbe nɨ Ŋwìə̀ nyaʼa tɔŋ ənɨ mbi, əne yɨ mɨ̀Jû mbɨ ə bə̂d mbe nɨ kaʼi mɨ̀Jû, Kristo yɨ wə̀d we nɨ Ŋwìə̀ che ənjìm məd chwi i ɨka bə̀ chwi i ɨwe.
46001025	Bə̂d mɔʼɔ mbɨə kɔndɨə ni ɨchî nɨ Ŋwìə̀ nyaʼa ghɨ̌ mbɨ kòmbɨ̀ ə Kristo əzed ə baʼnɨ yɨ ənû əneŋ. Àyɨə ənû ze ə berɨ ɨwe ɨŋga chè ɨwe bə̂d mɨ̀sɔŋɨchù. Mbɨ mɔʼɔ mbɨə bə̀ kɔndɨə ni ɨchî nɨ Ŋwìə̀ nyaʼa ghɨ̌ mbɨ kòmbɨ̀ ə Kristo ə chwi ni Ŋwìə̀ ə bɔd. Àyɨə ənû ze ə berɨ ɨka chè ɨka bə̂d mɨ̀sɔŋɨchù.
46001026	Bɔŋgɔb, mbə̀ kɔndɨ ɨchî nɨ mbə nyaʼa ənɨ ə nyùmə̀ we nɨ Ŋwìə̀ nyaʼa tɔŋ əwən ni mbə̀ yeʼ mbi bə̂d. Chəi mbə̀n mɨ̀nɔnɔʼ nyaʼa berɨ ɨwe ɨchî nɨ bə̂d rɨŋga ɨsɨg ə nèŋə̀ bə̂d ɨwe. Chəi mbə̀n mɨ̀nɔnɔʼ nyaʼa berɨ mbɨ̀rɨmbin kyeŋ ɨŋga əbeŋ. Chəi mbə̀n mɨ̀nɔnɔʼ nyaʼa berɨ mbɔ̂n.
46001027	Àyɨə Ŋwìə̀ nyaʼa chɔʼ bə̂d mbe rɨŋga ɨsɨg nɨ bə̂d ə kɔndɨ ni mbɨ yɨ ɨneŋ, ɨmbə̀ʼ naʼ tɨ̀nìd ətu əmbɨ mbe nɨ kɔndɨ ni mbə berɨ ɨwe. Ŋwìə̀ nyaʼa chɔʼ ɨghɨ mbe rɨŋga ɨsɨg nɨ bə̂d ə kɔndɨ ni à yɨ ɨghɨ nɨ bɔrɨ, ɨmbə̀ʼ naʼ tɨ̀nìd ətu əmbɨ mbe nɨ kɔndɨ ni mbə berɨ ɨka.
46001028	Ŋwìə̀ nyaʼa chɔʼ bə̂d mbe nɨ bə̂d ə tìbrɨ̀ə̀ mbɨ mbe nɨ bə̂d ə tə̀ə̀nɨ̀ ɨŋga ɨsɨg, nɨ yeʼ mbe nɨ bə̂d ə kɔndɨ ni à yɨ ɨghɨ əko, ɨmbə̀ʼ nimnɨ mbe nɨ bə̂d ə kɔndɨ ni mbɨ yɨə bə̂d kyeŋ.
46001029	Wɨ̀ nyaʼa ghɨ̀ əne ɨmbə̀ʼ tɨ wə̀d mɨ̀sɔŋɨchù goŋ i ɨgɔ̂ ɨfě məd.
46001030	À yɨə Ŋwìə̀ nyaʼa ghɨ̌ ni mbə̀ yeʼ ənɨ ɨfɔtɨ mbɨ Kristo Yeso. Məd yɨ we nɨ Ŋwìə̀ ghɨ ni tɨ̀ che ənjìm məd berɨ ɨwe. Wɨ̀ fə ghɨ̀ ni tɨ̀ təm kùʼnɨ̀. Wɨ̀ fə zeŋnɨ əwa bə̀ choʼ mba ɨtu.
46001031	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Wə̀d we nɨə kəb goŋ ɨgɔ̂, wɨ̀ goŋ ɨmbə̀ʼ ənû ze nɨ Ə̀nùŋɨ̀sɨg ghɨ̌.”
46002001	Mbɨ bɔŋgɔb, ənɨ mə̀ nyaʼa yeʼe əsɨ nən, chəi mə̀ nyaʼa gha ɨnû mbe nɨ yeʼ ənə̀mə ɨmbə̀ʼ ə Ŋwìə̀ ɨ nən ənɨ mɨŋgam kyeŋ kɨ̀ mbɨ ɨwe kyeŋ,
46002002	ɨmbə̀ʼ ɨghəm nɨ ənɨ mə̀ nyaʼa mbɨ nən, mə nyaʼa nùŋ ɨŋga mɨ fîŋ ni chəi mə bɨrɨ gha ənû ə cherə chè rɨ ənɨ ənû ɨmbə̀ʼ ə Yeso Kristo fɔrɨ ənû ɨmbə̀ʼ ɨchî nɨ mbɨ nyaʼa kombɨ əməd əzed ə baʼnɨ.
46002003	Ənɨ mə̀ nyaʼa yeʼe əsɨ nən, mə nyaʼa bɔd, əne ɨbɔɔ nyaʼa ghɨ̀ mə bindɨ ni chəi mə̀ bɨrɨ faʼ ɨchî chɔ̀m.
46002004	Ənɨ mə̀ nyaʼə ghà ɨŋgam Ŋwiə̀ ɨ nən, chəi mə̀ nyaʼa nɨŋ ɨwe mbɨ ɨŋgam nəmɨ nəmɨ bɔŋ ghàm. Mə wɨə nyaʼə ghàə̀ yeʼ ɨchî nɨ Əzwî ə nyaʼə chwi ɨnə̂njɨ̀ ɨ num bə̀ nàʼ ɨka ɨ num.
46002005	Mə wɨə nyaʼə ghɨ̀ əne ɨmbə̀ʼ mbə̀ nuŋ fîŋ yeʼ ɨgun ɨka we nɨ Ŋwìə̀ ə nàʼə̀, kaʼi ɨgun ɨwe bə̂d mɨ̀sɔŋɨchù.
46002006	Ənɨ tɨ̀ yeʼ əkaʼ bə̂d Kristo mbe nɨ fə kaanɨ, tɨ̀ wɨə ghàm ɨŋgam ɨwe. Ka ɨwe we yɨ i rɨ əmbɨ ə bə̂d mbe rɨŋga ɨsɨg wɔ̂, kɨ̀ rɨ əmbɨ ɨzwî mbe nɨə tùmbɨ̀ ɨsɨg wɔ̂, nɨ ɨka mɨ̀mə̌d bɨrɨ mì.
46002007	Tɨ̀ wɨə ghàmə̀ yeʼ ɨmbə̀ʼ ɨwe we nɨ Ŋwiə̀ ə nàʼə̀. Ɨwe we wɨ ənə̀mə, nɨ chəi bə̂d kyerɨ, nɨ bɔŋ Ŋwìə̀ nyaʼa sɨə tekɨ ɨsɨg, wɨ̀ nyaʼa fə ghà ni tə bɨrɨ che ənjìm ɨwe we nàʼ ɨwumnɨ ɨ na.
46002008	Chəi wə̀d mɔʼɔ rəbɔʼ mbe nɨə tùmbɨ̀ ɨsɨg wɔ̂ nyaʼa kyerɨ ənû zɔ̂. À kɨ nɨ mbɨ nyaʼa kyerɨ, njɨ chəi mbɨ nyaʼa kombɨ Ə̀nùŋɨ̀sɨg we nɨ mbɨə naʼ ɨwumnɨ ɨ bɔ.
46002009	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ənû ze nɨ chəi ɨghə kweʼ zə, kɨ̀ ə̀tǒŋ ə kweʼ zu, kɨ̀ nɨ wə̀d kweʼ kɔndɨ ɨŋga i fîŋ, yɨ əze nɨ Ŋwìə̀ fə tekɨ nùŋ əmbɨ ə bə̂d mbe nɨ ghaʼ əməd.”
46002010	Àyɨə Ŋwìə̀ fə chwi ɨnû mbe ɨ na ənjìm Əzwî əməd. Əzwî ze ə zɨə kyèʼ ɨnû jìm, ka àbei ɨnû mbe nɨ yeʼ ənə̀mə ɨmbə̀ʼ ə Ŋwiə̀.
46002011	À kɨə we nɨ kyerɨ tɨkɔndɨ bə̂d mɨ̀sɔŋɨchù chè rɨ ənɨ əzwî ze nɨ yeʼ ɨŋga məd ə? Əne bə̂, chəi ənɨ tɨ wə̀d kyerɨ tɨkɔndɨ Ŋwiə̀ chè rɨ ənɨ Əzwî ə Ŋwiə̀.
46002012	Tɨ̀nîn Əzwî ze nɨ Ŋwìə̀ ə nàʼ ə fə sɨ i ɨŋga na. Chəi əzwî ze nɨ yeʼ ɨŋga ɨsɨg ɨŋga na. Əzwî ze nɨ Ŋwìə̀ ə nàʼ ə zɨ ɨŋga na ɨmbə̀ʼ tɨ̀ kyerɨ mɨneʼe mbe nɨ Ŋwìə̀ naʼ ɨ na.
46002013	Chəi tɨə ghà ɨnû mbɔ̂ ənɨ mɨŋgam nɨ tɨ̀ nɨŋ tɨ ənɨ ɨwe bə̂d mɨ̀sɔŋɨchù. Tɨ̀ wɨə ghàə̀ yeʼ ənɨ mɨŋgam nɨ Əzwî ə Ŋwiə̀ ə naʼ ɨ na. Tɨ̀ wɨə nɨŋə mɨŋgam mbe toʼrɨ ɨnû rəsìʼ ɨmbə̀ʼ Əzwî ə Ŋwiə̀ əmbɨ ə bə̂d mbe nɨ Əzwî ə Ŋwiə̀ ə yeʼ ɨŋga mɨ̀mə̌d.
46002014	Ka wə̀d we nɨ chəi Əzwî ə Ŋwiə̀ ɨŋga məd we tɨ wɨ̀ ben ɨnû rəsìʼ mbe nɨ Əzwî ə Ŋwìə̀ ə nàʼə̀, ɨmbə̀ʼ ɨghəm nɨ mbɨ yɨ ənû əneŋ ɨ bɔ. Chəi ənɨ tɨ̀ wɨ̀ kyerɨ ɨnû mbe ɨmbə̀ʼ ɨghəm nɨ àmei Əzwî ə Ŋwiə̀ ze tɨ̀ zɨə ghɨ̀ ni wɨ̀ kyerɨ.
46002015	Wə̀d we nɨ Əzwî ə Ŋwiə̀ ə yeʼ ɨŋga məd we tɨ̀ wɨ̀ zə ɨnû jìm, ətu əməd ə zeŋ ɨmbə̀ʼ mbɨwən, àyɨə chəi ənɨ tɨ ətu ə wə̀d cherə zeŋ ɨmbə̀ʼ ɨnû mbe nɨ wɨə ghàə̀.
46002016	Ə zɨ ɨŋga Ə̀ŋwàʼnɨ̀ ə Ŋwiə̀ ni, “À kɨə we nɨ kyerɨ ɨnû mbe nɨ Ŋwìə̀ ə kɔndɨə ɨmbə̀ʼ kəərɨ əməd ə?” Àyɨə tɨ̀ we tɨ̀ rɨ̀ kyerɨ ɨnû mbɔ̂ ɨmbə̀ʼ ɨghəm nɨ ənû ze nɨ Kristo ə kɔndɨə ə zɨ ɨŋga ta fîŋ.
46003001	Bɔŋgɔb, chəi ənɨ tɨ̀ mə nyaʼa ghàm ɨ nən ɨchî nɨ tɨ̀ mə nyaʼa ghàm əmbɨ ə bə̂d mbe nɨ Əzwî ə Ŋwiə̀ ə yeʼ ɨŋga mɨ̀mə̌d. Mə nyaʼa berɨ gham ɨ nən ɨghabɨ ni mbə yɨə bə̂d rɨŋga ɨsɨg, kɨ̀ ɨghabɨ ni mbə yɨə bɔn bɔd ənɨ ənû ə Kristo.
46003002	Mə wɨə nyaʼə nàʼ ɨbən ɨ nən, kaʼi tɨjɨg nɨ kaanɨ, ɨmbə̀ʼ ɨghəm nɨ chəi mbə̀ nyaʼa kɨrɨ kuʼ nɨ jɨg tɨjɨg nɨ kaanɨ. Ka àbei tɨ̀nîn chəi mbə̀ kɨrɨ kuʼ,
46003003	ɨmbə̀ʼ ɨghəm nɨ mbə̀ yɨə kɨrɨ ɨghabɨ ə bə̂d rɨŋga ɨsɨg. Ənɨ mbə̀ə ghɨ̀ ə̀dìì bə̀ chɔbə, ɨmbə̀ʼ mbə mbɨə ghɨ̀ ɨchî nɨ bə̂d rɨŋga ɨsɨg ə ghɨ̀ə̀ ə? Ɨmbə̀ʼ mbə mbɨə ghɨ̀ ɨnû ɨghabɨ ə bə̂d nɨ chəi mbɨ kɨrɨ kyerɨ Ə̀nùŋɨ̀sɨg ə?
46003004	Wə̀d mɔʼɔ rəbɔʼ nən mɨ ghà ni tə wɨə beenɨ əbɔʼ ə Pɔ̂l, wɨ cherə bə̀ ghà ni tə wɨə beenɨ əbɔʼ ə Àpolòs, ɨmbə̀ʼ mbə mbɨə ghɨ̀ ɨghabɨ ə bə̂d nɨ chəi mbɨ kɨrɨ kyerɨ Ə̀nùŋɨ̀sɨg ə?
46003005	Àpolòs kɨə we? Pɔ̂l bə̀ ə we? Tɨ̀ yɨə àmei bə̂d ə̀fàʼì mbe nɨ mbə̀ nyaʼa che ənjìm mɨ̀mə̌d ben ə Yeso Kristo. Wə̀d mɔʼ mɔʼ rəbɔʼ na wɨə fàʼ ə̀fàʼì ze nɨ Ə̀nùŋɨ̀sɨg nyaʼa naʼ ɨ bɔ.
46003006	Mə nyaʼa kon, Àpolòs nyaʼa chùb. À yɨə Ŋwìə̀ nyaʼa ghɨ̀ ni ɨghɨ mbe kwi.
46003007	Ka wə̀d we nɨ nyaʼa konɨ kɨ̀ we nɨ nyaʼa chubɨ yɨ i əghɨ ə mɔʼɔ. We nɨ che bə̂d mɨ̀jìm yɨə Ŋwiə̀ we nɨ nyaʼa ghɨ ni ɨghɨ mbe kwi.
46003008	Wə̀d we nɨ konɨ mbɨ we nɨ chubɨ mbɨə ghɨ̀ àmei ənû ə mɔʼ, àyɨə Ŋwìə̀ bɨrɨ chwɨ wə̀d mɔʼ mɔʼ rəbɔʼ mɨ̀mə̌d ɨchî nɨ wɨ̀ fàʼi.
46003009	Tɨ̀ yɨə bə̂d nɨə fàʼ ɨnɔ̂n əmbɨ ə Ŋwiə̀. Mbə yɨə mbeŋ Ŋwìə̀, bə̀ yeʼ nəb nɨ Ŋwìə̀ korɨ.
46003010	Ŋwìə̀ nyaʼa ghɨ̀ ɨ̀chɔ̀m ənɨ ə num, ghɨ̀ mə bɔm əchɨ ə nəb ɨghabɨ əbɔm nəb nɨ jeŋgɨ kyerɨ ə̀fàʼì. Wə̀d cherə wɨə kod ɨgun əchɨ ze. Àyɨə wə̀d mɔʼ mɔʼ we i ɨchî nɨ wɨə kod ɨgun əchɨ ze,
46003011	ɨmbə̀ʼ ɨghəm nɨ chəi əchɨ ə nəb ə cherə nɨ tɨ̀ wə̀d bɔm chè rɨ ənɨ əze nɨ Ŋwìə̀ nyaʼa fə bɔmɨ. Əchɨ ze yɨə Yeso Kristo.
46003012	Wə̀d mɔʼɔ mɨ kod nəb ɨgun əchɨ ze ənɨ ə gôl, ənɨ ə sɨrɨvà, ənɨ əti əka ənun, ənɨ ɨzed, ənɨ ɨgwəŋ kɨ ənɨ ɨzaŋ,
46003013	mbɨ bɨrɨ zə ə̀fàʼì əməd ɨchî nɨ wɨ̀ korɨ, ɨmbə̀ʼ ɨghəm nɨ Əni ze nɨ Kristo bɨrɨ wɨrɨ yeʼe pè saʼ ɨsɨg, ə bɨrɨ chwi ɨkwɨ nəb we nɨ wə̀d we korɨ. Ɨwid bɨrɨ du ə̀fàʼ ə wə̀d əsaŋ. Ɨwid we bɨrɨ zweʼrɨ ɨkwɨ ə̀fàʼì ze nɨ wə̀d mɔʼ mɔʼ fə fàʼi.
46003014	Əghɨ ze nɨ wə̀d bɔm ɨgun əchɨ ze mɨ ton fɨ i, wə̀d we bɨrɨ nɨŋ ɨchɔʼ ə̀fàʼì.
46003015	Əghɨ ze nɨ wə̀d bɔm ə mɨ fɨ ə, wɨ̀ bɨrɨ nim i ɨchɔʼ ə̀fàʼì. Məd ziə bɨrɨ jwɨ̀ rəŋgəʼ àmei ɨghabɨ ɨchî nɨ wə̀d jwɨ rɨŋga ɨwid.
46003016	Chəi mbə̀ kyerɨ ni mbə yɨə mbàn Ŋwìə̀ mbɨ ni Əzwî ə Ŋwiə̀ ə zɨ ɨŋga nən ə?
46003017	Wə̀d mɔʼɔ mɨ nimnɨ mbàn Ŋwìə̀, Ŋwìə̀ bɨrɨ bɨ nimnɨ əməd, ɨmbə̀ʼ ɨghəm nɨ mbàn Ŋwìə̀ ə zeŋ. Mbə yɨə mbàn ze.
46003018	Tɨ wə̀d mɔʼɔ tambɨ i i ɨnyod. Wə̀d mɔʼɔ rəbɔʼ nən mɨ kɔndɨ ni tə yɨə wə̀d ɨwe, ɨchî nɨ bə̂d rɨŋga ɨsɨg kyerɨ bə̂d ɨwe, wɨ̀ beŋ ənɨ əneŋ ɨmbə̀ʼ wɨ̀ berɨ ɨwe we nɨ Ŋwìə̀ ə nàʼə̀,
46003019	ɨmbə̀ʼ ɨghəm nɨ ənû ze nɨ bə̂d rɨŋga ɨsɨg wɔ̂ kɔndɨ ni à yɨ ɨwe, Ŋwìə̀ wɨə zəə ni à yɨ ənû əneŋ. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ŋwìə̀ wɨə gywɨ̀ə̀ bə̂d mbe nɨ kɔndɨ ni mbə berɨ ɨwe àmei ənjìm ɨwe mɨ̀mə̌d.”
46003020	Mbɨ bə̀ yì ŋwàʼnɨ̀ ni, “Ə̀nùŋɨ̀sɨg ə kyerɨ ni tɨkɔndɨ bə̂d mbe nɨ kɔndɨ ni mbə berɨ ɨwe yɨ ətu ə̀kǒ.”
46003021	Əne tɨ wə̀d mɔʼɔ goŋ i ɨgɔ̂ ni tə wɨə beenɨ əbɔʼ wə̀d mɨ̀sɔŋɨchù mɔʼɔ, ɨmbə̀ʼ ɨghəm nɨ Ŋwìə̀ fə nàʼ ɨghɨjìm ɨ nən.
46003022	Kɨ̀ à kɨ ə Pɔ̂l, kɨ̀ ə Àpolòs, kɨ̀ ə Pità, kɨ ɨsɨg wɔ̂, kɨ ɨ̀tènɨ̀, kɨ ɨvɨ, kɨ ə nyùmə̀ wɔ̂, kɨ nyùmə̀ we nɨ bɨrɨ yeʼe, Ŋwìə̀ fə nàʼ ɨghɨ mbɔ̂ ɨjìm ɨ nən.
46003023	Mbə̀ yɨə bə̂d Kristo. Kristo yɨə bə̀ ə wə̀d Ŋwìə̀.
46004001	Bə̂d berɨ neŋ əwa ni tɨ̀ yɨə bə̂d ə̀fàʼì Kristo fɔrɨ bə̂d nɨ Ŋwìə̀ ghɨ ni mbɨ gha ɨnû mbe nɨ yeʼ ənə̀mə ɨmbə̀ʼ əməd.
46004002	Ənû nɨ mbɨ kəb rɨ əmbɨ ə bə̂d mbe nɨ mbɨ zɨ ɨnû ɨŋga tɨkyerɨ-ɨbɔ mɨ̀mə̌d yɨ ni mbɨ berɨ fàʼ ənɨ tə fîŋ rɨ̀jìm.
46004003	Ɨ num, à yɨ ənû ə kwa ni mbə̀ saʼ əmɨ, kɨ̀ ni bə̂d mɨ̀sɔŋɨchù cherə saʼ əmɨ. Chəi mɔ̌ ə bèə̀ saʼə mɨ ɨnyod.
46004004	Chəi mə̀ kyerɨ ənû rɨbɔ̀ŋ ə mɔʼɔ ze nɨ mə ghɨ, àyɨə zɨ rɨka chwi i ni chə mə̀ kweʼ ghɨ̀ ənû rɨbɔ̀ŋ. Àmei Ə̀nùŋɨ̀sɨg we nɨ tɨ̀ wɨ̀ saʼ əmɨ.
46004005	Əne tɨ mbə̀ sob ə ɨsaʼi ɨgun ə wə̀d mɔʼɔ bɔŋ nyùmə̀ sɨə kùʼə̀. Mbə̀ womə pè ənɨ Ə̀nùŋɨ̀sɨg wɨrɨ yeʼe. Məd bɨrɨ du ɨnû mbe nɨ bə̂d ə ghɨ̀ ɨŋga ɨsɨ firɨ, bə̀ chwi rɨkɔndɨ te nɨ yeʼ ɨŋga fîŋ rɨ bə̂d. Ənɨ ə nyùmə̀ we, Ŋwìə̀ bɨrɨ naʼ məben-əwe əmbɨ wə̀d jìm ɨchî nɨ zɨə kuʼ əmbɨ wə̀d mɔʼ mɔʼ.
46004006	Tɨ̀nîn, kyɨə bɔŋgɔb, mə fə nɨŋ mɨ ənû mbɨ əzɨ Àpolòs ɨghabɨ əmɨgɨ. Mə nɨŋ əne ɨmbə̀ʼ weerɨ əwən, ɨmbə̀ʼ mbə̀ kwembɨ ənû rɨ na ɨmbə̀ʼ ɨŋgam we nɨə ghàə̀ ni, “Mbə̀ ghɨ àmei ɨnû mbe nɨ yeʼ ɨŋga Ə̀ŋwàʼnɨ̀ ə Ŋwiə̀.” Mbə mɨ ghɨ̀ əne, chəi mbə̀ bɨrɨ nɔ wə̀d mɔʼ, əne tə̀ə̀nɨ̀ wɨ cherə.
46004007	À kɨə ye nɨ mbə̀ berɨ nɨ chwi ni mbə̀ chè bə̂d cherə ə? À kɨə ye nɨ mbə̀ berɨ nɨ kaʼi Ŋwìə̀ naʼ ɨ nən ə? Wɨ̀ mɨ nyaʼa nàʼ ɨghɨ ɨ nən, njɨ əton nɨ mbə̀ə goŋ ɨgɔ̂ ɨghabɨ ni chəi wɨ̀ nyaʼa naʼ ɨghɨ ɨ nən kɨ ɨmbə̀ʼ ə yè ə?
46004008	Mbə mbɨə ghɨ̀ ɨghabɨ ni mbə fə berɨ ɨghɨjìm mbe nɨ mbə̀ kəbɨ! Mbə mbɨə ghɨ̀ ɨghabɨ ni mbə fə berɨ mbɔ̂n! Mbə mbɨə ghɨ̀ ɨghabɨ ni mbə fə sɨ mɨfɔ̂n, ka à bè yeʼi ni ka tɨ̀ yɨ a mɨfɔ̂n! Mə wɨə kàŋə̀ kə̀bə̀ ni mbə yeʼ mɨfɔ̂n ɨmbə̀ʼ tɨ̀ bə̀ yeʼ mɨfɔ̂n mbɨ nən!
46004009	Zɨə chub ɨ num ɨghabɨ ni Ŋwìə̀ fə nùŋ əwa, mbà bə̂d tom, ni tɨ̀ yeʼ bə̂d nɨ sɨ nwìə̀ ənɨ ɨwaŋ ɨmbə̀ʼ ə bə̂d zə əwa. Tɨ̀ yɨ ɨghabɨ ə bə̂d nɨ mbɨ fə sob ɨsaʼi ni mbɨ zwiirɨ mɨ̀mə̌d, ɨmbə̀ʼ ɨghəm nɨ ɨsɨg wɨə nèŋ əwa, mbɨ̀aŋgɨrə̀ mbɨə nèŋ əwa, bə̂d mɨ̀sɔŋɨchù bə̀ nèŋ əwa.
46004010	Tɨ̀ yɨ ɨneŋ ɨmbə̀ʼ ɨchî nɨ tɨə fàʼ əmbɨ Kristo, àyɨə mbə yɨə bə̂d ɨwe ɨchî nɨ mbə̀ fɔtɨ mbɨ Kristo. Tɨ̀ ə bɔd, àyɨə mbən ə kà. Bə̂d mbɨə wumnɨ əwən, àyɨə ɨ mbɨə tìbrɨ̀ əwa!
46004011	Ɨ pe rɨ̀nîn, tɨ̀ wɨə chubə njì, ədɔʼ ə zɨə ne əwa, tɨ̀ wɨə zɨ̀ ɨta ngywɨ̌, bə̂d mbɨə som əwa, chəi tɨ̀ berɨ ɨkwɨ.
46004012	Tɨ̀ wɨə fàʼ rɨ̀kǎ ənɨ mba ɨbɔ. Ənɨ bə̂d zɔm əwa, tɨ̀ wɨə nàʼə̀ yeʼ əbɔrəbɔd. Ənɨ mbɨ nwendɨ ta rɨkyerɨ-ɨwu, tɨ̀ wɨə nyìʼə̀.
46004013	Ənɨ mbɨ chəkɨ ta rɨkum, tɨ wɨə wììrɨ̀ ənɨ ɨŋgam chɔ̀m. Ɨ pe rɨ̀nîn bə̂d fə nɨŋ əwa ɨghabɨ ni tɨ̀ yɨ ɨghɨ rɨbɔ̀ŋ fɔrɨ ɨghabɨ ni tɨ̀ yɨ rɨfiŋɨ.
46004014	Chəi mɨə ŋwàʼnɨ̀ ənû zɔ̂ ɨmbə̀ʼ ɨ naʼ tɨ̀nìd ətu ɨ nən. Mə wɨə ŋwàʼnɨ̀ ɨmbə̀ʼ kəərɨ əwən ɨchî nɨ mbə̀ yeʼ mbɨ bɔn nɨ mə̀ ghaʼi kwàʼ rɨŋgəʼ.
46004015	Ka à bè yeʼi ni mbə̀ berɨ bə̂d nɨ kaŋ nɔʼ əku nɨə chwi ɨchî nɨ tɨ̀ bə̂d Kristo chubɨ, àyɨə chəi mbə̀ berɨ mɨ̀mbǎʼ nɔnɔʼ. Mɔ̌ yɨ ə mbǎʼ ənɨ ɨfɔtɨ mbɨ Kristo Yeso ɨchî nɨ mɨə ghà ɨkə̂n chɔ̀m.
46004016	Əne mə wɨə buʼ ɨbɔ ɨ nən ni mbə̀ beenɨ əbɔʼ mə əwu yènɨ̀.
46004017	Əzɔ̂ yɨ əton nɨ mɨə tom ə Timotì əsɨ nən. Məd yɨ mɨ wan nɨ mə̀ ghaʼi kwàʼ rɨŋgəʼ. Məd wɨə fàʼ əmbɨ Ə̀nùŋɨ̀sɨg ənɨ i fîŋ jìm. Məd bɨrɨ nɔɔrɨ mbə ɨtu ɨmbə̀ʼ ɨnû mbe nɨ mə̀ nyaʼə ghɨ̀ ənɨ mə̀ nyaʼa ben ə Kristo Yeso, nɨ yeʼ ɨnû mbe nɨ mɨə chwi ɨsɨ jìm ɨŋga rɨfetɨ bə̂d Kristo rɨjìm.
46004018	Bə̂d mɔʼɔ rəbɔʼ nən mbɨə seenɨə. Ɨ mbɨə kɔndɨə ni chəi mə̀ bɨrɨ wɨrɨ yeʼe əsɨ nən.
46004019	Àyɨə Ŋwìə̀ mɨ benɨ, mə bɨrɨ zambɨ yeʼe əsɨ nən. Mə mɨ yeʼe, mə bɨrɨ pe nwèndɨ̀ ɨnû mbe nɨ bə̂d mbe nɨə seenɨ ə ghàə̀, bə̀ nwèndɨ̀ ɨka we nɨ mbɨ berɨ.
46004020	Ka ənû ɨfɔ̀n ə Ŋwiə̀ yɨ i ənû ɨmbə̀ʼ mɨŋgam, à yɨ ənû ɨmbə̀ʼ ɨka nɨ ghɨ ɨnû mbe nɨ Ŋwìə̀ kəbɨ.
46004021	Mbə kɨə kəbə ni ye ə? Mbə̀ wa kə̀b yeʼ ni mə̀ yeʼe əsɨ nən mbɨ fɨŋgyeŋ, kɨ̀ ni mə̀ yeʼe mbɨ ɨghaʼi fɔrɨ əzwî ə bɔtɨ bɔtɨ ə?
46005001	Mə fə kàŋ zu ənɨ bə̂d ə ghàə̀ ni əfabɨrɨ-ənû ə zɨ əkaʼ nən, nɨ yeʼ ɨkwɨ mɔʼɔ we nɨ chə bei əkaʼ bə̂d mbe nɨ chəi mbɨə wumnɨ ə Ŋwiə̀. Mə fə zu ni mbaŋə̀ mɔʼɔ zɨə ni ɨwi i mbǎʼ.
46005002	Àyɨə mbə mbɨə seenɨə! Njɨ ɨmbə̀ʼ ə̀kə̀nɨ̀ ə kə̀ʼ swi ɨŋga tə fîŋ, mbə chɨ̀ mbaŋə̀ ze nɨ ghɨ̀ ənû zɔ̂ rəkaʼ nən ə?
46005003	Ka à bè yeʼi ni chəi əmɨ əkaʼ nən mɔ̌ mɔ̌, àyɨə mə əzwî ə zɨ i mbɨ nən. Mbə̀ nɨŋ ni mə wɨ əkaʼ nən, əne mə fə sob ɨsaʼi ɨgun ə mbaŋə̀ ze nɨ ghɨ ənû zɔ̂
46005004	ənɨ ɨkum Yeso Kristo. Ənɨ mbə̀ fetɨ, əne mɨ əzwî mbɨ ɨka we nɨ a Ə̀nùŋɨ̀sɨg Yeso nyaʼa naʼ ɨ nən ə yeʼ mbɨ nən,
46005005	mbə̀ saŋ mbaŋə̀ zɔ̂ ɨŋga tɨkyerɨ-ɨbɔ Satàn ni wɨ̀ chəkɨ nyamnyod məd, ɨmbə̀ʼ əzwî əməd ə jwɨ rəŋgəʼ əni ze nɨ Ə̀nùŋɨ̀sɨg Yeso bɨrɨ wɨrɨ yeʼe.
46005006	Ɨchî nɨ mbə̀ə goŋ ɨgɔ̂ rɨka bɔ̀ŋ i. Chəi mbə̀ kyerɨ ni àmei akə ɨfuʼ we nɨə ghɨ̀ ni ŋgə̀ŋ kɔʼ we ə nɔ̀ɔ̀rɨ̀ ŋgə̀ŋ jìm ə?
46005007	Mbə̀ chɨ ɨfuʼ ənun we nɨə ghɨ̀ ni ŋgə̀ŋ kɔʼ, ɨmbə̀ʼ mbə̀ yeʼ ɨghabɨ ə ŋgə̀ŋ fi nɨ chəi ɨfuʼ we nɨə ghɨ̀ ni ŋgə̀ŋ kɔʼ ɨŋga. Mə kyerɨ ni mbə yɨə kaŋ əne, ɨmbə̀ʼ ɨghəm nɨ mbɨ nyaʼa nàʼ ə Kristo ənɨ əghɨ ə̀fà ɨgwɨ mba ɨnû rɨbɔ̀ŋ. Məd yɨ ɨghabɨ ə wan njɨ̀g we nɨ mɨ̀Jû nyaʼə kyem əni Əchwɨ̂ ə Che-ɨgun.
46005008	Əne tɨ̀ jɨg əchwɨ̂ ze, kaʼi mbɨ ə ŋgə̀ŋ ze nɨ ɨfuʼ ənun we nɨə ghɨ̀ ni ŋgə̀ŋ kɔʼ yeʼ ɨŋga. Ɨfuʼ ənun we nɨə ghɨ̀ ni ŋgə̀ŋ kɔʼ yɨ ənû nɨ ghɨ̀ ɨnû rɨbɔ̀ŋ mbɨ ənû nɨ ghɨ ɨzɨg. Àyɨə tɨ̀ jɨg əchwɨ̂ ze yeʼ ənɨ ə ŋgə̀ŋ nɨ chəi ɨfuʼ we nɨə ghɨ̀ ni ŋgə̀ŋ kɔʼ ɨŋga. Tɨ̀ jɨg ənɨ ə fîŋ zeŋɨ zeŋɨ bə̀ sɨə ghà ɨnû mbe nɨ yeʼ mbɨ rəsìʼ.
46005009	Mə nyaʼa ŋwaʼnɨ ɨ nən ni tɨ mbə̀ jɨg ə̀sə̀ʼ mbɨ ə bə̂d mbe nɨə ghɨ̀ ɨfabrɨ-ɨnû.
46005010	Kaʼi mə̀ gha bə̂d rɨŋga ɨsɨg wɔ̂ nɨə ghɨ̀ ɨfabrɨ-ɨnû, kɨ̀ mbe nɨə ghɨ̀ əjə, kɨ̀ mbe nɨə jɨə, kɨ̀ mbe nɨə wumnɨ mbɨ̀anèŋ. Mbə mɨ kəb ghɨ əne, njɨ mbə berɨ jwɨ rɨŋga ɨsɨg wɔ̂.
46005011	Àyɨə rɨ̀nîn, mə wɨə ŋwàʼnɨ̀ ɨ nən yeʼ ni tɨ mbə̀ jɨg ə̀sə̀ʼ mbɨ wə̀d mɔʼɔ we nɨ gha ni tə ben ə Kristo, àyɨə ɨ wɨə kɨrɨ ghɨ ɨfabrɨ-ɨnû, kɨ̀ ɨ wɨə ghɨ̀ əjə, kɨ̀ ɨ wɨə wumnɨ mbɨ̀anèŋ, kɨ̀ ɨ wɨə chə̀kɨ̀ rɨkum bə̂d, kɨ̀ ɨ wɨə nɔə beə, kɨ̀ ɨ wɨə jɨə. Tɨ mbə̀ be jɨg ə mbɨ ɨkwɨ wə̀d wɔ̂.
46005012	À wa kɨ əzum rɨmbin nɨ saʼ bə̂d mbe nɨ chəi ɨŋga ɨfetɨ bə̂d Kristo ə? Ɨmbə̀ʼ mbə berɨ saʼ yeʼ bə̂d mbe nɨ yeʼ ɨŋga ɨfetɨ bə̂d Kristo ə?
46005013	À yɨə Ŋwìə̀ bɨrɨ saʼ bə̂d mbe nɨ chəi ɨŋga ɨfetɨ bə̂d Kristo. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Mbə̀ fid ɨzɨg we nɨ yeʼ əkaʼ nən.”
46006001	Ənɨ wə̀d mɔʼɔ rəbɔʼ nən berɨ ɨsaʼi mbɨ wə̀d Kristo cherə, wɨ̀ kɨə nɨŋ ɨsaʼi we wò əsɨ ə bə̂d mbe nɨ chəi mbɨə wumnɨ ə Ŋwiə̀ ɨmbə̀ʼ ə ye ə? Njɨ ɨmbə̀ʼ wɨ̀ kə̀ʼ nɨŋ wò yeʼ əsɨ bə̂d Ŋwiə̀ ə?
46006002	Chəi mbə̀ kyerɨ ni à yɨə bə̂d Ŋwiə̀ bɨrɨ saʼ ɨsɨg wɔ̂ ə? À mɨ yeʼ ni à yɨə mbə̀nə bɨrɨ saʼ ɨsɨg, njɨ mbə̀ rɨ wa kuʼ ə nɨ saʼ bɔn tɨ mɨsaʼi ə?
46006003	Chəi mbə̀ kyerɨ ni à yɨə mbǎ bɨrɨ saʼ mbɨ̀aŋgɨrə̀ ə? À nɨə yeʼ əne, njɨ tɨ̀ berɨ bɨ saʼ ɨnû nɨ dè ɨ̀tènɨ̀ wɔ̂!
46006004	Əne mbə mɨ berɨ mɨsaʼi ɨghabɨ mbɔ̂, mbə̀ kɨə chɔʼɔ bə̂d mbe nɨ chəi mbɨə nàʼ ɨwumnɨ əmbɨ mɨ̀mə̌d ɨŋga ɨfetɨ ni mbɨ saʼ ɨnû rəŋgu ɨmbə̀ʼ ə yè ə?
46006005	Mə wɨə ghà ənû zɔ̂ ɨmbə̀ʼ naʼ tɨ̀nìd ətu ɨ nən. Zɨə wa chwi ni chəi wə̀d mɔʼɔ əkaʼ nən nɨ kaŋ berɨ ɨwe nɨ tɨ̀ wɨ̀ saʼ bə̂d Kristo ə?
46006006	Àyɨə mə wɨə zəə yeʼ ni wə̀d Kristo wɨə nɨŋə wə̀d Kristo cherə mbɨ wò ɨfě bə̂d mbe nɨ chəi mbɨ ben ə Kristo ni mbɨ saʼ mɨ̀mə̌d!
46006007	Ənû nɨ berɨ mɨsaʼi əkaʼ nən ə chwi ni chəi mbə̀ə ghɨ̀ ɨnû ɨghabɨ ə bə̂d Kristo. Zɨ rɨ wa bɔŋ i ni mbɨ ghɨ ənû rɨbɔ̀ŋ yeʼ ənɨ ə nən ə? Zɨ rɨ wa bɔŋ ni mbɨ fɨg yeʼ əwən ə?
46006008	Àyɨə mbə mbɨə ghɨ̀ ɨnû rɨbɔ̀ŋ bə̀ fɨ̀gə̀ ka àbei mbə bɔŋgɔb ɨŋga ɨfetɨ.
46006009	Chəi mbə̀ kyerɨ ni chəi bə̂d mbe nɨə ghɨ̀ ɨnû rɨbɔ̀ŋ bɨrɨ jɨg ənû ɨfɔ̀n ə Ŋwiə̀ ə? Tɨ wə̀d mɔʼɔ tambɨ i əwən: chəi bə̂d mbe nɨə ghɨ̀ ɨfabrɨ-ɨnû bɨrɨ nɔ jɨg ənû ɨfɔ̀n ə Ŋwiə̀, kɨ̀ mbe nɨə wumnɨ mbɨ̀anèŋ, kɨ̀ mbe nɨə niirɨə məyi kɨ̀ mbaŋə̀, kɨ̀ mbaŋə̀ nɨə niə tɨ cherə,
46006010	kɨ̀ mɨjɨ, kɨ̀ bə̂d mbe nɨə ghɨ̀ əjə, kɨ̀ mbe nɨə nɔə beə, kɨ̀ mbe nɨə chə̀kɨ̀ rɨkum bə̂d, kɨ̀ mɨjɨ bagɨ.
46006011	Bə̂d mɔʼɔ rəbɔʼ nən mbɨə nyaʼə ghɨ̀ ɨnû mbɔ̂. Àyɨə Ə̀nùŋɨ̀sɨg Yeso Kristo mbɨ Əzwî à Ŋwiə̀ fə sò əwən bə̀ zeŋnɨ əwən, ghɨ̀ mbə təm kùʼnɨ̀.
46006012	Wə̀d mɔʼɔ we tɨ̀ wɨ̀ ghà ni, “Mə we tɨ̀ mə ghɨ̀ ɨnû jìm.” À yɨ əne, àyɨə kaʼi ɨnû jìm bɨrɨ weerɨ əwe. Mə kyerɨ ni, “Mə we tɨ̀ mə ghɨ̀ ɨnû jìm,” àyɨə chəi mə bɨrɨ ben ə̀bòʼò əmbɨ ənû ə mɔʼɔ.
46006013	Wə̀d cherə we tɨ̀ wɨ̀ ghà ni, “Ɨghɨ mbe nɨ bə̂d jɨgɨ mbɨə chèə̀ wò ɨŋga ɨbum, mbɨ ni ɨbum wɨ əŋgu ɨmbə̀ʼ yim ɨghɨjɨg.” À yɨ əne, àyɨə Ŋwìə̀ bɨrɨ zɨ ɨnwǐ ənɨ ɨnû mbɔ̂ ɨbe. Chəi tɨ̀ berɨ nɨ nɨŋ nyamnyod ghɨ̀ ɨfabrɨ-ɨnû əŋgu. Tɨ̀ berɨ nɨŋ fàʼ yeʼ əmbɨ ə Ŋwiə̀. À yɨ Ə̀nùŋɨ̀sɨg ə nəŋgɨə nyamnyod.
46006014	Ŋwìə̀ we nɨ nyaʼa zwemnɨ Ə̀nùŋɨ̀sɨg bɨrɨ bɨ zwemnɨ əwa ənɨ i ɨka.
46006015	Chəi mbə̀ kyerɨ ni tə nyamnyod yɨ ɨba rɨ ənɨ ə nyamnyod Kristo ə? Əne mə̀ wa nɨŋ ɨba rɨ ənɨ nyamnyod Kristo fɔtɨ mbɨ nyamnyod ə̀kùnɨ̀ ə? Chə̂!
46006016	Chəi mbə kyerɨ ni mbaŋə̀ ze nɨ fɔtɨ i ɨnyod mbɨ ə̀kùnɨ̀ fə bèŋ sɨə nyamnyod mɔʼ mbɨ məd ə? Ə zɨ ɨŋga Ə̀ŋwàʼnɨ̀ ə Ŋwiə̀ ni, “Mɨ̀mə̌d mbe mɨbe bɨrɨ fɔtɨ sɨə nyamnyod mɔʼ.”
46006017	Àyɨə wə̀d we nɨ fɔtɨ i ɨnyod mbɨ Ə̀nùŋɨ̀sɨg, əzwî əməd mbɨ Əzwî Ə̀nùŋɨ̀sɨg fə sɨ əzwî ə mɔʼ.
46006018	Mbə̀ ton ɨfabrɨ-ɨnû! Chəi ɨnû rɨbɔ̀ŋ jìm cherə mbe nɨ bə̂d ə ghɨ̀ ə bètɨ̀ə̀ nyamnyod, àyɨə wə̀d we nɨə ghɨ̀ ɨfabrɨ-ɨnû wɨə ghɨ̀ ɨnû rɨbɔ̀ŋ ənɨ i nyamnyod.
46006019	Chəi mbə̀ kyerɨ ni tə nyamnyod yɨə mbàn əmbɨ Əzwî ə Zeŋɨ ze nɨ yeʼ ɨŋga nən, nɨ Ŋwìə̀ nyaʼa naʼ ɨ nən ə? Ka tə nyamnyod yɨ i tən.
46006020	Ŋwìə̀ nyaʼa fə zon əwən ənɨ ɨkab nɔnɔʼ. Əne mbə̀ nɨŋ ə ɨnyod wumnɨ ə Ŋwiə̀ əŋgu.
46007001	Tɨ̀nîn, ɨ wo ənɨ ɨnû mbe nɨ mbə̀ nyaʼa ŋwaʼnɨ: Mə ghà ni zɨə bɔ̀ŋ ni tɨ mbaŋə̀ nam i.
46007002	Àyɨə ɨchî nɨ ɨfabrɨ-ɨnû fə nɔʼɔ, zɨə kùʼ ni mbaŋə̀ mɔʼ mɔʼ berɨ i ɨwi, əyi mɔʼ mɔʼ bə̀ berɨ i ɨnom.
46007003	Ɨnom ghɨ ənû ze nɨ ɨnom berɨ ghɨ̀ mbɨ i ɨwi. Əyi berɨ bɨ ghɨ̀ ənû ze nɨ əyi berɨ ghɨ̀ mbɨ i ɨnom.
46007004	Chəi əyi berɨ ɨka ɨgun i ɨnyod. À yɨ ɨnom məd berɨ ɨka ɨgun ɨnyod məd. Chəi ɨnom bə̀ berɨ ɨka ɨgun i ɨnyod. À yɨ ɨwi məd berɨ ɨka ɨgun ɨnyod məd.
46007005	Tɨ̀ wə̀d ton i nɨ naʼ i ɨnyod əmbɨ awɨ̂n, kɨrɨ ənɨ mbə̀ fə ben ni mbə bɨrɨ ghɨ əne ənɨ ɨkə nyumə̀, ɨmbə̀ʼ mbə̀ nɨŋ ə nyumə̀ kɔ̀ŋgɨ̀ ə Ŋwiə̀. Mbə mɨ fə màànɨ̀, mbə wɨrɨ fɔtɨ əsɨ ɨmbə̀ʼ tɨ Satàn numbɨ i əwən ənjìm ɨchî nɨ chəi mbə̀ə yimbɨ ɨnyod.
46007006	Mə wɨə ghàə̀ ni mbə̀ ghɨ əne, kaʼi ni à yɨ mə̀ sobɨ sobɨ.
46007007	Mə kə̀b ni wə̀d jìm yeʼ ɨghabɨ ə mɔ̌. Àyɨə wə̀d mɔʼ mɔʼ ə berɨ i ɨneʼe nɨ Ŋwìə̀ naʼi. Wə̀d mɔʼ ə berɨ i ɨkwɨ ɨneʼe, wɨ cherə bə̀ berɨ wi.
46007008	Tɨ̀nîn, mə wɨə ghà əmbɨ ə bə̂d mbe nɨ chəi mbɨ namɨ bə̀ ghà əmbɨ mɨku əyi ni: zɨə bɔ̀ŋ ni mbɨ chubɨ rɨ nam ɨchî nɨ mə̀ bə chubɨ.
46007009	Àyɨə à mɨ yeʼ nɨ chəi ənɨ tɨ̀ mbɨ yimbɨ ə ɨnyod, mbɨ nam. Zɨə bɔ̀ŋ ni mbɨ nam chè ɨchî nɨ ɨnyod bɨrɨ nòm əbɔʼ məyi kɨ̀ əbɔʼ ə mbaŋə̀.
46007010	Mə wɨə ghà əmbɨ ə bə̂d mbe nɨ fə namɨ ni: Tɨ əyi ghabrɨ i tɨ ənɨ i ɨnom. Kaʼi mɔ̌ ə ghàə̀, à yɨ Ə̀nùŋɨ̀sɨg ə ghàə̀.
46007011	Àyɨə wɨ̀ mɨ ghàbrɨ̀ tɨ ənɨ i ɨnom, tɨ wɨ̀ wɨrɨ nam i. Wɨ̀ mɨ kə̀b nam, wɨ̀ berɨ maanɨ tàŋ wɨrɨ chubɨ mbɨ i ɨnom. Tɨ mbaŋə̀ saanɨ i ɨnamɨ mbɨ i ɨwi.
46007012	Mə wɨə ghà əmbɨ ə̀bùʼ ə bə̂d ni: Mbaŋə̀ mɔʼɔ ze nɨ ben ə Kristo mɨ berɨ i ɨwi nɨ chəi wɨ̀ ben ə Kristo, əne əyi we bə̀ ben ni tə bɨrɨ chubɨ mbɨ məd, tɨ wɨ̀ saanɨ i ɨnamɨ mbɨ əyi we. À yɨə mɔ̌ ə ghàə̀, kaʼi Ə̀nùŋɨ̀sɨg.
46007013	Əyi mɔʼɔ mɨ berɨ i ɨnom nɨ chəi wɨ̀ ben ə Kristo, əne mbaŋə̀ ze bə̀ ben ni tə bɨrɨ chubɨ mbɨ məd, tɨ wɨ̀ saanɨ i ɨnamɨ mbɨ ə mbaŋə̀ ze.
46007014	Ŋwìə̀ wɨə ghɨ̀ ni mbaŋə̀ ze nɨ chəi zɨ̀ ben ə Kristo zeŋ ənjìm i ɨwi. Ɨ wɨə bə̀ ghɨ̀ə̀ ni əyi we nɨ chəi wɨ̀ ben ə Kristo bə̀ zeŋ ənjìm i ɨnom. Zɨə mɨ ton yeʼi əne, njɨ mbə bɔn bɨrɨ chubɨ rɨzeŋ. Àyɨə ɨchî nɨ zɨə yeʼ əne, mbə bɔn ə zeŋ.
46007015	Wə̀d mɔʼɔ rəbɔʼ mbe nɨ chəi mbɨ ben ə Kristo mɨ kə̀b saŋ we nɨ ben ə Kristo, mbə̀ saŋ əməd wɨ̀ wo i. Ɨchî nɨ zɨə yeʼ əne, chəi mbɨ kod ɨnom kɨ əyi we nɨ ben ə Kristo ni wɨ̀ berɨ chubɨ mbɨ məd. Ŋwìə̀ fə tɔŋ əwən ni mbə̀ chub ənɨ əbɔrəbɔd.
46007016	Əyi, à kyerɨ tɨ ənɨ ə ye ni kaʼi àwɔ̀ bɨrɨ chɨ e ɨnom rəŋgəʼ ə? Ɨnom, à kyerɨ tɨ ənɨ ə ye ni kaʼi àwɔ̀ bɨrɨ chɨ e ɨwi rəŋgəʼ ə?
46007017	Wə̀d mɔʼ mɔʼ chub àmei ɨchî nɨ Ə̀nùŋɨ̀sɨg ghɨ ni wɨ̀ chubɨ. Wɨ̀ bə̀ chub àmei ɨchî nɨ Ŋwìə̀ nyaʼa tɔŋ əməd. Wɔ̂ yɨ mɨ ɨkə we nɨ mɨə nàʼ əmbɨ ə bə̂d ɨŋga rɨfetɨ bə̂d Kristo rɨ̀jìm.
46007018	Mbɨ wa nyaʼa fə nè wə̀d mɔʼɔ ənɨ ə nyùmə̀ we nɨ Ŋwìə̀ nyaʼa tɔŋ əməd ə? Tɨ wɨ̀ kəb i nɨ chɨ ɨnweenɨ mbe nɨ chwi ni mbɨ fə nè əməd. Chəi mbɨ wa nyaʼa kɨrɨ ne wə̀d mɔʼɔ ənɨ ə nyùmə̀ we nɨ Ŋwìə̀ nyaʼa tɔŋ əməd ə? Tɨ wɨ̀ kəb i ni mbɨ ne əməd.
46007019	Mbɨ mɨ fə nè wə̀d kɨ̀ chəi mbɨ kɨrɨ ne əməd, ka əze yɨ i ənû ə mɔʼɔ. Ənû nɨ kuʼnɨ yɨ ni mbɨ nuŋ tɨkə rɨ Ŋwiə̀.
46007020	Wə̀d mɔʼ mɔʼ chub àmei ɨchî nɨ Ŋwìə̀ nyaʼa tɔŋ əməd.
46007021	Àwɔ̀ wa kɨə nyaʼə ə̀bòʼò ənɨ ə nyùmə̀ we nɨ Ŋwìə̀ nyaʼa tɔŋ əwe ə? Tɨ əze ə tɔb i əwe. Àyɨə à mɨ berɨ əpan nɨ jwɨ̀ rɨ ənɨ ə̀bòʼò, nɨŋ əpan ze jwɨ̀ e.
46007022	Wə̀d we nɨ Ə̀nùŋɨ̀sɨg nyaʼa tɔŋ əməd ənɨ wɨ̀ nyaʼa ə̀bòʼò, fə sɨ ənɨ i ɨghəm ɨchî nɨ wɨ̀ yeʼ ənɨ ɨfɔtɨ mbɨ Ə̀nùŋɨ̀sɨg. À yɨə bə̀ əndəŋ əndəŋ ni wə̀d we nɨ nyaʼa ənɨ i ɨghəm ənɨ ə nyùmə̀ we nɨ Ə̀nùŋɨ̀sɨg nyaʼa tɔŋ əməd fə sɨ ə̀bòʼò ə Kristo.
46007023	Ŋwìə̀ nyaʼa fə zon əwən ənɨ ɨkab nɔnɔʼ. Əne tɨ mbə̀ beŋ ənɨ ɨ̀bòʼò ə bə̂d mɨ̀sɔŋɨchù.
46007024	Mbɨ bɔŋgɔb, wə̀d mɔʼ mɔʼ chub àmei ɨchî nɨ Ŋwìə̀ nyaʼa tɔŋ əməd.
46007025	Tɨ̀nîn, ɨmbə̀ʼ məyi mbe nɨ chəi mbɨ kɨrɨ nam: chəi mə̀ berɨ ɨkə rɨ əmbɨ Ə̀nùŋɨ̀sɨg nɨ gha ɨ nən. Àyɨə mə bɨrɨ naʼ mɨ ɨkɔndɨ ɨghabɨ wə̀d nɨ Ə̀nùŋɨ̀sɨg fə diirɨ əne ghɨ̀ mə yeʼ wə̀d nɨ tɨ̀ mbə ben ənû ze nɨ mɨə ghàə̀.
46007026	Mə mɨ nèŋ ŋgəʼ ze nɨ yeʼ rɨ̀nîn, mə kɔndɨ ni zɨə bɔ̀ŋ ni wə̀d chub i ɨchî nɨ wɨ̀ yeʼ ə.
46007027	À wa fə nam? Tɨrə̀ kə̀b e nɨ saanɨ ɨnamɨ. Chəi à kɨrɨ nam? Tɨrə̀ kə̀b e əyi.
46007028	À mɨ nam, chəi à ghɨ ənû rɨbɔ̀ŋ. Wan əyi mɨ nam, chəi wɨ̀ ghɨ ənû rɨbɔ̀ŋ. Àyɨə bə̂d mbe nɨ namɨ bɨrɨ berɨ ŋgəʼ nɔnɔʼ ɨŋga ɨsɨg wɔ̂. Əne chəi mə kəb ni ŋgəʼ ze nyɨ ɨgwɨ nən.
46007029	Mbɨ bɔŋgɔb, ənû nɨ mɨə ghàə̀ yɨ ni nyùmə̀ nɨ ɨsɨg wɔ̂ bɨrɨ nwìə̀ fə tiinɨ. Əne ɨ kɔ rɨ̀nîn, mbaŋə̀ te nɨ berɨ məyi chub ɨghabɨ ni chəi mbɨ kɨrɨ nam.
46007030	Bə̂d mbe nɨə dìə̀ chub ɨghabɨ ni chəi mbɨə dìə̀, mbe nɨə ghaʼə chub ɨghabɨ ni chəi mbɨə ghaʼə, mbe nɨə zon ɨghɨ chub ɨghabɨ ni chəi mbɨ berɨ ɨghɨ,
46007031	mbe nɨə fàʼə̀ mbɨ ɨghɨ rɨŋga ɨsɨg bə̀ chub ɨghabɨ ni chəi mbɨ berɨ ənû nɨ ghɨ̀ mbɨ mbɨwən, ɨmbə̀ʼ ɨghəm nɨ ɨsɨg wɔ̂ nɨ yeʼ rɨ̀nîn wɨə che i che.
46007032	Chəi mə̀ kə̀b ni mbə̀ nwìʼ ɨnyod. Mbaŋə̀ ze nɨ chəi zɨ namɨ zɨə kɔn ɨmbə̀ʼ Ə̀nùŋɨ̀sɨg, ɨchî nɨ tɨ̀ wɨ̀ ghɨ̀ ni fîŋ Ə̀nùŋɨ̀sɨg bɔ̀ŋ ə.
46007033	Àyɨə mbaŋə̀ ze nɨ namɨ zɨə kɔn ɨnû rɨŋga ɨsɨg, ɨchî nɨ tɨ̀ wɨ̀ ghɨ̀ fîŋ ɨwi məd bɔ̀ŋ.
46007034	Əne tɨkɔndɨ məd ə ghàbrə̀. Əyi nɨ chəi wɨ̀ namɨ kɨ̀ əyi rɨ kyerɨ mbaŋə̀ wɨə kɔn ɨmbə̀ʼ Ə̀nùŋɨ̀sɨg, ɨchî nɨ chub ɨzeŋɨ zeŋɨ ənɨ ə nyamnyod bə̀ fɔrɨ ənɨ əzwî. Əyi nɨ namɨ wɨə kɔn ɨnû rɨŋga ɨsɨg, ɨchî nɨ tɨ̀ wɨ̀ ghɨ̀ fîŋ ɨnom məd bɔ̀ŋ.
46007035	Mə wɨə ghà ənû zɔ̂ ɨmbə̀ʼ weerɨ əwən, kaʼi ni mə kə̀b ton ni tɨ mbə̀ ghɨ̀ə̀ mbə ɨnû. Mə wɨə kə̀bə̀ yeʼ ni mbə̀ chub ɨchî nɨ kuʼnɨ. Mə wɨə bə̀ kə̀bə̀ ni tɨ əghɨ ə mɔʼɔ ə ghabrɨ i tə rɨkɔndɨ ɨchî nɨ mbə̀ə fàʼ əmbɨ Ə̀nùŋɨ̀sɨg.
46007036	Mbaŋə̀ mɔʼɔ mɨ kɔndɨ ni chəi tɨə ghɨ̀ ɨnû ɨchî nɨ kuʼnɨ əmbɨ wi əyi kwirɨ, wɨ̀ mɨ yeʼə nòm əku ɨchî nɨ zɨə berɨ nɨ yeʼ əne, wɨ̀ ghɨ̀ ənû ze nɨ wɨ̀ kəbɨ. Wɨ̀ nam. Kaʼi ənû rɨbɔ̀ŋ nɨ nam.
46007037	Àyɨə mbaŋə̀ mɔʼɔ mɨ fə tekɨ ɨŋga i fîŋ, nɨ chəi mbɨ nyeŋ əməd, àyɨə ɨ we tɨ̀ wɨ̀ yimbɨ i ɨnyod ɨchî nɨ wɨə nòmə̀, əne fə nùŋ ɨŋga i fîŋ ni chəi tə bɨrɨ nam wi əyi kwirɨ, mbaŋə̀ ze fə ghɨ̀ ənû nɨ kuʼnɨ.
46007038	Əne mbaŋə̀ ze nɨ nam wi əyi kwirɨ fə ghɨ̀ ənû nɨ kuʼnɨ. Ze nɨ ton i nɨ nam, fə ghɨ̀ ənû nɨ bɔŋ chè.
46007039	Əyi berɨ chubɨ mbɨ i ɨnom ənɨ ə nyùmə̀ we nɨ ɨnom məd kɨrɨ i ɨkǎ. Àyɨə ɨnom məd mɨ fə kwɨ, ɨ wɨ tɨ̀ wɨ̀ nam mbaŋə̀ mɔʼɔ ze nɨ wɨ̀ ghaʼi, àyɨə mbaŋə̀ ze berɨ yeʼ wə̀d Kristo.
46007040	Ənɨ mɨ ɨkɔndɨ, mə kyerɨ ni wɨ̀ bɨrɨ ghaʼ chè əbɔ əwù ze nɨ chəi wɨ̀ wɨrɨ nam. Mə kɔndɨ ni Əzwî ə Ŋwiə̀ ə zɨ ɨŋga num, əne à yɨ əzɨ əwən ə ghɨ ni mə̀ gha əne.
46008001	Tɨ̀nîn mə wɨə kə̀b ghà ɨmbə̀ʼ tɨjɨg te nɨ mbɨ naʼ ənɨ ɨghɨ ə̀fà əmbɨ mbɨ̀anèŋ: Tɨ̀ kyerɨ ni, “Mba mɨjìm ə berɨ ɨwe,” ɨchî nɨ mbə̀n mɨmɔʼɔ ə ghàə̀. Ɨwe wɨə ghɨ̀ ni bə̂d nɔ ɨnyod, àyɨə ɨghaʼi wɨə korə bə̂d ənɨ mbɨ mɔʼ.
46008002	Chəi wə̀d mɔʼɔ we nɨ kɔndɨ ni tə kyerɨ ənû kɨrɨ kyerɨ ɨchî nɨ tɨ̀ wɨ̀ kə̀ʼ kyerɨ.
46008003	Ŋwìə̀ ə kyerɨ wə̀d we nɨ ghaʼ əməd.
46008004	Əne, mə wɨə kəb gha ɨmbə̀ʼ tɨjɨg te nɨ mbɨ naʼ ənɨ əghɨ ə̀fà əmbɨ mbɨ̀anèŋ: Tɨ̀ kyerɨ ni, “Ka anèŋ yɨ i əghɨ nɨ yeʼ ɨkǎ” ɨchî nɨ mbə̀n mɨmɔʼɔ ə ghàə̀. Tɨ̀ bə̀ kyerɨ ni, “Ŋwìə̀ mei we mɔʼ” ɨchî nɨ mbə̀n mɨmɔʼɔ ə bə̀ ghàə̀.
46008005	Ka à bè yeʼi ni ɨghɨ mɔʼɔ mbe nɨ mbə̀n mɨmɔʼɔ ə tɔŋ ənɨ mɨ̀ŋwìə̀ ɨ mbɨ ɨkaŋ kɨ̀ ɨgwɨ ə si, ɨchî nɨ à yɨ rəsìʼ ni mɨ̀ŋwìə̀ nɔnɔʼ mbɨ mɨ̀-ə̀nùŋɨ̀sɨg nɔnɔʼ mbɨə bə əŋgu,
46008006	àyɨə ɨ na, Ŋwìə̀ mei we mɔʼ, nɨ yeʼ Mbǎʼ. Ɨghɨjìm yɨ rɨ ɨ bɔ. Tɨ̀ wɨ ɨka ɨmbə̀ʼ əməd. Tɨ̀ bə̀ berɨ Ə̀nùŋɨ̀sɨg mɔʼ, nɨ yeʼ ə Yeso Kristo. Ŋwìə̀ nyaʼa tekɨ ɨghɨjìm ənjìm məd. Tɨ̀ wɨə bə̀ ɨka ɨmbə̀ʼ əməd.
46008007	Àyɨə kaʼi wə̀d jìm kyerɨ ənû zɔ̂. Bə̂d mɔʼɔ mbe nɨ fə jeŋgɨ mə̀d mbɨ mbɨ̀anèŋ mɨ yeʼə jɨgə tɨkwɨ rɨjɨg tɔ̂, ɨ mbɨə kɨrɨ kɔndɨə ni à yɨ rɨjɨg nɨ mbɨ naʼ ənɨ əghɨ ə̀fà əmbɨ mbɨ̀anèŋ. Əne fîŋ tɨ mɨ̀mə̌d te nɨ bɔrɨ tɨə saʼə mɨ̀mə̌d, mbɨ sɨə kɔndɨə ni mbə mbɨ rɨzeŋ.
46008008	Ka rɨjɨg bɨrɨ ghɨ i ni tɨ̀ yeʼ bə̂d chɔ̀m ɨfě Ŋwìə̀. Chəi tɨ̀ bɨrɨ sam əghɨ ə mɔʼɔ əwù ze nɨ chəi tɨ̀ jɨgɨ. Chəi tɨ̀ bɨrɨ bɨ jɨg njìm mɔʼɔ əwù ze nɨ tɨ̀ jɨgɨ.
46008009	Mbə̀ we əwən ni tɨ ɨchî nɨ tɨ mbə̀ jɨg əghɨ ə mɔʼɔ kɨ̀ ɨchî nɨ chəi ənɨ tɨ̀ mbə̀ jɨg ə ghɨ ni bə̂d mbe nɨ ɨbenɨ mɨ̀mə̌d bɔd gu ənû.
46008010	Wə̀d mɔʼɔ we nɨ fîŋ məd bɔrɨ mɨ zə əwe, àwɔ̀ nɨ berɨ ɨwe, nɨ àwɔ̀ ə jɨg ɨŋga mbàn anèŋ, ka wɨ̀ wa bɨrɨ ghaʼi nɨ bɨ jɨg ɨghɨ mbe nɨ mbɨ naʼ ənɨ ɨghɨ ə̀fà əmbɨ mbɨ̀anèŋ ə?
46008011	Əne yɨ ni aŋgɔb wɔ̂ nɨ bɔrɨ, nɨ Kristo nyaʼa bə̀ kwɨ ɨmbə̀ʼ əməd, fə nim ɨmbə̀ʼ ɨchî nɨ à berɨ ɨwe.
46008012	Ənɨ à ghɨ ənû rɨbɔ̀ŋ ənɨ mbe bɔŋgɔb ənɨ ɨkwɨ ɨchî wɔ̂, əne zɨ̀ əna ənɨ ə fîŋ tɨ mɨ̀mə̌d te nɨ fə be bɔrɨ i, kyerɨ ni à fə ghɨ̀ ənû rɨbɔ̀ŋ ənɨ Kristo.
46008013	Əne, əghɨ ze nɨ mə̀ jɨg ə mɨ ghɨ̀ ni wum aŋgɔb gu ənû, chəi mə̀ bɨrɨ nɔ wɨrɨ kud nyam, ɨmbə̀ʼ tɨ wum aŋgɔb gu i.
46009001	Ɨmbə̀ʼ mə wɨ ənɨ mɨ ɨghəm ə? Ɨmbə̀ʼ mə yɨə wə̀d tom Kristo ə? Ɨmbə̀ʼ mə fə zə ə Yeso a Ə̀nùŋɨ̀sɨg ə? Ɨmbə̀ʼ mbə̀ fə ben Ə̀nùŋɨ̀sɨg ɨmbə̀ʼ ɨchî nɨ mə̀ faʼ rɨka ə?
46009002	À mɨ yeʼ nɨ chəi bə̂d mɔʼɔ ben ni mə yɨə wə̀d tom Kristo, njɨ mə kyerɨ ni mbən ə benɨ, ɨmbə̀ʼ ɨghəm nɨ mbə̀ yɨ ənweenɨ ze nɨ chwi ni mɔ̌ yɨə wə̀d tom Kristo.
46009003	Ənɨ bə̂d ə biirɨ ɨ num ni mə kɨə ghàə̀ ni mə yɨə wə̀d tom Kristo ɨmbə̀ʼ ə ye ə? Mə bɨrɨ wiirɨ ni:
46009004	Zɨ̀ rɨ wa kuʼi ni mbə̀ naʼ ɨghɨjɨg fɔrɨ mɨnoʼ ɨ na ə?
46009005	Zɨ̀ rɨ wa kuʼi ni tɨ̀ yenə mbɨ mba məyi nɨ ben ə Kristo ɨchî nɨ bə̂d tom cherə mbɨ ə bɔŋgɔb Ə̀nùŋɨ̀sɨg mbɨ Pità ə ghɨ̀ə̀ ə?
46009006	Kɨ̀ à wa kɨ àmei mɔ̌ mbɨ Banabàs nɨ berɨ fàʼ ənɨ mba ɨbɔ bɔŋ jɨg ə?
46009007	À kɨə sɔgyɨ̀ wi nɨ wɨ̀ mɨ fàʼ wɨ̀ chwɨ i ɨnyod zi ə? À kɨə we nɨ bɨrɨ kon mbeŋ vaìn nɨ chəi wɨ̀ bɨrɨ kud rɨtam vaìn mɔʼɔ ə? À kɨə we nɨə nəŋgɨə njɨ̀g nɨ chəi wɨ̀ bɨrɨ nɔ ɨbən məd ə?
46009008	Mə wɨə wa ghà ənû zɔ̂ tɨ ənɨ rɨkɔndɨ bə̂d mɨ̀sɔŋɨchù ə? Ɨmbə̀ʼ tɨkə rɨ Mose tɨə bə̀ ghà àmei əndəŋ əndəŋ ə?
46009009	Ə zɨ ɨŋga tɨkə rɨ Mose ni, “Tɨrə̀ kod e ɨchû rɨkun ənɨ zɨə kwètɨ̀ə̀ kywɨ-kɔ̀ʼ.” Ŋwìə̀ wa nyaʼa ghà ənû zɔ̂ àmei ɨmbə̀ʼ mbɨ̀rɨkun ə?
46009010	Ɨmbə̀ʼ wɨ̀ nyaʼa ghà yeʼ ɨmbə̀ʼ əwa ə? Mbɨ nyaʼa bə̀ ŋwàʼnɨ̀ yeʼ ɨmbə̀ʼ əwa, ɨmbə̀ʼ ɨghəm nɨ wə̀d we nɨə niʼ ɨbən wɨə niʼə, we nɨə kwètɨ̀ə̀ kywɨ̀ wɨə bə̀ kwètɨ̀ə̀. Ɨ mbɨə ghɨ̀ əne ɨmbə̀ʼ berɨ əba tɨ ənɨ ɨghɨ mbe.
46009011	Tɨ̀ mɨ fə kon ɨghɨ mbe nɨ Əzwî ə naʼ ɨ na əkaʼ nən, njɨ zɨə wa nɔʼ əku əwù ze nɨ tɨ̀ biirɨ ɨghɨ mɔʼɔ rɨ nən ə?
46009012	Bə̂d mɔʼɔ mɨ berɨ ɨka nɨ biirɨ ɨghɨ mbɔ̂ rɨ nən, njɨ chəi tɨ̀ berɨ ɨka chè mɨ̀mə̌d ə? Àyɨə chəi tɨ̀ nɨŋ ɨka we. Tɨ̀ fə nyiʼ ɨnû jìm ɨmbə̀ʼ tɨ rɨ̀ kən a ɨkə̂n chɔ̀m we nɨ tɨə ghà ɨmbə̀ʼ ə Kristo.
46009013	Chəi mbə̀ kyerɨ ni bə̂d mbe nɨə fàʼ ɨŋga mbàn Ŋwìə̀ mbɨə jɨgə rɨ ə mbàn Ŋwìə̀ ə? Chəi mbə̀ bə kyerɨ ni bə̂d mbe nɨə nàʼ ɨghɨ ə̀fà mbɨə nɨŋ əbà rɨ ənɨ ɨghɨ mbe nɨ mbɨə naʼ ənɨ mbən ə?
46009014	À yɨə bə̀ əndəŋ əndəŋ nɨ Ə̀nùŋɨ̀sɨg fə sobɨ ni bə̂d mbe nɨə ghà ɨkə̂n chɔ̀m jɨg rɨ ənɨ ɨkə̂n chɔ̀m we.
46009015	Àyɨə chəi mə̀ kɨrɨ nɨŋ ɨka wɔ̂ ɨmbə̀ʼ ghɨ ɨnû ɨghabɨ mbɔ̂. Chəi mɨə ŋwàʼnɨ̀ ə̀ŋwàʼnɨ̀ zɔ̂ ɨmbə̀ʼ mbə ghɨ ɨnû ɨghabɨ mbɔ̂ ənɨ ə num. Zɨə bɨrɨ kaŋ bɔ̀ŋ ni mə̀ kwɨ chè ɨchî nɨ wə̀d mɔʼɔ bɨrɨ ghɨ ni tɨ mə̀ goŋ əmɨ ɨgɔ̂ ɨmbə̀ʼ ɨchî nɨ mɨə ghà ɨkə̂n chɔ̀m nɨ chəi mbɨə chwɨ əmɨ.
46009016	Mə mɨ ghà ɨkə̂n chɔ̀m, kaʼi ənû ɨ num nɨ goŋ ɨgɔ̂, ɨmbə̀ʼ ɨghəm nɨ mə berɨ gha ɨkə̂n chɔ̀m. Ŋgəʼ bɨrɨ nyɨ ɨgwɨ num əwù ze nɨ chəi mə gha ɨkə̂n chɔ̀m!
46009017	Mə mɨ yeʼə ghà ɨkə̂n chɔ̀m ənɨ mɨ ɨghəm, njɨ mə bɨrɨ kəb ɨchɔʼ ə̀fàʼì. À mɨ yeʼ nɨ chəi mɨə ghà ənɨ mɨ ɨghəm, njɨ mə wɨə ghɨ̀ yeʼ ənû ze nɨ Ŋwìə̀ zɨ ɨŋga tum rɨkyerɨ-ɨbɔ.
46009018	Əne mɨ ɨchɔʼ ə̀fàʼì kɨə ye ə? Àmei ni mə mɨ yeʼə ghà ɨkə̂n chɔ̀m, tɨ mə̀ ghɨ əmɨ ni bə̂d chwɨ əmɨ. Əne chəi mə bɨrɨ nɨŋ ɨka we nɨ mə berɨ ɨmbə̀ʼ ghɨ̀ ni mbə̀ chwɨ əmɨ.
46009019	Ka à bè yeʼi ni mə wɨ ənɨ mɨ ɨghəm, nɨ chəi mə̀ ben ə̀bòʼò əmbɨ wə̀d mɔʼɔ, àyɨə mə fə ben ə̀bòʼò əmbɨ wə̀d jìm ɨmbə̀ʼ mə̀ ghɨ ni bə̂d mɨ̀nɔnɔʼ ben ə Kristo.
46009020	Ənɨ mə̀ yeʼ əkaʼ mɨ̀Jû, mə yɨ ɨghabɨ wɨ̀ mɔʼɔ rəbɔʼ mɨ̀mə̌d, ɨmbə̀ʼ mə ghɨ ni mbɨ ben ə Kristo. Ənɨ mə̀ yeʼ əkaʼ bə̂d mbe nɨə nùŋ rɨkə, mə yɨ ɨghabɨ ə wə̀d nɨə nùŋ rɨkə, ɨmbə̀ʼ mə̀ ghɨ ni bə̂d mbe nɨə nùŋ rɨkə ben ə Kristo, ka à be yeʼi ni chəi mɨə nùŋ rɨkə.
46009021	Ənɨ mə̀ yeʼ əkaʼ bə̂d mbe nɨ chəi mbɨə nùŋ rɨkə, mə yɨ ɨghabɨ ə wə̀d nɨ chəi wɨə nùŋ rɨkə. Ka à be yeʼi ni chəi mɨə nùŋ rɨkə te, àyɨə mə wɨ əton rɨkə Kristo, ɨmbə̀ʼ mə̀ ghɨ ni bə̂d mbe nɨ chəi mbɨə nùŋ tɨkə rɨ Ŋwiə̀ ben ə Kristo.
46009022	Ənɨ mə̀ yeʼ əkaʼ bə̂d mbe nɨ bɔrɨ, mə bə̀ bɔd, ɨmbə̀ʼ mə̀ ghɨ ni bə̂d mbe nɨ bɔrɨ ben ə Kristo. Mə fə bèŋ ənɨ ɨghɨjìm əmbɨ ə bə̂d mɨ̀jìm, ɨmbə̀ʼ mə̀ che ənɨ tɨkwɨrɨ ɨnə̂njɨ̀ jìm chɨ̀ mbɨ mɔʼɔ rəŋgəʼ.
46009023	Mə wɨə ghɨ̀ ɨnû mbɔ̂ jìm ɨmbə̀ʼ jaŋ ɨkə̂n chɔ̀m. Mə wɨə ghɨ̀ əne ɨmbə̀ʼ mə̀ bə berɨ əbɔrəbɔd ze nɨ ɨkə̂n chɔ̀m ə ghɨ̀ ni bə̂d berɨ ə.
46009024	Chəi mbə̀ kyerɨ ni ənɨ ə̀nòtɨ̀, bə̂d mɨ̀jìm mbɨə nòrə̀, àyɨə àmei wə̀d mɔʼ we ə nɨŋ ɨchwɨ ə? Əne mbə̀ notə ənɨ ɨkwɨ ɨnə̂njɨ̀ nɨ tɨ̀ mbə̀ nɨŋ ɨchwɨ we.
46009025	Bə̂d mɨ̀jìm mbe nɨə ferɨə mbɨə yimbɨ ɨnyod ɨchî chɔ̀m ənɨ ɨnû jìm. Ɨ mbɨə ghɨ̀ əne ɨmbə̀ʼ nɨŋ ɨchwɨ nɨ yeʼ tɨ̀kwě te nɨə bə̀ə. Àyɨə tɨ̀ wɨə ghɨ̀ əne ɨmbə̀ʼ nɨŋ te nɨ chəi tɨə bə̀ə.
46009026	Əne chəi mɨə nòtɨ̀ əŋgu əŋgu. Chəi mɨə bə̀ zɔ̀ŋ ɨghabɨ ə wə̀d nɨə kòm əsɨ əko.
46009027	Mə wɨə yimbɨ mɨ ɨnyod ɨmbə̀ʼ wɨ ben ə̀bòʼò ɨ num, ɨmbə̀ʼ mə mɨ ghà ɨkə̂n chɔ̀m əmbɨ ə bə̂d cherə, tɨ mə̀ sam əmɨ ɨchwɨ we.
46010001	Mbɨ bɔŋgɔb, mə kə̀b ni mbə̀ wɨrɨ kɔndɨ ni à yɨə pàʼ nyaʼə chàə̀ mba mɨ̀mbǎʼ rəŋwe ɨŋga ɨbad rɨkwàʼi. Mə bə̀ kə̀b ni mbə̀ wɨrɨ kɔndɨ ni mɨ̀mə̌d mɨjìm nyaʼa baanɨ ɨŋga rɨ̀bàà.
46010002	Mɨ̀mə̌d mɨjìm nyaʼa nɨŋ mɨnib ɨchî nɨ mbɨ nyaʼə yèn əton ə pàʼ. Mbɨ nyaʼa bə̀ nɨŋ ɨchî nɨ mbɨ nyaʼə yèn ɨŋga rɨ̀bàà. Mbɨ nyaʼa nɨŋ ɨchî nɨ mbɨ nyaʼə beenɨ əbɔʼ ə Mose.
46010003	Mɨ̀mə̌d mɨjìm nyaʼa jɨg ɨkwɨ ɨghɨjɨg mɔʼ. À yɨə Ŋwìə̀ nyaʼa naʼ ɨghɨjɨg mbe əmbɨ mɨ̀mə̌d.
46010004	Mɨ̀mə̌d mɨjìm nyaʼa bə̀ nɔ mɨnib mɔʼ. À yɨə Ŋwìə̀ nyaʼa bə̀ naʼ mɨnib mbe əmbɨ mɨ̀mə̌d. Mbɨ nyaʼa nɔ mɨnib mbe nɨ nyaʼə jwɨ̀ rɨ ənɨ ɨwɔ̌ we nɨ Ŋwìə̀ nyaʼa nàʼ əmbɨ mɨ̀mə̌d. Ɨwɔ̌ we wɨə nyaʼə yènə̀ mbɨ mɨ̀mə̌d. Ɨwɔ̌ we yɨə nyaʼə Kristo.
46010005	Ka à bè yeʼi əne, chəi fîŋ Ŋwìə̀ nyaʼa bɔŋ əbɔʼ bə̂d mɨ̀nɔnɔʼ rəkaʼ mɨ̀mə̌d. Mbɨ nyaʼa kwɨ, əne ɨvɨ bə̂d mbe nɨ nyaʼa kwɨ nyaʼa jàŋ ɨŋga ɨbad rɨkwàʼi.
46010006	Ɨnû mbɔ̂ yɨ ɨnweenɨ ɨ na tɨ̀nîn ɨmbə̀ʼ tɨ̀ kwembɨ ɨnû rəŋgu ni tɨ rɨ̀ feenɨ a ɨnû rɨbɔ̀ŋ, ɨchî nɨ mbɨ nyaʼə feenɨə.
46010007	Tɨ mbə̀ wumnɨ ə mbɨ̀anèŋ, ɨchî nɨ mɨ̀mə̌d mɔʼɔ nyaʼə wumnɨə. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Bə̂d mbe nyaʼa chub ə si ɨ jɨg bə̀ nɔ. Mbɨ nyaʼa ghɨ̀ əne, nɔ̀ʼ kɔ binɨ.”
46010008	Tɨ rɨ̀ ghɨ a ɨfabrɨ-ɨnû, ɨchî nɨ mɨ̀mə̌d mɔʼɔ nyaʼa ghɨ̌, əne mɨ̀mə̌d chuʼ ɨwum be chɔ̀b rɨtad nyaʼa kwɨ ɨgwɨ əni ə mɔʼ.
46010009	Tɨ rɨ̀ kwaʼnɨ a Ə̀nùŋɨ̀sɨg ɨchî nɨ mɨ̀mə̌d mɔʼɔ nyaʼa kwaʼnɨ, əne jɔ rɨ nyaʼa zwiirɨ mɨ̀mə̌d.
46010010	Tɨ mbə̀ ghambɨ ə, ɨchî nɨ mɨ̀mə̌d mɔʼɔ nyaʼa ghambɨ, əne Ŋwìə̀ nyaʼa chà aŋgɨrə̀ nɨə zwiirɨə bə̂d ni wɨ̀ wo nimnɨ mɨ̀mə̌d.
46010011	Ɨnû mbɔ̂ nyaʼa ghɨ̀ ənɨ mɨ̀mə̌d ɨghabɨ ənweenɨ əmbɨ ə bə̂d cherə. Mbɨ nyaʼa bə̀ ŋwàʼnɨ̀ ɨmbə̀ʼ mbà mbe nɨ yeʼ ɨkǎ ənɨ ə nyùmə̀ wɔ̂ nɨ ɨsɨg ə sɨə wo nwìə̀.
46010012	Əne wə̀d mɔʼɔ we nɨ kɔndɨ ni tə fə təm kàànɨ̀ berɨ we i ɨmbə̀ʼ wɨ̀ sɨ gù.
46010013	Chəi ənû ə mɔʼɔ ə kweʼ numbɨ əwən nɨ chəi zɨə kweʼ numbɨ bə̂d cherə. Ŋwìə̀ wɨə ghɨ̀ ənû ze nɨ wɨ̀ kàʼi, əne ka wɨ̀ bɨrɨ saŋ i ni ənû ə mɔʼɔ ə numbɨ əwən chè ə ɨka. Ənɨ mbɨ numbɨ əwən, wɨ̀ bɨrɨ chwi ɨnə̂njɨ̀, ɨmbə̀ʼ mbə mbe tɨ̀ mbə nyìʼ ənû ze.
46010014	Əne mbɨ bɔŋgɔb nɨ mə̀ ghaʼi kwàʼ rɨŋgəʼ, mbə̀ ton ənû nɨ wumnɨ mbɨ̀anèŋ.
46010015	Mə wɨə ghà əmbɨ ə bə̂d nɨ berɨ ɨwe ni: Mbə̀ kwaʼnɨ mbə ɨtu ɨmbə̀ʼ ənû zɔ̂ nɨ mə̀ bɨrɨ gha ɨ nən.
46010016	Toʼ ze nɨ tɨə nɔə rɨŋga ənɨ tɨə jɨg Ɨtarɨ Ə̀nùŋɨ̀sɨg, əne nàʼ məben-əwe əmbɨ ə Ŋwiə̀, ka à wa kɨ i ni mbà mɨjìm mbɨə nɔ ənəm ə Kristo ə? Ŋgə̀ŋ ze nɨ tɨə bəʼrɨə bə̀ jɨgə, ka à wa kɨ i ni mbà mɨjìm mbɨə kurə nyamnyod Kristo ə?
46010017	Chiŋ ŋgə̀ŋ mei mɔʼ, əne mbà mbe nɨ nɔʼɔ mbɨə jɨgə tɨ ənɨ ə chiŋ ŋgə̀ŋ ze mɔʼ. Əze ə chwi ni tɨ̀ yɨə nyamnyod mɔʼ.
46010018	Mbə̀ neŋ mɨ̀Izre: Ɨmbə̀ʼ bə̂d mbe nɨə jɨg ɨghɨ mbe nɨ mbɨ naʼ ənɨ ɨghɨ ə̀fà fə fɔtɨ mbɨ mbe nɨə naʼ ɨghɨ ə̀fà mbe əmbɨ ə Ŋwiə̀ ə?
46010019	Mə̀ kɨ əni ghàə̀ ni yè ə? Mə kɨ əni ghàə̀ ni ɨghɨ mbe nɨ mbɨ naʼ ənɨ ɨghɨ ə̀fà əmbɨ mbɨ̀anèŋ yɨ ɨghɨ mɔʼɔ ə, kɨ̀ ni anèŋ yɨ əghɨ ə mɔʼɔ ə?
46010020	Chə̂! Mə wɨə ghàə̀ yeʼ ni bə̂d mbe nɨ chəi mbɨə wumnɨ ə Ŋwìə̀ mbɨə nàʼ ɨghɨ ə̀fà yeʼ əmbɨ ɨzwî rɨbɔ̀ŋ, kaʼi əmbɨ ə Ŋwiə̀. Chəi mə̀ kəb ni mbə̀ fɔtɨ mbɨ ɨzwî rɨbɔ̀ŋ.
46010021	Chəi ənɨ tɨ̀ mbə nɔ rɨŋga toʼ Ə̀nùŋɨ̀sɨg bə̀ nɔ rɨŋga toʼ ɨzwî rɨbɔ̀ŋ. Chəi ənɨ tɨ̀ mbə jɨg ɨgun ə tebrə̀ Ə̀nùŋɨ̀sɨg bə̀ jɨg ɨgun ə tebrə̀ ɨzwî rɨbɔ̀ŋ.
46010022	Tɨ̀ wa kə̀b ni Ə̀nùŋɨ̀sɨg sə ɨtəm ə? Tɨ̀ wa kà chè əməd ə?
46010023	Bə̂d mɔʼɔ mbɨə ghàə̀ ni, “Tɨ̀ we tɨ̀ rɨ̀ ghɨ̀ ɨnû jìm.” À yɨ əne, àyɨə chəi ɨnû jìm mbe tɨ̀ mbɨ wèèrɨ̀ əwən. “Tɨ̀ we tɨ̀ rɨ̀ ghɨ̀ ɨnû jìm,” ɨchî nɨ mbɨ gha, àyɨə chəi ɨnû jìm ə ghɨ̀ ni ɨbenɨ kaanə.
46010024	Tɨ wə̀d mɔʼɔ kəb i àmei ɨnû mbe nɨ bɔŋ ɨ bɔ. Wɨ̀ kəb yeʼ mbe nɨ bɔŋ əmbɨ ə bə̂d cherə.
46010025	Mbə̀ kud əghɨ ze nɨ mbɨə fèn ɨwin nyam, zɨ rɨ biirɨ ənû ə mɔʼɔ ze nɨ bɨrɨ ghɨ̀ ni tə fîŋ saʼ əwən.
46010026	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Si mbɨ ɨghɨjìm mbe nɨ yeʼ ɨgwɨ ə si yɨ mbɨ Ə̀nùŋɨ̀sɨg.”
46010027	Wə̀d mɔʼɔ we nɨ chəi wɨ̀ ben ə Kristo mɨ won əwən ni mbə̀ wo jɨg, əne mbə bə̀ ben nɨ wò, mbə̀ pe jɨg əghɨ ze nɨ wɨ̀ nuŋ ɨfě nən, zɨ rɨ biirɨ ənû ə mɔʼɔ ze nɨ bɨrɨ ghɨ̀ ni tə fîŋ saʼ əwən.
46010028	Àyɨə wə̀d mɔʼɔ mɨ ghà ɨ nən ni, “Mbɨ fə nàʼ ɨghɨ mbɔ̂ ənɨ ɨghɨ ə̀fà əmbɨ mbɨ̀anèŋ,” tɨ mbə̀ jɨg ə ɨghɨ mbe ɨmbə̀ʼ wə̀d we nɨ ghà ənû ze ɨ nən. Tɨ mbə̀ bɨ jɨg ə ɨmbə̀ʼ tɨ fîŋ saʼ i wə̀d mɔʼɔ.
46010029	Mə wɨə ghà yeʼ fîŋ wə̀d we nɨ gha ənû ze ɨ nən, kaʼi zən. Əton nɨ fîŋ wə̀d cherə bɨrɨ saʼ əghɨ ze nɨ mɨə jɨgə kɨ̀ əze nɨ chəi mɨə jɨgə kɨ ɨmbə̀ʼ ə yè ə?
46010030	Mə mɨ nàʼ məben-əwe əmbɨ ə Ŋwiə̀, əne jɨg tɨjɨg te, njɨ əton nɨ bə̂d bɨrɨ zɨ əzum ɨmbə̀ʼ ɨghɨ mbe nɨ mə̀ naʼ məben-əwe bɔŋ jɨg kɨ ɨmbə̀ʼ ə yè ə?
46010031	Əne, kɨ̀ à jɨg, kɨ̀ à nɔ, kɨ̀ à ghɨ ənû ə mɔʼɔ, ghɨ ɨnû mbe jìm ɨmbə̀ʼ wumnɨ ə Ŋwiə̀.
46010032	Mbə̀ we əwən ni tɨ mbə̀ ghɨ ə ənû ə mɔʼɔ ze nɨ bɨrɨ ghɨ ni mɨ̀Jû kɨ̀ bə̂d mbe nɨ kaʼi mɨ̀Jû kɨ̀ bə̂d rɨŋga ɨfetɨ bə̂d Ŋwiə̀ gu ənû.
46010033	Mbə̀ ghɨ ɨghabɨ ə mɔ̌, ɨmbə̀ʼ ɨghəm nɨ mə wɨə kəbɨ ni fîŋ rɨ bə̂d mɨjìm bɔŋ ɨchî nɨ mɨə ghɨ̀ ɨnû jìm. Chəi mə̀ kəb nɨ ghɨ àmei ɨnû mbe nɨ bɔŋ ɨ num. Mə wɨə kəb ghɨ̀ yeʼ mbe nɨ bɔŋ əmbɨ ə bə̂d mɨ̀nɔnɔʼ, ɨmbə̀ʼ ɨ mbe tɨ̀ mbɨ jwɨ̀ rəŋgəʼ.
46011001	Mbə̀ beenɨ əbɔʼ mɨ əwu yènɨ̀, ɨchî nɨ mɨə beenɨ əbɔʼ əzɨ ə Kristo.
46011002	Mə wɨə ben əwən ɨmbə̀ʼ ɨghəm nɨ mbə mbɨə kɔndɨ əmɨ ənɨ ɨnû jìm. Mə wɨə bə̀ ben əwən ni mbə mbɨə ghɨ̀ àmei ɨchî nɨ mə̀ nyaʼa chwi ɨ nən.
46011003	Mə wɨə kə̀bə̀ ni mbə̀ kyerɨ ni ətu ɨgwɨ ə mbaŋə̀ rɨ̀jìm yɨə Kristo, kyerɨ ni ətu ɨgwɨ əyi yɨ ɨnom məd, bə̀ kyerɨ ni ətu ɨgwɨ ə Kristo yɨə Ŋwiə̀.
46011004	Mbaŋə̀ jìm ze nɨ zɨ əghɨ ə mɔʼɔ kubrɨ e ətu ənɨ wɨə kɔ̀ŋgɨ̀ ə Ŋwiə̀ kɨ̀ ənɨ wɨə ghà ɨkə̂n Ŋwiə̀ wɨə tìbrɨ̀ ə Kristo nɨ yeʼ ətu ɨgwɨ məd.
46011005	Əyi jìm we nɨ chəi wɨ̀ kubrɨ e ətu ənɨ wɨə kɔ̀ŋgɨ̀ ə Ŋwiə̀ kɨ̀ ənɨ wɨə ghà ɨkə̂n Ŋwiə̀, wɨə tìbrɨ̀ i ɨnom nɨ yeʼ ətu ɨgwɨ məd. Ə zɨ əndəŋ əndəŋ ɨghabɨ ni mbɨ fə serɨ ətu əməd.
46011006	Əyi mɨ ton kubrɨ e ətu, wɨ̀ serɨ. À mɨ yeʼ nɨ ətu əyi mɔʼɔ ə bɨrɨ nìd ənɨ mbɨ serɨ kɨ̀ ənɨ wɨ̀ serɨ e ətu ziə, wɨ̀ kubrɨ ətu ze.
46011007	Chəi mbaŋə̀ berɨ kubrɨ e ətu, ɨmbə̀ʼ ɨghəm nɨ məd yɨ ɨghabɨ ə Ŋwìə̀. Məd wɨə bə̀ chwi ɨwumnɨ we nɨ Ŋwìə̀ berɨ, àyɨə əyi wɨə chwi yeʼ ɨwumnɨ we nɨ mbaŋə̀ berɨ.
46011008	Chəi Ŋwìə̀ nyaʼa nɨŋ əsɨ ɨnyod tɨ ənɨ əyi tekɨ mbaŋə̀. Wɨ̀ nyaʼa nɨŋ əsɨ ɨnyod tɨ ənɨ mbaŋə̀ tekɨ əyi.
46011009	Chəi Ŋwìə̀ nyaʼa tekɨ mbaŋə̀ əmbɨ əyi. Wɨ̀ nyaʼa tekɨ əyi əmbɨ ə mbaŋə̀.
46011010	À yɨ əton nɨ əyi berɨ berɨ əghɨ ə mɔʼɔ nɨ kubrɨ e ətu ɨmbə̀ʼ chwi ni tə wɨ əton i ɨnom fɔrɨ ɨmbə̀ʼ ɨghəm nɨ mbɨ̀aŋgɨrə̀ mbɨə nèŋ ɨnû mbe nɨə chèə̀.
46011011	Àyɨə ɨchî nɨ tɨ̀ yeʼ ənɨ ɨfɔtɨ mbɨ Ə̀nùŋɨ̀sɨg, chəi əyi ənɨ i ɨghəm nɨ chəi mbaŋə̀. Chəi bəi mbaŋə̀ ənɨ i ɨghəm nɨ chəi əyi.
46011012	Ɨchî nɨ mbɨ nyaʼa tekɨ əyi rɨ ənɨ ə mbaŋə̀, əne tɨ̀nîn, à yɨ əyi ə gywɨ ə mbaŋə̀. Ɨnû mbɔ̂ jìm yɨ rɨ əmbɨ ə Ŋwiə̀.
46011013	Mbə̀ kwaʼnɨ mbə ɨtu zə ni zɨə wa bɔ̀ŋ ni əyi kɔŋgɨ ə Ŋwiə̀ nɨ chəi wɨ̀ kubrɨ e ətu ə?
46011014	Ɨmbə̀ʼ ɨchî nɨ Ŋwìə̀ nyaʼa nuŋ ɨnû ɨŋga ɨsɨg ə chwi ɨ nən ni à yɨ tɨ̀nìd ətu əmbɨ ə mbaŋə̀ nɨ nuŋ nyôŋ rɨ se ə?
46011015	Àyɨə əyi mɨ berɨ nyôŋ rɨ se, à yɨ ɨwumnɨ ɨ bɔ, ɨmbə̀ʼ ɨghəm nɨ Ŋwìə̀ nyaʼa nàʼ nyôŋ rɨ se ɨ bɔ ni wɨ̀ kubrɨ e ətu əŋgu.
46011016	Wə̀d mɔʼɔ mɨ kəb taŋ ənû zɔ̂, wɨ̀ kyerɨ ni chəi mbǎ kɨ̀ rɨfetɨ bə̂d Ŋwiə̀ berɨ ɨchî cherə nɨ ghɨ ɨnû chè rɨ ənɨ ɨchî wɔ̂.
46011017	Ɨŋga rɨkə tɔ̂ nɨ beenɨ, chəi mə bɨrɨ ben ni mbə mbɨə ghɨ̀ ənû nɨ kuʼnɨ, ɨmbə̀ʼ ɨghəm nɨ ənɨ mbə̀ bomnɨ, mbə mbɨə ghɨ̀ yeʼ ɨnû mbe nɨə yeʼe mbɨ ə ŋgəʼ, kaʼi mbe nɨə yeʼe mbɨ ɨ̀chɔ̀m.
46011018	Ənû rɨtu yɨ ni, mə fə zu ni ənɨ mbə̀ fetɨ ɨghabɨ ə bə̂d Kristo, ə̀ghàbrɨ̀ ə zɨə jwɨ̀ əkaʼ nən. Mə we tɨ̀ mə ben ni à yɨ rəsìʼ.
46011019	Mə kyerɨ ni ə̀ghàbrɨ̀ ə berɨ jwɨ̀ əkaʼ nən ɨmbə̀ʼ mbɨ kyerɨ bə̂d Kristo rəsìʼ.
46011020	Ənɨ mbə̀ bomnɨ, kaʼi Ɨtarɨ Ə̀nùŋɨ̀sɨg nɨ mbə̀ə jɨgə,
46011021	ɨmbə̀ʼ ɨghəm nɨ ənɨ mbə̀ə jɨgə, wə̀d mɔʼ mɔʼ rəbɔʼ nən wɨə wò ɨmbì jɨgə ti rɨjɨg. Ənɨ ɨnwǐ mbɨ mɔʼɔ mbɨə chubə njì, mbɨ cherə fə nɔ be.
46011022	À kɨ ənû ə ye! Chəi mbə̀ berɨ tə nəb nɨ tɨ̀ mbə̀ jɨg bə̀ nɔ ɨŋga ə? Kɨ̀ mbə mbɨə kə̀b təənɨ ɨfetɨ bə̂d Ŋwiə̀, əne tìbrɨ̀ bə̂d mbe nɨ chəi mbɨ berɨ əghɨ ə mɔʼɔ ə? Mbə̀ wa kə̀b ni mə̀ ben ni ənû zɔ̂ nɨ mbə̀ə ghɨ ə bɔ̀ŋ ə? Chə̂! Chəi mə̀ bɨrɨ benɨ!
46011023	Ənû ze nɨ mə̀ nyaʼa zu rɨ əmbɨ Ə̀nùŋɨ̀sɨg ziə, à yɨ əzɨ əwən ze nɨ mə̀ nyaʼa gha ɨ nən. Ənû rəŋgu yɨ ni: ɨzimɨ we nɨ mbɨ nyaʼa fen Ə̀nùŋɨ̀sɨg Yeso, wɨ̀ nyaʼa nɨŋ chiŋ ŋgə̀ŋ,
46011024	ənɨ wɨ̀ nyaʼa fə kɔŋgɨ ə Ŋwiə̀, wɨ̀ nyaʼa bəʼrɨ ghà ni, “Əzɔ̂ yɨ mɨ nyamnyod nɨ mə̀ naʼ ənɨ əghɨ ə̀fà ɨgwɨ mbə ɨtu. Mbə̀ sɨə ghɨ̀ əne kɔndɨ əmɨ.”
46011025	À yɨə bə̀ əndəŋ əndəŋ ni, ənɨ mbɨ nyaʼa fə jɨgɨ màànɨ̀, wɨ̀ nyaʼa nɨŋ toʼ mɨnoʼ ghà ni, “Toʼ mɨnoʼ zɔ̂ yɨ fɨso fi fe nɨ mə san ənɨ mɨ ənəm. Ənɨ mɨ̀nyùmə̀ jìm mbe nɨ mbə̀ nɔ rɨŋga toʼ zɔ̂, mbə̀ sɨə ghɨ̀ əne kɔndɨ əmɨ.”
46011026	Əne yɨ ni ənɨ mɨ̀nyùmə̀ jìm mbe nɨ mbə̀ə jɨgə ŋgə̀ŋ zɔ̂ bə̀ nɔə rɨŋga toʼ zɔ̂, mbə mbɨə ghà ɨmbə̀ʼ ɨvɨ Ə̀nùŋɨ̀sɨg. Mbə bɨrɨ gha əne pè ənɨ wɨ̀ wɨrɨ yeʼe.
46011027	Əne, wə̀d mɔʼɔ we nɨ jɨg ŋgə̀ŋ zɔ̂, kɨ̀ nɨ nɔ rɨŋga toʼ Ə̀nùŋɨ̀sɨg ənɨ ɨnə̂njɨ̀ nɨ rɨka kuʼi, təŋgàŋ fə gù ɨchî nɨ wɨ̀ ghɨ ənû rɨbɔ̀ŋ ənɨ ə nyamnyod Ə̀nùŋɨ̀sɨg bə̀ fɔrɨ ənɨ ənəm əməd.
46011028	Wə̀d mɔʼ mɔʼ kyeʼ i ɨnyod bɔŋ wɨ̀ sɨə jɨgə ŋgə̀ŋ ze. Wɨ̀ bə̀ kyeʼ i ɨnyod bɔŋ wɨ̀ sɨə nɔ rɨŋga toʼ ze,
46011029	ɨmbə̀ʼ ɨghəm nɨ wə̀d mɔʼɔ we nɨ jɨg ŋgə̀ŋ ze bə̀ nɔ mɨnoʼ mbe nɨ chəi wɨ̀ kyerɨ ni à yɨə nyamnyod Ə̀nùŋɨ̀sɨg nɨ wɨə jɨgə bə̀ nɔə, bɨrɨ jɨg bə̀ nɔ bèʼ ndɔ̀n ɨgwɨ ni.
46011030	À yɨ əton nɨ bə̂d mɨ̀nɔnɔʼ əkaʼ nən ə bɔrə bə̀ wɔ̀nə̀, mbɨ mɔʼɔ fə bə̀ kwɨ.
46011031	Tɨ̀ mɨ kàŋ kyèʼ a ɨnyod, chəi Ŋwìə̀ bɨrɨ zɨ ɨsaʼi ɨgwɨ na.
46011032	Ənɨ Ə̀nùŋɨ̀sɨg ə saʼ əwa bə̀ chə əwa, ɨ wɨə kə̀bə̀ ni tɨ̀ təm kàànɨ̀, ɨmbə̀ʼ tɨ wɨ̀ zɨ i ɨsaʼi ɨgwɨ na ənɨ ə nyùmə̀ we nɨ wɨ̀ bɨrɨ saʼ ɨsɨg.
46011033	Əne, mbɨ bɔŋgɔb, ənɨ mbə̀ bomnɨ ɨ jɨg, mbə̀ wom məmbə.
46011034	Njì mɨ yeʼə zaŋə wə̀d mɔʼɔ, wɨ̀ jɨg rɨŋga i nəb, ɨmbə̀ʼ ənɨ mbə̀ fɔtɨ, tɨ Ŋwìə̀ zɨ i ɨsaʼi ɨgwɨ nən. Ənɨ mə̀ yeʼe, mə bɨrɨ kəərɨ əwən ɨmbə̀ʼ ɨnû mɔʼɔ mbe nɨ sɨ bùʼ.
46012001	Mbɨ bɔŋgɔb, tɨ̀nîn mə kə̀b ni mbə̀ kyerɨ rəsìʼ ɨmbə̀ʼ mɨneʼe mbe nɨ Əzwî ə Zeŋɨ ə nàʼə̀.
46012002	Mbə̀ nyaʼa fə kyerɨ ə ni ənɨ chəi mbə̀ nyaʼa kɨrɨ ben ə Ŋwiə̀, ɨ mbɨə nyaʼə fèbrɨ̀ əwən ni mbə̀ wumnɨ mbɨ̀anèŋ nɨ chəi mbɨə ghàmə̀.
46012003	Əne tɨ̀nîn mə kə̀b ni mbə̀ kyerɨ ni chəi wə̀d mɔʼɔ we nɨə ghà ɨŋgam nɨ Əzwî ə Ŋwiə̀ ə naʼ ɨ bɔ we tɨ̀ wɨ̀ ghà ni, “Ndɔ̀n nyɨ ɨgwɨ ə Yeso.” Mə bə̀ kə̀b ni mbə̀ kyerɨ ni chəi wə̀d mɔʼɔ we tɨ̀ wɨ̀ ghà ni, “Yeso yɨ Ə̀nùŋɨ̀sɨg,” nɨ kaʼi Əzwî ə Zeŋɨ ə ghɨ ni wɨ̀ gha əne.
46012004	Mɨneʼe mbɨ əŋgu tɨkwɨrɨkwɨ, àyɨə àmei Əzwî ə Zeŋɨ ə nàʼ mɨneʼe mbe.
46012005	Ɨ̀fàʼì mbɨ əŋgu tɨkwɨrɨkwɨ, àyɨə àmei Ə̀nùŋɨ̀sɨg we mɔʼ ə nàʼ ɨ̀fàʼì mbe.
46012006	Mɨnə̂njɨ̀ nɨ fàʼ mbɨ əŋgu tɨkwɨrɨkwɨ, àyɨə àmei Ŋwìə̀ we mɔʼ ə ghɨ̀ ni wə̀d jìm faʼ ə̀fàʼì ze nɨ wɨ̀ naʼ ɨ bɔ.
46012007	Ŋwìə̀ wɨə chwiə ni e Əzwî ə zɨ ɨŋga wə̀d mɔʼ mɔʼ, ɨmbə̀ʼ təŋgàŋ weerɨ bə̂d mɨ̀jìm.
46012008	Ŋwìə̀ wɨə nàʼ Əzwî ze nɨə ghɨ̀ ni bə̂d gha ɨŋgam ɨwe əmbɨ wə̀d mɔʼ. Ɨ wɨə bə̀ chè àmei ənjìm Əzwî ze ghɨ̀ ni wɨ cherə gha ɨŋgam nɨ chwiə ni wɨ̀ kyerɨ ənû.
46012009	Ŋwìə̀ wɨə ghɨ̀ ni wə̀d mɔʼ berɨ ɨbenɨ ənjìm Əzwî ze ə mɔʼ. Ɨ wɨə bə̀ chè àmei ənjìm Əzwî ze nàʼ ɨneʼe nɨ vɨ bə̂d əwɔn əmbɨ wɨ cherə.
46012010	Ŋwìə̀ wɨə nàʼ ɨka əmbɨ wə̀d mɔʼ ni wɨ̀ ghɨ ɨnû yiirɨ. Ɨ wɨə nàʼ ɨneʼe əmbɨ wɨ cherə ni wɨ̀ gha ɨkə̂n Ŋwiə̀. Ɨ wɨə nàʼ ɨneʼe əmbɨ wɨ cherə ni wɨ̀ kyerɨ ɨkwepɨ rəbɔʼ mɨneʼe mbe nɨ Əzwî ə Zeŋɨ ə nàʼ rəbɔʼ mbe nɨ chəi Əzwî ə Zeŋɨ ə nàʼə̀. Ɨ wɨə nàʼ ɨneʼe əmbɨ wɨ cherə ni wɨ̀ gham mɨŋgam tɨkwɨrɨkwɨ. Ɨ wɨə bə̀ nàʼ ɨneʼe əmbɨ wɨ cherə ni wɨ̀ toʼrɨ mɨŋgam mbe.
46012011	Ɨnû mbɔ̂ jìm yɨ rɨ əmbɨ Əzwî ze ə mɔʼ. Əzwî ze ə zɨə nàʼ ɨneʼe əmbɨ wə̀d mɔʼ mɔʼ ɨchî nɨ wɨ̀ kə̀bɨ.
46012012	Ɨchî nɨ nyamnyod mei mɔʼ mbɨ ɨsɨ ɨnyod nɔnɔʼ, əne ɨsɨ ɨnyod jìm, ka mbɨ bè nɔʼ i, yɨə nyamnyod mɔʼ. À yɨ ɨchî nɨ nyamnyod Kristo yeʼ we.
46012013	Tɨ̀ nyaʼa nɨŋ mɨnib ənjìm Əzwî ze ə mɔʼ. Əne tɨ̀ fə fɔtɨ sɨə nyamnyod mɔʼ. Ŋwìə̀ nyaʼa zɨ̀ Əzwî ze ə mɔʼ ɨŋga ta fîŋ, kɨ̀ tɨ̀ yɨ mɨ̀Jû kɨ̀ bə̂d nɨ kaʼi mɨ̀Jû, kɨ̀ tɨ̀ yɨ ɨ̀bòʼò kɨ̀ bə̂d nɨ yeʼ ənɨ ə ɨghəm.
46012014	Chəi nyamnyod berɨ àmei əsɨ ɨnyod ə mɔʼ. Zɨ̀ berɨ ɨsɨ ɨnyod nɔnɔʼ.
46012015	Əwu ə mɨ ghà ni, “Ɨchî nɨ ka mɔ̌ yɨ əmɨ əbɔ, əne ka mɔ̌ yɨ əmɨ əba rɨ ənɨ ə nyamnyod.” Ka əze ə bɨrɨ ghɨ i ni tɨ məd yeʼi əba rɨ ənɨ ə nyamnyod.
46012016	Ə̀tǒŋ ə mɨ ghà ni, “Ɨchî nɨ ka mɔ̌ yɨ əmɨ ɨghə, əne ka mɔ̌ yɨ əmɨ əba rɨ ənɨ ə nyamnyod.” Ka əze ə bɨrɨ ghɨ i ni tɨ məd yeʼi əba rɨ ənɨ ə nyamnyod.
46012017	Nyamnyod jìm mɨ yeʼ ɨghə, zɨ̀ kɨə wo zu ənû rɨ ye ə? Nyamnyod jìm mɨ yeʼ ə̀tǒŋ, zɨ̀ kɨə wo ŋweʼrɨ ɨghɨ rɨ ye ə?
46012018	Ɨchî nɨ zɨə yeʼ əne, Ŋwìə̀ nyaʼa tekɨ nyamnyod mbɨ ɨsɨ ɨnyod nɔnɔʼ. Əne wɨ̀ nyaʼa zɨ̀ ɨsɨ ɨnyod ɨ mɔʼ mɔʼ ɨgun ə nyamnyod ze àmei ɨchî nɨ wɨ̀ nyaʼa kə̀bɨ.
46012019	Ɨsɨ ɨnyod jìm mɨ yeʼ àmei əsɨ ə mɔʼ, njɨ nyamnyod jìm kɨə wo yeʼ rɨ ye ə?
46012020	Ɨchî nɨ zɨə yeʼ əne, ɨsɨ ɨnyod nɔnɔʼ mbɨ əŋgu, àyɨə nyamnyod mei mɔʼ.
46012021	Chəi ənɨ tɨ̀ ɨghə ghà əmbɨ əbɔ ni, “Chəi mə̀ kəb əwe!” Chəi ənɨ tɨ̀ ətu ə bə̀ ghà əmbɨ ɨwu ni, “Chəi mə̀ kəb əwən!”
46012022	Ənû nɨ yeʼ əŋgu yɨ ni chəi ənɨ tɨ̀ nyamnyod fàʼ ɨchî chɔ̀m nɨ chəi ɨsɨ ɨnyod mɔʼɔ mbe nɨ yeʼ ɨghabɨ ni mbɨ ə bɔd.
46012023	Ɨsɨ ɨnyod mbe nɨ chəi bə̂d ə nèŋə̀ ni mbɨ yɨ ɨghɨ mɔʼɔ, yɨ mbe nɨ tɨə jeŋgɨə wumnɨə. Mbe nɨ chəi mbɨ bɔŋ nɨ zə, yɨ mbe nɨ tɨə jeŋgɨə nəŋgɨə.
46012024	Chəi tɨə jeŋgɨə nəŋgɨ ɨsɨ ɨnyod mbe nɨ bɔŋ nɨ zə. Àyɨə Ŋwìə̀ nyaʼa fə fɔtɨ ɨsɨ ɨnyod jìm ənɨ mbɨ mɔʼ, əne nàʼ ɨwumnɨ kyeŋ əmbɨ ɨsɨ ɨnyod mbe nɨ chəi bə̂d ə nèŋə̀ ni mbɨ yɨ əghɨ ə mɔʼɔ.
46012025	Wɨ̀ nyaʼa ghɨ̀ əne ɨmbə̀ʼ tɨ ə̀ghàbrɨ̀ ə jwɨ i əkaʼ ɨsɨ ɨnyod mbe. Wɨ̀ nyaʼa kə̀b yeʼ ni ɨsɨ ɨnyod jìm nəŋgɨ mbə bɔŋgɔb.
46012026	Əsɨ ɨnyod ə mɔʼ ə mɨ yeʼə zəə ŋgəʼ, ɨsɨ ɨnyod jìm bɨrɨ bɨ zə ŋgəʼ mbɨ məd. Mbɨ mɨ nàʼ ɨwumnɨ əmbɨ əsɨ ɨnyod ə mɔʼ, ɨsɨ ɨnyod jìm bɨrɨ ghaʼrɨ mbɨ məd.
46012027	Tɨ̀nîn, mbə̀ yɨə nyamnyod Kristo, əne wə̀d mɔʼ mɔʼ rəbɔʼ nən yɨ əba rɨ ənɨ ə nyamnyod ze.
46012028	Ŋwìə̀ fə chɔʼ bə̂d ɨŋga ɨfetɨ bə̂d Kristo. Mbɨ rɨtu yɨə bə̂d tom, mbe nɨ pe ənɨ mbɨ be yɨə bə̂d ɨ̀kə̀n, mbe nɨ pè ənɨ mbɨ tad yɨ məchwiə̀-ɨ̀nù, beenɨ mbe nɨə ghɨ̀ ɨnû yiirɨ, beenɨ mbe nɨə vɨ̀ ɨwɔn, beenɨ mbe nɨə wèèrɨ̀ mbɨ cherə, beenɨ mbe nɨə tekɨ ɨchî nɨ ɨnû bɨrɨ yènɨ̀, beenɨ mbe nɨə ghàm mɨŋgam tɨkwɨrɨkwɨ.
46012029	Bə̂d mɨ̀jìm wa kɨə bə̂d tom ə? Bə̂d mɨ̀jìm wa kɨə bə̂d ɨ̀kə̀n ə? Bə̂d mɨ̀jìm wa kɨ məchwiə̀-ɨ̀nù ə? Bə̂d mɨ̀jìm mbɨə wa ghɨ̀ ɨnû yiirɨ ə?
46012030	Bə̂d mɨ̀jìm wa berɨ ɨneʼe nɨ vɨ ɨwɔn ə? Bə̂d mɨ̀jìm mbɨə wa ghàm mɨŋgam rɨsɔ̀ʼɔ̀ ə? Bə̂d mɨ̀jìm mbə wa tòʼrɨ̀ mɨŋgam mbe ə?
46012031	Mbə̀ kaŋ kə̀b yeʼ mɨneʼe mbe nɨ chè mbɔ̂. Mə bɨrɨ chwi ɨnə̂njɨ̀ ɨ nən nɨ bɔŋ chè mɨnə̂njɨ̀ jìm.
46013001	Mə mɨ yeʼə ghàm ənɨ mɨŋgam bə̂d mɨ̀sɔŋɨchù kɨ̀ ənɨ ɨŋgam mbɨ̀aŋgɨrə̀, àyɨə chəi mə̀ ghaʼ bə̂d, mə yɨ ɨghabɨ mɨ̀kakaŋ nɨə ja ɨsɨ, kɨ̀ ɨghabɨ ə ŋgòŋ nɨ mbɨə buʼə.
46013002	Mə mɨ berɨ ɨneʼe nɨ gha ɨkə̂n Ŋwiə̀, bə̀ kyerɨ ɨnû jìm mbe nɨ yeʼ ənə̀mə bə̀ berɨ ɨwe jìm, mə mɨ berɨ ɨbenɨ nɨ tɨ̀ mə ghàm tɨwum mə̀nə̀, àyɨə chəi mə ghaʼ bə̂d, mə yɨ əghɨ əko.
46013003	Mə mɨ nàʼ ɨghɨjìm mbe nɨ mə̀ berɨ əmbɨ ə bə̂d ɨkwaŋ, bə̀ nàʼ ka àbei mɨ ɨnyod ni mbɨ tɔn ə, àyɨə chəi mə̀ ghaʼ bə̂d, chəi mə̀ bɨrɨ jɨg əghɨ ə mɔʼɔ rəŋgu.
46013004	Ɨghaʼi wɨə ghɨ̀ ni wə̀d yim fîŋ. Ɨ wɨə bə̀ ghɨ̀ ni wə̀d ghɨ ɨ̀chɔ̀m. Ka ɨghaʼi wɨə ghɨ̀ i ni wə̀d ghɨ ə̀dìì, kɨ̀ ni wə̀d goŋ ɨgɔ̂, kɨ̀ ni wə̀d nɔ ɨnyod.
46013005	Ka ɨghaʼi wɨə ghɨ̀ i ni wə̀d seenɨ, kɨ̀ ni wə̀d kəb əghɨ àmei əmbɨ i nyamnyod, kɨ̀ ni wə̀d kɨə sə ɨtəm, kɨ̀ ni wə̀d nuŋ ɨnû rɨbɔ̀ŋ jìm mbe nɨ mbɨ ghɨ ənɨ məd.
46013006	Chəi ɨghaʼi ghaʼ nɨ zə ni bə̂d ghɨ ɨnû rɨbɔ̀ŋ. Wɨ kə̀b yeʼ ni bə̂d ghɨ ɨnû nɨ kuʼnɨ.
46013007	Ɨghaʼi wɨə kə̀bə̀ ni bə̂d yim fîŋ ənɨ ɨnû jìm. Ɨ wɨə ghɨ̀ ni bə̂d nuŋ fîŋ ɨgwɨ ɨghɨjìm. Ɨ wɨə ghɨ̀ ni bə̂d nuŋ ɨkɔndɨ wom ɨnû jìm mbe nɨ tɨ̀ benɨ. Ɨ wɨə bə̀ ghɨ̀ ni bə̂d chi ɨnû jìm.
46013008	Chəi ɨghaʼi ə nɔ mìə̀. À yeʼ ɨmbə̀ʼ ənû nɨ gha ɨkə̂n Ŋwìə̀, zɨə bɨrɨ nwìə̀. À yeʼ ɨmbə̀ʼ ənû nɨ gham mɨŋgam rɨsɔ̀ʼɔ̀, zɨə bɨrɨ nwìə̀. À yeʼ ɨmbə̀ʼ ənû nɨ berɨ ɨwe, zɨə bɨrɨ bɨ nwìə̀.
46013009	Ɨwe we nɨ tɨ̀ berɨ mei əkwirɨ əkwirɨ. Tɨ̀ wɨə bə̀ ghà ɨkə̂n Ŋwiə̀ àmei əkwirɨ əkwirɨ.
46013010	Ənɨ əghɨ ze nɨ bɔŋ màànɨ̀ ə yeʼe, əze nɨ yeʼ àmei əkwirɨ əkwirɨ ə bɨrɨ nim.
46013011	Ənɨ mə̀ nyaʼə wan kwa, mə wɨə nyaʼə ghàm ɨghabɨ ə wan kwa, mə wɨə nyaʼə kɔndɨ ɨnû ɨghabɨ wan kwa, mə nyaʼa berɨ ɨwe wan kwa. Ənɨ mə nyaʼa kwi sɨə wə̀d kyeŋ, mə nyaʼa waʼ ɨnû bɔn kwa.
46013012	Tɨ̀nîn, əghɨ ze nɨ tɨə zə ɨghabɨ ni à yɨ ɨŋga əneŋ-ɨfě yɨ əzîŋ nɨ yeʼ əfubrɨ əfubrɨ̀, àyɨə ənɨ ə nyùmə̀ we nɨ Kristo bɨrɨ wɨrɨ yeʼe, tɨ̀ bɨrɨ zə əməd tɨfě rɨfě. Tɨ̀nîn, mə kyerɨ ə Ŋwiə̀ əkwirɨ əkwirɨ, àyɨə ənɨ ə nyùmə̀ we nɨ Kristo bɨrɨ wɨrɨ yeʼe, mə bɨrɨ kyerɨ əməd màànɨ̀, àmei ɨchî nɨ məd bə̀ kyerɨ əmɨ màànɨ̀.
46013013	Əne ɨnû mbɔ̂ ɨtad fə ten i koŋ. Əne yɨ ənû nɨ nuŋ fîŋ ɨgun ə Kristo, ənû nɨ nuŋ ɨkɔndɨ wòm ɨnû jìm mbe nɨ tɨ̀ benɨ mbɨ ənû nɨ ghaʼ aŋgɔb. Àyɨə ənû ze nɨ che mbɨ cherə yɨ ənû nɨ ghaʼ aŋgɔb.
46014001	Mbə̀ kywɨ ənywɨ zə ni ɨghaʼi yeʼ əghɨ ze nɨə tin əwən wò ɨmbì. Mbə̀ jeŋgɨ kə̀b yeʼ mɨneʼe mbe nɨ Əzwî ə Zeŋɨ ə nàʼə̀, màànɨ̀ ɨneʼe nɨ gha ɨkə̂n Ŋwiə̀.
46014002	Chəi wə̀d mɔʼɔ we nɨə ghàm ɨŋgam rɨsɔ̀ʼɔ̀ ə ghàm əmbɨ ə bə̂d. Ɨ wɨə ghàmə̀ yeʼ əmbɨ ə Ŋwiə̀, ɨmbə̀ʼ ɨghəm nɨ chəi wə̀d cherə kyerɨ ənû ze nɨ wɨə ghàə̀. À yɨ Əzwî ə Zeŋɨ ə ghɨ ni wɨ̀ gha ɨnû mbe nɨ yeʼ ənə̀mə.
46014003	Wə̀d we nɨə ghà ɨkə̂n Ŋwiə̀ wɨə ghàə̀ yeʼ əmbɨ ə bə̂d, ɨmbə̀ʼ mbɨ təm kàànɨ̀. Ɨkə̂n we wɨə tìmbɨ̀ mɨ̀mə̌d bə̀ nəərɨə mɨ̀mə̌d.
46014004	Wə̀d we nɨə ghàm mɨŋgam rɨsɔ̀ʼɔ̀ wɨə ghɨ̀ ni məd ziə təm kàànɨ̀. We nɨə ghà ɨkə̂n Ŋwiə̀ wɨə ghɨ̀ yeʼ ni ɨfetɨ bə̂d Kristo təm kàànɨ̀.
46014005	Mə kə̀b ni mbə̀n mɨ̀jìm gham mɨŋgam rɨsɔ̀ʼɔ̀, àyɨə ənû nɨ mə jeŋgɨ kə̀b yɨ ni mbə̀ gha ɨkə̂n Ŋwiə̀. Wə̀d we nɨə ghà ɨkə̂n Ŋwiə̀ ə chè we nɨə ghà ɨŋgam rɨsɔ̀ʼɔ̀, kɨrɨ ənɨ wə̀d mɔʼɔ yeʼ əŋgu nɨə tòʼrɨ̀ ɨŋgam we. Wɨ̀ berɨ toʼrɨ ɨmbə̀ʼ ɨfetɨ bə̂d Kristo jìm təm kàànɨ̀.
46014006	Mbɨ bɔŋgɔb, mə mɨ yeʼe əsɨ nən tɨ̀nîn pè kɔ ghàm ɨ nən ənɨ ɨŋgam rɨsɔ̀ʼɔ̀, ə ze ə kɨə wo weerɨ əwən ənɨ ə ye? Chəi zɨə bɨrɨ weerɨ əwən, kɨrɨ ənɨ mə̀ yeʼe mbɨ ənû nɨ Ŋwìə̀ chwi ɨ num, kɨ̀ mbɨ ənû nɨ Ŋwìə̀ kə̀bɨ ni mbə̀ kyerɨ, kɨ̀ mbɨ ɨkə̂n Ŋwiə̀, kɨ̀ mbɨ ənû nɨ kəərɨ əwən.
46014007	Mbə̀ nɨŋ ka àbei ɨghɨ mbe nɨ mbɨə buʼ əbin mbɨ mbɨwən nɨ chəi ɨ̀tènɨ̀ ɨŋga ɨghɨ mbe, əne yɨ ɨghabɨ əmbarɨ kɨ̀ ɨghabɨ ɨnoŋɨ ŋgyi, wə̀d kɨə wo chè rɨ yè bɔŋ kyerɨ ɨkyî we nɨ mbɨə bèrə̀, kɨrɨ ənɨ gɨ̂ mɔʼ mɔʼ jwɨ əsaŋ ə?
46014008	Tàŋ mɨ nàʼ gɨ̂ nɨ chəi bə̂d jeŋgɨ kyerɨ, à kɨə we nɨ bɨrɨ tekɨ ɨnyod ɨ wo maʼ bid ə?
46014009	À yɨ əndəŋ əndəŋ mbɨ nən. Mbə mɨ ghàm ɨŋgam nɨ chəi wɨ zeŋɨ, wə̀d kɨə wo chè rɨ yè bɔŋ kyerɨ ənû ze nɨ mbə̀ə ghà ə? Mbə mɨ yeʼə ghà əne, njɨ mbə mbɨə ghàmə̀ yeʼ əmbɨ ɨfə.
46014010	Kaʼi ənû ə birɨ ni tɨkwɨrɨ ɨŋgam əbeŋ nɔnɔʼ tɨ ɨŋga ɨsɨg, àyɨə chəi wɨ mɔʼ əbɔʼ nɨ chəi bə̂d ə zu ɨnû mbe nɨ mbɨə ghàə̀.
46014011	Mə mɨ ton kyerɨ əmɨ ɨŋgam əbeŋ we nɨ wə̀d mɔʼɔ ə ghàmə̀, əne mɔ̌ yɨə wə̀d rɨ̀sɔ̀ʼɔ̀ ɨ bɔ, məd yɨə bə̀ ə wə̀d rɨ̀sɔ̀ʼɔ̀ ɨ num.
46014012	À yɨ bə̀ əndəŋ əndəŋ mbɨ nən. Ɨchî nɨ mbə̀ə kàŋə̀ kə̀b nɨ berɨ mɨneʼe mbe nɨ Əzwî ə Zeŋɨ ə nàʼə̀, əne mbə̀ kywɨ ənywɨ zə ni mbə̀ berɨ mɨneʼe mbe nɨə ghɨ̀ ni ɨfetɨ bə̂d Kristo təm kàànɨ̀.
46014013	Əne, wə̀d we nɨə ghàm ɨŋgam rɨsɔ̀ʼɔ̀ berɨ kɔŋgɨ ə Ŋwìə̀ ni wɨ̀ naʼ ɨka ɨ bɔ ni wɨ̀ toʼrɨ ɨnû mbe nɨ wɨə ghàə̀,
46014014	ɨmbə̀ʼ ɨghəm nɨ mə mɨ kɔ̀ŋgɨ̀ ə Ŋwiə̀ ənɨ ɨŋgam rɨsɔ̀ʼɔ̀, mɨ əzwî ə zɨə kɔ̀ŋgɨ̀ ə Ŋwiə̀, àyɨə chəi mɨ fîŋ ənɨ ənû ze nɨ mɨə ghàə̀.
46014015	Əne, mə̀ kɨə wò ghɨ ye ə? Mə bɨrɨ kɔŋgɨ ə Ŋwiə̀ ənɨ mɨ əzwî bə̀ kɔ̀ŋgɨ̀ əməd ɨŋga mɨ fîŋ. Mə bɨrɨ kwerɨ mɨkyî nɨ yiirɨ ə Ŋwiə̀ ənɨ mɨ əzwî bə̀ kwerɨ mɨkyî nɨ yiirɨ əməd ɨŋga mɨ fîŋ.
46014016	À bə̀ kàŋ kɔndɨ ni ənɨ àwɔ̀ ə yiirɨ ə Ŋwiə̀ ənɨ e əzwî, tɨ̀ wə̀d mɔʼɔ we nɨ yeʼe əkaʼ nən, nɨ chəi ətu əməd ə zeŋ ɨmbə̀ʼ ənû ze nɨ àwɔ̀ ə ghàə̀, ghà ni “À yɨ əne” ɨchî nɨ àwɔ̀ ə kɔ̀ŋgɨ̀ ə Ŋwiə̀ nàʼ məben-əwe ɨ bɔ ə? Tɨ̀ wɨ̀ yiirɨ ə Ŋwiə̀ mbɨ ne nɨ chəi wɨ̀ kyerɨ ənû ze nɨ àwɔ̀ ə ghàə̀ ə?
46014017	À we tɨ̀ à nàʼ məben-əwe ɨchî nɨ kuʼnɨ, àyɨə chəi əze ə weerɨ wə̀d cherə we nɨ yeʼ əŋgu ni wɨ̀ təm kàànɨ̀.
46014018	Mə wɨə nàʼ məben-əwe əmbɨ ə Ŋwiə̀ ni mə wɨə ghàm mɨŋgam rɨsɔ̀ʼɔ̀ chè mbən mɨjìm.
46014019	Àyɨə ɨŋga ɨfetɨ bə̂d Kristo, mə bɨrɨ ghaʼ nɨ gham ɨnû ɨtân ɨmbə̀ʼ kəərɨ bə̂d, nɨ mbɨ bɨrɨ zu ɨtu mɨ̀mə̌d zeŋ, chè ɨchî nɨ mə̀ bɨrɨ gham ɨnû chuʼ wum ənɨ ɨŋgam rɨsɔ̀ʼɔ̀.
46014020	Mbɨ bɔŋgɔb, tɨ tə rɨkɔndɨ yeʼi ɨghabɨ tɨ bɔn kwa. Mbə̀ yeʼ ɨghabɨ ə bɔn bɔd ənɨ zɨə de ɨnû rɨbɔ̀ŋ, àyɨə mbə̀ berɨ tɨkɔndɨ bə̂d kyeŋ.
46014021	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ə̀nùŋɨ̀sɨg ə ghà ni, mə bɨrɨ chè ənjìm bə̂d mbe nɨə ghàm mɨŋgam rɨsɔ̀ʼɔ̀, bə̀ chè ənjìm mɨchû bə̂d rɨsɔ̀ʼɔ̀ ghàm əmbɨ ə bə̂d mbɔ̂. Ka à bè yeʼi əne, chəi mbɨ bɨrɨ zwetɨ ənû ze nɨ mɨə ghàə̀.”
46014022	Əne, ənû nɨ gham mɨŋgam rɨsɔ̀ʼɔ̀ yɨ ənweenɨ əmbɨ ə bə̂d mbe nɨ chəi mbɨ ben ə Kristo, kaʼi əmbɨ mbe nɨ ben əməd. Àyɨə ənû nɨ gha ɨkə̂n Ŋwiə̀ yɨ əmbɨ ə bə̂d mbe nɨ ben ə Kristo, kaʼi əmbɨ mbe nɨ chəi mbɨ ben əməd.
46014023	Ənɨ bə̂d mɨ̀jìm rɨŋga ɨfetɨ bə̂d Kristo yeʼe bòmnɨ̀, əne wə̀d jìm kɔ gham ɨŋgam rɨsɔ̀ʼɔ̀, ka bə̂d mbe nɨ chəi əbɔʼ ɨfetɨ we, kɨ̀ mbe nɨ chəi mbɨ ben ə Kristo nɨ yeʼe nyɨ, wa bɨrɨ gha ə ni mbə fə be ə?
46014024	Àyɨə bə̂d mɨjìm mɨ yeʼə ghà ɨkə̂n Ŋwiə̀, əne we nɨ chəi wɨ̀ ben ə Kristo, kɨ̀ we nɨ chəi əməd əbɔʼ ɨfetɨ bə̂d Kristo yeʼe nyɨ, wə̀d jìm bɨrɨ ghɨ wɨ̀ kyerɨ ni tə wɨə ghɨ̀ ɨnû rɨbɔ̀ŋ, əne ɨnû jìm mbe nɨ mbə̀ə ghàə̀ bɨrɨ saʼ əməd.
46014025	Ɨnû mbe nɨ yeʼ ənə̀mə ɨŋga fîŋ məd bɨrɨ jwɨ əsaŋ. Əne wɨ̀ bɨrɨ gundɨ ə si wumnɨ ə Ŋwiə̀ ghà ni, “À yɨ rəsìʼ ni Ŋwìə̀ wɨ mbɨ nən.”
46014026	Mbɨ bɔŋgɔb, tɨ̀ gha ni yè ə? Ənɨ mbə̀ bomnɨ, wə̀d mɔʼɔ naʼ ɨkyî, wɨ cherə chwi ənû, wɨ cherə gha ənû ze nɨ Ŋwìə̀ gha ɨ bɔ, wɨ cherə gham ɨŋgam rɨsɔ̀ʼɔ̀, wɨ cherə toʼrɨ ɨŋgam we. Mbə̀ sɨə ghɨ̀ ɨnû jìm ɨmbə̀ʼ mbə̀n mɨjìm təm kàànɨ̀.
46014027	Wə̀d mɔʼɔ mɨ kə̀b gham ɨŋgam rɨsɔ̀ʼɔ̀, mbɨ yeʼ àmei mɨbe, kɨ̀ mbɨ mɨ nɔʼ, mbɨ yeʼ mɨtad. Wə̀d mɔʼ mɔʼ ghamə nàʼ əpan əmbɨ wɨ cherə. Wə̀d cherə toʼrɨ mɨŋgam mbe.
46014028	À mɨ yeʼ nɨ chəi wə̀d nɨ tòʼrɨ̀, wə̀d mɔʼ mɔʼ rəbɔʼ bə̂d mbɔ̂ kəm rəziə ɨŋga ɨfetɨ. Wɨ̀ sɨə ghàm àmei əmbɨ i ɨnyod fɔrɨ əmbɨ ə Ŋwiə̀.
46014029	Bə̂d ɨkə̂n mɨbe kɨ̀ mɨtad ghamə. Ə̀bùʼ ə bə̂d ə jeŋgɨ kɔndɨ mbə ɨtu ɨmbə̀ʼ ɨnû mbe nɨ mbɨə ghàə̀.
46014030	Ŋwìə̀ mɨ ghà ənû əmbɨ wə̀d mɔʼɔ we nɨ chub ə si, we nɨ kəʼ təm rətiə kəm rəziə.
46014031	Mbə̀n mɨjìm mbe tɨ̀ mbə ghà ɨkə̂n Ŋwiə̀ ɨ mɔʼ mɔʼ, ɨmbə̀ʼ wə̀d jìm kwembɨ ənû. Əze ə bɨrɨ ghɨ ni mbə̀ tìmbɨ̀ mbə bɔŋgɔb.
46014032	Bə̂d mbe nɨə ghà ɨkə̂n Ŋwiə̀ mbe tɨ̀ mbɨ ghɨ ni mbə ɨzwî zuunɨ əwən,
46014033	ɨmbə̀ʼ ɨghəm nɨ ka Ŋwìə̀ yɨ i Ŋwìə̀ nɨə bùùrɨ̀ ɨsɨ. Məd yɨə Ŋwìə̀ nɨə kə̀b əbɔrəbɔd. Ɨchî nɨ zɨə yeʼ ɨŋga tɨfetɨ bə̂d Ŋwiə̀ mɨ̀jìm,
46014034	məyi kəm rəziə ɨŋga rɨfetɨ. Chəi mbɨ ben ni mbɨ ghamə, àyɨə mbɨ berɨ zuunɨ mbə mɨnom ɨchî nɨ zɨə yeʼ ɨŋga tɨkə rɨ Mose.
46014035	Mbɨ mɨ kəb kyerɨ ənû ə mɔʼɔ, mbɨ biirɨ əmbɨ mbə mɨnom ɨŋga nəb, ɨmbə̀ʼ ɨghəm nɨ à yɨ tɨ̀nìd ətu əmbɨ əyi nɨ ghàm ɨŋga ɨfetɨ bə̂d Kristo.
46014036	Ɨŋgam Ŋwiə̀ wa nyaʼa kɔ rɨ nən ə? Kɨ̀ à wa kɨ àmei ɨ nən nɨ wɨ̀ fə pe ə?
46014037	Wə̀d mɔʼɔ mɨ kɔndɨ ni tə yɨə wə̀d ɨ̀kə̀n, kɨ̀ ni mɨneʼe mbe nɨ Əzwî ə Zeŋɨ ə nàʼ ɨ mbɨ ɨŋga məd, wɨ̀ kyerɨ ni ənû zɔ̂ nɨ mɨə ŋwàʼnɨ̀ ɨ nən yɨ ɨkə Ə̀nùŋɨ̀sɨg.
46014038	Wə̀d mɔʼɔ mɨ tə̀ə̀nɨ̀ ənû zɔ̂, Ŋwìə̀ bɨrɨ bɨ təənɨ əməd.
46014039	Əne, kyɨə bɔŋgɔb, mbə̀ kaŋ zɨ̀ ətu nɨ zə ni mbə̀ ghà ɨkə̂n Ŋwiə̀, àyɨə tɨ mbə̀ təmnɨ ə ənû nɨ gham mɨŋgam rɨsɔ̀ʼɔ̀.
46014040	Mbə̀ ghɨ ɨnû jìm ɨchî nɨ kuʼnɨ bə̀ beenɨ əbɔʼ ɨwaŋ ɨnû.
46015001	Mbɨ bɔŋgɔb, mə wɨə kə̀b nɔɔrɨ mbə ɨtu ɨmbə̀ʼ ɨkə̂n chɔ̀m we nɨ mə̀ nyaʼa gha ɨ nən, mbə zu benɨ, əne fə təm ɨgun kàànɨ̀.
46015002	Mbə bɨrɨ jwɨ̀ rəŋgəʼ ənjìm ɨkə̂n chɔ̀m wɔ̂ əwù ze nɨ mbə̀ yim ɨŋgam Ŋwiə̀ we nɨ mə̀ gha ɨ nən wɨ kàànɨ̀. Mbə mɨ ton ghɨ ə əne, njɨ ɨnû mbe nɨ mbə̀ benɨ yɨ ətu ə̀kǒ.
46015003	Ənû ə kyeŋ rɨtu ze nɨ mbɨ nyaʼa gha ɨ num, mə̀ nyaʼa bə̀ ghà ɨ nən. Ənû ze yɨ ni Kristo nyaʼa kwɨ ɨmbə̀ʼ mba ɨnû rɨbɔ̀ŋ, ɨchî nɨ mbɨ nyaʼa ŋwaʼnɨ ɨŋga Ə̀ŋwàʼnɨ̀ ə Ŋwiə̀.
46015004	Mbɨ nyaʼa tweŋ əməd, əne Ŋwìə̀ nyaʼa zwemnɨ əməd ənɨ ɨni nyaʼa che ɨtad, ɨchî nɨ mbɨ nyaʼa ŋwaʼnɨ ɨŋga Ə̀ŋwàʼnɨ̀ ə Ŋwiə̀.
46015005	Wɨ̀ nyaʼa jwɨ̀ ɨfě Pità, bə̀ jwɨ̀ ɨfě bə̂d tom mbe wum chɔ̀b rɨbe.
46015006	À nyaʼa ənɨ ə nyùmə̀ cherə, wɨ̀ nyaʼa jwɨ̀ ɨghəm we mɔʼ ɨfě bə̂d mbe nɨ nyaʼə beenɨ əbɔʼ məd. Bə̂d mbe nyaʼa chè rɨ ənɨ əkɨ ətân. Mɨ̀mə̌d mɨ̀nɔnɔʼ mbɨə kɨrɨ ɨkǎ, ka à bè yeʼi ni mbɨ mɔʼɔ fə kwɨ.
46015007	Wɨ̀ nyaʼa bə̀ yì jwɨ ɨfě Jems. Ənɨ əgha ə nyaʼa saarɨ, wɨ̀ nyaʼa bə̀ jwɨ̀ ɨfě bə̂d tom mɨ̀jìm.
46015008	Wɨ̀ nyaʼa sɨ nwìə̀ jwɨ̀ ənɨ mɨ ɨfě. Mɔ̌ yɨ ɨghabɨ ə wə̀d nɨ mbɨ nyaʼa gywɨ nɨ chəi nyùmə̀ nyaʼa kɨrɨ kuʼ.
46015009	À yɨ əne ɨmbə̀ʼ ɨghəm nɨ rəbɔʼ bə̂d tom Kristo mɨ̀jìm, mɔ̌ yɨə we nɨ kə chè mbɨ mɨjìm. Chəi mə̀ kuʼ nɨ tɨ̀ mbɨ tɔŋ əmɨ ənɨ ə wə̀d tom, ɨmbə̀ʼ ɨghəm nɨ mə wɨə nyaʼə nwèndɨ̀ rɨkyerɨ-ɨwu bə̂d mbe nɨ nyaʼa ɨŋga ɨfetɨ bə̂d Ŋwiə̀.
46015010	Mə yɨə wə̀d we nɨ mə yeʼ wɨwən ənjìm ɨ̀chɔ̀m Ŋwiə̀. Chəi ɨ̀chɔ̀m we nɨ Ŋwìə̀ nyaʼa ghɨ̌ ənɨ ə num nyaʼa che ətu ə̀kǒ. Àyɨə mə nyaʼa fàʼ rɨkǎ chè mɨ̀mə̌d mɨjìm. Ka à bè yeʼi ni kaʼi mɔ̌ nyaʼa fàʼi, àyɨə Ŋwiə̀ nyaʼa che ənjìm ɨ̀chɔ̀m məd ghɨ̀ mə fàʼ.
46015011	Əne yɨ ni kɨ̀ à kɨ ɨŋgam Ŋwiə̀ we nɨ mə̀ nyaʼə ghàə̀, kɨ̀ we nɨ mɨ̀mə̌d nyaʼa ghàə̀, ənû nɨ yeʼ əŋgu yɨ ni mbə nyaʼa zu benɨ.
46015012	Mbɨ mɨ yeʼə ghàə̀ ni Ŋwìə̀ nyaʼa zwemnɨ ə Kristo, njɨ zɨə sɨ wɨrɨ chè rɨ yè nɨ bə̂d mɔʼɔ rəbɔʼ nən ə ghà ni chəi bə̂d bɨrɨ zwemə ə?
46015013	À mɨ yeʼ ni chəi bə̂d bɨrɨ zwemə, njɨ chəi Ŋwìə̀ nyaʼa bə̀ zwemnɨ ə Kristo.
46015014	À mɨ bə̀ yeʼ nɨ chəi Ŋwìə̀ nyaʼa zwemnɨ ə Kristo, njɨ ɨŋgam Ŋwiə̀ we nɨ tɨə ghàə̀ yɨ ətu ə̀kǒ. Ɨchî nɨ mbə̀ nuŋ fîŋ ɨgun ə Kristo yɨə bə̀ ətu ə̀kǒ.
46015015	Zɨə mɨ nɨə yeʼ əne, njɨ zɨə chwi ni tɨ̀ wɨə ghà ɨnû nɨ chəi Ŋwìə̀ nyaʼa ghɨ̌, ɨmbə̀ʼ ɨghəm nɨ tɨ̀ nyaʼa gha ɨmbə̀ʼ əməd ni wɨ̀ nyaʼa zwemnɨ ə Kristo. Əne chəi wɨ̀ nyaʼa zwemnɨ əməd, əwù ze nɨ à yɨ rəsìʼ ni chəi ɨvɨ bə̂d bɨrɨ nɔ zwemə.
46015016	À mɨ yeʼ nɨ chəi ɨvɨ bə̂d bɨrɨ nɔ zwemə, njɨ chəi Ŋwìə̀ nyaʼa bə̀ zwemnɨ ə Kristo.
46015017	À mɨ yeʼ nɨ chəi Ŋwìə̀ nyaʼa kaŋ zwemnɨ ə Kristo, njɨ ɨchî nɨ mbə̀ nuŋ fîŋ ɨgun ə Kristo yɨ ətu ə̀kǒ, njɨ mbə mbɨə bə̀ kɨrɨ ghɨ̀ ɨnû rɨbɔ̀ŋ.
46015018	Əne yɨ ni bə̂d mbe nɨ nyaʼa be ben ə Kristo bɔŋ kwɨ fə nim.
46015019	Ənû ze nɨ tɨə nùŋə̀ fîŋ ɨgun ə Kristo wòmə̀ mɨ yeʼə nwìə̀ àmei ənɨ ɨ̀tènɨ̀ wɔ̂, njɨ bə̂d bɨrɨ kə̀n ənɨ ə na chè ɨchî nɨ mbɨ bɨrɨ kən ənɨ ə bə̂d cherə.
46015020	À yɨ rəsìʼ ni Ŋwìə̀ nyaʼa zwemnɨ ə Kristo. À yɨə bə̀ rəsìʼ ni Kristo yɨə wə̀d rɨtu nɨ Ŋwìə̀ zwemnɨ rəbɔʼ bə̂d mbe nɨ nyaʼa fə kwɨ.
46015021	Ɨchî nɨ ɨvɨ nyaʼa yeʼe ɨŋga ɨsɨg ɨmbə̀ʼ ənû ze nɨ wə̀d mɔʼ nyaʼa ghɨ̌, əne bə̂ ənû nɨ zwemə fə bə̀ yeʼe ɨmbə̀ʼ ɨchî nɨ wə̀d cherə nyaʼa zwemə.
46015022	Bə̂d mɨ̀jìm berɨ kwɨ ɨchî nɨ mbɨ yeʼ ənɨ ɨfɔtɨ mbɨ Adàm, əne bə̂ bə̂d mɨ̀jìm bɨrɨ chub ɨkǎ ɨchî nɨ mbɨ yeʼ ənɨ ɨfɔtɨ mbɨ Kristo.
46015023	Ŋwìə̀ bɨrɨ zwemnɨ wə̀d mɔʼ mɔʼ ɨwaŋ ɨwaŋ. Wə̀d rɨtu we nɨ wɨ̀ zwemnɨ yɨə Kristo. Ənɨ Kristo wɨrɨ yeʼe, wɨ̀ bɨrɨ beenɨ zwemnɨ bə̂d mbe nɨ yeʼ mbɨ Kristo.
46015024	Ənɨ wɨ̀ ghɨ̀ əne ɨnwǐ bɨrɨ sɨ yeʼe. Ənɨ ə nyùmə̀ we, Kristo bɨrɨ nimnɨ ɨzwî jìm mbe nɨ yeʼ ɨkaŋ, nimnɨ ɨzwî jìm mbe nɨ yeʼ ɨŋga ɨfə bə̀ nimnɨ ɨzwî jìm mbe nɨ yeʼ ɨŋga ɨsɨg, sɨ nàʼ ənû ɨfɔ̀n əmbɨ Ŋwìə̀ Mbǎʼ.
46015025	Kristo berɨ tumbɨ ɨsɨg pè ənɨ wɨ̀ fə nuŋ mbi bə̂d pə̀n mɨjìm əton mbi ɨwu.
46015026	Wə̀d pə̀n we nɨ wɨ̀ bɨrɨ sɨ nwìə̀ nimnɨ yɨ ɨvɨ.
46015027	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ŋwìə̀ fə nùŋ ɨghɨjìm əton ɨwu ɨməd.” Zɨə mɨ yeʼ ɨŋga Ə̀ŋwàʼnɨ̀ ə Ŋwiə̀ ni, “Ŋwìə̀ fə nùŋ ɨghɨjìm əton ɨwu ɨməd,” əne zɨə zeŋ ni chəi Ŋwìə̀ əbɔʼ ɨghɨ mbe. À yɨə məd ziə nuŋ ɨghɨjìm əton ə Kristo.
46015028	Ənɨ Ŋwìə̀ fə nuŋ ɨghɨjìm əton məd, Wan ziə bɨrɨ chub əton ə Ŋwìə̀ we nɨ nuŋ ɨghɨjìm əton məd, ɨmbə̀ʼ Ŋwìə̀ yeʼ ɨgwɨ ɨghɨjìm bə̀ tùmbɨ̀ ɨghɨjìm.
46015029	À mɨ yeʼ nɨ chəi Ŋwìə̀ bɨrɨ zwemnɨ bə̂d, njɨ əton nɨ bə̂d ə nɨŋə mɨnib ənɨ ɨkum bə̂d nɨ fə kwɨ kɨ ɨmbə̀ʼ ə yè ə? À mɨ yeʼ nɨ chəi Ŋwìə̀ bɨrɨ nɔ zwemnɨ bə̂d, njɨ bə̂d kɨə nɨŋə mɨnib ənɨ ɨkum mɨ̀mə̌d ɨmbə̀ʼ ə yè ə?
46015030	Ŋgəʼ kɨə beenɨ əbɔʼ na ənɨ mɨ̀nyùmə̀ jìm ɨmbə̀ʼ ə yè ə?
46015031	Mbɨ bɔŋgɔb, mə wɨ ɨchû ɨvɨ ɨni jìm! À yɨ əne ɨmbə̀ʼ ɨghəm nɨ mə wɨə goŋ ɨgɔ̂ ɨmbə̀ʼ əwən ɨchî nɨ tɨ̀ yeʼ ənɨ ɨfɔtɨ mbɨ Kristo Yeso a Ə̀nùŋɨ̀sɨg.
46015032	À mɨ yeʼ ni mə kaŋ kə̀ʼ zɔ̀ŋ mbɨ ə “nyam rɨ tɔtɔ” ə Efesùs, ɨchî nɨ bə̂d mɨ̀sɔŋɨchù ə kɔndɨə, njɨ njìm nɨ mə̀ bɨrɨ jɨg kɨə ye? À mɨ yeʼ nɨ chəi Ŋwìə̀ bɨrɨ zwemnɨ bə̂d, njɨ tɨ̀ ghɨ ənû ze nɨ mbɨ ŋwaʼnɨ ni, “Tɨ̀ jɨg bə̀ nɔ, ɨmbə̀ʼ ɨghəm nɨ ɨsɔ tɨ̀ bɨrɨ kwɨ.”
46015033	Tɨ wə̀d mɔʼɔ tambɨ i əwən, àyɨə mbə̀ kyerɨ ni: “Mɨ̀sə̀ʼ rɨbɔ̀ŋ mbɨə chə̀kɨ̀ə̀ bə̂d chɔ̀m.”
46015034	Mbə̀ wɨrɨ kɔndɨ mbə ɨtu kwàʼ ɨchî chɔ̀m. Tɨ mbə̀ wɨrɨ ghɨ ə ɨnû rɨbɔ̀ŋ. Chəi bə̂d mɔʼɔ rəbɔʼ nən kyerɨ ə Ŋwiə̀. Mə wɨə ghà ənû zɔ̂ ɨmbə̀ʼ naʼ tɨ̀nìd ɨtu ɨ nən.
46015035	Wə̀d mɔʼɔ bɨrɨ biirɨ ni, “Ŋwìə̀ kɨə wo zwemnɨ ɨvɨ bə̂d rɨ ye ə? Mbɨ bɨrɨ berɨ ɨkwɨ nyamnyod wi ə?”
46015036	Àwɔ̀ yɨ əneŋ! À mɨ kon fɨtam, ka fɨ bɨrɨ gwed i kɨrɨ ənɨ fɨ fə bè kwɨ.
46015037	Ka əghɨ ze nɨ à konɨ bɨrɨ yeʼ àmei əzɨ əwən əwù ze nɨ zɨə fə kwi. À kon àmei fɨtam, ɨghə̀m à yɨ fɨtam kywɨ kɨ̀ fɨtam əghɨ ə cherə.
46015038	Ŋwìə̀ wɨə nàʼ ɨnyod əmbɨ fɨtam ɨchî nɨ wɨ̀ nyaʼa nuŋɨ. Ɨ wɨə nàʼ ɨnyod əmbɨ fɨtam ɨgwɨ ɨchî nɨ zɨə kuʼ əmbɨ fɨtam fe.
46015039	Ka nyamnyod jìm yɨ i ɨkwɨ mɔʼ. Ɨkwɨ mɔʼɔ yɨ əmbɨ ə bə̂d, ɨkwɨ cherə yɨ əmbɨ ə nyam, ɨkwɨ cherə yɨ əmbɨ rɨnən, ɨkwɨ cherə yɨ əmbɨ əgwi.
46015040	Ɨghɨ mbe nɨ yeʼ ɨkaŋ mbɨ əŋgu, mbe nɨ yeʼ ɨgwɨ ə si mbɨə bə̀ əŋgu. Àyɨə ɨghɨ mbe nɨ yeʼ ɨkaŋ mbɨə teenɨə ənɨ ə ɨkwɨ ɨchî, mbe nɨ yeʼ ə si mbɨə bə̀ teenɨə ənɨ ə ɨkwɨ ɨchî.
46015041	Nyùmə̀ wɨə te ənɨ i ɨkwɨ ɨchî, ɨmɨg wɨə te ənɨ i ɨkwɨ ɨchî, tɨtəmɨ bə̀ te ənɨ ə ɨkwɨ ɨchî. Ɨchî nɨ fɨtəmɨ fibɨ̀ ə teə ə kwepɨ rɨ ənɨ ɨchî nɨ fɨ cherə ə bə̀ teə.
46015042	À yɨ ɨchî nɨ zɨə bɨrɨ yeʼ we ənɨ ə nyùmə̀ we nɨ bə̂d bɨrɨ zwemə. Əghɨ ze nɨ mbɨ kon ə zɨə kwɨə. Ka əze nɨ mbɨ nɔ ɨkaŋ ə zɨə nɔ̀ kwɨ i.
46015043	Ənɨ mbɨ konɨ, chəi əghɨ ze ə bɔŋɨ, àyɨə ənɨ mbɨ nɔ ɨkaŋ, əghɨ ze ə bɨrɨ te. Ənɨ mbɨ konɨ, əghɨ ze ə bɔd, àyɨə ənɨ mbɨ nɔ ɨkaŋ, əghɨ ze ə bɨrɨ kà.
46015044	Ənɨ mbɨ konɨ, əghɨ ze ə berɨ nyamnyod əgɔ̂, àyɨə ənɨ mbɨ nɔ ɨkaŋ, Əzwî ə bɨrɨ yeʼ ɨŋga nyamnyod ze. Nyamnyod əgɔ̂ mɨ yeʼ əŋgu, əne yɨ ni nyamnyod nɨ Əzwî ə yeʼ ɨŋga ə berɨ bɨ yeʼ əŋgu.
46015045	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ɨ̀tènɨ̀ wɨə nyaʼa ɨŋga Adàm nɨ nyaʼə wə̀d rɨtu.” Adàm we nɨ sɨ nwìə̀ yɨ Əzwî nɨə nàʼ ɨ̀tènɨ̀.
46015046	Kaʼi nyamnyod ze nɨ Əzwî ə yeʼ ɨŋga nɨ Ŋwìə̀ nyaʼa be tekɨ. Ŋwìə̀ nyaʼa bè tekɨ nyamnyod əgɔ̂, beenɨ tekɨ ze nɨ Əzwî ə yeʼ ɨŋga.
46015047	Ŋwìə̀ nyaʼa tekɨ mbaŋə̀ rɨtu ənɨ rɨchaʼ. Məd yɨə si. Mbaŋə̀ ze nɨ beenɨ yɨ rɨkaŋ.
46015048	Bə̂d mbe nɨ mbɨ tekɨ ənɨ rɨchaʼ, yɨ ɨghabɨ ə mbaŋə̀ ze nɨ mbɨ nyaʼa tekɨ ənɨ rɨchaʼ. Mbe nɨ yeʼ bə̂d rɨkaŋ, yɨ ɨghabɨ ə mbaŋə̀ ze nɨ yeʼ ɨkaŋ.
46015049	Ɨchî nɨ tɨ̀ yeʼ ɨghabɨ ə mbaŋə̀ ze nɨ mbɨ nyaʼa tekɨ ənɨ rɨchaʼ, əne bə̂ tɨ̀ bɨrɨ bɨ yeʼ ɨghabɨ əməd we nɨ yeʼe rɨkaŋ.
46015050	Bɔŋgɔb, ənû ze nɨ mɨə ghà ɨ nən yɨ ni, chəi əghɨ ze nɨ berɨ nyamnyod bə̀ berɨ ənəm ə ze tɨ̀ zɨə jɨg ənû ɨfɔ̀n ə Ŋwiə̀. Chə bəi əghɨ ze nɨə kwɨə ə ze tɨ̀ zɨə jɨg ɨghɨ mbe nɨ chəi mbɨə kwɨə.
46015051	Mbə̀ zwetɨ mə̀ gha ənû ə mɔʼɔ ze nɨ yeʼ ənə̀mə ɨ nən. Ənû ze yɨ ni: ka mba mɨjìm bɨrɨ kwɨ a, àyɨə Ŋwìə̀ bɨrɨ kwepɨ mbà mɨjìm
46015052	ənɨ ɨkə nyumə̀. Zɨə bɨrɨ ghɨ̀ ɨghabɨ ɨchî nɨ wə̀d ə gwìpə̀ əghə. Ənû zɔ̂ ə bɨrɨ ghɨ̀ ənɨ ə nyùmə̀ we nɨ tàŋ ze nɨ sɨ nwìə̀ bɨrɨ ghàm. Ənɨ tàŋ ze ghàmɨ, Ŋwìə̀ bɨrɨ nɔ̀ ɨvɨ bə̂d. Əne chəi mbɨ bɨrɨ nɔ wɨrɨ kwɨ. Wɨ̀ bɨrɨ bɨ kwepɨ əwa.
46015053	Əghɨ ze nɨə kwɨə ə bɨrɨ beŋ ənɨ əze nɨ chəi zɨə kwɨə. Nyamnyod zɔ̂ nɨə kwɨə bɨrɨ beŋ ənɨ ze nɨ chəi zɨə kwɨə.
46015054	Ənɨ əghɨ ze nɨə kwɨə ə fə beŋ ənɨ əze nɨ chəi zɨə kwɨə, nyamnyod ze nɨə kwɨə bə̀ beŋ ənɨ ze nɨ chəi zɨə kwɨə, ɨŋgam Ŋwiə̀ we nɨ mbɨ ŋwaʼnɨ bɨrɨ jwɨ ənɨ rəsìʼ ni, “Ŋwìə̀ fə baŋ ɨvɨ nimnɨ.”
46015055	“Ɨvɨ, chəi à bɨrɨ wɨrɨ baŋ bə̂d ə? Ɨvɨ, mbe mɨtɨgɨ mbi ə?”
46015056	Mɨtɨgɨ mbe nɨ ɨvɨ ə nɨŋə zwiirɨə bə̂d yɨ ɨnû rɨbɔ̀ŋ. Ɨnû rɨbɔ̀ŋ mbɨə nɨŋ ɨka rɨ ənɨ tɨkə rɨ Mose.
46015057	Àyɨə tɨ̀ nàʼ məben-əwe əmbɨ ə Ŋwiə̀ nɨ ghɨ ni tɨ̀ baŋ ɨnû rɨbɔ̀ŋ ənjìm à Ə̀nùŋɨ̀sɨg Yeso Kristo!
46015058	Əne mbɨ bɔŋgɔb nɨ mə̀ ghaʼi kwàʼ rɨŋgəʼ, mbə̀ təm kàànɨ̀. Tɨ mbə̀ ben ə ni əghɨ ə mɔʼɔ chiʼ əwən. Mbə̀ faʼ ə̀fàʼì ze nɨ Ə̀nùŋɨ̀sɨg zɨ ɨŋga tə rɨkyerɨ-ɨbɔ. Mbə̀ faʼ əne wò ɨmbì. Mbə mɨ yeʼe ghɨ̀ əne, mbə̀ kyerɨ ni chəi ənû ə mɔʼɔ ze nɨ mbə̀ ghɨ əmbɨ Ə̀nùŋɨ̀sɨg ə bɨrɨ che ətu ə̀kǒ.
46016001	Tɨ̀nîn, mə kəb gha ɨmbə̀ʼ ənû nɨ chob ɨkab ɨmbə̀ʼ weerɨ bə̂d Ŋwiə̀. Mbə̀ ghɨ̀ ənû ze nɨ mə̀ nyaʼa ghǎ əmbɨ rɨfetɨ bə̂d Kristo te nɨ yeʼ ə Gàlesià.
46016002	Ənû ze yɨ ni: ɨni Sɔndè jìm, wə̀d mɔʼ mɔʼ rəbɔʼ nən chɨ ɨnun ɨkab mɔʼɔ rəbɔʼ we nɨ wɨ̀ fàʼi, nùŋ, ɨmbə̀ʼ ənɨ mə̀ yeʼe, tɨ mbə̀ wɨrɨ chob ə ɨkab we.
46016003	Ənɨ mə̀ yeʼe, mə bɨrɨ ŋwaʼnɨ ɨmbə̀ʼ bə̂d mbe nɨ mbə̀ chɔʼɔ, əne tom mɨ̀mə̌d ə Jèrusalèm ni mbɨ wo nàʼ ɨkab we nɨ mbə̀ chobɨ.
46016004	Zɨə mɨ chwi ni mə̀ bə wò, mbɨ bɨrɨ yen mbɨ num.
46016005	Mə bɨrɨ yeʼe əsɨ nən ənɨ mə̀ fə che ə Màsèdonià, ɨmbə̀ʼ ɨghəm nɨ mə fə tekɨ ni mə bɨrɨ chè ə Màsèdonià.
46016006	Ɨghə̀m mə bɨrɨ chubɨ mbɨ nən ənɨ ɨkə nyùmə̀, kɨ̀ mə bè chub əwɔ ənɨ ə nyùmə̀ we nɨ ɨfə ə kɔ əku, ɨmbə̀ʼ mbə̀ weerɨ chà əmɨ əsɨ ze nɨ mɨə wòə̀.
46016007	Mɨ rɨka kə̀b əmɨ nɨ zə əwən tɨ̀nîn ənɨ mɨə chèə̀. Mə̀ kàŋ kə̀b chubɨ mbɨ nən ənɨ əgha nɨ tɔ saarɨ, əne yɨ əwù ze nɨ Ə̀nùŋɨ̀sɨg benɨ.
46016008	Àyɨə rɨ̀nîn, mə bɨrɨ kɨrɨ chub ə Efesùs pè əni ə Pentekɔ̀s,
46016009	ɨmbə̀ʼ ɨghəm nɨ əpan ə chɔ̀m ə fə jwɨ̀ ɨ num ni mə̀ faʼ ə̀fàʼì ə kyeŋ, àyɨə chəi bə̂d mɨ̀nɔnɔʼ kəbɨ ni mə faʼ ə̀fàʼì ze.
46016010	Timotì mɨ yeʼe, mbə̀ zə ni wɨ̀ chub ɨchî chɔ̀m əkaʼ nən. Məd wɨə fàʼ əmbɨ Ə̀nùŋɨ̀sɨg ɨchî nɨ mɔ̌ ə bə̀ fàʼə̀.
46016011	Tɨ wə̀d mɔʼɔ təənɨ i əməd. Mbə̀ weerɨ əməd ni wɨ̀ yèn ənɨ əbɔrəbɔd ənɨ wɨə wɨrɨə bə̀ndɨ̀ə̀ yeʼe əsɨ num. Mə wɨə wòm əməd ni wɨ̀ yeʼe mbɨ ə bɔŋgɔb cherə mbe nɨ ben ə Kristo.
46016012	À yeʼ ɨmbə̀ʼ wa aŋgɔb Àpolòs, mə̀ wɨə nyaʼə kàŋə̀ ghà ɨ bɔ ni məd mbɨ ə bɔŋgɔb cherə yeʼe əsɨ nən. Chəi wɨ̀ kə̀b nɨ yeʼe tɨ̀nîn, àyɨə wɨ̀ bɨrɨ yeʼe ənɨ ə nyùmə̀ we nɨ wɨ̀ berɨ əpan.
46016013	Mbə̀ we əwən. Mbə̀ nùŋ fîŋ nɨ kaanɨ ɨgun ə Kristo. Tɨ mbə̀ bɔ ə. Mbə̀ təm kàànɨ̀.
46016014	Mbə̀ ghɨ ɨnû jìm mbɨ ɨghaʼi.
46016015	Mbɨ bɔŋgɔb, mbə̀ nyaʼa fə kyerɨ ə ni ɨnəbɨ Stefanàs yɨə nyaʼə ɨnəbɨ rɨtu nɨ nyaʼa ben ə Kristo ə Àkàiyà. Mbɨ nyaʼa fə sweŋ ə ɨnyod nɨ faʼ əmbɨ ə bə̂d Ŋwiə̀. Əne mə wɨə buʼ ɨ bɔ ɨ nən ni,
46016016	mbə̀ zuunɨ bə̂d ɨghabɨ mbɔ̂, bə̀ zuunɨ wə̀d jìm we nɨə fàʼə̀ bə̀ nwìʼ ɨnyod mbɨ na ənɨ ə̀fàʼì zɔ̂.
46016017	Mə nyaʼa kàŋ ghaʼ əku ənɨ Stefanàs mbɨ Fɔtunatùs fɔrɨ ə Àkàikùs nyaʼa yeʼe, ɨmbə̀ʼ ɨghəm nɨ mbɨ nyaʼa faʼ ə̀fàʼì ze nɨ, à kɨ nɨ mbə̀ nyaʼa əgha mbɨ num, njɨ à yɨə mbə̀nə kəʼ berɨ fàʼ.
46016018	Mbɨ nyaʼa ghɨ̀ mɨ fîŋ zùtɨ̀ ɨchî nɨ mbɨ nyaʼa bə̀ ghɨ tən zùtɨ̀. Zɨə bɔ̀ŋ ni bə̂d kyerɨ ni mɨ̀mə̌d mbɨə fàʼ ə̀fàʼ ə chɔ̀m.
46016019	Tɨfetɨ bə̂d Kristo te rɨ əbà əbeŋ ze rɨ ə Esià chàʼrɨ̀ əwən. Àkwilà mbɨ Priskà mbɨ ɨfetɨ bə̂d Kristo we nɨə nyɨ ɨŋga nəb mɨ̀mə̌d bə̀ chàʼrɨ̀ əwən kwàʼ ɨchî chɔ̀m ənɨ ɨkum Ə̀nùŋɨ̀sɨg.
46016020	Bə̂d mɨjìm mbe nɨ ben ə Kristo bə̀ chàʼrɨ̀ əwən. Mbə̀ chaʼrɨ wə̀d mɔʼ mɔʼ kwàʼ ɨchî chɔ̀m. Mbə̀ chaʼrɨ əne chwi ɨghaʼi we nɨ yeʼ əkaʼ bə̂d Kristo.
46016021	À yɨə mɔ̌ Pɔ̂l kaŋ ŋwaʼnɨ ə̀chàʼrɨ̀ zɔ̂ ənɨ mɨ əbɔ.
46016022	À mɨ yeʼ nɨ chəi wə̀d mɔʼɔ ghaʼ Ə̀nùŋɨ̀sɨg, ndɔ̀n yɨ zɨ məd. A Ə̀nùŋɨ̀sɨg, yeʼe!
46016023	Ə̀nùŋɨ̀sɨg Yeso ghɨ ɨ̀chɔ̀m ənɨ ə nən.
46016024	Mə ghaʼ mbə̀n mɨ̀jìm ɨchî nɨ tɨ̀ yeʼ ənɨ ɨfɔtɨ mbɨ Kristo Yeso. À yɨ əne.
47001001	À yɨə mɔ̌ Pɔ̂l, nɨ mə̀ yeʼ wə̀d tom Kristo Yeso ɨchî nɨ Ŋwìə̀ kəbɨ, ŋwaʼnɨ ə̀ŋwàʼnɨ̀ zɔ̂. Mə wɨə ŋwàʼnɨ̀ əmbɨ ɨfetɨ bə̂d Ŋwiə̀ we nɨ yeʼ ə Kɔrèn. Mə wɨə bə̀ ŋwàʼnɨ̀ əmbɨ ə bə̂d Ŋwiə̀ mɨjìm mbe nɨ yeʼ əbà əbeŋ ze rɨ ə Àkàiyà. Mɔ̌ mbɨ Timotì nɨ yeʼ wa aŋgɔb mbɨə chàʼrɨ̀ əwən.
47001002	Ŋwiə̀ a Mbǎʼ mbɨ Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən.
47001003	Tɨ̀ yiirɨ ə Ŋwiə̀ nɨ yeʼ Mbǎʼ a Ə̀nùŋɨ̀sɨg Yeso Kristo. Məd yɨə Mbǎʼ nɨə dììrɨ̀ə̀ bə̂d. Məd yɨə bə̀ ə Ŋwìə̀ we nɨə nəərɨə bə̂d ənɨ mɨ̀nyùmə̀ jìm.
47001004	Məd wɨə nəərɨ əwa ənɨ mɨ̀nyùmə̀ jìm mbe nɨ tɨ̀ yeʼ əŋgəʼ, ɨmbə̀ʼ mbǎ mbe tɨ̀ rɨ bə̀ nəərɨ bə̂d mbe nɨ yeʼ ɨŋga tɨkwɨrɨ ŋgəʼ jìm. Tɨ̀ nəərɨ mɨ̀mə̌d ɨchî nɨ Ŋwìə̀ ə bə̀ nəərɨ əwa.
47001005	Tɨ̀ wɨə zəə ŋgəʼ ənɨ ɨnû nɔnɔʼ ɨchî nɨ Kristo nyaʼə bə̀ zəə. Əne ənjìm ə Kristo, Ŋwìə̀ wɨə nəərɨ əwa ənɨ mɨnə̂njɨ̀ nɔnɔʼ.
47001006	Tɨ̀ mɨ yeʼə zəə ŋgəʼ, njɨ tɨ̀ wɨə zə ɨmbə̀ʼ əwən, ɨmbə̀ʼ Ŋwìə̀ nəərɨ əwən bə̀ chɨ̀ əwən rəŋgəʼ. Ŋwìə̀ mɨ yeʼə nəərɨ əwa, njɨ wɨ̀ bɨrɨ bɨ nəərɨ əwən, ɨmbə̀ʼ mbə nyiʼə bə̀ yim fîŋ əton ɨkwɨ ŋgəʼ ze nɨ mbǎ ə bə̀ zəə.
47001007	Chəi əghɨ ə mɔʼɔ nɨ tɨ̀ zɨə chìʼ ɨkɔndɨ we nɨ tɨ̀ nùŋ ɨgwɨ nən, ɨmbə̀ʼ ɨghəm nɨ tɨ̀ kyerɨ ni ɨchî nɨ mbə̀ə zə ɨkwɨ ŋgəʼ ze nɨ mbǎ ə bə̀ zəə, yɨə bə̀ ɨchî nɨ Ŋwìə̀ ə nəərɨ əwən ɨchî nɨ wɨə bə̀ nəərɨ əwa.
47001008	Mba bɔŋgɔb, tɨ̀ kə̀b ni mbə kyerɨ ŋgəʼ ze nɨ tɨ̀ nyaʼə zə ɨŋga əbà əbeŋ ze rɨ ə Esià. Ɨkom we nɨ mbɨ nyaʼa zɨ ɨgwɨ na nyaʼa kaŋ faŋ bə̀ nìd. Ɨ wɨə nyaʼə kəb nyem əwa. Wɨ nyaʼa ghɨ̀ tɨ̀ kɔndɨ ni chəi tɨ̀ bɨrɨ wɨrɨ chub ɨkǎ.
47001009	À yɨ rəsìʼ ni ə zɨə nyaʼa ɨghabɨ ni mbɨ nyaʼa fə sob ni mbɨ zwiirɨ əwa. Ənû zɔ̂ ə nyaʼa ghɨ̀ ɨmbə̀ʼ tɨ̀ rɨ zɨ a mba ɨnû ɨŋga ta rɨkyerɨ-ɨbɔ. Zɨə nyaʼa ghɨ̀ ɨmbə̀ʼ tɨ̀ zɨ mba ɨnû yeʼ ɨŋga rɨkyerɨ-ɨbɔ Ŋwìə̀ we nɨə zwemnɨə bə̂d.
47001010	Məd we nɨ nyaʼa chɨ əwa rɨŋga ŋgəʼ rɨbɔ̀ŋ ze nɨ nyaʼa nɨrə zwiirɨ əwa, bɨrɨ kɨrɨ wo ɨmbì chɨ əwa. Tɨ̀ fə nuŋ ta rɨkɔndɨ ɨgwɨ məd ni wɨ̀ bɨrɨ kɨrɨ yi chɨ əwa rəŋgəʼ
47001011	ɨchî nɨ mbə̀ə kɔ̀ŋgɨ̀ ə Ŋwiə̀ ɨgwɨ na. Əze ə bɨrɨ ghɨ̀ ni bə̂d mɨ̀nɔnɔʼ naʼ məben-əwe əmbɨ ə Ŋwiə̀ ɨmbə̀ʼ əwa, ɨmbə̀ʼ ɨghəm nɨ wɨ̀ bɨrɨ wiirɨ ə̀kɔ̀ŋgɨ̀ ə bə̂d mɨ̀nɔnɔʼ, əne nàʼ ɨghɨ mbe nɨ mbɨ kɔŋgɨ əməd nɔn.
47001012	Tɨ̀nîn, ənû ze nɨ tɨə goŋ ɨgɔ̂ ɨgun yɨ ni, ta fîŋ ə zeŋ ni tɨ̀ wɨə ghɨ̀ ɨnû nɨ zeŋɨ, mbɨ ni tɨ̀ wɨə ghɨ̀ ɨnû mbe nɨ yeʼ mbɨ rəsìʼ ɨchî nɨ tɨ̀ yeʼ ɨŋga ɨsɨg, màànɨ̀ ɨchî nɨ tɨ̀ yeʼ əkaʼ nən. À yɨ ɨ̀chɔ̀m Ŋwìə̀, kaʼi ɨwe bə̂d mɨ̀sɔŋɨchù ghɨ ənɨ ə num nyaʼa ghɨ ni tɨ ghɨ əne.
47001013	Tɨ̀ nyaʼa ŋwàʼnɨ̀ àmei ɨnû mbe nɨ mbə mɨ foŋ, mbə ɨtu bɨrɨ zeŋ. Mɨ ɨkɔndɨ yɨ ni mbə bɨrɨ jeŋgɨ kyerɨ ɨnû mbe ɨjìm.
47001014	Chəi mbə̀ kɨrɨ jeŋgɨ kyerɨ əwa. Mbə bɨrɨ jeŋgɨ kyerɨ mbə ɨtu zeŋ əni ze nɨ Ə̀nùŋɨ̀sɨg Yeso bɨrɨ wɨrɨ yeʼe, ɨmbə̀ʼ mbə̀ goŋ ɨgɔ̂ ɨmbə̀ʼ əwa ɨchî nɨ tɨə bə̀ goŋ ɨmbə̀ʼ əwən.
47001015	Ənɨ ənû ze nyaʼa zeŋ ɨ num əne, mə nyaʼa kə̀b ni mə bɨrɨ be yeʼe əsɨ nən ɨmbə̀ʼ mbə̀ berɨ əbɔrəbɔd ɨghəm be.
47001016	Mə wɨə nyaʼə kə̀bə̀ ni mə bɨrɨ chè mo əwən ənɨ mɨə wò ə Màsèdonià bə̀ fɔrɨ ənɨ mɨə wɨ̀rə̀ bə̀ndɨ̀ə̀, ɨmbə̀ʼ mbə̀ weerɨ chà əmɨ ənɨ mɨə wò ə Jùdeyà.
47001017	Mə wa nyaʼa taŋ ənû zɔ̂ mbɨə fîŋ rɨ̀be ɨghabɨ ə wə̀d nɨə ferɨ ferɨ ə? Mə wɨə wa taŋ ɨnû ɨchî nɨ bə̂d mɨ̀sɔŋɨchù ə taŋ ə, nɨ tɨ̀ mə ghà ni, “Ee, ee,” bə̀ wɨrɨ beŋ ghà ni, “Chə̂, chə̂” àmei əwu əwən ə?
47001018	Ŋwìə̀ wɨə kàʼ ɨnû bə ghɨ̀ə̀, əne ka ɨŋgam we nɨ tɨə ghà ɨ nən yɨ i ənû nɨ gha ni “Ee” kɨ̀ ənû nɨ gha ni “Chə̂,”
47001019	ɨmbə̀ʼ ɨghəm nɨ ka Yeso Kristo nɨ yeʼ Wan Ŋwìə̀ we nɨ mɔ̌, Sɨlvanùs mbɨ Timotì nyaʼə ghà ɨmbə̀ʼ əməd əkaʼ nən wɨə ghà i ni “Ee” bə̀ wɨrɨ beŋ ghà ni “Chə̂” àmei əwu əwən. Məd wɨə ghà àmei ni “Ee.”
47001020	Məd yɨ we nɨə ghɨ̀ ni ɨnû jìm mbe nɨ Ŋwìə̀ kaʼi mbɨ jwɨ ənɨ rəsìʼ. À yɨ əton nɨ tɨə che ənjìm məd ghàə̀ ni, “À yɨ əne” ɨmbə̀ʼ yiirɨ ə Ŋwiə̀.
47001021	À yɨə Ŋwiə̀ ghɨ ni mbǎ mbɨ nən təm kàànɨ ɨchî nɨ tɨ̀ yeʼ ənɨ ɨfɔtɨ mbɨ Kristo. Wɨ̀ fə chɔʼ əwa ənɨ mbi bə̂d,
47001022	zɨ̀ ənweenɨ əməd ɨgwɨ na, bə̀ zɨ̀ e Əzwî ɨŋga ta fîŋ. Əzwî ze yɨ əghɨ rəbɔʼ mbe nɨ wɨ̀ kaʼi ni tə bɨrɨ naʼ ɨ na.
47001023	Mə wɨə tɔŋ ə Ŋwiə̀ ni wɨ̀ yeʼ zərɨmbin ɨ num ni əton nɨ chəi mə nyaʼa wɨrɨ yeʼe ə Kɔrèn yɨ ni, chəi mə̀ nyaʼa kəb chəkɨ tə fîŋ.
47001024	Chəi tɨə nyèm əwən ni mbə̀ ben ɨnû mbe nɨ tɨə ghàə̀. Tɨ̀ kyerɨ ni mbə fə nùŋ fîŋ zɨ̀ kàànɨ ɨgun ə Kristo. Àyɨə tɨ̀ wɨə fàʼə̀ mbɨ nən ɨmbə̀ʼ ɨghaʼi swi ɨŋga tə fîŋ.
47002001	Mə nyaʼa fə nùŋ ɨŋga mɨ fîŋ ni chəi mə̀ bɨrɨ wɨrɨ yeʼe mo əwən, ɨmbə̀ʼ tɨ mə̀ tɔɔnɨ əmɨ tə fîŋ.
47002002	Mə mɨ tɔɔnɨ tə fîŋ, njɨ à kɨ mɨwe cherə yeʼ əŋgu nɨ bɨrɨ ghɨ ni ɨghaʼi swi ɨŋga mɨ fîŋ chè àmei rɨ ənɨ mbə̀n mbe nɨ mə̀ tɔɔnɨ tə fîŋ ə?
47002003	Mə nyaʼa ŋwaʼnɨ ə̀ŋwàʼnɨ̀ ze ɨchî nɨ mə̀ nyaʼa ŋwaʼnɨ, ɨmbə̀ʼ mə mɨ yeʼe, tɨ bə̂d mbe nɨ kəʼ berɨ ghɨ ni ɨghaʼi swi ɨŋga mɨ fîŋ wɨrɨ bèŋ ə wɨrɨ tɔɔnɨ mɨ fîŋ. Mə kyerɨ rəsìʼ ɨmbə̀ʼ mbə̀n mɨjìm ni ɨghaʼi mɨ swi ɨŋga mɨ fîŋ, wɨ bɨrɨ bɨ swi ɨŋga tən.
47002004	Ənɨ mə nyaʼa ŋwaʼnɨ ə̀ŋwàʼnɨ̀ ze ɨ nən, mə nyaʼa kàŋ kə̀n əku, mɨ fîŋ bə̀ tɔb əmɨ, əne mə nyaʼa zə̀ʼ. Chəi mə̀ nyaʼa ŋwaʼnɨ ɨmbə̀ʼ tɔɔnɨ tə fîŋ. Mə nyaʼa ŋwàʼnɨ̀ ɨmbə̀ʼ mbə̀ kyerɨ ni mə kàŋ ghaʼ əwən kwàʼ rɨŋgəʼ.
47002005	Wə̀d mɔʼɔ mɨ tɔɔnɨ fîŋ wə̀d cherə, chəi wɨ̀ ghɨ əne yeʼ ənɨ ə num. Wɨ̀ fə chè ənɨ ɨkwɨ ɨnə̂njɨ̀ mɔʼɔ ghɨ̀ yeʼ ənɨ mbə̀n mɨjìm. Chəi mə̀ bɨrɨ gha əku ɨmbə̀ʼ ənû zɔ̂.
47002006	Ɨchə we nɨ bə̂d mɨ̀nɔnɔʼ əkaʼ nən nyaʼa zɨ ɨgwɨ məd fə kùʼ.
47002007	Àyɨə rɨ̀nîn, mbə berɨ waʼ ɨnû rɨbɔ̀ŋ məd bə̀ nəərɨ əməd ɨmbə̀ʼ tɨ wɨ̀ kən i əku, njɨ ə̀kə̀nɨ̀ ze ə bɨrɨ ghɨ̀ ni ɨbenɨ məd wɨrɨ bɔd.
47002008	Əne mə wɨə buʼ ɨbɔ ɨ nən ni mbə̀ chwi ɨ bɔ ni mbə kɨrɨ ghaʼ əməd.
47002009	Mə nyaʼa ŋwaʼnɨ ə̀ŋwàʼnɨ̀ ze ɨmbə̀ʼ zweʼrɨ əwən ɨ zə ni mbə mbɨə zuunɨ əmɨ ənɨ ɨnû jìm ə.
47002010	Mbə mɨ fə waʼ ɨnû rɨbɔ̀ŋ wə̀d mɔʼɔ, mə fə bə̀ waʼ. Mə mɨ fə waʼ, njɨ ənû ze nɨ mə̀ fə waʼa, mə fə waʼ ɨfě Kristo ɨmbə̀ʼ əwən.
47002011	Tɨ̀ ghɨ̀ əne ɨmbə̀ʼ tɨ Satàn che i əwa ənɨ ɨwe, ɨmbə̀ʼ ɨghəm nɨ tɨ̀ kyerɨ ɨnû rɨbɔ̀ŋ jìm mbe nɨ wɨə taŋə.
47002012	Ənɨ mə̀ nyaʼa wò ə Troàs ɨ gha ɨkə̂n chɔ̀m ɨmbə̀ʼ ə Kristo əŋgu, Ə̀nùŋɨ̀sɨg nyaʼa chwi əpan ɨ num ni mə̀ faʼ ɨ bɔ.
47002013	Chəi mɨ fîŋ nyaʼa zurɨ ɨmbə̀ʼ ɨghəm nɨ chəi mə̀ nyaʼa zə wum aŋgɔb Taitùs əŋgu. Əne mə nyaʼa ndàʼnɨ̀ mbɨ ə bə̂d mbe nɔ̀ʼ wò ə Màsèdonià.
47002014	Tɨ̀ naʼ məben-əwe əmbɨ ə Ŋwiə̀ ni, ənjìm ɨchî nɨ tɨ̀ yeʼ ənɨ ɨfɔtɨ mbɨ Kristo, ɨ wɨə che ɨmbì na ɨghəm jìm ghɨ̀ə̀ ni tɨ̀ yèn ɨghabɨ ə bə̂d nɨ che bid. Ɨ wɨə ghɨ̀ ni tɨ̀ jaŋ ɨnû mbe nɨ tɨ̀ kyerɨ ɨmbə̀ʼ ə Kristo ɨsɨ jìm. Ɨnû mbe yɨ ɨghabɨ ɨfɔ chɔ̀m.
47002015	Tɨ̀ yɨ ɨghabɨ əghɨ ze nɨə nyùʼrɨ ɨfɔ chɔ̀m nɨ Kristo ə nàʼ əmbɨ ə Ŋwiə̀. Tɨ̀ wɨə nyùʼrɨ ɨfɔ chɔ̀m əkaʼ bə̂d mbe nɨ Ŋwìə̀ ə chɨ̀ rəŋgəʼ bə̀ fɔrɨ əkaʼ mbe nɨə nimə.
47002016	Əmbɨ ə bə̂d mbe nɨə nimə, ɨfɔ we wɨə zwiirɨ ə bə̂d. Əmbɨ mbe nɨə jwɨ̀ rəŋgəʼ, ɨfɔ we wɨə nàʼ ɨ̀tènɨ̀. À kɨə we nɨ kaŋ kùʼ nɨ faʼ ɨkwɨ ə̀fàʼì wɔ̂ ə?
47002017	Ka tɨ̀ yɨ a ɨghabɨ ə bə̂d mɨ̀nɔnɔʼ mbe nɨə nɨŋ ɨŋgam Ŋwiə̀ beʼrɨ ɨwin əŋgu ɨmbə̀ʼ jɨg njìm. Tɨ̀ wɨə ghà rəsìʼ ənɨ ta fîŋ rɨjìm ɨfě Ŋwiə̀ ɨchî nɨ tɨ̀ yeʼ ənɨ ɨfɔtɨ mbɨ Kristo. À yɨə Ŋwìə̀ ziə tom əwa ni tɨ̀ ghamə.
47003001	Tɨ̀ wa bɨrɨ wɨrɨ kɔ gha ɨmbə̀ʼ a ɨnyod mbǎ mbǎ ni tɨ̀ yɨə bə̂d ə̀fàʼì chɔ̀m ə? Kɨ̀ mbə wa kə̀b, ɨchî nɨ bə̂d mɔʼɔ ə ghɨ̀ə̀, ni tɨ̀ ŋwaʼnɨ ə̀ŋwàʼnɨ̀ ɨ nən, kɨ̀ ni mbə̀ ŋwaʼnɨ ə̀ŋwàʼnɨ̀ ɨmbə̀ʼ əwa, ɨmbə̀ʼ bə̂d ben ni tɨ̀ wɨə fàʼ ɨchî chɔ̀m ə?
47003002	Mbə̀n mbɔ̂ yɨ mba ɨ̀ŋwàʼnɨ̀ nɨ mbɨ ŋwaʼnɨ ɨŋga ta fîŋ, ɨmbə̀ʼ wə̀d jìm mɨ foŋ, wɨ̀ kyerɨ ənû ze nɨ yeʼ ɨŋga.
47003003	Mbə mbɨə chwiə ni mbə yɨ ə̀ŋwàʼnɨ̀ ze nɨ Kristo nyaʼa ŋwàʼnɨ̀, əne tom əwa mbɨ əzɨ əwən. Chəi wɨ̀ nyaʼa ŋwaʼnɨ ənɨ fɨmbən ə̀ŋwàʼnɨ̀. Wɨ̀ nyaʼa ŋwàʼnɨ̀ yeʼ ənɨ Əzwî ə Ŋwiə̀ we nɨ yeʼ ɨkǎ. Chəi wɨ̀ nyaʼa ŋwaʼnɨ ɨgun əbapɨ əti. Wɨ̀ nyaʼa ŋwàʼnɨ̀ yeʼ ɨŋga fîŋ rɨ bə̂d.
47003004	Tɨ̀ wɨə ghà əne ɨchî nɨ tɨ̀ che ənjìm ə Kristo nùŋ fîŋ ɨgun ə Ŋwiə̀.
47003005	Tɨ̀ rɨka kùʼ a nɨ gha ni ɨnû mbɔ̂ yɨ rɨ na. À yɨə Ŋwìə̀ ghɨ ni tɨ̀ kuʼ ə.
47003006	Wɨ̀ fə ghɨ̀ ni tɨ̀ kuʼ nɨ fàʼ əton fɨso fi. Ka fɨso fi fe yɨ i əghɨ nɨ mbɨ ŋwaʼnɨ. Fɨso fe yɨ rɨ əmbɨ ə Əzwî. Tɨkə te nɨ mbɨ ŋwaʼnɨ tɨə yeʼe mbɨ ɨvɨ, àyɨə Əzwî ə zɨə nàʼ ɨ̀tènɨ̀.
47003007	Tɨkə te nɨ mbɨ nyaʼa chəb ɨgun əbapɨ əti tɨə nyaʼə yeʼe mbɨ ɨvɨ. Tɨ nyaʼa kɔ mbɨ ɨzeŋɨ zeŋɨ. Əne tɨ̀ nyaʼa ghɨ̀ ni tɨ mɨ̀Izre neŋ ə ɨfě Mose ɨchî nɨ wɨ nyaʼə teə. Ɨzeŋɨ zeŋɨ we wɨə nyaʼə sɨ̀grə̀ nimə.
47003008	Ɨzeŋɨ zeŋɨ we mɨ nyaʼə te əne, njɨ ka ɨnû mbe nɨ Əzwî ə Zeŋɨ ə ghɨ̀ə̀ ə wa bɨrɨ yeʼe i mbɨ ɨzeŋɨ zeŋɨ nɨə te chè əbɔ ə?
47003009	Ɨnû mbe nɨ nyaʼa zɨ ɨsaʼi ɨgwɨ ə bə̂d mɨ nyaʼa yeʼe mbɨ ɨzeŋɨ zeŋɨ, njɨ əze nɨə yeʼe mbɨ ɨnû nɨ təm kùʼnɨ̀ bɨrɨ yeʼe mbɨ ɨzeŋɨ zeŋɨ nɨ che əbɔ!
47003010	À yɨ rəsìʼ ni əghɨ ze nɨ nyaʼa kweʼ berɨ ɨzeŋɨ zeŋɨ fə nimnɨ i ɨzeŋɨ zeŋɨ ɨmbə̀ʼ ɨzeŋɨ zeŋɨ we nɨ che əbɔ.
47003011	Əghɨ ze nɨ nyaʼə sɨ̀grə̀ nimə mɨ nyaʼa yeʼe mbɨ ɨzeŋɨ zeŋɨ, njɨ əze nɨ ten i koŋ fə yeʼe mbɨ ɨzeŋɨ zeŋɨ nɨ che əbɔ!
47003012	Ɨchî nɨ tɨ̀ nuŋ ta rɨkɔndɨ ɨgun ənû zɔ̂, tɨ̀ wɨə ghɨ̀ ɨnû mbɨ ɨka fîŋ.
47003013	Chəi əwa ɨghabɨ ə Mose nɨ nyaʼa nɨŋ ngywɨ̌ kubrɨ i ɨfě əŋgu, ɨmbə̀ʼ tɨ mɨ̀Izre zə ə ɨzeŋɨ zeŋɨ we nɨ nyaʼə sɨ̀grə̀ nimə.
47003014	Àyɨə fîŋ tɨ mɨ̀mə̌d nyaʼa tu. Ɨ pe rəchɔ̀ŋ, mbɨ mɨ foŋ ə̀ŋwàʼnɨ̀ fɨso ənun, ngywɨ̌ ze zɨə kɨrɨ kənə fîŋ tɨ mɨ̀mə̌d. Àmei ɨmbə̀ʼ ɨchî nɨ bə̂d yeʼ ənɨ ɨfɔtɨ mbɨ Kristo nɨ tɨ̀ mbɨ chɨ̀ ngywɨ̌ ze.
47003015	À yɨ rəsìʼ ni ɨ pe rəchɔ̀ŋ, mbɨ mɨ foŋ ə̀ŋwàʼnɨ̀ tɨkə rɨ Mose, ngywɨ̌ zɨə kɨrɨ kənə fîŋ tɨ mɨ̀mə̌d.
47003016	Àyɨə wə̀d mɨ bèŋ wo əsɨ Ə̀nùŋɨ̀sɨg, wɨ̀ bɨrɨ chɨ ngywɨ̌ ze.
47003017	Tɨ̀nîn Ə̀nùŋɨ̀sɨg yɨ Əzwî ze, əne əsɨ ze nɨ Əzwî Ə̀nùŋɨ̀sɨg ə yeʼ əŋgu, bə̂d mbɨ ənɨ ə ɨghəm.
47003018	Mba mɨjìm mbe nɨ chəi ngywɨ̌ kən ta rɨfě, nɨ tɨə zə ɨzeŋɨ zeŋɨ Ə̀nùŋɨ̀sɨg ɨchî nɨ wɨə mèŋnɨ̀ ɨghabɨ ni à yɨ ɨŋga əneŋ ɨfě, fə bèŋ ɨghabɨ əməd ɨchî nɨ tɨə teə wò ɨmbì ɨmbì. Ɨzeŋɨ zeŋɨ we yɨ rɨ əmbɨ Ə̀nùŋɨ̀sɨg we nɨ yeʼ Əzwî.
47004001	Ŋwìə̀ fə diirɨ əwa nàʼ ə̀fàʼì zɔ̂ ɨ na, əne chəi ta fîŋ bɨrɨ bɔd.
47004002	Tɨ̀ fə ton ɨnû mbe nɨ bə̂d ə ghɨ̀ ənə̀mə, nɨ yeʼ ɨnû mbe nɨə nàʼ tɨ̀nìd ətu. Tɨ̀ fə ton nɨ ghɨ ɨbekɨ ɨnû, kɨ̀ nɨ nyam ɨŋgam Ŋwiə̀ mbɨ mɨghab. Àyɨə ɨchî nɨ tɨə ghà rəsìʼ əsaŋ əsaŋ, tɨ̀ wɨə chwiə ni bə̂d kyerɨ ni ɨnû mbe nɨ tɨə ghɨ̀ə̀ yɨ ɨnû nɨ bɔŋ ɨfě Ŋwiə̀.
47004003	À mɨ yeʼ nɨ ngywɨ̌ kən ɨkə̂n chɔ̀m, njɨ zɨə kən àmei əmbɨ ə bə̂d mbe nɨə nimə.
47004004	Mbə̀ zə ni ŋwìə̀ we rɨŋga ɨsɨg wɔ̂ fə kən fîŋ bə̂d mbe nɨ chəi mbɨ ben ə Kristo, ɨmbə̀ʼ tɨ mbɨ zə ə ɨzeŋɨ zeŋɨ rɨ ənɨ ɨkə̂n chɔ̀m ɨmbə̀ʼ Kristo. Kristo wɨ ɨghabɨ ə Ŋwiə̀.
47004005	Chəi tɨə ghà ɨmbə̀ʼ a ɨnyod. Tɨ̀ wɨə ghàə̀ yeʼ ni Yeso Kristo yɨ Ə̀nùŋɨ̀sɨg. Tɨ̀ wɨə bə̀ ghàə̀ ni tɨ̀ yɨ ɨ̀bòʼò ɨ nən ɨmbə̀ʼ ə Yeso.
47004006	Ŋwiə̀ we nɨ nyaʼa gha ni, “Ɨzeŋɨ zeŋɨ te ɨŋga ɨsɨ firɨ,” fə te ɨŋga ta fîŋ ɨmbə̀ʼ naʼ ɨzeŋɨ zeŋɨ ɨ na, ɨmbə̀ʼ tɨ̀ kyerɨ ɨzeŋɨ zeŋɨ Ŋwiə̀ we nɨə te ənɨ ɨfě Kristo.
47004007	Àyɨə tɨ̀ berɨ mbɔ̂n zɔ̂ ɨŋga rɨkyiŋ si, ɨmbə̀ʼ zɨə zeŋ ni ɨka kyeŋ wɔ̂ yɨ wɨ Ŋwiə̀, kaʼi wa.
47004008	Ŋgəʼ zɨə nyɨ ɨgwɨ na ənɨ mɨnə̂njɨ̀ jìm, àyɨə chəi zɨə zwiirɨ əwa. Mba ɨtu mbɨə bùùrɨ̀ə̀, àyɨə chəi tɨ̀ kɨrɨ bɔd.
47004009	Bə̂d mbɨə nwèndɨ̀ ta rɨkyerɨ-ɨwu, àyɨə chəi Ŋwìə̀ waʼ əwa. Bə̂d mbɨə gywɨ̀ əwa tum ə si, àyɨə chəi ənɨ tɨ mbɨ zwiirɨ əwa.
47004010	Bə̂d mbɨə kə̀b zwiirɨ əwa, əne yɨ ni tɨ̀ wɨə bèʼ ɨkwɨ ɨvɨ we nɨ Yeso nyaʼa kwɨ ɨŋga ta nyamnyod, ɨmbə̀ʼ bə̂d bə zə ɨ̀tènɨ̀ məd ɨŋga na.
47004011	Ənɨ tɨ̀ yeʼ ɨka, tɨ̀ wɨ ɨchû ɨvɨ ənɨ mɨ̀nyùmə̀ jìm ɨmbə̀ʼ ə Yeso, ɨmbə̀ʼ bə̂d zə ɨ̀tènɨ̀ məd ɨŋga ta nyamnyod te nɨə kwɨə.
47004012	Əne tɨ̀ wɨ ɨchû ɨvɨ ɨghəm jìm, ɨmbə̀ʼ mbə̀ jɨg ɨ̀tènɨ̀.
47004013	Tɨ̀ berɨ ɨkwɨ ɨbenɨ mɔʼ mbɨ məd we nɨ nyaʼa ŋwaʼnɨ ni, “Mə nyaʼa benɨ, əne mə fə ghàm.” Mba bə̂ tɨ bə̀ benɨ, əne tɨ̀ wɨə ghàmə̀.
47004014	Tɨ̀ kyerɨ ni Ŋwìə̀ we nɨ nyaʼa zwemnɨ Ə̀nùŋɨ̀sɨg Yeso bɨrɨ bɨ zwemnɨ əwa mbɨ Yeso. Wɨ̀ bɨrɨ nɨŋ əwa mbɨ nən wò ɨfě məd.
47004015	Ɨnû mbɔ̂ jìm yɨ ɨmbə̀ʼ weerɨ əwən, ɨmbə̀ʼ ɨ̀chɔ̀m we nɨə jàŋə̀ wò əmbɨ ə bə̂d mɨ̀nɔnɔʼ, ɨ we tɨ̀ wɨ ghɨ̀ ni bə̂d naʼ məben-əwe əmbɨ ə Ŋwiə̀, ɨmbə̀ʼ wumnɨ əməd.
47004016	Chəi ta fîŋ ə bɔrə. Ka à bè yeʼi ni ta nyamnyod tɨə chə̀ə̀rɨ̀ə̀ wòə̀, àyɨə Ŋwìə̀ wɨə nàʼ ɨ̀tènɨ̀ fi ɨ na ɨni jìm.
47004017	Ka ŋgəʼ kwa kwa zɔ̂ nɨ tɨə zəə bɨrɨ tandɨ i. Ɨ zɨə tekɨ əwa ni mbɨ naʼ ɨwumnɨ we nɨ ten i koŋ ɨ na. Ɨwumnɨ we ə chè ŋgəʼ zɔ̂ jìm.
47004018	Əne yɨ ni chəi tɨə nèŋ ɨghɨ mbe nɨ bə̂d ə zəə. Tɨ̀ wɨə nèŋə̀ yeʼ mbe nɨ chəi ənɨ tɨ̀ bə̂d zə, ɨmbə̀ʼ ɨghəm nɨ ka ɨghɨ mbe nɨ bə̂d ə zəə bɨrɨ tandɨ i, àyɨə mbe nɨ chəi ənɨ tɨ̀ bə̂d zə bɨrɨ ten i koŋ.
47005001	Tɨ̀ kyerɨ ni mbɨ mɨ sàʼ ɨŋwenɨ we nɨ tɨə chub ɨŋga ɨgwɨ ə si, əne yɨ a nyamnyod, njɨ tɨ̀ berɨ nəb mɔʼɔ ɨkaŋ nɨ à yɨə Ŋwiə̀ ziə korɨ, nɨ kaʼi bə̂d mɨ̀sɔŋɨchù korɨ. Nəb ze bɨrɨ ten i koŋ.
47005002	Tɨ̀ wɨə sɔ ɨchû ɨŋga nyamnyod zɔ̂, əne tɨ̀ wɨə kə̀bə̀ ni Ŋwìə̀ naʼ nyamnyod fi ze rɨkaŋ ɨ na.
47005003	Tɨ̀ mɨ yeʼ ɨŋga nyamnyod fi ze, njɨ chəi əwa rɨ̀sɔ̀ʼ ɨkyerɨ.
47005004	Ənɨ tɨ̀ kɨrɨ ɨŋga nyamnyod zɔ̂, tɨ̀ wɨə sɔ ɨchû əton ɨghɨ mbe nɨə nìd əwa. Chəi tɨ̀ kəb nimnɨ nyamnyod ənun. Tɨ̀ wɨə kə̀bə̀ yeʼ ni Ŋwiə̀ zɨ nyamnyod fi ɨgwɨ na, ɨmbə̀ʼ nyamnyod ze nɨ bɨrɨ ten i koŋ nɨŋ rɨmbin ze nɨə kwɨə.
47005005	Ŋwiə̀ nyaʼa fə tekɨ əwa ni tɨ̀ bɨrɨ berɨ nyamnyod fi. Əne wɨ̀ fə nàʼ e Əzwî ɨ na. Əzwî ze yɨ əghɨ rəbɔʼ mbe nɨ wɨ̀ nyaʼa kaʼ ni tə bɨrɨ naʼ ɨ na.
47005006	Əne tɨ̀ wɨə ben ənɨ mɨ̀nyùmə̀ jìm ni ɨnû mbɔ̂ yɨ ɨnû rəsìʼ. Tɨ̀ bə̀ kyerɨ ni tɨ̀ mɨ yeʼ ɨŋga nyamnyod zɔ̂, njɨ tɨ̀ wɨ əsa əgha rɨ əmbɨ Ə̀nùŋɨ̀sɨg.
47005007	Tɨ̀ wɨ ɨkǎ ɨmbə̀ʼ ɨbenɨ, kaʼi ɨmbə̀ʼ ɨghɨ mbe nɨ tɨə zəə.
47005008	Ee, ɨnû mbe nɨ tɨ̀ benɨ yɨ mbɨ rəsìʼ, əne tɨ̀ bɨrɨ kə̀b saŋ nyamnyod zɔ̂, ɨmbə̀ʼ chub ɨŋga nyamnyod fi mbɨ Ə̀nùŋɨ̀sɨg.
47005009	Əne, kɨ̀ tɨ kɨ ɨŋga nyamnyod zɔ̂, kɨ̀ ənɨ tɨ fə saŋ nyamnyod zɔ̂, ənû nɨ tɨ̀ kə̀bɨ yɨ ni fîŋ Ə̀nùŋɨ̀sɨg bɔŋ ə.
47005010	Mba mɨjìm berɨ təm ɨfě Kristo ni wɨ̀ saʼ əwa, ɨmbə̀ʼ wə̀d mɔʼ mɔʼ nɨŋ əghɨ ze nɨ kuʼ ɨ bɔ. Wɨ̀ bɨrɨ nɨŋ ɨ̀chɔ̀m kɨ̀ wɨ̀ nɨŋ ɨbə beenɨ əbɔʼ ɨchî nɨ wɨ̀ nyaʼa faʼ ənɨ wɨ̀ nyaʼa kɨrɨ ɨŋga nyamnyod zɔ̂ rɨ ɨgwɨ ə si.
47005011	Tɨ̀ kyerɨ əton ɨmbə̀ʼ ənû nɨ wumnɨ Ə̀nùŋɨ̀sɨg, əne tɨ̀ wɨə kywɨ ənywɨ ɨ ghɨ ni bə̂d cherə bə kyerɨ. Ŋwiə̀ fə kyerɨ əwa màànɨ̀, əne mə kyerɨ ni mbə fə bə̀ kyerɨ ənû zɔ̂ tə fîŋ zeŋ.
47005012	Chəi tɨ̀ kəb nɨ wɨrɨ gha ɨ nən ni tɨ̀ yɨə bə̂d ə̀fàʼì chɔ̀m, àyɨə tɨ̀ wɨə nàʼ əpan ɨ nən ni mbə̀ goŋ ɨgɔ̂ ɨmbə̀ʼ əwa, ɨmbə̀ʼ mbə mbe tɨ̀ mbə wììrɨ̀ ɨŋgam əmbɨ ə bə̂d mbe nɨə goŋ ɨgɔ̂ ɨmbə̀ʼ ɨnû mbe nɨ bə̂d ə zəə, nɨ kaʼi mbe nɨ yeʼ ɨŋga fîŋ.
47005013	Tɨ̀ mɨ yeʼə beə, njɨ tɨ̀ wɨə be ɨmbə̀ʼ ə Ŋwiə̀. Mba ɨtu mɨ kùʼnɨ̀, njɨ mbɨ kùʼnɨ̀ ɨmbə̀ʼ əwən.
47005014	Əghɨ ze nɨə tin əwa yɨ ɨghaʼi we nɨ Kristo ghaʼ əwa, ɨmbə̀ʼ ɨghəm nɨ tɨ̀ kyerɨ ni wə̀d mɔʼ nyaʼa kwɨ ɨgwɨ ətu ə bə̂d mɨjìm, əne bə̂d mɨjìm fə bə̀ kwɨ.
47005015	Wɨ̀ nyaʼa kwɨ ɨgwɨ ətu ə bə̂d mɨ̀jìm. Wɨ̀ nyaʼa kwɨ ɨmbə̀ʼ tɨ bə̂d mbe nɨ yeʼ ɨkǎ wɨrɨ chub ənɨ ə ɨghəm. Mbɨ chubɨ yeʼ ɨmbə̀ʼ məd we nɨ nyaʼa kwɨ Ŋwìə̀ zwemnɨ əməd.
47005016	Əne, ɨ kɔ rɨ̀nîn chəi tɨə wɨrɨə neŋə wə̀d ɨchî nɨ wə̀d mɨ̀sɔŋɨchù ə nèŋə̀. Ka à bè yeʼi ni tɨ̀ nyaʼa kweʼ nèŋ ə Kristo ɨchî nɨ bə̂d mɨ̀sɔŋɨchù ə nèŋə̀, àyɨə chəi tɨə wɨrɨə nèŋ əməd əne.
47005017	Əze ə chwiə ni wə̀d mɔʼɔ mɨ yeʼ ənɨ ɨfɔtɨ mbɨ Kristo, məd yɨə sɨə wə̀d fi. Ɨnû ənun fə chè, mbɨ fi fə yeʼe.
47005018	Ɨnû mbɔ̂ jìm yɨ rɨ əmbɨ ə Ŋwiə̀. Wɨ̀ nyaʼa chè ənjìm ə Kristo màànɨ̀ taŋ mbɨ na. Wɨ̀ fə nàʼ ə̀fàʼì ze nɨ maanɨ taŋ ɨ na ni tɨ̀ sɨə fàʼə̀.
47005019	Əne yɨ ni, Ŋwiə̀ nyaʼa chè ənjìm ə Kristo màànɨ̀ taŋ mbɨ ə bə̂d ɨmbə̀ʼ mbɨ yeʼ bə̂d ɨməd. Chəi wɨ̀ nyaʼa taŋ tɨ̀gurɨ-ɨnû bə̂d ɨgwɨ mɨ̀mə̌d. Wɨ̀ nyaʼa zɨ̀ ɨkə̂n ɨmbə̀ʼ ənû nɨ maanɨ taŋ ɨŋga ta rɨkyerɨ-ɨbɔ ni tɨ sɨə ghà əmbɨ ə bə̂d.
47005020	Tɨ̀ yɨə bə̂d nɨ təm ənɨ ɨkum Kristo. Ŋwiə̀ wɨə che ənjìm na buʼ ɨbɔ əmbɨ ə bə̂d. Əne tɨ̀ wɨə buʼ ɨbɔ ɨ nən ənɨ ɨkum Kristo ni mbə maanɨ taŋ mbɨ ə Ŋwiə̀.
47005021	Ŋwiə̀ nyaʼa ghɨ̀ ni Kristo yeʼ wə̀d ɨnû rɨbɔ̀ŋ nɨ chə nyaʼa i ənû rɨbɔ̀ŋ ɨgwɨ məd, ɨmbə̀ʼ ənɨ ɨfɔtɨ mbɨ məd, tɨ̀ we tɨ̀ rɨ təm kùʼnɨ̀ ɨfě Ŋwiə̀.
47006001	Ɨchî nɨ tɨə fàʼ ɨnɔ̂n mbɨ ə Ŋwiə̀, əne tɨ̀ wɨə buʼ ɨbɔ ɨ nən ni tɨ mbə̀ ben ə ni ɨ̀chɔ̀m we nɨ Ŋwiə̀ ghɨ ənɨ ə nən wɨ̀ che ətu ə̀kǒ.
47006002	Ŋwìə̀ ə ghà ni, “Ənɨ nyùmə̀ nyaʼa kuʼ ənɨ mɨə ghɨ̀ ɨ̀chɔ̀m, mə nyaʼa zu ənû ze nɨ à nyaʼa ghǎ; mə nyaʼa weerɨ əwe əni ze nɨ mə nyaʼə chɨ̀ə̀ bə̂d rəŋgəʼ.” Mə ghà ɨ nən ni tɨ̀nîn yɨə nyùmə̀ we nɨ Ŋwìə̀ ə ghɨ̀ ɨ̀chɔ̀m, tɨ̀nîn yɨə nyùmə̀ we nɨ Ŋwìə̀ ə chɨ̀ə̀ bə̂d rəŋgəʼ!
47006003	Chəi tɨə kən ɨnə̂njɨ̀ əmbɨ wə̀d mɔʼɔ, ɨmbə̀ʼ tɨ mbɨ gha ə ənû rɨbɔ̀ŋ ɨmbə̀ʼ ə̀fàʼì ze nɨ tɨə fàʼə̀.
47006004	Àyɨə ɨghabɨ ə bə̂d ə̀fàʼì Ŋwiə̀, tɨ wɨə chwiə ni tɨ yɨə bə̂d ə̀fàʼì chɔ̀m ənɨ tɨkwɨrɨ ɨnə̂njɨ̀ jìm. Tɨ̀ wɨə nyìʼ əton ə ŋgəʼ, tɨ wɨə zə tɨkwɨrɨ ŋgəʼ jìm, ɨnû mbɨə nyèm əwa, ɨnû rɨbɔ̀ŋ nɔnɔʼ mbɨə nyɨ ɨgwɨ na.
47006005	Ɨ mbɨə som əwa. Ɨ mbɨ zɨə əwa ə ndəŋ. Ɨ mbɨə bù əchɔb kəb zwiirɨ əwa. Tɨ̀ wɨə nwìʼ ɨnyod mbɨ ɨ̀fàʼì. Tɨ̀ wɨə ni ɨzimɨ mɔʼɔ zɨ rɨ gwenɨ. Tɨ̀ wɨə chubə njì.
47006006	Tɨ̀ wɨə chwiə ni tɨ yɨə bə̂d nɨ zeŋɨ. Tɨ̀ wɨə chwiə ni tɨə kyerɨ ənû. Tɨ̀ wɨə yimə fîŋ. Tɨ̀ wɨə ghɨ̀ ɨ̀chɔ̀m. Əzwî ə Zeŋɨ ə zɨ ɨŋga na. Tɨ̀ wɨə ghaʼə bə̂d ənɨ ta fîŋ rɨ̀jìm.
47006007	Tɨ̀ wɨə ghà ɨŋgam rəsìʼ. Tɨ̀ wɨə ghɨ̀ ɨnû ənɨ ɨka we nɨ Ŋwìə̀ naʼ ɨ na. Mba ɨnû mbe nɨ təm kùʼnɨ̀ yɨ ɨghɨ bid nɨ tɨ̀ yim əbɔ ə jɨgɨ, ɨ zɔ̀ŋ, bə̀ yim əbɔ ə tweŋ, ɨ kən ɨnyod.
47006008	Bə̂d mɔʼɔ mbɨə wumnɨ əwa, mbɨ mɔʼɔ tìbrɨ̀ əwa. Bə̂d mɔʼɔ mbɨə ghà ɨnû rɨbɔ̀ŋ ɨmbə̀ʼ əwa, mbɨ mɔʼɔ gha ɨnû chɔ̀m ɨmbə̀ʼ əwa. Bə̂d mɔʼɔ mbɨə ghàə̀ ni ka tɨ̀ yɨ a bə̂d mbe nɨ tɨ̀ yeʼ mbɨwən, àyɨə tɨ̀ yɨə kaŋ mbɨwən.
47006009	Bə̂d mɔʼɔ mbɨə ghɨ̀ mbɨ na ɨghabɨ ni chəi mbɨ kyerɨ əwa, àyɨə mbɨ kàŋ jeŋgɨ kyerɨ əwa. Bə̂d mɔʼɔ mbɨə som əwa, àyɨə chəi mbɨ kɨrɨ zwiirɨ əwa.
47006010	Bə̂d mɔʼɔ mbɨə ghɨ̀ mbɨ na ɨghabɨ ni tɨ̀ yɨə bə̂d nɨə kə̀nə̀, àyɨə tɨ̀ wɨə ghaʼrɨ əwa ɨghəm jìm. Bə̂d mɔʼɔ mbɨə ghɨ̀ mbɨ na ɨghabɨ ni tɨ yɨə bə̂d ɨkwaŋ, àyɨə tɨ wɨə ghɨ̀ ni bə̂d mɨ̀nɔnɔʼ berɨ mbɔ̂n. Bə̂d mɔʼɔ mbɨə neŋ əwa ni tɨ̀ yɨə bə̂d nɨ chəi əghɨ, àyɨə tɨ̀ berɨ ɨghɨjìm.
47006011	Mba mɨ̀sə̀ʼ ə Kɔrèn! Tɨ̀ fə ghàm ɨ nən əsaŋ əsaŋ. Tɨ̀ fə fìʼ ta fîŋ ɨ nən.
47006012	Chəi ɨnwǐ ənɨ ɨchî nɨ tɨ̀ ghaʼ əwən, àyɨə chəi mbə ghaʼ əwa ɨchî nɨ tɨ̀ ghaʼ əwən.
47006013	Mə wɨə ghàm ɨ nən tɨ̀nîn ɨghabɨ ni mbə yɨ mbɨ bɔn. Əne, ɨchî nɨ tɨ̀ fiʼ ta fîŋ ɨ nən, mbə̀ bə fìʼ tən ɨ na.
47006014	Tɨ̀ mbə faʼ ə ɨnɔ̂n mbɨ ə bə̂d mbe nɨ chəi mbɨ kyerɨ ə Ŋwiə̀. À kɨ ɨfɔtɨ wi nɨ ənû nɨ təm kùʼnɨ̀ ə berɨ mbɨ ənû nɨ ghɨ ɨnû rɨbɔ̀ŋ ə? Kɨ̀ à kɨ ɨfɔtɨ wi nɨ ɨzeŋɨ zeŋɨ berɨ mbɨ ɨsɨ firɨ ə?
47006015	Tɨ̀ Kristo mbɨ Belià zɨ̀ ɨnû ənɨ mbɨ mɔʼ ə? À kɨ ənû ə ye nɨ wə̀d we nɨ ben ə Ŋwiə̀ berɨ mbɨ we nɨ chəi wɨ̀ ben əməd ə?
47006016	À kɨ ənû ə ye nɨ mbàn Ŋwìə̀ berɨ mbɨ mbɨ̀anèŋ ə? Tɨ̀ yɨə mbàn Ŋwìə̀ we nɨ yeʼ ɨkǎ. Ŋwìə̀ ziə ə ghà ni: “Mə bɨrɨ chubɨ mbɨ mɨ̀mə̌d bə̀ yèn əkaʼ mɨ̀mə̌d. Mə bɨrɨ yeʼ Ŋwiə̀ mɨ̀mə̌d, mɨ̀mə̌d bə̀ yeʼ mbɨ bə̂d.”
47006017	Ə̀nùŋɨ̀sɨg ə ghà ni, “Mbə̀ jwɨ rəkaʼ mɨ̀mə̌d əne ghàbrɨ̀ mbɨ mɨ̀mə̌d. Tɨ mbə̀ betɨ ə əghɨ ə mɔʼɔ ze nɨ rɨka zeŋ i, əne mə bɨrɨ wɨrɨ nɨŋ əwən.
47006018	Mə bɨrɨ yeʼ ə Mbǎʼ, əne mbə bɨrɨ yeʼ mbɨ bɔn mbaŋə̀ mbɨ mbɨ bɔn məyi. Əzɔ̂ yɨ ənû nɨ Ə̀nùŋɨ̀sɨg Ŋwìə̀kɔʼ ghǎ.”
47007001	Mbɨ bɔŋgɔb nɨ mə̀ ghaʼi kwàʼ rɨŋgəʼ, ɨchî nɨ Ŋwìə̀ kaʼ ɨnû mbɔ̂ ɨ na, əne tɨ̀ ton ɨnû rɨbɔ̀ŋ mbe nɨə ghɨ̀ ni nyamnyod mbɨ əzwî chubɨ rɨ zeŋ. Tɨ̀ kywɨ ənywɨ zə ni tɨ̀ zeŋ màànɨ̀ ɨchî nɨ tɨə wumnɨ ə Ŋwiə̀.
47007002	Mbə tekɨ əsɨ ɨ na ɨŋga tə fîŋ. Chəi tɨ̀ ghɨ ənû rɨbɔ̀ŋ ənɨ ə wə̀d mɔʼɔ. Chəi tɨ̀ febrɨ wə̀d mɔʼɔ. Chəi tɨ̀ nyem wə̀d mɔʼɔ ɨmbə̀ʼ jɨg əməd.
47007003	Chəi mə ghà ənû zɔ̂ ɨmbə̀ʼ zɨ ɨsaʼi ɨgwɨ nən, ɨmbə̀ʼ ɨghəm nɨ mə fə be kə̀ʼ ghà ni mbə mbɨ ɨŋga ta fîŋ. Tɨ̀ bɨrɨ kwɨ ɨnɔ̂n bə̀ tèn ɨnɔ̂n.
47007004	Mɨ fîŋ zɨə kaŋ ɨgwɨ nən. Mə wɨə kàŋə̀ nɔ ɨnyod ɨmbə̀ʼ əwən. Mbə fə tìmbɨ̀ əmɨ kwàʼ ɨchî chɔ̀m. Ɨŋga a ŋgəʼ jìm, ɨghaʼi nɨ chè əbɔ ə swi ɨŋga mɨ fîŋ ɨmbə̀ʼ əwən.
47007005	Ka àbei ənɨ tɨ̀ nyaʼa pe ə Màsèdonià, chəi nyaʼa i ə̀zwììrɨ̀ ɨ na, àyɨə tɨ̀ wɨə nyaʼə zə ŋgəʼ ənɨ tɨkwɨrɨ ɨnə̂njɨ̀ jìm. Tɨ̀ wɨə nyaʼə tàŋə̀ mbɨ ə bə̂d. Ɨbɔɔ nyaʼa bə̀ swi ɨŋga ta fîŋ.
47007006	Àyɨə Ŋwiə̀ we nɨə nəərɨə bə̂d mbe nɨ ɨnû ə chè mɨ̀mə̌d, nyaʼa nəərɨ əwa ɨchî nɨ Taitùs nyaʼa yeʼe.
47007007	Ka àmei ɨchî nɨ Taitùs nyaʼa we ə nyaʼa nəərɨ əwa. Ɨchî nɨ mbə̀ nyaʼa timbɨ əməd nyaʼa bə̀ nəərɨ əwa. Wɨ̀ nyaʼa ghà ɨ na ɨmbə̀ʼ ɨchî nɨ mbə̀ mbɨə kəb nɨ zə əmɨ. Wɨ̀ nyaʼa ghà ɨmbə̀ʼ ɨchî nɨ mbə mbɨə kə̀n ɨmbə̀ʼ ɨnû mbe nɨ mbə̀ nyaʼa ghɨ̌. Wɨ̀ nyaʼa bə̀ ghà ɨmbə̀ʼ ɨchî nɨ mbə̀ zɨ ɨka nɨ ghɨ ɨnû mbe nɨ mə̀ nyaʼa gha ɨ nən. Ɨnû mbɔ̂ nyaʼa ghɨ̀ ɨghaʼi swi ɨŋga mɨ fîŋ.
47007008	Ə̀ŋwàʼnɨ̀ ze nɨ mə̀ nyaʼa cha ɨ nən ə nyaʼa mɨ ghɨ̀ ni ə̀kə̀nɨ̀ ə swi ɨŋga tə fîŋ, njɨ chəi mə kən ɨmbə̀ʼ əzɨ əwən, ka à bè yeʼi ni mə nyaʼa kə̀n ənɨ ɨkə nyumə. Mə nyaʼa kə̀n, ɨmbə̀ʼ ɨchî nɨ mə nyaʼa zə ni zɨə nyaʼa ghɨ̀ ə̀kə̀nɨ̀ ə swi ɨŋga tə fîŋ ənɨ əkɔb ə nyùmə̀.
47007009	Tɨ̀nîn mə wɨə ghaʼə, kaʼi ɨmbə̀ʼ ɨchî nɨ ə̀kə̀nɨ̀ ə nyaʼa swi ɨŋga tə fîŋ. Mə wɨə ghaʼ ɨmbə̀ʼ ɨchî nɨ ə̀kə̀nɨ̀ ze ə nyaʼa ghɨ̀ ni mbə bèŋ tə fîŋ. Ɨchî nɨ ɨkwɨ ə̀kə̀nɨ̀ we nɨ Ŋwìə̀ kəbɨ nyaʼa swi ɨŋga tə fîŋ, əne chəi tɨ̀ nyaʼa ghɨ ənû rɨbɔ̀ŋ ə mɔʼɔ ənɨ ə nən.
47007010	Ɨkwɨ ə̀kə̀nɨ̀ we nɨ Ŋwiə̀ kəb ə zɨə ghɨ̀ ni bə̂d beŋ tə fîŋ. Ə zɨə ghɨ̀ ni bə̂d jwɨ rəŋgəʼ. Chəi bə̂d berɨ nɨ kə̀n ɨmbə̀ʼ ənû zɔ̂! Àyɨə ɨkwɨ ə̀kə̀nɨ̀ we nɨ bə̂d rɨŋga ɨsɨg kəb ə zɨə ghɨ̀ ni bə̂d kwɨ.
47007011	Mbə̀ zə əghɨ ze nɨ ɨkwɨ ə̀kə̀nɨ̀ we nɨ Ŋwiə̀ kəb ə fə ghɨ ɨŋga nən. Mbə̀ fə ghɨ̀ ɨka nɨ chɨ mbə ɨbɔ rɨŋga ɨnû mɔʼɔ mbe nɨ mbɨ nyaʼa chuʼ əwən ɨmbə̀ʼ mbɨwən. Mbə̀ nyaʼa sə ɨtəm əbɔʼ wə̀d we nɨ nyaʼa gu ənû. Mbə̀ nyaʼa bɔ ni Ŋwìə̀ bɨrɨ chə əwən. Mbə̀ mbɨə kə̀bə̀ ni mə̀ yeʼe mò əwən. Mbə̀ fə zɨ ɨka nɨ ghɨ ɨnû nɨ kuʼnɨ. Mbə̀ nyaʼa bə̀ chə wə̀d we nɨ nyaʼa gu ənû! Ənɨ ɨnû jìm, mbə fə chwi ni chəi mbə̀ gu ənû ə mɔʼɔ.
47007012	Əne ka à bè yeʼi ni mə nyaʼa ŋwàʼnɨ̀ ɨ nən, chəi mə nyaʼa ŋwaʼnɨ ɨmbə̀ʼ wə̀d we nɨ nyaʼa gu ənû, kɨ ɨmbə̀ʼ we nɨ wɨ̀ nyaʼa gu ənû ɨ bɔ. Mə nyaʼa ŋwàʼnɨ̀, ɨmbə̀ʼ ɨfě Ŋwiə̀, mbə mbe tɨ̀ mbə zə ɨchî nɨ mbə̀ ghaʼ əwa bə̀ zə ɨchî nɨ mbə̀ə zuunɨ əwa.
47007013	Ənû zɔ̂ ə fə kàŋ nəərɨ əwa. Ɨ yì əbɔʼ ɨchî nɨ mbə̀ fə nəərɨ əwa, tɨ̀ wɨə bə̀ kàŋə̀ ghaʼ ɨchî nɨ ɨghaʼi nyaʼa swi ɨŋga fîŋ Taitùs, ɨmbə̀ʼ ɨghəm nɨ mbə̀n mɨjìm nyaʼa ghɨ̀ fîŋ məd zùtɨ̀.
47007014	Mə wɨə nyaʼə goŋ ɨgɔ̂ əmbɨ Taitùs ɨmbə̀ʼ əwən, əne chəi mbə̀ nyaʼa naʼ tɨ̀nìd ətu ɨ num. Ɨchî nɨ ɨnû jìm mbe nɨ tɨ̀ nyaʼa gha ɨ nən yɨə nyaʼa ɨnû rəsìʼ, əne bə̂ ənû ze nɨ tɨ̀ nyaʼə goŋ ɨgɔ̂ ɨfě Taitùs ɨmbə̀ʼ əwən fə bə̀ jwɨ̀ ənɨ rəsìʼ.
47007015	Ɨ wɨə ghaʼ əwən rɨ̀nîn chè ɨchî nɨ wɨ̀ nyaʼə beə ghaʼə, màànɨ̀ ənɨ wɨ̀ kɔndɨ ɨchî nɨ mbə̀n mɨjìm nyaʼə zuunɨ əməd, bə kɔndɨ ɨchî nɨ mbə̀ nyaʼa nɨŋ əməd mbɨ ɨbɔɔ fɔrɨ ɨwumnɨ kyeŋ.
47007016	Mə kaŋ ghaʼ əku ɨmbə̀ʼ ɨghəm nɨ mə we tɨ̀ mə nùŋ mɨ fîŋ ɨgwɨ nən ənɨ ɨnû jìm!
47008001	Mba bɔŋgɔb, tɨ̀ kə̀b ni mbə̀ kyerɨ ɨ̀chɔ̀m we nɨ Ŋwiə̀ nyaʼa ghɨ ənɨ rɨfetɨ bə̂d Kristo te rɨ əbà əbeŋ ze rɨ ə Màsèdonià.
47008002	Ɨ mbɨə nyaʼa zə ŋgəʼ əku, àyɨə ɨghaʼi nyaʼa swi ɨŋga fîŋ tɨ mɨ̀mə̌d. Əze ə nyaʼa ghɨ̀ ni mbɨ saŋnə chè əbɔ, ka à bè yeʼi ni ɨkwaŋ mɨ̀mə̌d nyaʼa bə̀ chè əbɔ.
47008003	Mə we tɨ̀ mə ghà ni mbɨ nyaʼa nàʼ ɨkab chè ɨchî nɨ mbɨ nyaʼa berɨ. Mbɨ nyaʼa nàʼ ɨchî nɨ mbɨ nyaʼa ghaʼ nɨ naʼ, kaʼi ni mbɨ nyaʼa nyèŋ mɨ̀mə̌d nyeŋɨ.
47008004	Mbɨ nyaʼa buʼ ɨbɔ ɨ na ənɨ tə fîŋ rɨ̀jìm ni tɨ̀ naʼ əpan mbə̀ weerɨ bə̂d Ŋwiə̀ mbe nɨ yeʼ bə̂d kwaŋ ə Jèrusalèm.
47008005	Mbɨ nyaʼa ghɨ̀ ənû zɔ̂ chè ɨchî nɨ tɨ̀ nyaʼa kɔndɨ. Mbɨ nyaʼa bè nàʼ ə ɨnyod əmbɨ Ə̀nùŋɨ̀sɨg. Mbɨ nyaʼa beenɨ nàʼ ə ɨnyod ɨ na ɨchî nɨ Ŋwìə̀ nyaʼa kəb ni mbɨ ghɨ əne.
47008006	Əne tɨ̀ nyaʼa buʼ ɨbɔ əmbɨ Taitùs, nɨ nyaʼa kɔ ə̀fàʼì zɔ̂, ni wɨ̀ wo ɨmbì màànɨ̀ ə̀fàʼì ə chɔ̀m zɔ̂ əkaʼ nən.
47008007	Tɨ̀nîn, ɨchî nɨ mbə̀ yeʼ ɨmbì ənɨ ɨnû jìm, əne yɨ ənɨ ɨbenɨ, ənɨ ɨŋgam, ənɨ ɨkyerɨ ɨnû, ənɨ ə fîŋ chɔ̀m nɨ weerɨ bə̂d bə̀ fɔrɨ ənɨ ɨghaʼi we nɨ mbə̀ ghaʼ əwa, mbə̀ zə ni mbə̀ bə yeʼ ɨmbì ənɨ ənû nɨ saŋnə.
47008008	Chəi mə ghà ənû zɔ̂ ɨ nən ɨghabɨ ni à yɨ mə sobɨ sobɨ. Mə wɨə kəb mɨg yeʼ ɨchî nɨ mbə̀ ghaʼ bə̂d ənɨ tə fîŋ rɨ̀jìm mbɨ ɨchî nɨ bə̂d cherə ghaʼ ənû nɨ wèèrɨ̀.
47008009	Mbə kyerɨ ɨ̀chɔ̀m we nɨ Ə̀nùŋɨ̀sɨg Yeso Kristo nyaʼa ghɨ̌, nɨ ka à bè yeʼi ni wɨ̀ nyaʼa berɨ mbɔ̂n, àyɨə wɨ̀ nyaʼa bèŋ ənɨ wə̀d ɨkwaŋ ɨmbə̀ʼ əwən, ɨmbə̀ʼ ənjìm ɨchî nɨ wɨ̀ kwaŋɨ, mbə mbe tɨ̀ mbə berɨ mbɔ̂n.
47008010	Ɨkə we nɨ mə̀ berɨ nɨ naʼ ɨ nən ɨmbə̀ʼ ənû zɔ̂ yɨ ni: zɨə kùʼ ni mbə̀ maanɨ ənû ze nɨ mbə̀ nyaʼa be kɔ əghəm əwu. Mbə yɨə bə̂d rɨtu nɨ nyaʼa be kəb naʼ ə̀wèèrɨ̀. Mbə yɨə bə̀ ə bə̂d rɨtu nɨ nyaʼa ghɨ əne.
47008011	Mbə̀ maanə fetɨ ɨkab we ɨchî nɨ mbə nyaʼa be kaŋ nuŋ ɨŋga tə fîŋ ni mbə bɨrɨ wèèrɨ̀. Mbə̀ kaŋ ghɨ əne ənɨ ɨghɨ mbe nɨ mbə̀ berɨ,
47008012	ɨmbə̀ʼ ɨghəm nɨ wə̀d mɨ berɨ fîŋ chɔ̀m nɨ wèèrɨ̀, Ŋwìə̀ bɨrɨ nɨŋ əghɨ ze nɨ wɨ̀ naʼa ɨchî nɨ wɨ̀ berɨ ɨghɨ, kaʼi ɨchî nɨ chəi wɨ̀ berɨ ɨghɨ.
47008013	Chəi mə̀ kəb nɨ ghɨ ni ɨnû zam ɨgwɨ ə bə̂d mɔʼɔ, sɨ nìd yeʼ ɨgwɨ nən. Mə kə̀b yeʼ ni bə̂d mɨ̀jìm yeʼ əndəŋ əndəŋ.
47008014	Tɨ̀nîn nɨ mbə̀ berɨ ɨghɨ nɔnɔʼ, mbə̀ naʼ ɨghɨ mbe nɨ mbɨ kəbɨ, ɨmbə̀ʼ ənɨ mbɨ bə̀ berɨ ɨghɨ nɔnɔʼ, mbɨ bɨrɨ bɨ naʼ mbe nɨ mbə̀ kəbɨ. Mbə mɨ ghɨ̀ əne, bə̂d mɨ̀jìm bɨrɨ yeʼ əndəŋ əndəŋ.
47008015	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Chəi wə̀d we nɨ nyaʼa fetɨ ɨghɨ nɔnɔʼ, nyaʼa berɨ mbɨ nɔʼ əku. Chəi we nɨ nyaʼa fetɨ àmei rɨpiî, nyaʼa berɨ mbɨ kə əku.”
47008016	Mə wɨə nàʼ məben-əwe əmbɨ ə Ŋwiə̀ nɨ nyaʼa ghɨ ni Taitùs berɨ fîŋ chɔ̀m nɨ weerɨ əwən ɨchî nɨ mə̀ bə berɨ.
47008017	Chəi wɨ̀ nyaʼa ben àmei ənû ze nɨ tɨ̀ nyaʼa gha ɨ bɔ. Àyɨə ɨchî nɨ wɨ̀ kaŋ ghaʼ nɨ weerɨ əwən, məd ziə wɨə yeʼe əsɨ nən ənɨ i ɨghəm.
47008018	Tɨ̀ wɨə chà əməd mbɨ aŋgɔb cherə nɨ tɨfetɨ bə̂d Kristo rɨ̀jìm jeŋgɨ kyerɨ əməd ɨmbə̀ʼ ɨchî nɨ wɨə ghà ɨkə̂n chɔ̀m.
47008019	Ka àmei əze, tɨfetɨ bə̂d Kristo rɨ̀jìm fə bə̀ chɔʼ əməd ni wɨ̀ yenə mbɨ na ənɨ tɨə wo naʼ ə̀wèèrɨ̀ zɔ̂ ə Jèrusalèm. Tɨ̀ wɨə wo nàʼ ɨmbə̀ʼ wumnɨ Ə̀nùŋɨ̀sɨg fɔrɨ ɨmbə̀ʼ chwi fîŋ chɔ̀m ze nɨ tɨ̀ berɨ.
47008020	Tɨ̀ wɨə kə̀bə̀ ni tɨ wə̀d mɔʼɔ gha i ni chəi tɨ̀ jeŋgɨ yim ɨneʼe wɔ̂ nɨ tɨə wo nàʼ,
47008021	ɨmbə̀ʼ ɨghəm nɨ tɨ̀ wɨə kə̀b ghɨ ɨnû nɨ kuʼnɨ ɨfě Ŋwiə̀ bə fɔrɨ ɨfě bə̂d.
47008022	Əne tɨ̀ wɨə bə̀ chà wa aŋgɔb mbɨ mɨ̀mə̌d. Aŋgɔb wɔ̂ yɨ we nɨ tɨ̀ fə zweʼrɨ əməd ɨghəm nɔnɔʼ zə ni wɨə kaŋ ghaʼ ənû nɨ weerɨ ənɨ ɨnû nɔnɔʼ. Wɨ̀ ghaʼ ənû nɨ wèèrɨ̀ tɨ̀nîn chè ɨchî nɨ wɨ̀ nyaʼə bèə̀ ghɨ̀ə̀. Ɨ wɨə ghɨ̀ əne ɨmbə̀ʼ ɨghəm nɨ wɨ̀ fə nuŋ i fîŋ ɨgwɨ nən.
47008023	À yeʼ ɨmbə̀ʼ ə Taitùs, məd wɨə fàʼə̀ mbɨ num ɨchî nɨ tɨə fàʼ ɨ nən ɨnɔ̂n. À yeʼ ɨmbə̀ʼ mba bɔŋgɔb, à yɨ tɨfetɨ bə̂d Kristo tom mɨ̀mə̌d. Ɨ mbɨə ghɨ̀ ni Kristo berɨ ɨwumnɨ.
47008024	Əne mbə̀ chwi ənweenɨ əmbɨ ə bə̂d mbɔ̂ ni mbə ghaʼ mɨ̀mə̌d, bə̀ chwi əton nɨ tɨə goŋ ɨgɔ̂ ɨmbə̀ʼ əwən, ɨmbə̀ʼ tɨfetɨ bə̂d Kristo te zə.
47009001	Chəi əton ɨ num nɨ ŋwaʼnɨ ɨ nən ɨmbə̀ʼ ə̀wèèrɨ̀ ze nɨ mbə̀ə kəb cha əmbɨ ə bə̂d Ŋwiə̀ mbe nɨ yeʼ ə Jèrusalèm.
47009002	Mə kyerɨ ni mbə kàŋ ghaʼ nɨ wèèrɨ̀, əne mə wɨə goŋ ɨgɔ̂ ɨmbə̀ʼ əwən əmbɨ ə bə̂d Kristo mbe nɨ yeʼ ə Màsèdonià. Mə wɨə ghà əmbɨ mɨ̀mə̌d ni bə̂d Kristo mbe nɨ yeʼ ə Àkàiyà nyaʼa fə tekɨ ə ɨnyod nɨ naʼ ə̀wèèrɨ̀ ze nɔʼ tɨ rɨ əghəm əwu. Ɨchî nɨ mbə̀ ghaʼ nɨ naʼ ə̀wèèrɨ̀ ze ə fə ŋwè bə̂d mɨ̀nɔnɔʼ əkaʼ mɨ̀mə̌d ni mbɨ bə wèèrɨ̀.
47009003	Mə wɨə tomə bɔŋgɔb mbɔ̂ ɨmbə̀ʼ tɨ zɨə chwi ni ɨchî nɨ tɨə goŋ ɨgɔ̂ ɨmbə̀ʼ ənû ze nɨ mbə̀ fə ghɨ yɨ ətu ə̀kǒ. Mə wɨə tom mɨ̀mə̌d ɨmbə̀ʼ mbə̀ tekɨ ɨnyod, ɨchî nɨ mə̀ nyaʼa fə gha əmbɨ ə bə̂d cherə ni mbə kə̀ʼ fə tekɨ.
47009004	À mɨ yeʼ nɨ chəi mbə̀ kɨrɨ tekɨ ɨnyod, njɨ bə̂d mɔʼɔ rɨ ə Màsèdonià mɨ yeʼe mbɨ num pè zə ni chəi mbə̀ kɨrɨ tekɨ ɨnyod, mba ɨtu bɨrɨ nìd. Mba ɨtu mɨ nìd, njɨ zɨə kɨə wo yeʼ rɨ ye mbɨ mbə̀n mbe nɨ tɨ̀ nuŋ ta fîŋ ɨgwɨ nən ə?
47009005	Əne mə kàŋ kə̀ʼ kɔndɨ ni zɨə kùʼ ni mə̀ buʼ ɨbɔ əmbɨ ə bɔŋgɔb mbɔ̂ ni mbɨ be yeʼe əsɨ nən ɨmbə̀ʼ mbə̀ tekɨ ɨneʼe kyeŋ we nɨ mbə̀ kəʼ kàʼ. Əze ə bɨrɨ chwi ni mbə nàʼ ɨneʼe we ɨchî nɨ mbə̀ ghaʼ, kaʼi ni à yɨ mbɨ nyeŋ əwən nyeŋɨ.
47009006	Ənû ze nɨ mɨə ghàə̀ yɨ ni: Wə̀d we nɨ kon ɨghɨ rɨpiî, bɨrɨ bɨ kwəŋ ɨghɨ rɨpiî. We nɨ kon ɨghɨ nɔnɔʼ, bɨrɨ bɨ kwəŋ ɨghɨ nɔnɔʼ.
47009007	Wə̀d mɔʼ mɔʼ berɨ nàʼ àmei ɨchî nɨ wɨ̀ fə tekɨ ɨŋga i fîŋ ni tə bɨrɨ nàʼ. Tɨ wɨ̀ naʼ i yènə̀ dùmbɨ̀ə̀. Tɨ wɨ̀ bɨ naʼ i ɨghabɨ ni à yɨ mbɨ nyeŋ əməd nyeŋɨ, ɨmbə̀ʼ ɨghəm nɨ Ŋwiə̀ wɨə ghaʼə wə̀d we nɨə nàʼ ɨghɨ mbɨ ɨghaʼi ɨŋga i fîŋ.
47009008	Ŋwiə̀ we tɨ̀ wɨ̀ nàʼ ɨghɨjìm ɨ nən chè mbe nɨ mbə̀ kəbɨ, ɨmbə̀ʼ mbə̀ berɨ ɨghɨjìm ənɨ mɨ̀nyùmə̀ jìm, ɨmbə̀ʼ mbə̀ bɨ nàʼ ni mbɨ ghɨ̀ ɨnû chɔ̀m əŋgu.
47009009	Ə zɨ ɨŋga Ə̀ŋwàʼnɨ̀ ə Ŋwiə̀ ni: “Ɨ wɨə sàŋnə, ɨ wɨə nàʼ ɨghɨ əmbɨ ə bə̂d ɨkwaŋ. Ɨchî nɨ wɨə ghɨ̀ ɨnû nɨ kuʼnɨ ə tèn i koŋ.”
47009010	Ŋwiə̀ we nɨə nàʼ ɨghɨ ŋgwèd əmbɨ wə̀d we nɨə fàʼə̀ mbeŋ, bə̀ nàʼə̀ ŋgə̀ŋ ni bə̂d jɨg, bɨrɨ naʼ ɨghɨjìm mbe nɨ mbə̀ kəbɨ mbɨ nɔʼ. Əne bə̂d mɨ̀nɔnɔʼ bɨrɨ jɨg tɨ ənɨ ɨchî nɨ mbə̀n ə sàŋnə.
47009011	Mbə mɨ yeʼə sàŋnə, njɨ Ŋwìə̀ bɨrɨ ghɨ ni mbə̀ berɨ ɨghɨ nɔnɔʼ ənɨ tɨkwɨrɨ ɨnə̂njɨ̀ jìm. Ɨsaŋnɨ we bɨrɨ ghɨ ni bə̂d mɨ̀nɔnɔʼ che ənjìm na nàʼ məben-əwe əmbɨ ə Ŋwiə̀.
47009012	Əne ka ənû zɔ̂ nɨ mbə̀ ghɨ bɨrɨ naʼ àmei ɨghɨ mbe nɨ bə̂d Ŋwiə̀ kəbɨ, zɨə bɨrɨ bɨ ghɨ ni bə̂d mɨ̀nɔnɔʼ naʼ məben-əwe əmbɨ ə Ŋwiə̀.
47009013	Mbə mɨ yeʼə ghɨ̀ ɨnû ɨghabɨ mbɔ̂, njɨ mbə fə chwi ɨkwɨ bə̂d mbe nɨ mbə̀ yeʼ mbɨwən. Əne bə̂d mɨ̀nɔnɔʼ bɨrɨ yiirɨ ə Ŋwiə̀ ɨmbə̀ʼ ɨchî nɨ mbə̀ beenɨ əbɔʼ ɨkə̂n chɔ̀m we nɨ mbə̀ nyaʼa ben ɨmbə̀ʼ ə Kristo. Mbɨ bɨrɨ bɨ naʼ məben-əwe əmbɨ ə Ŋwiə̀ ɨmbə̀ʼ ɨghɨ mbe nɨ mbə̀ naʼ əmbɨ mɨ̀mə̌d fɔrɨ ɨmbə̀ʼ mbe nɨ mbə̀ naʼ əmbɨ ə bə̂d cherə.
47009014	Mbɨ bɨrɨ kɔŋgɨ ə Ŋwiə̀ ɨgwɨ nən mbɨ ɨghaʼi ɨŋga tə fîŋ ɨmbə̀ʼ chɔ̀m kyeŋ we nɨ Ŋwiə̀ ghɨ ənɨ ə nən.
47009015	Tɨ̀ nàʼ məben-əwe əmbɨ ə Ŋwiə̀ ɨmbə̀ʼ ɨneʼe məd we nɨ wɨ̀ nyaʼa naʼ ɨ na, nɨ yeʼ ɨneʼe we nɨ chəi ənɨ tɨ̀ bə̂d mə̀!
47010001	Mɔ̌ Pɔ̂l, wɨə nɨŋ ɨkum Kristo we nɨ nyaʼə bɔtɨ ɨnyod bə̀ bɔtɨə fîŋ buʼ ɨbɔ ɨ nən. Bə̂d mɔʼɔ rəbɔʼ nən mbɨə ghàə̀ ni mə wɨə swi ɨnyod ənɨ mə yeʼ ənɨ ə ɨfě, àyɨə mə berɨ ɨka fîŋ ənɨ chəi əmɨ mbɨ nən.
47010002	Mə wɨə buʼ ɨbɔ ni ənɨ mə̀ yeʼe əsɨ nən, tɨ mbə̀ nyeŋ əmɨ mə̀ ghamə mbɨ ɨka fîŋ. Mə kyerɨ ni mə we tɨ̀ mə ghàm mbɨ ɨka fîŋ əbɔʼ bə̂d mbe nɨ kɔndɨ ni tɨ̀ wɨə ghɨ̀ ɨnû ɨchî nɨ bə̂d mɨ̀sɔŋɨchù ə ghɨ̀ə̀.
47010003	Ka à bè yeʼi ni tɨ̀ wɨ ɨŋga ɨsɨg, àyɨə chəi tɨə màʼə̀ bid ɨchî nɨ bə̂d mɨ̀sɔŋɨchù ə màʼə̀.
47010004	Ka ɨghɨ bid mbe nɨ tɨə zɔ̀ŋə̀ mbɨ rɨwən yɨ i ɨghɨ bid bə̂d mɨ̀sɔŋɨchù. Mbɨ yɨ ɨghɨ bid Ŋwiə̀ nɨ berɨ ɨka nɨ chəkɨ ɨsɨ mbe nɨ bə̂d pə̀n məd ka əŋgu.
47010005	Tɨ̀ wɨə nɨŋ ɨghɨ bid mbe nimnɨ ɨnû mɔʼɔ mbe nɨ bə̂d ə tàŋ ɨmbə̀ʼ mbɨwən. Tɨ̀ wɨə bə̀ nɨŋə nimnɨ ɨnû jìm mɔʼɔ mbe nɨ mbɨ nɔ nɨ kən ni tɨ bə̂d kyerɨ ə Ŋwiə̀. Tɨ̀ wɨə nɨŋ ɨghɨ bid mbe baŋə tɨkɔndɨ rɨjìm, sɨ ghɨ̀ ni tɨ zuunɨ ə Kristo.
47010006	Ənɨ mbə̀ fə chwi ni mbə mbɨə zuunɨ ə Kristo, tɨ̀ bɨrɨ sɨ zɨ ɨchə ɨgwɨ ə bə̂d mbe nɨə chəi mbɨə zuunɨ əməd.
47010007	Mbə mbɨə neŋ ɨghɨ àmei əsaŋ əsaŋ. Wə̀d mɔʼɔ mɨ kyerɨ ni tə yɨə wə̀d Kristo, wɨ̀ bə kyerɨ ni tɨ̀ yɨə bə̀ə bə̂d Kristo ɨghabɨ ə məd.
47010008	Ka à bè yeʼi ni mə wɨə goŋ ɨgɔ̂ əku ɨmbə̀ʼ ɨka we nɨ Ə̀nùŋɨ̀sɨg naʼ ɨ na, chəi mɨ ətu ə bɨrɨ nìd. Ɨka we yɨ ni tɨ̀ ghɨ mbə təm kàànɨ̀, kaʼi nɨ ghɨ ni tə fîŋ bɔd.
47010009	Tɨ zɨə chub i ɨghabɨ ni mə wɨə fàŋ əwən mbɨ ɨ̀ŋwàʼnɨ̀,
47010010	ɨmbə̀ʼ ɨghəm nɨ bə̂d mɔʼɔ mbɨə ghàə̀ ni, “Ɨ̀ŋwàʼnɨ̀ mbe nɨ wɨ̀ ŋwaʼnɨ mbɨə kà əku bə̀ tɔə, àyɨə ənɨ wɨ̀ yeʼ əkaʼ na, ɨ wɨə bɔrə, chəi ɨŋgam məd ə bə̀ yim mɨnib.”
47010011	Tɨkwɨrɨ bə̂d tɔ̂ berɨ kyerɨ ni ɨnû mbe nɨ tɨ̀ ŋwaʼnɨ nɨ chəi əwa rɨmbin, tɨ̀ bɨrɨ ghɨ̀ ənɨ tɨ̀ yeʼ mbɨ nən.
47010012	Chəi tɨ̀ bɨrɨ tɔ mɨg ta rɨtəb kɨ̀ bè mɨ̀g à ɨnyod mbɨ mɨ̀mə̌d mɔʼɔ mbe nɨə goŋ ɨgɔ̂ ni mbə mbɨə fàʼə̀ chè bə̂d cherə. Mbɨ yɨ ɨneŋ, ɨmbə̀ʼ ɨghəm nɨ ɨ mbɨə mɨ̀g ə ɨnyod mbənə mbənə. Ɨ mbɨə bə̀ mɨ̀g tə rɨtəb mbənə mbənə.
47010013	À yeʼ ɨmbə̀ʼ əwa, chəi tɨ̀ bɨrɨ goŋ ɨgɔ̂ chè ɨchî nɨ tɨ̀ berɨ nɨ goŋ. Àyɨə tɨ̀ mɨ kəb goŋ, tɨ̀ bɨrɨ goŋ pè ənɨ ɨ̀nə̀rɨ̀ ə̀fàʼì we nɨ Ŋwìə̀ naʼ ɨ na, bə̀ goŋ əkaʼ nən.
47010014	Chəi tɨ̀ nyaʼa chè ɨ̀nə̀rɨ̀ ənɨ tɨ̀ nyaʼa yeʼe əsɨ nən. Tɨ̀ yɨə bə̂d rɨtu nɨ nyaʼa yeʼe əsɨ nən mbɨ ɨkə̂n chɔ̀m ɨmbə̀ʼ ə Kristo.
47010015	Chəi tɨ̀ bɨrɨ goŋ ɨgɔ̂ ɨmbə̀ʼ ə̀fàʼì ze nɨ bə̂d cherə faʼi. À ɨkɔndɨ yɨ ni ɨchî nɨ ə ɨbenɨ ə kwiə, a ə̀fàʼì əkaʼ nən ə bɨrɨ bə̀ sɨə nɔʼə wò ɨmbì,
47010016	ɨmbə̀ʼ tɨ we tɨ̀ rɨ̀ bə̀ ghà ɨkə̂n chɔ̀m wɔ̂ ɨŋga ɨbeŋ cherə. Tɨ̀ rɨka kəb a nɨ goŋ ɨgɔ̂ ɨmbə̀ʼ ə̀fàʼì ze nɨ mbɨ faʼ ɨŋga ɨsɨ ə̀fàʼì wə̀d cherə.
47010017	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Wə̀d mɔʼɔ mɨ kə̀b goŋ ɨgɔ̂, wɨ̀ goŋ yeʼ ɨmbə̀ʼ ənû ze nɨ Ə̀nùŋɨ̀sɨg ghɨ̌.”
47010018	Chəi Ə̀nùŋɨ̀sɨg ben wə̀d we nɨ gha ni tə fàʼ chè bə̂d cherə. Ɨ wɨə benɨ yeʼ we nɨ məd ziə ghà ni wɨ̀ fə fàʼ ɨchî chɔ̀m.
47011001	Mə kə̀b ni mbə̀ yim fîŋ mbɨ num ɨchî nɨ mə̀ fundɨ rɨpiî. Mbə̀ wom yim fîŋ mbɨ num!
47011002	Mə wɨə ghɨ̀ ə̀dìì ɨgwɨ nən ɨchî nɨ Ŋwìə̀ ziə ə bə̀ ghɨ̀ə̀. Mbə yɨ əyi rɨ kyerɨ mbaŋə̀ nɨ mə̀ nyaʼa nyɨ əmbɨ ɨnom mɔʼ, əne yɨə Kristo.
47011003	Àyɨə mə wɨə bɔə ni ɨchî nɨ jɔ nyaʼa nɨŋ ɨwe tambɨ ə Efà, ɨ mbe tɨ mbɨ bə̀ fèbrɨ̀ tə rɨkɔndɨ tɨ ənɨ ɨchî nɨ mbə̀ə fàʼ əmbɨ Kristo ənɨ ə fîŋ jìm bə̀ fɔrɨ ənɨ ə fîŋ nɨ zeŋɨ.
47011004	Mə wɨə ghà əne ɨmbə̀ʼ ɨghəm nɨ mbə mbɨə zàmbɨ̀ə̀ benə wə̀d mɔʼɔ we nɨ yeʼe ghà ɨnû ɨ nən ɨmbə̀ʼ ə Yeso cherə chè rɨ ənɨ we nɨ tɨ̀ nyaʼa gha ɨ nən ɨmbə̀ʼ əməd, kɨ̀ ɨmbə̀ʼ əzwî ə cherə chè rɨ ənɨ əze nɨ mbə nyaʼa nɨŋɨ, kɨ̀ mbə zu ɨkə̂n chɔ̀m cherə chè rɨ ənɨ we nɨ mbə nyaʼa benɨ.
47011005	Chəi mə̀ kɔndɨ ni mə kə chè “bə̂d tom Kristo mbe nɨə ghàə̀ ni mbə chè mbɨ mɨjìm.”
47011006	Chəi mə̀ kyerɨ ɨchî nɨ ghàm ɨchî chɔ̀m, àyɨə mə berɨ ɨwe. Tɨ̀ fə nɨŋ tɨkwɨrɨ ɨnə̂njɨ̀ jìm ɨ ghɨ ni ɨnû mbɔ̂ zeŋ ɨ nən.
47011007	Mə wa nyaʼa ghɨ̀ ənû rɨbɔ̀ŋ ənɨ mə nyaʼa swi mɨ ɨnyod ɨmbə̀ʼ nɔ əwən, kɨ ɨchî nɨ mə̀ nyaʼa gha ɨkə̂n chɔ̀m rɨ əmbɨ ə Ŋwiə̀ ɨ nən ətu ə̀kǒ ə?
47011008	Mə nyaʼa jɨ rɨ əmbɨ rɨfetɨ bə̂d Kristo cherə ɨchî nɨ mə nyaʼə nɨŋ ə̀wèèrɨ̀ tɨ əmbɨ mɨ̀mə̌d ɨmbə̀ʼ faʼ ɨ nən.
47011009	Ənɨ mə̀ nyaʼa mbɨ nən kwaŋ əghɨ ə mɔʼɔ, chəi mə̀ nyaʼa chə wə̀d mɔʼɔ rəbɔʼ nən, ɨmbə̀ʼ ɨghəm nɨ mbɨ bɔŋgɔb mbe rɨ ə Màsèdonià nyaʼa naʼ ɨghɨ mbe nɨ mə̀ nyaʼa kwaŋɨ. Mə nyaʼa ton, əne mə wɨə bə̀ kɨrɨ ton nɨ chə əwən.
47011010	Mə wɨə ghà rəsìʼ ɨchî nɨ Kristo nyaʼə ghàə̀. Əne chəi wə̀d mɔʼɔ rɨŋga əbà əbeŋ ze rɨ ə Àkàiyà we tɨ̀ wɨ̀ təmnɨ ɨchî nɨ mɨə goŋ ɨgɔ̂.
47011011	Əton kɨ ni ye ə? À kɨ ɨmbə̀ʼ ɨghəm nɨ chəi mə̀ ghaʼ əwən ə? Ŋwìə̀ ə kyerɨ ni mə̀ kàŋ ghaʼ əwən.
47011012	Mə bɨrɨ wo ɨmbì ghɨ ənû ze nɨ mɨə ghɨ̀ə̀, ɨmbə̀ʼ chɨ ətən rɨ ɨnyɨ bə̂d mbe nɨə ghàə̀ nɨ mbə mbɨ əndəŋ əndəŋ mbɨ na ənɨ ɨnû mbe nɨ mbɨə goŋ ɨgɔ̂ ɨmbə̀ʼ mbɨwən.
47011013	Tɨkwɨrɨ bə̂d tɔ̂ yɨə bə̂d tom mɨghab. Ɨ mbɨə tambɨ ə bə̂d ənɨ ɨnû mbe nɨ mbɨə ghɨ̀ə̀. Ɨ mbɨə bə̀ bègrə̀ ɨghabɨ ni mbə yɨə bə̂d tom Kristo rəsìʼ.
47011014	Chəi ənû ə̀bìrɨ̀ ənɨ ənû zɔ̂! Satàn ziə wɨə bègrə̀ ɨghabɨ ni tə yɨə aŋgɨrə̀ Ŋwiə̀ nɨə nàʼ ɨzeŋɨ zeŋɨ.
47011015	Əne kaʼi ənû rɨ̀sɔ̀ʼɔ̀ ni bə̂d ə̀fàʼì məd mbɨə bə̀ bègrə̀ ɨghabɨ ni mbə yɨə bə̂d nɨə ghɨ̀ ɨnû nɨ kuʼnɨ. Ɨnwǐ mɨ̀mə̌d bɨrɨ yeʼ ɨchî nɨ ɨ̀fàʼì mɨ̀mə̌d chwiə.
47011016	Mə̀ yì ghà ni, tɨ wə̀d mɔʼɔ kɔndɨ i ni mə yɨ əneŋ. Àyɨə mbə mɨ kɔndɨ əne, mbə sɨ nɨŋ ni mə yɨ əneŋ, ɨmbə̀ʼ mə bə goŋ ɨgɔ̂ rɨpiî.
47011017	Ənû zɔ̂ nɨ mɨə ghà ɨmbə̀ʼ ənû nɨ goŋ ɨgɔ̂, kaʼi Ə̀nùŋɨ̀sɨg nàʼ ɨka ɨ num ni mə̀ ghà əne. Mə wɨə ghàə̀ yeʼ ɨghabɨ əneŋ.
47011018	Bə̂d mɨ̀nɔnɔʼ mbɨə goŋ ɨgɔ̂ ɨchî nɨ bə̂d ɨŋga ɨsɨg ə goŋə, əne mə bɨrɨ bɨ goŋ.
47011019	Ɨchî nɨ mbə̀ yeʼ bə̂d ɨwe, mbə mbɨə ghaʼə nɨ ben ɨnû mbe nɨ ɨneŋ ə ghàə̀!
47011020	Mbə mbɨə benə wə̀d mɔʼɔ we nɨ beŋ əwən ənɨ ɨ̀bòʼò, kɨ̀ we nɨ tambɨ əwən fè mbə ɨghɨ, kɨ̀ we nɨ nyem əwən ɨmbə̀ʼ jɨg mbə ɨghɨ, kɨ̀ we nɨ ghɨ ɨghabɨ ni tə yɨə Wə̀d kyeŋ mɔʼɔ, kɨ̀ we nɨ tum əbɔ ənɨ ə ɨfě.
47011021	Mɨ ətu ə zɨə nìd nɨ gha ɨ nən ni tɨ̀ nyaʼa bɔd əku nɨ ghɨ tɨkwɨrɨ ɨnû tɔ̂! Ənû ze nɨ wə̀d mɔʼɔ yim fîŋ goŋ ɨgɔ̂ ɨmbə̀ʼ əzɨ əwən, mə wɨə ghàm ɨghabɨ əneŋ, mə bɨrɨ bɨ yim fîŋ goŋ ɨgɔ̂ ɨmbə̀ʼ əzɨ əwən.
47011022	Mbɨ wa kɨ mɨ̀Hibrù ə? Mɔ̌ yɨə bə wɨ mɔʼɔ. Mbɨ wa kɨ mɨ̀Izre ə? Mɔ̌ yɨə bə wɨ mɔʼɔ. Mbɨ wa kɨə bɔn tɨ ənɨ əghaŋ ə Abràham ə? Mɔ̌ yɨə bə wɨ mɔʼɔ.
47011023	Mbɨ wa kɨə bə̂d ə̀fàʼì Kristo ə? Mə wɨə ghàm ɨghabɨ ətəd. Mə chè mɨ̀mə̌d. Mə fə fàʼ rɨ̀kǎ chè mɨ̀mə̌d, mə fə nyɨ ndəŋ ɨghəm nɔnɔʼ, mbɨ fə som əmɨ ɨghəm nɨ chəi ənɨ tɨ̀ mbɨ taŋ, mə fə jwɨ̀ rɨ ɨchû ɨvɨ ɨghəm nɔnɔʼ.
47011024	Mɨ̀Jû nyaʼa te əmɨ ənɨ ə ŋgwad ɨghəm ɨwum ɨtad chɔ̀b ə̀bùə. Mbɨ nyaʼa ghɨ əne ɨghəm tân.
47011025	Mbɨ nyaʼa buʼ əmɨ ənɨ ə mbàŋ ɨghəm ɨtad. Mbɨ nyaʼa tumbɨ əmɨ ənɨ əti ɨghəm mɔʼ. Ɨbaŋ ɨgyɨ̀ nyaʼa sandɨ mbɨ num ɨŋga ɨghəm ɨtad. Mə nyaʼa nəŋ ɨgwɨ rɨ̀bàà ɨzimɨ mɔʼ mbɨ əzi ə mɔʼ.
47011026	Mə wɨə nyaʼə kɨə yènə̀. Mə nyaʼa nɨrə koŋ ɨŋga ɨgyɨ̀ kyeŋ. Mɨjɨ ka ka nyaʼa nɨrə zwiirɨ əmɨ. Mbɨ bə̂d əbeŋ nyaʼa nɨrə zwiirɨ əmɨ. Bə̂d mbe nɨ kaʼi mɨ̀Jû nyaʼa nɨrə zwiirɨ əmɨ. Mə nyaʼa nɨrə kwɨ ɨŋga ɨsɨ kyeŋ. Mə nyaʼa nɨrə kwɨ ɨŋga ɨbad rɨkwàʼi. Mə nyaʼa nɨrə kwɨ ɨŋga rɨ̀bàà. Bɔŋgɔb mɨghab nyaʼa nɨrə zwiirɨ əmɨ.
47011027	Mə wɨə nyaʼə fàʼ rɨ̀kǎ bə̀ nwìʼ ɨnyod. Chəi mə nyaʼa gwenɨ ɨzimɨ nɔnɔʼ. Mə wɨə nyaʼa chub ə njì, ədɔʼ ə bə̀ ne əmɨ. Mə wɨə nyaʼə chub ɨghəm nɔnɔʼ nɨ chəi əghɨjɨg. Mə wɨə nyaʼə kwaŋ ngywɨ̌ əne ɨfə wɨə nyaʼə kɔ əmɨ.
47011028	Ɨ yi əbɔʼ ɨnû mbɔ̂, mə wɨə nyaʼə kɔn ɨnû ɨni jìm ɨmbə̀ʼ tɨfetɨ bə̂d Kristo rɨjìm.
47011029	À kɨə we nɨ bɔrɨ, nɨ chəi mə̀ bə bɔd ə? À kɨə we nɨ mbɨ ghɨ ni wɨ̀ ghɨ̌ ənû rɨbɔ̀ŋ, nɨ chəi mɨ fîŋ tɔb əmɨ ə?
47011030	À mɨ kàŋ yeʼ ni mə berɨ goŋ ɨgɔ̂, njɨ mə bɨrɨ goŋ ɨmbə̀ʼ ɨnû mbe nɨ chwi ni mə bɔd.
47011031	Ŋwìə̀ Mbǎʼ Ə̀nùŋɨ̀sɨg Yeso ə kyerɨ ni chəi mɨə ghà mɨghab. Tɨ̀ yiirɨ məd koŋ!
47011032	Ənɨ mə nyaʼa ə Dàmaskɔ̀s, gɔmnà we nɨ nyaʼa əton ɨfɔ̀n Aretàs nyaʼa chà mɨ̀sɔgyɨ̀ ni mbɨ nəŋgɨ əsɨ ze ɨmbə̀ʼ gywɨ əmɨ.
47011033	Àyɨə bə̂d mɔʼɔ nyaʼa swi əmɨ ɨŋga rɨkaʼ ɨchû windò nɨ nyaʼa ə̀gùʼ ɨkam, əne mə nyaʼa vɨ rɨŋga tɨkyerɨ-ɨbɔ məd.
47012001	Mə berɨ goŋ ɨgɔ̂. Ka à bè yeʼi ni chəi njìm əŋgu, àyɨə mə bɨrɨ wo ɨmbì ghà ɨnû mbe nɨ mə nyaʼa zə ɨŋga rɨ̀taanɨ njə̀m bə̀ ghà mbe nɨ Ə̀nùŋɨ̀sɨg nyaʼa chwi ɨ num.
47012002	Mə kyerɨ mbaŋə̀ Kristo mɔʼɔ, nɨ ɨghəm ɨwu fə che wum chɔ̀b rɨ̀kwè, nɨ Ŋwìə̀ nyaʼa ghɨ̌ wɨ̀ wò ɨkaŋ we nɨ che rɨkaŋ jìm. Kɨ̀ wɨ̀ nyaʼa wo ənɨ i nyamnyod kɨ̀ ənɨ əzwî, chəi mə kyerɨ, à yɨə Ŋwìə̀ kyerɨ.
47012003	Mə kyerɨ ni Ŋwiə̀ nyaʼa ghɨ mbaŋə̀ zɔ̂ wo ə Paradaìs, kɨ̀ à kɨ ənɨ i nyamnyod, kɨ̀ à kɨ ənɨ əzwî, chəi mə kyerɨ, à yɨə Ŋwìə̀ kyerɨ.
47012004	Mə kyerɨ ni wɨ̀ nyaʼa wò ə Paradaìs pè zu ɨnû nɨ chəi ənɨ tɨ wə̀d ghà, nɨ yeʼ ɨnû nɨ chəi mbɨ ben ni wə̀d mɨ̀sɔŋɨchù wɨrɨ ghà.
47012005	Mə bɨrɨ goŋ ɨgɔ̂ ɨmbə̀ʼ ə mbaŋə̀ ɨghabɨ zɔ̂, àyɨə chəi mə bɨrɨ goŋ ɨgɔ̂ ɨmbə̀ʼ mɨ ɨghəm. Mə bɨrɨ goŋ àmei ɨmbə̀ʼ ɨnû mbe nɨ chwiə ni mə bɔd.
47012006	Mə mɨ kəb goŋ ɨgɔ̂, chəi mə bɨrɨ yeʼ əneŋ, ɨmbə̀ʼ ɨghəm nɨ mə bɨrɨ gha rəsìʼ. Àyɨə chəi mə bɨrɨ goŋ ɨgɔ̂, ɨmbə̀ʼ tɨ wə̀d mɔʼɔ kɔndɨ i ni mə chè wə̀d we nɨ mə̀ yeʼ wɨwən. Wɨ̀ neŋ yeʼ ɨnû mbe nɨ mɨə ghɨ̀ə̀ kɨ̀ mbe nɨ mɨə ghàə̀.
47012007	Ɨ ghɨ ni tɨ mə nɔ əmɨ ɨnyod ɨmbə̀ʼ ɨnû yiirɨ kyeŋ mbe nɨ Ŋwìə̀ nyaʼa chwi ɨ num, wɨ̀ nyaʼa zɨ əwɔn ɨŋga mɨ nyamnyod, nɨ yeʼ əghɨ nɨ Satàn nyaʼa tom ni zɨə chə əmɨ, ɨmbə̀ʼ tɨ mə nɔ əmɨ ɨnyod.
47012008	Mə nyaʼa buʼ ɨbɔ əmbɨ Ə̀nùŋɨ̀sɨg ɨghəm ɨtad ni wɨ̀ chɨ əwɔn zɔ̂.
47012009	Àyɨə wɨ̀ nyaʼa wììrɨ̀ ɨ num ni, “Ɨ̀chɔ̀m we nɨ mɨə ghɨ̀ə̀ ə kùʼ ɨ ne, ɨmbə̀ʼ ɨghəm nɨ wə̀d bɨrɨ zə mɨ ɨka jìm ənɨ wɨ̀ fə bɔrɨ.” Əne mə bɨrɨ jeŋgɨ ghaʼ ɨmbə̀ʼ ɨchî nɨ mə bɔrɨ, ɨmbə̀ʼ ɨka Kristo we tɨ̀ wɨ chub ɨŋga num.
47012010	À yɨ əton nɨ ɨmbə̀ʼ ə Kristo, mɨ fîŋ zɨ i ɨchî chɔ̀m mbɨ ɨghɨ mbe nɨə ghɨ̀ ni mə bɔd, mbɨ mɨzɔ̂m, mbɨ ɨnû mbe nɨə nyèm əmɨ, mbɨ ɨchî nɨ bə̂d ə nwèndɨ̀ tum rɨkyerɨ-ɨwu fɔrɨ mbɨ ɨchî nɨ ŋgəʼ nɔnɔʼ ə nyɨ ə ɨgwɨ num, ɨmbə̀ʼ ɨghəm nɨ ənɨ mə bɔrɨ, mə wɨ ɨkǎ.
47012011	Mə fə bèŋ ənɨ əneŋ! À yɨə mbə̀nə nyem əmɨ ni mə̀ ghɨ əne. Njɨ à yɨə mbə̀nə nyaʼa berɨ gha ni mə wɨə fàʼ ɨchî nɨ kuʼnɨ. Ka à bè yeʼi ni mə yɨ əghɨ əko, àyɨə chəi mə kə chè “bə̂d tom Kristo mbe nɨə ghàə̀ ni mbə chè mbɨ mɨjìm.”
47012012	Mə nyaʼa nɨŋ ɨyim fîŋ nɨ kaanɨ ghɨ̀ ɨnweenɨ-ɨnû, ghɨ̀ ɨnû yiirɨ bə̀ ghɨ̀ ɨnû kyeŋ kyeŋ əkaʼ nən ɨ chwi ni mə yɨə wə̀d tom Kristo rəsìʼ.
47012013	Mə wa nyaʼa ghɨ ənû ə mɔʼɔ ɨŋga rɨfetɨ bə̂d Kristo cherə nɨ chəi mə nyaʼa ghɨ ɨ nən ə? Ɨmbə̀ʼ àmei ni chəi mə nyaʼa chə əwən ə? Əze ə mɨ bə, mbə̀ waʼ mbɨ ɨnû rɨbɔ̀ŋ!
47012014	Mə wɨə tekɨ mɨ ɨnyod nɨ yeʼe əsɨ nən ənɨ ɨghəm nɨ pe ɨtad. Chəi mə bɨrɨ chə əwən, ɨmbə̀ʼ ɨghəm nɨ chəi mə kəb ɨkab. Mə kə̀b yeʼ əwən. Kaʼi bɔn berɨ nuŋ ɨghɨ əmbɨ mbə mɨ̀mbǎʼ fɔrɨ əmbɨ mbə mɨ̀nɨ̌ŋ. À yɨə mɨ̀mbǎʼ mbɨ mɨ̀nɨ̌ŋ berɨ nuŋ ɨghɨ əmbɨ mbə bɔn.
47012015	Mə bɨrɨ kaŋ ghaʼ nɨ naʼ ɨghɨjìm mbe nɨ mə berɨ bə̀ nàʼ mɨ ɨnyod ɨ nən. Mə mɨ ghaʼ əwən əku, mbə wa bɨrɨ ghaʼ əmɨ àmei rɨpiî ə?
47012016	Mbə bɨrɨ kaŋ ben ni chəi mə nyaʼa chə əwən. Àyɨə bə̂d mɔʼɔ rəbɔʼ nən nyaʼa ghà ni mə wɨə nyaʼə ghɨ̀ kòb tambɨ əwən.
47012017	Mə wa nyaʼa chè ənjìm wə̀d mɔʼɔ rəbɔʼ mbe nɨ mə̀ nyaʼa tom ɨ nən nyèm əwən ɨmbə̀ʼ jɨg mbə ɨghɨ ə?
47012018	Mə nyaʼa buʼ ɨbɔ əmbɨ Taitùs ni wɨ̀ yeʼe əsɨ nən. Mə nyaʼa bə̀ tom ə wə̀d Kristo cherə mbɨ məd. Taitùs wa nyaʼa nyèm əwən ɨmbə̀ʼ jɨg əwən ə? Tɨ̀ rɨ wa nyaʼa faʼ a ənɨ əzwî ə mɔʼ ə? Tɨ̀ rɨ wa nyaʼa ghɨ a ɨnû ənɨ ɨnə̂njɨ̀ mɔʼ ə?
47012019	Mbə mbɨə wa kə̀ʼə̀ kɔndɨə ni ənɨ ə nyùmə̀ wɔ̂ jìm, tɨ̀ wɨə kə̀ʼə̀ chɨ̀ ɨnû rɨ ɨgwɨ na ɨfě nən ə? Tɨ wɨə kə̀ʼə̀ ghàm ɨfě Ŋwiə̀ ɨghabɨ ə bə̂d nɨ yeʼ ənɨ ɨfɔtɨ mbɨ Kristo. Mbɨ bɔŋgɔb nɨ mə̀ ghaʼi kwàʼ rɨŋgəʼ, ɨghɨjìm mbe nɨ tɨə ghɨ̀ə̀ yɨ nɨ ghɨ ni mbə̀ təm kàànɨ̀.
47012020	Mə wɨə bɔə ni mə mɨ yeʼe, chəi mə bɨrɨ zə əwən ɨchî nɨ mə̀ kəb ni mbə̀ yeʼ ə. Mə wɨə bə̀ bɔə ni chəi mbə bɨrɨ zə əmɨ ɨchî nɨ mbə̀ kəb ni mə yeʼ ə. Mə wɨə bɔə ni ɨghə̀m mə bɨrɨ zə bə̂d nɨə tàŋə̀, zə mbe nɨə ghɨ̀ ə̀dìì, zə mbe nɨə sə ɨtəm, zə mbe nɨə siə, zə mbe nɨə chə̀kɨ̀ rɨkum mbɨ cherə, zə mbe nɨə ghɨ̀ mɨniə, zə mbe nɨə tərə bə̀ zə mbe nɨə bùùrɨ̀ ɨsɨ.
47012021	Mə wɨə bɔə ni ənɨ mə̀ wɨrɨ yeʼe, Ŋwìə̀ we nɨ mɨə wumnɨə bɨrɨ swi əmɨ ɨfě nən. Mə wɨə bə̀ bɔə ni mə bɨrɨ dì ɨmbə̀ʼ bə̂d mɨ̀nɔnɔʼ mbe nɨ nyaʼa kweʼ ghɨ̀ ɨnû rɨbɔ̀ŋ, àyɨə chəi mbɨ kɨrɨ beŋ tə fîŋ tɨ ənɨ ɨnyɔɔnɨ-ɨnû, tɨ ənɨ ɨfabrɨ-ɨnû bə̀ fɔrɨ tɨ ənɨ ɨnyamnɨ-ɨnû mbe nɨ mbɨ nyaʼə ghɨ̀ə̀.
47013001	Tɨ̀nîn yɨ ɨghəm nɨ pe ɨtad nɨ mɨə yeʼe əsɨ nən. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Mbɨ mɨ zɨ̀ ɨsaʼi ɨgun ə wə̀d mɔʼɔ, mɨ̀zərɨmbin mɨbe kɨ̀ mɨtad berɨ təm ben ni mbɨ kə̀ʼ zə ənû ze.”
47013002	Mə nyaʼa fə patɨ bə̂d mbe nɨ nyaʼa ghɨ ɨnû rɨbɔ̀ŋ bə̀ patɨ bə̂d cherə ənɨ mə nyaʼa yeʼe ənɨ ɨghəm nɨ pe ɨbe. Mə yɨ əni wɨrɨə patɨ mɨ̀mə̌d tɨ̀nîn nɨ chəi əmɨ mbɨ nən, ni ənɨ mə wɨrɨ yeʼe, chəi mə bɨrɨ diirɨ mɨ̀mə̌d.
47013003	Ɨchî nɨ mbə̀ kəb ənweenɨ ni ɨŋgam we nɨ mɨə ghàə̀ yɨ rɨ əmbɨ ə Kristo, mə bɨrɨ chwi ɨ nən. Chəi Kristo bɔrɨ nɨ ghɨ ənû ɨ nən, àyɨə məd wɨə fàʼə̀ kwàʼ rɨ̀kǎ əkaʼ nən.
47013004	Mbɨ nyaʼa kombɨ əməd əzed ə baʼnɨ ənɨ ə nyùmə̀ we nɨ wɨ̀ nyaʼa bɔrɨ, àyɨə ɨ wɨ ɨkǎ ənɨ ɨka Ŋwiə̀. Ɨchî nɨ tɨ̀ yeʼ ənɨ ɨfɔtɨ mbɨ məd, tɨ̀ bə̀ bɔd, àyɨə ɨchî nɨ tɨə fàʼ ɨ nən, tɨ̀ bɨrɨ chubɨ mbɨ məd ənjìm ɨka Ŋwiə̀.
47013005	Mbə̀ kwaʼnɨ ə ɨnyod mbənə mbənə zə ni mbə kɨrɨ nuŋ fîŋ ɨgun ə Kristo ə. Mbə̀ kwaʼnɨ ə ɨnyod. Chəi mbə̀ zə ni əzwî ə Yeso Kristo ə zɨ ɨŋga nən ə? Kɨrɨ ənɨ mbə fə gù ə̀kwàʼnɨ̀ ze!
47013006	Mə kaŋ kyerɨ ni mbə bɨrɨ zə ni chəi tɨ̀ kɨrɨ gu ə̀kwàʼnɨ̀ ze.
47013007	Tɨ̀nîn, tɨ̀ wɨə kɔ̀ŋgɨ̀ ə Ŋwiə̀ ni tɨ̀ mbə tɔ ghɨ ə ənû rɨbɔ̀ŋ. Tɨ̀ wɨə kɔ̀ŋgɨ̀ əne, kaʼi nɨ chwi ni tɨ̀ fə chè ə̀kwàʼnɨ̀ ze. Tɨ̀ wɨə kɔ̀ŋgɨ̀ ɨmbə̀ʼ mbə ghɨ ɨnû mbe nɨ kuʼnɨ, ka à be yeʼi ni zɨə chub ɨghabɨ ni tɨ̀ fə gù ə̀kwàʼnɨ̀ ze.
47013008	Chəi ənɨ tɨ̀ rɨ̀ ghɨ ənû ə mɔʼɔ ze nɨ chwi ni chəi tɨ̀ ghaʼ rəsìʼ, ɨmbə̀ʼ ɨghəm nɨ tɨ̀ fə təm àmei ɨgun rəsìʼ.
47013009	Tɨ̀ wɨə ghaʼə ni ənɨ tɨ̀ bɔrɨ, mbə̀ mbɨə kàə̀. Tɨ̀ wɨə kɔ̀ŋgɨ̀ ə Ŋwiə̀ ni mbə̀ bɔŋ ə màànɨ̀.
47013010	Mə wɨə ŋwaʼnɨ ɨnû mbɔ̂ nɨ chəi əmɨ mbɨ nən, ɨmbə̀ʼ ənɨ mə̀ yeʼe, chəi mə bɨrɨ nɨŋ ɨka we nɨ Ə̀nùŋɨ̀sɨg naʼ ɨ num nya əbɔʼ nən. Ɨka we yɨ nɨ ghɨ ni mbə̀ təm kàànɨ̀, kaʼi nɨ ghɨ ni mbə̀ bɔd.
47013011	Mbɨ bɔŋgɔb, ɨ màànɨ̀, tɨ̀ bɨrɨ wɨrɨ zəənɨ. Mbə̀ kywɨ ənywɨ zə ni mbə̀ ghɨ mbə mɨchî bɔŋ ə. Mbə̀ zu ɨnû mbe nɨ mə buʼ ɨbɔ gha ɨ nən. Mbə̀ fɔtɨ mbə mɨ̀chù ənɨ wɨ mɔʼ bə̀ chub ənɨ əbɔrəbɔd. Mbə mɨ ghɨ̀ əne Ŋwìə̀ we nɨ ɨghaʼi mbɨ əbɔrəbɔd yeʼ rɨ bɔ bɨrɨ yeʼ mbɨ nən.
47013012	Mbə̀ chaʼrɨ wə̀d mɔʼ mɔʼ kwàʼ ɨchî chɔ̀m. Mbə̀ chaʼrɨ əne chwi ɨghaʼi we nɨ yeʼ əkaʼ bə̂d Kristo.
47013013	Bə̂d Ŋwiə̀ mɨjìm mbɨə chàʼrɨ̀ əwən.
47013014	Ɨ̀chɔ̀m Ə̀nùŋɨ̀sɨg Yeso Kristo, ɨghaʼi Ŋwiə̀ mbɨ ɨfɔtɨ we nɨ tɨ̀ berɨ mbɨ Əzwî ə Zeŋɨ yeʼ mbɨ mbə̀n mɨjìm.
48001001	À yɨə mɔ̌ Pɔ̂l, nɨ mə yeʼ wə̀d tom Kristo, ŋwaʼnɨ ə̀ŋwàʼnɨ̀ zɔ̂. Kaʼi bə̂d nyaʼa chɔʼ əmɨ tom. Ka ɨka we nɨ chɔʼ əmɨ yɨ i rɨ əmbɨ ə bə̂d. Ɨka we yɨ rɨ əmbɨ Yeso Kristo bə̀ fɔrɨ rɨ əmbɨ Ŋwìə̀ Mbǎʼ we nɨ nyaʼa zwemnɨ əməd.
48001002	Bə̂d Kristo mɨ̀jìm mbe nɨ yeʼ əgha fə fɔtɨ mbɨ num chà ə̀chàʼrɨ̀ əmbɨ mbə̀n mbe nɨ yeʼ ɨŋga rɨfetɨ bə̂d Kristo te rɨ əbà əbeŋ ze rɨ ə Gàlesià.
48001003	Ŋwìə̀ Mbǎʼ mbɨ a Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən.
48001004	Yeso Kristo nyaʼa nàʼ i ɨnyod ənɨ əghɨ ə̀fà ɨmbə̀ʼ mba ɨnû rɨbɔ̀ŋ. Wɨ̀ nyaʼa ghɨ̀ əne ɨmbə̀ʼ chɨ əwa rɨŋga ɨsɨg wɔ̂ nɨ ɨnû rɨbɔ̀ŋ swi ɨŋga. Wɨ̀ nyaʼa ghɨ̀ əne ɨchî nɨ Ŋwìə̀ a Mbǎʼ nyaʼa kə̀bɨ.
48001005	Tɨ̀ wumnɨ Ŋwiə̀ koŋ koŋ. À yɨ əne.
48001006	Zɨə chè əmɨ ni mbə mbɨə kɨə zàmbɨ̀ə̀ waʼ əməd we nɨ nyaʼa tɔŋ əwən ənjìm ɨ̀chɔ̀m we nɨ Kristo ə ghɨ̀ə̀. Əne mbə mbɨə sɨə beenɨə yeʼ əbɔʼ ɨkə̂n chɔ̀m cherə.
48001007	Kaʼi ni ɨkə̂n chɔ̀m cherə wɨ əŋgu, àyɨə bə̂d mɔʼɔ mbɨə bùùrɨ̀ mbə ɨtu. Ɨ mbɨə bə̀ kə̀b beŋ ɨkə̂n chɔ̀m ɨmbə̀ʼ ə Kristo.
48001008	Àyɨə ka àbei mbǎ kɨ̀ aŋgɨrə̀ nɨ yeʼe rɨkaŋ, wə̀d mɔʼɔ rəbɔʼ na mɨ ghà ɨkə̂n chɔ̀m nɨ kwepɨ rɨ ənɨ we nɨ tɨ̀ nyaʼa ghà ɨ nən, Ŋwìə̀ zɨ ndɔ̀n ɨgwɨ məd!
48001009	Ɨchî nɨ tɨ̀ nyaʼa fə gha rɨmbì, mə yɨ əni yɨə ghàə̀ rɨ̀nîn ni: Wə̀d mɔʼɔ mɨ yeʼə ghà ɨkə̂n chɔ̀m ɨ nən nɨ kwepɨ rɨ ənɨ we nɨ mbə̀ nyaʼa fə be zu benɨ, Ŋwìə̀ zɨ ndɔ̀n ɨgwɨ məd.
48001010	Mə̀ wɨə wa kə̀bə̀ ni bə̂d gha ni mə bɔ̀ŋ, kɨ̀ ni Ŋwìə̀ gha ni mə bɔ̀ŋ ə? Kɨ̀ mə̀ wɨə wa kə̀b ghɨ ni fîŋ rɨ bə̂d bɔŋ ə? Mə mɨ yeʼə kɨrɨ kəb nɨ ghɨ ni bə̂d gha ni mə bɔ̀ŋ, njɨ ka mɔ̌ yɨ əmɨ wə̀d ə̀fàʼì Kristo.
48001011	Mbɨ bɔŋgɔb, mə kə̀b ni mbə kyerɨ ni ka ɨkə̂n chɔ̀m wɔ̂ nɨ mɨə ghàə̀ yɨ i rɨ əmbɨ ə bə̂d mɨ̀sɔŋɨchù.
48001012	Kaʼi wə̀d mɨ̀sɔŋɨchù mɔʼɔ nyaʼa gha ɨkə̂n chɔ̀m wɔ̂ ɨ num, kɨ̀ ni à yɨə wə̀d mɔʼɔ nyaʼa chwi ɨ num. À yɨə Yeso Kristo ziə nyaʼa chwi ɨ num.
48001013	Mbə nyaʼa fə zu ɨchî nɨ mə nyaʼə ghɨ̀ ɨnû ənɨ mə nyaʼa kɨrɨ ɨŋga ənû ə Ŋwiə̀ mɨ̀Jû. Mbə nyaʼa zu ɨchî nɨ mə̀ nyaʼə nwèndɨ̀ rɨkyerɨ-ɨwu bə̂d mbe nɨ nyaʼa ɨŋga ɨfetɨ bə̂d Ŋwiə̀ kwàʼ ənɨ ɨkǎ. Mbə nyaʼa bə̀ zu ɨchî nɨ mə̀ nyaʼə bə̀ kə̀b nimnɨ ɨfetɨ we.
48001014	Mə wɨə nyaʼə wò ɨmbì ənɨ ənû ə Ŋwiə̀ mɨ̀Jû chè mɨ̀Jû nɔnɔʼ nɨ nyaʼa tum rɨ̀ghə̀m. Mə nyaʼa kàŋ jeŋgɨ zɨ̀ ətu nɨ ghɨ ɨnû mbe nɨ mba mɨ̀mbǎʼ rəŋwe nyaʼə ghɨ̀ə̀.
48001015	Bɔŋ mbɨ nyaʼa sɨə gywɨ əmɨ, Ŋwìə̀ nyaʼa ghɨ̀ ɨ̀chɔ̀m ənɨ ə num chɔʼ əmɨ bə̀ tɔŋ əmɨ ni mə̀ yeʼ wə̀d məd. Wɨ̀ nyaʼa kàŋ ghaʼ əku
48001016	nɨ chwi i Wan ɨ num, ɨmbə̀ʼ mə̀ gha ɨkə̂n chɔ̀m ɨmbə̀ʼ əməd əmbɨ ə bə̂d mbe nɨ kaʼi mɨ̀Jû. Ənɨ wɨ̀ nyaʼa ghɨ ɨ̀chɔ̀m we ənɨ ə num, chəi mə̀ nyaʼa ghambɨ mbɨ wə̀d mɔʼɔ.
48001017	Chəi mə̀ nyaʼa be wò ə Jèrusalèm ɨ zə bə̂d mbe nɨ nyaʼa ə bə̂d tom Kristo ɨmbì num. Mə nyaʼa wò əwu əwən yeʼ ə Àrebìà bɔŋ mə̀ nyaʼa sɨ wɨrɨ bə̀ndɨ̀ wò ə Dàmaskɔ̀s.
48001018	Ənɨ ɨghəm ɨwu nyaʼa chè ɨtad, mə nyaʼa kɔʼ wò ə Jèrusalèm ɨ wò zə ə Pità. Mə nyaʼa pè chubɨ mbɨ məd ɨni wum chɔ̀b rɨ̀tân.
48001019	Chəi mə nyaʼa zə wə̀d tom cherə chè rɨ ənɨ ə Jems we nɨ yeʼ aŋgɔb Ə̀nùŋɨ̀sɨg Yeso.
48001020	Ŋwìə̀ ə kyerɨ ni ənû ze nɨ mɨə ŋwàʼnɨ̀ ɨ nən yɨ ənû rəsìʼ.
48001021	Mə nyaʼa nɔ̀ʼ rəŋgu wo ɨŋga ɨba ɨbeŋ mbe rɨ ə Sirià mbɨ ə Silisià.
48001022	Chəi bə̂d rɨŋga rɨfetɨ bə̂d Kristo te rɨ ə Jùdeyà nyaʼa be kɨrɨ zə əmɨ.
48001023	Mbɨ nyaʼa zu àmei ənɨ nɨ bə̂d nyaʼə ghàə̀ ni, “Mbaŋə̀ ze nɨ nyaʼə nwèndɨ̀ ta rɨkyerɨ-ɨwu wɨə sɨə ghà ɨnû ɨmbə̀ʼ ɨbenɨ we nɨ wɨ̀ nyaʼə kəb nimnɨ.”
48001024	Əne mbɨ nyaʼa wumnɨ ə Ŋwiə̀ ɨmbə̀ʼ əmɨ.
48002001	Ənɨ ɨghəm ɨwu nyaʼa che wum chɔ̀b rɨ̀kwè, mə nyaʼa bə̀ yì kɔʼ wò ə Jèrusalèm mbɨ Banabàs. Mə nyaʼa bə̀ nɨŋ ə Taitùs tɨ̀ wò ɨnɔ̂n.
48002002	Mə nyaʼa wò əŋgu ɨmbə̀ʼ ɨghəm nɨ à yɨə Ŋwìə̀ nyaʼa chwi ɨ num ni mə̀ wo əŋgu. Mə nyaʼa wò pè tòʼrɨ̀ ɨkə̂n chɔ̀m we nɨ mə nyaʼə ghà əmbɨ ə bə̂d mbe nɨ kaʼi mɨ̀Jû. Mə nyaʼa tòʼrɨ̀ àmei əmbɨ ə bə̂d mbe nɨ nyaʼə chà ɨfetɨ we rɨ ə Jèrusalèm. Mə nyaʼa ghɨ̀ əne ɨmbə̀ʼ tɨ ə̀fàʼì ze nɨ mɨə fàʼə̀ kɨ̀ əze nɨ mə nyaʼa fə faʼi, ə che ətu ə̀kǒ.
48002003	Chəi mbɨ nyaʼa be nyèŋ ni mbɨ ne ə Taitùs nɨ nyaʼa mbɨ num, ka à be yeʼi ni məd yɨə nyaʼə rɨ ə Gris.
48002004	Ənû zɔ̂ ə nyaʼa kɔ ɨchî nɨ bɔŋgɔb mɨghab mɔʼɔ nyaʼa nyaʼrɨ yeʼe nyɨ əkaʼ na kə̀b kyerɨ ɨchî nɨ tɨ̀ nyaʼa chubɨ ənɨ a ɨghəm ɨchî nɨ tɨ̀ yeʼ ənɨ ɨfɔtɨ mbɨ Kristo Yeso. Mbɨ nyaʼa kə̀b yeʼ ni tɨ̀ ben ə̀bòʼò əton tɨkə rɨ Mose.
48002005	Chəi tɨ̀ nyaʼa ben ənû ze nɨ mbɨ nyaʼə ghàə̀, ka àbei ənɨ ɨkə nyùmə̀, ɨmbə̀ʼ mbə̀ wo ɨmbì ben ɨkə̂n chɔ̀m rəsìʼ we nɨ tɨ̀ nyaʼa gha ɨ nən.
48002006	Chəi bə̂d mbɔ̂ nɨ bə̂d nyaʼə nèŋə̀ ni mbɨ yɨə bə̂d kyeŋ nyaʼa yi ənû ə mɔʼɔ əbɔʼ ɨkə̂n chɔ̀m we nɨ mə̀ nyaʼə ghàə̀. (Kɨ̀ bə̂d mbɔ̂ nyaʼa yim mbɨ̀rɨmbin mbi, ka əze yɨ i ənû ə mɔʼɔ ɨ num. Ənû nɨ mə̀ kyerɨ yɨ ni chəi Ŋwìə̀ ə nèŋə̀ bə̂d yeʼ ənɨ mbɨ̀rɨmbin mbe nɨ mbɨ yimɨ).
48002007	Àyɨə mbɨ nyaʼa zə ni Ŋwìə̀ fə zɨ̀ ənû nɨ gha ɨkə̂n chɔ̀m əmbɨ ə bə̂d mbe nɨ kaʼi mɨ̀Jû ɨŋga tum rɨkyerɨ-ɨbɔ, àmei ɨchî nɨ wɨ̀ nyaʼa zɨ ənû nɨ gha ɨkə̂n chɔ̀m əmbɨ mɨ̀Jû ɨŋga rɨkyerɨ-ɨbɔ Pità.
48002008	Ɨtu mɨ̀mə̌d nyaʼa zeŋ ni Ŋwìə̀ we nɨ nyaʼa chɔʼ ə Pità tom ni wɨ̀ fàʼ əkaʼ mɨ̀Jû, nyaʼa bə̀ chɔʼ əmɨ tom ni mə faʼ əkaʼ ə bə̂d mbe nɨ kaʼi mɨ̀Jû.
48002009	Ənɨ ə Jems mbɨ Pità fɔrɨ ə Jɔ̌n, nɨ nyaʼə təʼ ɨŋga ɨfetɨ we, nyaʼa zə ɨ̀chɔ̀m we nɨ Ŋwìə̀ nyaʼa ghɨ̌ ənɨ ə num, mbɨ nyaʼa te əbɔ ə jɨgɨ mbɨ num mbɨ Banabàs ɨ chwi ni tɨ̀ wɨ ənɨ ənû ə mɔʼ mbɨ mɨ̀mə̌d. Mbɨ nyaʼa ghɨ̀ əne ɨmbə̀ʼ tɨ̀ wo əsɨ ə bə̂d mbe nɨ kaʼi mɨ̀Jû, mɨ̀mə̌d sɨ wò əsɨ mɨ̀Jû.
48002010	Ənû nɨ mbɨ nyaʼa gha ɨ na àmei ni tɨ̀ kɔndɨ ənû nɨ weerɨ bə̂d ɨkwaŋ, nɨ yeʼ ənû nɨ mə̀ nyaʼə kàŋ kəb nɨ ghɨ̀.
48002011	Ənɨ Pità nyaʼa yeʼe ə Antiɔ̀k, mə nyaʼa ghàm əbɔʼ məd ɨfě bə̂d. Mə nyaʼa ghàm əbɔʼ məd ɨmbə̀ʼ ɨghəm nɨ wɨ̀ nyaʼa ghɨ̀ ənû nɨ rɨ kuʼ i,
48002012	ɨmbə̀ʼ ɨghəm nɨ bɔŋ bə̂d mbe nɨ Jems nyaʼa tomɨ nyaʼa yeʼe, ɨ wɨə nyaʼə jɨgə mbɨ ə bə̂d mbe nɨ kaʼi mɨ̀Jû. Àyɨə ənɨ mbɨ nyaʼa yeʼe, wɨ̀ nyaʼa kɔ sùŋgɨ̀ i rə̀bɔ̀ʼɔ̀ bə̀ kɔ ghàbrɨ̀ i ɨnyod. Wɨ̀ nyaʼa ghɨ̀ əne, ɨmbə̀ʼ ɨghəm nɨ wɨ̀ nyaʼə bɔə bə̂d mbe nɨ nyaʼə ghàə̀ ni mbɨ ne bə̂d mɨ̀jìm mbe nɨ ben ə Kristo.
48002013	Ənɨ wɨ̀ nyaʼə ghɨ̀ ə̀bèkɨ̀ ənû zɔ̂, mɨ̀Jû cherə nyaʼa beenɨ əbɔʼ məd. Ka àbei ə Banabàs, wɨ̀ nyaʼa bə̀ fèbə̀ ɨchî nɨ wɨ̀ nyaʼa beenɨ əbɔʼ bə̂d mbe nɨ nyaʼə ghɨ̀ ə̀bèkɨ̀ ənû zɔ̂.
48002014	Ənɨ mə̀ nyaʼa zə ni chəi mbɨ nyaʼə beenɨ əbɔʼ rəsìʼ we nɨ yeʼ ɨŋga ɨkə̂n chɔ̀m, mə nyaʼa ghà əmbɨ Pità ɨfě mɨ̀mə̌d mɨjìm ni, “Àwɔ̀ yɨə Jû, əne à mɨ yeʼə ghɨ̀ ɨnû ɨghabɨ ə wə̀d nɨ kaʼi Jû, ne àwɔ̀ yɨə Jû, njɨ àwɔ̀ kɨə wò nyeŋ bə̂d mbe nɨ kaʼi mɨ̀Jû ni mbɨ ghɨ ɨnû ɨghabɨ mɨ̀Jû rɨ ye ə?”
48002015	Mbǎ, tɨ̀ yɨə bɔn tɔb si mɨ̀Jû. Ka tɨ̀ yɨ a “Bə̂d nɨ kaʼi mɨ̀Jû nɨə ghɨ̀ ɨnû rɨbɔ̀ŋ,” ɨchî nɨ bə̂d mɔʼɔ ə tɔŋə mɨ̀mə̌d.
48002016	Ənû nɨ tɨ̀ kyerɨ yɨ ni chəi wə̀d təm kùʼnɨ̀ ɨfě Ŋwiə̀ ɨchî nɨ wɨə nùŋə̀ tɨkə rɨ Mose. Wɨ̀ təm kùʼnɨ̀ àmei ɨchî nɨ wɨ̀ nuŋ fîŋ ɨgun ə Yeso Kristo. Mba bə̂ fə nuŋ fîŋ ɨgun ə Kristo Yeso, əne tɨ̀ fə təm kùʼnɨ̀ ənjìm ɨchî nɨ tɨ̀ nuŋ fîŋ ɨgun ə Kristo, kaʼi ɨmbə̀ʼ ɨchî nɨ tɨ̀ nuŋ tɨkə rɨ Mose. Chəi wə̀d bɨrɨ təm kùʼnɨ̀ ɨchî nɨ wɨə nùŋə̀ rɨkə.
48002017	Tɨ̀ mɨ yeʼə kə̀b təm kùʼnɨ̀ ɨchî nɨ tɨ̀ yeʼ ənɨ ɨfɔtɨ mbɨ Kristo, àyɨə tɨ̀ zə ni tɨ̀ wɨə kɨrɨ ghɨ ɨnû rɨbɔ̀ŋ, əze ə wa chwiə ni Kristo wɨə ghɨ̀ə̀ ni bə̂d ghɨ ɨnû rɨbɔ̀ŋ ə? Chə̂!
48002018	Mə mɨə wɨrɨə ghɨ̀ ɨnû mbe nɨ mə̀ nyaʼa fə tonɨ, njɨ zɨə chwiə ni mə fə gù ɨkə.
48002019	Mə wɨə nyaʼə nùŋə̀ rɨ̀kə, əne tɨ̀nîn, mə fə zə ni chəi ənɨ tɨ̀ rɨkə weerɨ əmɨ. Əne mə yɨ ɨghabɨ ə wə̀d nɨ rɨkə fə zwiirɨ, ɨmbə̀ʼ mə̀ chubɨ ɨkǎ fàʼ əmbɨ ə Ŋwiə̀. Mbɨ fə kòmbɨ̀ əmɨ əzed ə baʼnɨ mbɨ Kristo,
48002020	əne kaʼi mɔ̌ yeʼ ɨkǎ. Wə̀d we nɨ yeʼ ɨkǎ yɨə Kristo we nɨ yeʼ ɨŋga num. Ɨ̀tènɨ̀ we nɨ mə berɨ tɨ̀nîn yɨ ɨmbə̀ʼ ɨchî nɨ mə̀ nuŋ fîŋ ɨgun ə Wan Ŋwìə̀ we nɨ nyaʼa ghaʼ əmɨ əne nàʼ i ɨnyod ənɨ əghɨ ə̀fà ɨmbə̀ʼ əmɨ.
48002021	Chəi mə̀ ton ni Ŋwìə̀ wɨə ghɨ ɨ̀chɔ̀m. Àyɨə wə̀d mɨ berɨ təm kùʼnɨ̀ ɨchî nɨ wɨə nùŋə̀ rɨkə, njɨ Kristo nyaʼa kwɨ ətu ə̀kǒ.
48003001	Wəi, mbə̀n məGàlesià yɨ ɨneŋ! À kɨə we nùʼ əwən ə? Ɨmbə̀ʼ mbɨ nyaʼa fə kàŋ chwi ɨ nən zɨə zeŋ ni mbɨ nyaʼa kòmbɨ̀ ə Yeso Kristo əzed ə baʼnɨ ə?
48003002	Mbə̀ sɨ mə biirɨ àmei ənû zɔ̂ ə mɔʼ ɨ nən: Ŋwìə̀ wa nyaʼa nàʼ əzwî ɨ nən ɨmbə̀ʼ ɨchî nɨ mbə̀ nyaʼa ghɨ ɨnû mbe nɨ yeʼ ɨŋga rɨ̀kə̌, kɨ̀ ɨmbə̀ʼ ɨchî nɨ mbə̀ nyaʼa ben ənû ze nɨ mbə̀ nyaʼa zu ə?
48003003	Mbə̀ kɨə kàŋ ɨneŋ əni ɨmbə̀ʼ ə yè ə? Mbə nyaʼa kɔ mbɨ Əzwî ə Ŋwiə̀, əne mbə kɨə kəb màànɨ̀ ənɨ ə ɨka ə?
48003004	Ɨnû nɔnɔʼ mbe nɨ nyaʼa ghɨ̌ ənɨ ə nən wa nyaʼa ətu ə̀kǒ ə? Chə̂, ka à yɨə nyaʼa i ətu ə̀kǒ.
48003005	Ŋwìə̀ we nɨ naʼ Əzwî ɨ nən bə̀ faʼ ɨnû yiirɨ əkaʼ nən wa nyaʼa ghɨ əne ɨmbə̀ʼ ɨchî nɨ mbə̀ nyaʼa ghɨ ɨnû mbe nɨ yeʼ ɨŋga rɨ̀kə̌, kɨ̀ ɨmbə̀ʼ ɨchî nɨ mbə̀ nyaʼa ben ənû ze nɨ mbə̀ nyaʼa zu ə?
48003006	Mbə̀ kɔndɨ ə Abràham. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Wɨ̀ nyaʼa ben ə Ŋwiə̀, əne Ŋwìə̀ nyaʼa nɨŋ ni məd ə təm kùʼnɨ̀.”
48003007	Əne mbə̀ kyerɨ ni bə̂d mbe nɨ nuŋ fîŋ ɨgun ə Ŋwìə̀ yɨə bɔn tɨ ənɨ əghaŋ ə Abràham.
48003008	Ə̀ŋwàʼnɨ̀ ə Ŋwìə̀ ə nyaʼa fə ghà rɨmbì ni Ŋwìə̀ bɨrɨ ghɨ ni bə̂d mbe nɨ kaʼi mɨ̀Jû təm kùʼnɨ̀ ənjìm ɨchî nɨ mbɨ nuŋ fîŋ ɨgwɨ məd. Əne wɨ̀ nyaʼa fə bè ghà ɨkə̂n chɔ̀m əmbɨ ə Abràham ni, “Mə bɨrɨ che ənɨ e njìm zɨ̀ əbɔrəbɔd ɨgwɨ ɨbeŋ jìm.”
48003009	Əne Ŋwìə̀ bɨrɨ bɨ zɨ əbɔrəbɔd ɨgun ə bə̂d mbe nɨə nùŋə̀ fîŋ ɨgwɨ məd, ɨchî nɨ wɨ̀ nyaʼa zɨ̌ ɨgun ə Abràham nɨ nyaʼa bə nùŋ fîŋ ɨgwɨ məd.
48003010	Ndɔ̀n zɨ ɨgun ə bə̂d mɨ̀jìm mbe nɨ zɨ ətu àmei nɨ ghɨ ɨnû mbe nɨ yeʼ ɨŋga rɨ̀kə̌. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ndɔ̀n zɨ ɨgun ə wə̀d jìm we nɨ chəi wɨə nùŋ ɨnû jìm mbe nɨ yeʼ ɨŋga Ə̀ŋwàʼnɨ̀ rɨkə fɔrɨ ɨgwɨ we nɨ chəi wɨə bə̀ ghɨ̀ə̀.”
48003011	Tɨ̀nîn zɨə zeŋ ni chəi wə̀d mɔʼɔ nɨ təm kùʼnɨ̀ ɨfě Ŋwiə̀ ɨmbə̀ʼ ɨghəm nɨ ɨ wɨə nùŋə̀ rɨ̀kə̌. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Bə̂d mbe nɨə ghɨ̀ ɨnû nɨ kuʼnɨ bɨrɨ chub ɨkǎ ənjìm ɨchî nɨ mbɨ nuŋ fîŋ ɨgun ə Ŋwiə̀.”
48003012	Chəi ənû nɨ nuŋ rɨkə berɨ ənû nɨ ghɨ̀ mbɨ ənû nɨ nuŋ fîŋ ɨgun ə Ŋwiə̀. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Wə̀d we nɨə ghɨ̀ ɨnû mbe nɨ yeʼ ɨŋga rɨ̀kə̌ ɨghəm jìm bɨrɨ chubɨ ɨkǎ ɨmbə̀ʼ rɨwən.”
48003013	Kristo nyaʼa choʼ mba ɨtu tɨ ənɨ ə ndɔ̀n ze nɨ rɨkə nyaʼa zɨ ɨgwɨ na. Wɨ̀ nyaʼa ghɨ̀ əne ɨchî nɨ wɨ̀ nyaʼa beʼ ndɔ̀n ɨmbə̀ʼ əwa. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ndɔ̀n zɨ ɨgun ə wə̀d jìm we nɨ mbɨ tiŋ ɨkaŋ əzed.”
48003014	Kristo Yeso nyaʼa ghɨ̀ əne ɨmbə̀ʼ əbɔrəbɔd ze nɨ Ŋwìə̀ nyaʼa kaʼi əmbɨ Abràham ə nyɨ ɨgun ə bə̂d mbe nɨ kaʼi mɨ̀Jû. Ɨchî nɨ zɨə yeʼ əne, Əzwî ə Zeŋɨ ze nɨ Ŋwìə̀ nyaʼa kaʼi ə bɨrɨ nyɨ ɨgwɨ na ənjìm ɨchî nɨ tɨ̀ nuŋ fîŋ ɨgwɨ məd.
48003015	Mbɨ bɔŋgɔb, mə bɨrɨ nɨŋ ənweenɨ rɨ ənɨ ɨnû mbe nɨ bə̂d mɨ̀sɔŋɨchù ə ghɨ̀ ɨni jìm: Bə̂d mɨ fə ben ənû ə mɔʼɔ, san fɨso, chəi wə̀d nɨ tɨ̀ wɨ̀ wɨrɨ ghà ni chəi ənɨ tɨ̀ fɨso fe təm, kɨ̀ nɨ tɨ̀ wɨ̀ yì ənû ə mɔʼɔ ənɨ fɨso fe.
48003016	Ŋwìə̀ nyaʼa kàʼ ɨnû mbɔ̂ əmbɨ Abràham bə̀ kàʼ əmbɨ ə wan tɨ ənɨ əghaŋ əməd. Chəi Ə̀ŋwàʼnɨ̀ ə Ŋwiə̀ ə gha ni, “Əmbɨ ə bɔn tɨ ənɨ əghaŋ əməd,” əne yɨə bə̂d mɨ̀nɔnɔʼ. Zɨə ghà yeʼ ni, “Əmbɨ ə wan tɨ ənɨ e əghaŋ,” əne yɨə Kristo.
48003017	Ənû nɨ mə̀ gha yɨ ni, “Ŋwìə̀ nyaʼa san fɨso mbɨ Abràham kàʼ ni tə bɨrɨ nuŋ fɨso fe. Əne ka rɨkə te nɨ sɨ yeʼe ənɨ ɨghəm ɨwu fə che əkɨ əkwè mbɨ ɨwum tad bɨrɨ nimnɨ i fɨso fe nɨ Ŋwìə̀ nyaʼa fə be san, əne ghɨ̀ ni ənû ze nɨ Ŋwìə̀ nyaʼa kaʼi ə che ətu ə̀kǒ.”
48003018	Ŋwìə̀ mɨ yeʼe nàʼ ɨghɨ əmbɨ ə bə̂d ənjìm ɨchî nɨ mbɨə nùŋə̀ rɨkə, njɨ ka à yɨə wɨrɨ i ɨchî nɨ wɨ̀ nyaʼa kàʼi. Wɨ̀ nyaʼa nàʼ ɨghɨ əmbɨ Abràham àmei ɨchî nɨ wɨ̀ nyaʼa kaʼi.
48003019	Ŋwìə̀ nyaʼa nàʼ rɨkə ɨmbə̀ʼ ə yè ə? Wɨ nyaʼa yì rɨkə əbɔʼ fɨso ɨmbə̀ʼ ɨghəm nɨ bə̂d mbɨə nyaʼə gù ɨnû. Tɨkə nyaʼa berɨ yeʼ əŋgu pè ənɨ ə wan we nɨ Ŋwìə̀ nyaʼa kaʼi ɨnû mbe ɨ bɔ yeʼe. Ŋwìə̀ nyaʼa chè ənjìm mbɨ̀aŋgɨrə̀ nàʼ rɨkə əmbɨ Mose ni wɨ̀ naʼ əmbɨ ə bə̂d. Əne wə̀d wɨ ɨŋga mɨgharə̀ Ŋwìə̀ mbɨ ə bə̂d.
48003020	Wə̀d mɨ yeʼ ɨŋga mɨgharə̀, əne yɨ ni bə̂d ə nɔʼ. Àyɨə Ŋwìə̀ mei we mɔʼ.
48003021	Tɨkə ə wa ton ɨnû mbe nɨ Ŋwìə̀ kàʼ ə? Chə̂! Ɨkə mɔʼɔ mɨ kə̀ʼ yeʼ əŋgu nɨ tɨ̀ wɨ nàʼ ɨ̀tènɨ̀, njɨ ənû nɨ təm kùʼnɨ̀ ɨfě Ŋwiə̀ berɨ yeʼe ənjìm ɨchî nɨ bə̂d ə nùŋə̀ rɨkə.
48003022	Àyɨə ə zɨ ɨŋga Ə̀ŋwàʼnɨ̀ ə Ŋwiə̀ ni ɨsɨg jìm wɨ əton ɨnû rɨbɔ̀ŋ. Əne ɨnû mbe nɨ Ŋwìə̀ nyaʼa kaʼi ənjìm ɨchî nɨ bə̂d nuŋ fîŋ ɨgun ə Yeso Kristo, ɨ we tɨ̀ wɨ̀ nàʼ əmbɨ ə bə̂d mbe nɨ benɨ.
48003023	Bɔŋ ənû nɨ nuŋ fîŋ ɨgun ə Kristo nyaʼa sɨə yeʼe, tɨkə nyaʼa wùb əwa ɨghabɨ ni tɨ̀ yɨə bə̂d ndəŋ. Tɨ̀ nyaʼa wùb əne pè ənɨ Ŋwìə̀ nyaʼa chwi ənû nɨ nuŋ fîŋ ɨgun ə Kristo.
48003024	Tɨkə tɨə nyaʼə tùmbɨ̀ əwa pè ənɨ Kristo nyaʼa yeʼe. Əne Kristo nyaʼa yeʼe ɨmbə̀ʼ tɨ̀ təm kùʼnɨ̀ ɨfě Ŋwiə̀ ənjìm ɨchî nɨ tɨ̀ nuŋ fîŋ ɨgwɨ məd.
48003025	Àyɨə tɨ̀nîn nɨ ənû nɨ nuŋ fîŋ ɨgun ə Kristo ə fə yeʼe, chə wɨrɨ əwa əton rɨkə te nɨ nyaʼə tùmbɨ̀ əwa.
48003026	Mbə̀n mɨjìm yɨə bɔn Ŋwiə̀ ənjìm ɨchî nɨ mbə̀ nuŋ fîŋ ɨgun ə Kristo Yeso.
48003027	Mbə̀n mɨjìm mbe nɨ nyaʼa fɔtɨ mbɨ Kristo ənɨ mbə̀ nyaʼa nɨŋ mɨnib, fə sɨ ɨghabɨ ə Kristo.
48003028	Əne chə wɨrɨ i Jû kɨ̀ wə̀d nɨ kaʼi Jû, chə wɨrɨ i ə̀bòʼò kɨ̀ wə̀d nɨ yeʼ ənɨ i ɨghəm, chə wɨrɨ i mbaŋə̀ kɨ əyi, ɨmbə̀ʼ ɨghəm nɨ mbə̀n mɨ̀jìm fə sɨə wə̀d mɔʼ ɨchî nɨ mbə̀ yeʼ ənɨ ɨfɔtɨ mbɨ Kristo Yeso.
48003029	Mbə mɨ yeʼ bə̂d Kristo, əne yɨ ni mbə yɨə bɔn tɨ ənɨ əghaŋ ə Abràham. Ɨchî nɨ mbə̀ yeʼ bɔn tɨ ənɨ əghaŋ ə Abràham, əne yɨ ni mbə bɨrɨ jɨg ɨghɨ mbe nɨ Ŋwìə̀ kaʼi.
48004001	Ənû nɨ mɨə ghàə̀ yɨ ni, əjɨnəb mɨ yeʼ wan kwa, əne yɨ ni ɨ wɨə kɨrɨ i ɨghabɨ ə̀bòʼò nɨə zu ɨnû rɨ əmbɨ ə bə̂d cherə, ka à bè yeʼ i ni ɨghɨjìm yɨ mbɨ məd.
48004002	Wɨ̀ bɨrɨ chub əton ə bə̂d mbe nɨə nəŋgɨ əməd bə̀ chub əton mbe nɨə nəŋgɨ ɨghɨ məd pè ənɨ ə nyùmə̀ we nɨ mbǎʼ məd nyaʼa nuŋɨ.
48004003	À yɨ əndəŋ əndəŋ mbɨ na. Əne yɨ ni ənɨ tɨ̀ nyaʼə bɔn kwa, tɨ̀ yɨə nyaʼə ɨ̀bòʼò əton ɨzwî mbe nɨ nyaʼə tùmbɨ̀ ɨsɨg.
48004004	Àyɨə ənɨ ə nyùmə̀ nyaʼa fə kuʼu, Ŋwìə̀ nyaʼa tom i Wan. Mbɨ nyaʼa gywɨ əməd ɨghabɨ ə wə̀d mɨ̀sɔŋɨchù. Wɨ̀ nyaʼa bə̀ kwi ɨŋga rɨ̀kə̌,
48004005	ɨmbə̀ʼ wɨ̀ choʼ ɨtu bə̂d mbe nɨ nyaʼa əton rɨkə. Wɨ̀ nyaʼa ghɨ̀ əne ɨmbə̀ʼ tɨ̀ yeʼ bɔn Ŋwiə̀.
48004006	Ɨchî nɨ mbə̀ yeʼ bɔn, Ŋwìə̀ fə chà Əzwî ə Wan məd ɨŋga ta fîŋ. Əzwî ze ə zɨə kyeŋə ghàə̀ ni, “Mbǎʼ, mɨ Mbǎʼ!”
48004007	Əne ka àwɔ̀ yɨə wɨrɨ e ə̀bòʼò. Àwɔ̀ yɨə wan. Ɨchî nɨ àwɔ̀ yɨə wan, əne àwɔ̀ yɨ əjɨnəb.
48004008	À nyaʼa rɨ ɨmbì, ənɨ chəi mbə̀ nyaʼa kɨrɨ kyerɨ ə Ŋwiə̀, mbə yɨə nyaʼa ɨ̀bòʼò əmbɨ ɨghɨ mbe nɨ ka nyaʼa bei mɨ̀ŋwìə̀.
48004009	Àyɨə rɨ̀nîn nɨ mbə fə kyerɨ ə Ŋwìə̀, kɨ̀ mə we tɨ̀ mə ghà ni nɨ Ŋwìə̀ fə kyerɨ əwən, mbə̀ kɨə kəb wɨrɨ beŋ əbɔʼ ɨzwî mbe nɨə tùmbɨ̀ ɨsɨg, nɨ bɔrɨ, nɨ chəi əghɨ əmbɨ mɨ̀mə̌d ɨmbə̀ʼ ə yè ə?
48004010	Mbə mbɨə wumnɨ ɨni mɔʼɔ, wumnɨ əmɨg ə mɔʼɔ, wumnɨ mɨ̀nyùmə̀ mɔʼɔ bə̀ wumnɨ ɨghəm ɨwu mɔʼɔ!
48004011	Mə wɨə bɔə ni ɨghəm mə fə fàʼ ɨgwɨ nən ətu ə̀kǒ.
48004012	Mbɨ bɔŋgɔb, mə wɨə buʼ ɨbɔ ɨ nən ni mbə̀ yeʼ ɨghabɨ ə mɔ̌, ɨmbə̀ʼ ɨghəm nɨ mə fə bə̀ sɨ ɨghabɨ ə mbə̀nə. Chəi mbə̀ nyaʼa gu ənû ə mɔʼɔ ɨ num.
48004013	Mbə̀ kàŋ kyerɨ ə ni à yɨ ɨmbə̀ʼ əwɔn nɨ mə̀ nyaʼa be ghà ɨkə̂n chɔ̀m ɨ nən.
48004014	Ka à bè yeʼi ni mɨ əwɔn yɨə nyaʼa ə̀kwàʼnɨ̀ ɨ nən, chəi mbə̀ nyaʼa təənɨ əmɨ kɨ̀ bè ton əmɨ. Àyɨə mbə nyaʼa nɨŋ əmɨ ɨghabɨ ni mɔ̌ yɨə aŋgɨrə̀ Ŋwìə̀, kɨ̀ ɨghabɨ ni mɔ̌ yɨə Kristo Yeso ziə.
48004015	Mbə mbɨə nyaʼa kɨə ghaʼrɨə. À kɨ ənû ə ye sɨ ghɨ ə? Mə we tɨ̀ mə ghà ni, à mɨ yeʼ nɨ ɨchî nyaʼa chwiə, njɨ mbə nyaʼa ghɨ̀ ɨnû jìm ɨ num, ka àbei nɨ chɔʼrɨ ə əghə nàʼ ɨ num.
48004016	Mə wa fə bèŋ ənɨ ə wə̀d pə̀n ɨchî nɨ mə ghà rəsìʼ ɨ nən ə?
48004017	Bə̂d mbe nɨə kə̀b beŋ ɨkə̂n chɔ̀m mbɨə kə̀bə̀ ni mbə ben ɨnû mbe nɨ mbɨə ghàə̀, àyɨə chəi əze ə bɨrɨ weerɨ əwən. Ɨ mbɨə kə̀b ghabrɨ əwən tɨ ənɨ ə num ɨmbə̀ʼ mbə̀ ben ɨnû mbe nɨ mbɨə ghàə̀.
48004018	Zɨə bɔ̀ŋ ni mbə̀ ben ɨnû mbe nɨ mbɨə ghàə̀ əwu ze nɨ mbɨə ghɨ̀ ɨnû mbe nɨ bɨrɨ weerɨ əwən. Mbɨ ghɨ əne ənɨ mɨ̀nyùmə̀ jìm, ka àmei ənɨ mə̀ yeʼ əkaʼ nən.
48004019	Mbɨ bɔn nɨ mə̀ ghaʼi kwàʼ rɨŋgəʼ, mə wɨə yɨə zu rɨbuʼ ɨghabɨ əyi nɨə nombɨə. Mə bɨrɨ zu əne pè ənɨ mbə̀ yeʼ ɨghabɨ ə Kristo.
48004020	Mə kàŋ kə̀b ni njɨ mə wɨ mbɨ nən tɨ̀nîn ɨmbə̀ʼ mə̀ kwepɨ ɨchî nɨ mɨə ghàmə̀, ɨmbə̀ʼ ɨghəm nɨ mɨ fîŋ zɨə kàŋə̀ tɔb əmɨ ɨmbə̀ʼ əwən!
48004021	Mbə̀n mbe nɨə kə̀b chub əton rɨkə, mbə̀ gha ɨ num: chəi mbə̀ kyerɨ ənû ze nɨ yeʼ ɨŋga rɨ̀kə̌ ə?
48004022	Ə zɨ ɨŋga Ə̀ŋwàʼnɨ̀ ə Ŋwiə̀ ni Abràham nyaʼa berɨ bɔn mbaŋə̀ mɨbe. Wɨ fibɨ̀ yɨə nyaʼa tɨ ənɨ əyi nɨ nyaʼa ə̀bòʼò. Wɨ fibɨ̀ yɨə nyaʼa tɨ ənɨ əyi nɨ ka nyaʼa i ə̀bòʼò.
48004023	Mbɨ nyaʼa gywɨ wan mbaŋə̀ we nɨ ɨŋgɔb məd nyaʼa ə̀bòʼò ɨchî nɨ mbɨə gywɨə bɔn cherə, àyɨə mbɨ nyaʼa gywɨ we nɨ ka ɨŋgɔb məd yɨə nyaʼa i ə̀bòʼò ɨchî nɨ Ŋwìə̀ nyaʼa kaʼi.
48004024	Tɨ̀ we tɨ̀ rɨ̀ mɨg ənû zɔ̂ əni: məyi mbɔ̂ mɨbe ə təm ənɨ tɨso rɨbe. Əyi we nɨə gywɨə bɔn nɨ bɨrɨ ben ɨ̀bòʼò yɨə Hagà. Məd ə təm ənɨ fɨso fe nɨ mbɨ nyaʼa san ɨkaŋ Ɨwum Sinài.
48004025	Hagà ə təm ənɨ Ɨwum Sinài ə Àrebìà. Məd yɨ ɨghabɨ ə Jèrusalèm wɔ̂ rə̀chɔ̀ŋ, ɨmbə̀ʼ ɨghəm nɨ məd mbɨ mbi bɔn yɨ ɨ̀bòʼò.
48004026	Àyɨə ka Sèra yɨ i ə̀bòʼò. Məd ə təm ənɨ Jèrusalèm we nɨ yeʼ ɨkaŋ. Məd yɨ a nɨ̌ŋ.
48004027	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ghaʼrɨ əwe, kyɨə əyi nɨ chəi wɨə gywɨə! Kwerɨ ɨkyî, kyeŋ rɨkǎ, àwɔ̀ we nɨ chəi à kweʼ zu rɨbuʼ wan! Əyi we nɨ ɨnom məd nyaʼa waʼ əməd bɨrɨ berɨ bɔn nɨ nɔʼɔ chè mbɨ əyi we nɨ berɨ ɨnom.”
48004028	Mbɨ bɔŋgɔb, mbə̀nə, ɨghabɨ ə Aizìk, yɨə bɔn Ŋwiə̀ ɨchî nɨ wɨ̀ nyaʼa fə kaʼi.
48004029	À nyaʼa ənɨ ə nyùmə̀ we, wan mbaŋə̀ we nɨ mbɨ nyaʼa gywɨ əməd ɨchî nɨ mbɨə gywɨə bɔn cherə, nyaʼa nwèndɨ̀ tɨkyerɨ-ɨwu wan mbaŋə̀ we nɨ Əzwî ə Ŋwìə̀ ə nyaʼa ghɨ̌ mbɨ gywɨ əməd. À yɨ ɨchî nɨ zɨə yeʼ we rɨ̀nîn.
48004030	Zɨə kɨ ɨŋga Ə̀ŋwàʼnɨ̀ ə Ŋwiə̀ ni yè ə? Ə zɨ ɨŋga ni, “Kəndɨ ə̀bòʼò ze mbɨ ə wan məd, ɨmbə̀ʼ ɨghəm nɨ ka wan ə̀bòʼò we bɨrɨ fɔtɨ i ɨmbə̀ʼ jɨg ɨghɨ mbɨ we nɨ ka ɨŋgɔb məd yɨ i ə̀bòʼò.”
48004031	Əne, kyɨə bɔŋgɔb, ka tɨ̀ yɨ əwa bɔn əyi we nɨ yeʼ ə̀bòʼò. Tɨ̀ yɨə bɔn əyi we nɨ kaʼi ə̀bòʼò.
48005001	Kristo fə chɨ̀ əwa rɨ əton ə̀bòʼò, ɨmbə̀ʼ tɨ rɨ̀ wɨrɨ chub a əton ə̀bòʼò. Mbə̀ təm kàànɨ̀, ɨmbə̀ʼ tɨ wə̀d mɔʼɔ ghɨ̀ i ni mbə̀ wɨrɨ ben ə̀bòʼò əmbɨ rɨkə.
48005002	Mbə̀ zwetɨ! Mɔ̌ Pɔ̂l wɨə ghà ɨ nən ni mbə mɨ tɔ ben ni mbɨ ne əwən, njɨ ənû ze nɨ Kristo ghɨ̌ ɨmbə̀ʼ əwən ə fə chè ətu ə̀kǒ.
48005003	Mə yì ghà əmbɨ wə̀d jìm we nɨ ben ni mbɨ ne əməd ni wɨ̀ berɨ nuŋ tɨkə rɨjìm.
48005004	Mbə̀n mbe nɨə kə̀b təm kùʼnɨ̀ ɨchî nɨ mbə̀ə nùŋ rɨkə, fə sùŋgɨ̀ rɨ ənɨ ə Kristo. Mbə̀ fə ton ɨ̀chɔ̀m we nɨ Ŋwìə̀ ghɨ̌ ənɨ nən.
48005005	Tɨ̀ wɨə kàŋə̀ wòmə̀ ni Ŋwìə̀ ghɨ tɨ̀ təm kùʼnɨ̀ ənjìm ɨchî nɨ tɨ̀ nuŋ fîŋ ɨgwɨ məd. Ɨ wɨə ghɨ̀ əne ənjìm Əzwî əməd.
48005006	Ɨchî nɨ tɨ̀ yeʼ ənɨ ɨfɔtɨ mbɨ Kristo, əne chəi ənû nɨ mbɨ ne wə̀d kɨ̀ ənû nɨ chəi mbɨ ne wə̀d ə berɨ ənû ə mɔʼɔ nɨ ghɨ̀. Ənû ə kyeŋ yɨ nɨ chwi ni tɨ̀ fə nuŋ fîŋ ɨgun ə Kristo ɨchî nɨ tɨə ghaʼə bə̂d.
48005007	Mbə mbɨə kə̀ʼə̀ ghɨ̀ mbə ɨnû ɨchî chɔ̀m. À kɨə we təmnɨ əwən ni tɨ mbə̀ beenɨ ə əbɔʼ rəsìʼ ə?
48005008	Kaʼi Ŋwìə̀ we nɨ nyaʼa tɔŋ əwən ni mbə̀ yeʼ mbi bə̂d ghɨ ni tɨ mbə̀ beenɨ əwən əbɔʼ rəsìʼ.
48005009	Bə̂d mbɨə ghàə̀ ni, “Àmei akə ɨfuʼ we nɨə ghɨ̀ ni ŋgə̀ŋ kɔʼ we ə ghɨ̀ ni ŋgə̀ŋ jìm kɔʼ.”
48005010	Mə wɨə nùŋ mɨ fîŋ ɨgwɨ nən ɨchî nɨ tɨ̀ yeʼ ənɨ ɨfɔtɨ mbɨ Ə̀nùŋɨ̀sɨg ni chəi mbə̀ bɨrɨ nɨŋ ɨkɔndɨ cherə chè rɨ ənɨ we nɨ mə̀ naʼ ɨ nən. Ŋwìə̀ bɨrɨ saʼ wə̀d we nɨə chə əwən, kɨ̀ à kɨə we njiʼ.
48005011	Mbɨ bɔŋgɔb, mə mɨ yeʼə ghàə̀ ni mbɨ ne bə̂d, njɨ əton nɨ bə̂d ə kɨrɨ nwendɨ tum rɨkyerɨ-ɨwu kɨ ɨmbə̀ʼ ə yè ə? À mɨ yeʼ nɨ mə̀ kaŋ gha əne, njɨ chəi ənû ze nɨ mɨə ghà ɨmbə̀ʼ ɨchî nɨ Kristo nyaʼa kwɨ əzed ə baʼnɨ ə wɨrɨ berɨ ənû ə mɔʼɔ nɨ ghɨ̀.
48005012	À yeʼ ɨmbə̀ʼ bə̂d mbe nɨə tɔb əwən, mə kə̀b ni mbɨ wo ɨmbì zaʼ ə ɨnyod mbənə mbənə!
48005013	Mbɨ bɔŋgɔb, Ŋwìə̀ nyaʼa tɔŋ əwən ni mbə̀ yeʼ mbi bə̂d, ɨmbə̀ʼ tɨ mbə̀ wɨrɨ ben ə ɨ̀bòʼò əmbɨ rɨkə. Tɨ ənû zɔ̂ ni chəi mbə̀ wɨrɨ ben ɨ̀bòʼò ə chwi ni mbə̀ ghɨ ɨnû mbe nɨ tə nyamnyod ə feenɨə. Mə kə̀b yeʼ ni ɨghaʼi ghɨ ni mbə̀ faʼ əmbɨ mbə bɔŋgɔb,
48005014	ɨmbə̀ʼ ɨghəm nɨ tɨkə rɨjìm fə fɔtɨ əton ɨkə mɔʼ. Ɨkə we mɔʼ yɨ ni, “À berɨ ghaʼ wə̀d nɨ tindɨ ɨban ne ɨchî nɨ à ghaʼ e nyamnyod.”
48005015	Tɨ mbə̀ yeʼ əwən ɨghabɨ ə nyam rɨ tɔtɔ nɨə nombɨə bə̀ kurə tɨ cherə. Mbə̀ we əwən ɨmbə̀ʼ mbə nɨə nimnɨ əwən mbənə mbənə.
48005016	Ənû nɨ mɨ ghà yɨ ni: mbə̀ chub ɨchî nɨ Əzwî ə kəbɨ. Tɨ mbə̀ ghɨ ə ɨnû mbe nɨ tə nyamnyod ə feenɨə,
48005017	ɨmbə̀ʼ ɨghəm nɨ ɨnû mbe nɨ nyamnyod ə feenɨə yɨ mbe nɨ chəi Əzwî ə kəbɨ, mbe nɨ Əzwî ə kəbɨ yɨ mbe nɨ chəi nyamnyod kə̀bɨ. Mɨ̀mə̌d mbɔ̂ mɨ̀be mbɨə zɔ̀ŋə̀ ɨmbə̀ʼ tɨ mbə̀ ghɨ ə ɨnû mbe nɨ mbə̀ kəbɨ.
48005018	Àyɨə mbə mɨ yeʼə ghɨ̀ àmei ɨnû mbe nɨ Əzwî ə kəbɨ, njɨ chəi rɨkə wɨrɨ berɨ ɨka ɨgwɨ nən.
48005019	Ɨnû mbe nɨ nyamnyod ə feenɨə mbɨ zeŋ. Mbɨ yɨ ənû nɨ ni mbaŋə̀ kɨ̀ məyi əbeŋ əbəŋ, ənû nɨ ghɨ ɨnyɔɔnɨ-ɨnû, ənû nɨ ghɨ ɨnyamnɨ-ɨnû,
48005020	ənû nɨ wumnɨ mbɨ̀anèŋ, ənû nɨ ghɨ mɨ̀sà, ənû nɨ ghɨ pə̀n, ənû nɨ chɔb, ənû nɨ ghɨ ə̀dìì, ənû nɨ sə ɨtəm, ənû nɨ ghɨ ɨghabɨ ni àmei mbə̀nə berɨ ɨghɨ, ənû nɨ ghabrɨ bə̂d, ənû nɨ ghɨ rɨfɔtɨ kwa kwa,
48005021	ənû nɨ feenɨ ɨghɨ bə̂d, ənû nɨ nɔ be, ənû nɨ nɔ bùùrɨ̀ mbɨ ɨnû cherə ɨghabɨ mbe. Mə wɨə patɨ əwən rɨ̀nîn, ɨchî nɨ mə̀ nyaʼa be patɨ ni, chəi bə̂d mbe nɨə ghɨ̀ tɨkwɨrɨ ɨnû tɔ̂ bɨrɨ jɨg ənû ɨfɔ̀n ə Ŋwiə̀.
48005022	Àyɨə ɨnû mbe nɨ Əzwî ə kə̀bə̀ yɨ ənû nɨ ghaʼ bə̂d, ənû nɨ kɨə ghaʼrɨə, ənû nɨ chub ənɨ əbɔrəbɔd, ənû nɨ yim fîŋ, ənû nɨ berɨ ɨbɔŋ fîŋ, ənû nɨ ghɨ ɨ̀chɔ̀m, ənû nɨ nuŋ fîŋ ɨgun ə bə̂d,
48005023	ənû nɨ swi ɨnyod mbɨ ənû nɨ yimbɨ ɨnyod. Chəi ɨkə mɔʼɔ nɨ ton ɨnû mbɔ̂.
48005024	Bə̂d Kristo Yeso fə kòmbɨ̀ tə nyamnyod bə̀ kòmbɨ̀ ɨnû mbe nɨ nyamnyod ə kə̀bə̀ bə̀ feenɨ əzed ə baʼnɨ.
48005025	À yɨ Əzwî ə ghɨ̀ ni tɨ̀ yeʼ ɨkǎ, əne tɨ̀ ghɨ ɨnû mbe nɨ Əzwî ə kə̀bə̀.
48005026	Tɨ rɨ̀ nɔ a ɨnyod. Tɨ rɨ̀ ghɨ a ni bə̂d cherə sə ɨtəm. Tɨ rɨ̀ ghɨ a ə̀dìì.
48006001	Mbɨ bɔŋgɔb, wə̀d mɔʼɔ rəbɔʼ nən mɨ ghɨ̀ ənû rɨbɔ̀ŋ, mbə̀n mbe nɨə ghɨ̀ ɨnû mbe nɨ Əzwî ə kəbɨ wɨrɨ ghɨ̀ ni wɨ̀ təm, àyɨə mbə̀ ghɨ əne ənɨ əbɔrəbɔd. Mbə̀ we əwən ɨmbə̀ʼ ə̀kwàʼnɨ̀ ə bə nyɨ ɨgwɨ nən.
48006002	Wə̀d mɔʼɔ mɨ yeʼ əŋgəʼ, mbə̀ weerɨ əməd. Mbə mɨ ghɨ̀ əne, njɨ mbə fə nùŋ ɨkə we nɨ Kristo nyaʼa naʼ ɨ na.
48006003	Wə̀d mɔʼɔ mɨ kɔndɨ ni tə yɨ əghɨ ə mɔʼɔ, nɨ ka məd yɨ i əghɨ ə mɔʼɔ, njɨ ɨ wɨə tambɨ i ɨnyod.
48006004	Wə̀d mɔʼ mɔʼ neŋ ti rɨghɨrɨ-ɨnû. Tɨ mɨ bɔ̀ŋ, ɨ we tɨ̀ wɨ̀ goŋ ɨgɔ̂ ni tə wɨə ghɨ ɨchî chɔ̀m, nɨ chəi wɨ̀ berɨ nɨ mɨg i ɨnyod ənɨ ə wə̀d cherə,
48006005	ɨmbə̀ʼ ɨghəm nɨ wə̀d mɔʼ mɔʼ berɨ beʼ i ɨkom.
48006006	Wə̀d mɔʼɔ we nɨ mbɨ chwi ɨŋgam Ŋwiə̀ ɨ bɔ berɨ naʼ əbà tɨ ənɨ ɨghɨ chɔ̀m jìm mbe nɨ wɨ̀ berɨ əmbɨ we nɨ chwi ɨŋgam we ɨ bɔ.
48006007	Tɨ mbə̀ tambɨ ə ɨnyod. Chəi wə̀d nɨ tɨ̀ wɨ̀ baʼrɨ ə Ŋwiə̀. Wə̀d bɨrɨ kwəŋ àmei əghɨ ze nɨ wɨ̀ konɨ.
48006008	Wə̀d mɨ kon əghɨ ze nɨ nyamnyod məd ə feenɨə, əghɨ ze nɨ wɨ̀ bɨrɨ kwəŋ yɨ ɨvɨ. Wɨ̀ mɨ kon əghɨ ze nɨ Əzwî ə kə̀bə̀, əghɨ ze nɨ wɨ̀ bɨrɨ kwəŋ yɨ ɨ̀tènɨ̀ rɨ mì.
48006009	Tɨ rɨ̀ bɔd əwa nɨ ghɨ ɨ̀chɔ̀m. Tɨ̀ mɨ ton bɔd əwa, tɨ̀ bɨrɨ kwəŋ ɨghɨ nɔnɔʼ ənɨ ə nyùmə̀ kuʼu.
48006010	Əne, tɨ̀ mɨ berɨ əpan, tɨ̀ ghɨ ɨ̀chɔ̀m ənɨ ə wə̀d jìm, màànɨ̀ ənɨ mbe nɨ ben ə Kristo.
48006011	Mbə̀ zə ɨchî nɨ mə̀ nɨŋ mɨ əbɔ ŋwàʼnɨ̀ ə̀ŋwàʼnɨ̀ zɔ̂ ɨ nən ənɨ əghə ə̀ŋwàʼnɨ̀ nɨ faŋgɨ!
48006012	Bə̂d mbe nɨə kə̀b nyeŋ ni mbɨ ne əwən mbɨə kə̀b chwi əsaŋ əsaŋ ni mbə bɔ̀ŋ. Ɨ mbɨə ghɨ̀ əne ɨmbə̀ʼ tɨ bə̂d nwendɨ ə tɨkyerɨ-ɨwu mɨ̀mə̌d ɨchî nɨ mbɨə ghàə̀ ni àmei ənjìm ɨchî nɨ Kristo nyaʼa kwɨ əzed ə baʼnɨ nɨ tɨ̀ bə̂d jwɨ̀ rəŋgəʼ.
48006013	Ka àbei bə̂d mbe nɨə ghàə̀ ni mbɨ ne bə̂d, chəi mɨ̀mə̌d ə nùŋ rɨ̀kə. Àyɨə ɨ mbɨə kə̀bə̀ ni mbɨ ne əwən ɨmbə̀ʼ mbɨ goŋ ɨgɔ̂ ni mbə fə ghɨ̀ mbɨ nè əwən.
48006014	À yeʼ ɨmbə̀ʼ əmɨ, chəi mə̀ bɨrɨ nɔ goŋ ɨgɔ̂, kɨrɨ ənɨ mə goŋ ɨmbə̀ʼ ənû ze nɨ ɨvɨ à Ə̀nùŋɨ̀sɨg Yeso Kristo əzed ə baʼnɨ ə nyaʼa ghɨ̌. Ɨchî nɨ Yeso Kristo nyaʼa kwɨ əzed ə baʼnɨ, əne chəi ɨghɨ rɨŋga ɨsɨg wɨrɨ berɨ ənû ə mɔʼɔ nɨ ghɨ̀ mbɨ num. Chəi mə̀ bə berɨ ənû ə mɔʼɔ nɨ ghɨ̀ mbɨ ɨghɨ rɨŋga ɨsɨg.
48006015	Kɨ̀ mbɨ nè wə̀d, kɨ̀ chəi mbɨ ne wə̀d, chəi əze ə berɨ ənû ə mɔʼɔ nɨ ghɨ̀. Ənû ə kyeŋ nɨ yeʼ əŋgu yɨ ni tɨ̀ yɨə sɨə bə̂d fi.
48006016	Ŋwìə̀ zɨ əbɔrəbɔd bə̀ dììrɨ̀ bə̂d mbe nɨ nuŋ ɨkə wɔ̂. Wɨ̀ bə ghɨ əne ɨgun ə bə̂d Ŋwiə̀ mɨ̀jìm.
48006017	Nɔ̀ʼ tɨ rə̀chɔ̀ŋ, tɨ wə̀d mɔʼɔ wɨrɨ chə i əmɨ, ɨmbə̀ʼ ɨghəm nɨ ɨnweenɨ mbɨ ɨgwɨ num nɨ chwi ni mɔ̌ yɨə sɨə wə̀d Kristo.
48006018	Mbɨ bɔŋgɔb, à Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən. À yɨ əne.
49001001	À yɨə mɔ̌ Pɔ̂l, nɨ mə yeʼ wə̀d tom Kristo Yeso ənjìm ɨchî nɨ Ŋwiə̀ nyaʼa kəbɨ, ŋwaʼnɨ ə̀ŋwàʼnɨ̀ zɔ̂. Mə wɨə ŋwàʼnɨ̀ əmbɨ mbə̀n bə̂d Ŋwiə̀ mbe nɨ yeʼ ə Efesùs nɨ berɨ ɨbenɨ ɨchî nɨ mbə̀ yeʼ ənɨ ɨfɔtɨ mbɨ Kristo Yeso.
49001002	Ŋwìə̀ a Mbǎʼ mbɨ Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən.
49001003	Tɨ̀ yiirɨ ə Ŋwiə̀ we nɨ yeʼ Mbǎʼ a Ə̀nùŋɨ̀sɨg Yeso Kristo. Wɨ̀ fə zɨ̀ əbɔrəbɔd ɨgwɨ na ɨchî nɨ tɨ̀ yeʼ ənɨ ɨfɔtɨ mbɨ Kristo. Əne yɨ əbɔrəbɔd əjìm ze nɨ Əzwî ə zɨə ɨgwɨ na rɨŋga ɨsɨ mbe nɨ yeʼ ɨkaŋ.
49001004	Bɔŋ Ŋwìə̀ nyaʼə sɨə tekɨ ɨsɨg, wɨ̀ nyaʼa fə chɔʼ əwa ɨchî nɨ tɨ̀ yeʼ ənɨ ɨfɔtɨ mbɨ Kristo ni tɨ̀ yeʼ bə̂d zeŋɨ ɨfě məd, bə̀ yeʼ bə̂d nɨ chəi ənû rɨbɔ̀ŋ ɨgwɨ na. Wɨ̀ nyaʼa chɔʼ əne ɨchî nɨ wɨ̀ ghaʼ əwa.
49001005	Wɨ̀ nyaʼa fə bè chɔʼ nùŋ ni wɨ̀ bɨrɨ nɨŋ əwa ənɨ mbi bɔn ənjìm ə Yeso Kristo. Wɨ̀ nyaʼa chɔʼ əne ɨchî nɨ wɨ̀ nyaʼa kaŋ ghaʼ bə̀ kəb nɨ ghɨ.
49001006	Tɨ̀ yiirɨ əməd ɨmbə̀ʼ ɨ̀chɔ̀m zeŋɨ məd we nɨ wɨ̀ naʼ ɨ na ə̀bù-ə̀bù ɨchî nɨ tɨ̀ yeʼ bə̂d Wan məd we nɨ wɨ̀ ghaʼi kwàʼ rɨŋgəʼ.
49001007	Ŋwìə̀ fə choʼ mba ɨtu ənjìm ənəm ə Kristo ze nɨ wɨ̀ nyaʼa chəmnɨ əzed ə baʼnɨ. Wɨ̀ fə bə̀ waʼ mba ɨgu ənû ənjìm ɨ̀chɔ̀m məd we nɨ kaŋ nɔʼ.
49001008	Ɨ wɨə ghɨ̀ ɨ̀chɔ̀m we ənɨ ə na ə̀bù-ə̀bù. Ɨ wɨə bə̀ ghɨ̀ə̀ ni tɨ̀ berɨ ɨwe jìm bə̀ kyerɨ əton ɨnû jìm.
49001009	Wɨ̀ nyaʼa nɨŋ ɨwe jìm mbɨ ɨkyerɨ-ɨnû jìm ghɨ̀ tɨ̀ kyerɨ ɨnû mɔʼɔ mbe nɨ nyaʼa ənə̀mə. Wɨ̀ nyaʼa ghɨ̀ əne ɨchî nɨ wɨ̀ nyaʼa kəbɨ fɔrɨ ɨmbə̀ʼ ɨchî nɨ wɨ̀ nyaʼa fə taŋ nùŋ ənɨ ɨfɔtɨ mbɨ Kristo.
49001010	Wɨ̀ nyaʼa nuŋ əne, ɨmbə̀ʼ ənɨ nyùmə̀ kuʼu, wɨ̀ bɨrɨ nɨŋ ɨghɨjìm mbe nɨ yeʼ ɨkaŋ mbɨ mbe nɨ yeʼ ɨgwɨ ə si fɔtɨ mbɨ Kristo nɨ yeʼ ətu ɨgwɨ ɨghɨ mbe ɨjìm.
49001011	Ŋwìə̀ nyaʼa ghɨ̀ ɨnû jìm ɨchî nɨ wɨ̀ nyaʼa fə taŋɨ bə̀ nùŋ. Wɨ̀ nyaʼa chɔʼ əwa ənɨ ɨfɔtɨ mbɨ Kristo ni tɨ̀ yeʼ mbi bə̂d àmei ɨchî nɨ wɨ̀ nyaʼa kəbɨ bə̀ nùŋ.
49001012	Wɨ̀ nyaʼa ghɨ̀ əne ɨmbə̀ʼ mbà mbe nɨ tɨ̀ nyaʼa bə̂d rɨtu nɨ nùŋ ɨkɔndɨ ɨgun ə Kristo yiirɨ ə Ŋwiə̀.
49001013	Mbə̀n bə̂ mbɨə nyaʼa ənɨ ɨfɔtɨ mbɨ Kristo, ənɨ mbə̀ nyaʼa zu ɨŋgam we nɨ yeʼ wɨ rəsìʼ, nɨ yeʼ ɨkə̂n chɔ̀m ɨmbə̀ʼ ɨchî nɨ Ŋwìə̀ bɨrɨ chɨ əwən rəŋgəʼ. Mbə nyaʼa zu benɨ, əne Ŋwiə̀ nyaʼa zɨ̀ ənweenɨ ɨgwɨ nən nɨ yeʼ Əzwî ə Zeŋɨ ze nɨ wɨ̀ nyaʼa kaʼi.
49001014	Əzwî ə Zeŋɨ ze yɨ ənweenɨ nɨ chwi ni tɨ̀ bɨrɨ kɔ berɨ ɨghɨ mbe nɨ Ŋwiə̀ kaʼ əmbɨ mbi bə̂d wò pè ənɨ wɨ̀ choʼ ɨtu mɨ̀mə̌d. Tɨ̀ yiirɨ ə Ŋwiə̀.
49001015	Tɨ ənɨ mə̀ nyaʼa zu ɨmbə̀ʼ ɨbenɨ we nɨ mbə̀ berɨ ɨgwɨ Ə̀nùŋɨ̀sɨg Yeso bə̀ zu ɨchî nɨ mbə̀ ghaʼ bə̂d Ŋwiə̀ mɨjìm,
49001016	chəi mə̀ nyaʼa sob nɨ ben ə Ŋwiə̀ ɨmbə̀ʼ əwən. Mə wɨə kɔndɨ əwən ənɨ mɨə kɔŋgɨ ə Ŋwiə̀ ɨghəm jìm.
49001017	Mə wɨə kɔ̀ŋgɨ̀ ə Ŋwiə̀ nɨ yeʼ Mbǎʼ a Ə̀nùŋɨ̀sɨg Yeso Kristo, nɨ yeʼ Mbǎʼ nɨ ɨwumnɨ jìm yeʼ wɨ məd, ni wɨ̀ naʼ e Əzwî ɨ nən ɨmbə̀ʼ mbə̀ berɨ ɨwe. Mə wɨə bə̀ kɔ̀ŋgɨ̀ə̀ ni wɨ̀ chwi wi rəsìʼ ɨ nən ɨmbə̀ʼ mbə̀ jeŋgɨ kyerɨ əməd.
49001018	Mə wɨə kɔ̀ŋgɨ̀ ə Ŋwiə̀ ni wɨ̀ fiʼ tə fîŋ mbə̀ zə ɨzeŋɨ zeŋɨ ɨmbə̀ʼ mbə̀ kyerɨ ɨnû mbe nɨ mbɨə nùŋ rɨkɔndɨ wòmə̀, nɨ yeʼ ɨnû mbe nɨ Ŋwìə̀ tɔŋ əwən ɨmbə̀ʼ mbɨwən. Ɨnû mbe yɨ ɨ̀chɔ̀m rɨ mì we nɨ Ŋwìə̀ kaʼ əmbɨ mbi bə̂d.
49001019	Mə wɨə kɔ̀ŋgɨ̀ ə Ŋwiə̀ ni wɨ̀ ghɨ mbə̀ kyerɨ ni ɨka məd we nɨ chəi ənɨ tɨ mbɨ mɨg, ə dabə chè əbɔ. Ɨka we wɨə fàʼ ɨŋga mba mbe nɨ nuŋ fîŋ ɨgwɨ məd. Ɨka məd we yɨ ɨka kyeŋ we nɨ
49001020	wɨ̀ nyaʼa faʼ mbɨ wɨwən ənɨ wɨ̀ nyaʼa zwemnɨ ə Kristo, ghɨ wɨ̀ chub əbà əbɔ ə jɨg əməd ɨŋga ɨsɨ mbe nɨ yeʼ ɨkaŋ.
49001021	Məd wɨə tùmbɨ̀ ɨzwî jìm mbe nɨ yeʼ əton ɨkaŋ, ka à be yeʼi ni mbɨ berɨ ɨka. Ɨkum məd ə chè tɨkum rɨjìm te nɨ mbɨə tɔŋ əkaʼ ə bə̂d tɨ̀nîn fɔrɨ ənɨ mbɨ bɨrɨ tɔŋ ənɨ ə nyùmə̀ we nɨə yeʼe.
49001022	Ŋwìə̀ fə nùŋ ɨghɨjìm əton ɨwu məd. Wɨ̀ fə bə̀ ghɨ̀ ni məd yeʼ ətu ɨgwɨ ɨghɨjìm ɨmbə̀ʼ weerɨ ɨfetɨ bə̂d Kristo.
49001023	Ɨfetɨ we yɨə nyamnyod Kristo. Ɨ wɨə swe ɨnû mbe nɨ bu rɨ ənɨ Kristo. Kristo ziə wɨə bə swe ɨnû jìm ɨsɨ jìm.
49002001	Mbə nyaʼa fə kwɨ ɨmbə̀ʼ tə rɨ̀gùrɨ-ɨnû. Mbə fə bə̀ kwɨ ɨmbə̀ʼ mbə ɨnû rɨbɔ̀ŋ.
49002002	Mbə mbɨə nyaʼə ghɨ̀ ɨnû rɨbɔ̀ŋ mbe ɨchî nɨ mbə̀ nyaʼə beenɨ əbɔʼ ɨnû rɨŋga ɨsɨg, bə̀ beenɨ əbɔʼ wə̀d we nɨə tùmbɨ̀ ɨzwî mbe nɨ yeʼ ɨŋga ɨfə, nɨ yeʼ ɨzwî mbe nɨə fàʼ rɨ̀nîn ɨŋga bə̂d mbe nɨ ghɨ̀ rɨ̀zuə̀ əmbɨ ə Ŋwiə̀.
49002003	Mba mɨjìm kweʼ yeʼ ɨghabɨ mɨ̀mə̌d ɨchî nɨ tɨ̀ nyaʼə feenɨ ɨghɨ mbe nɨ ta nyamnyod nyaʼə kə̀bə̀. Tɨ̀ wɨə nyaʼə bə̀ beenɨ əbɔʼ ɨghɨ mbe nɨ ta nyamnyod fɔrɨ ta rɨkɔndɨ nyaʼə bə̀ kə̀bə̀. Ɨ beenɨ əbɔʼ mba mɨchî, Ŋwìə̀ nyaʼa sə ɨtəm əbɔʼ na ɨchî nɨ wɨ̀ nyaʼa sə əbɔʼ wə̀d jìm.
49002004	Àyɨə Ŋwìə̀ we nɨə dììrɨ̀ bə̂d kwàʼ ɨchî chɔ̀m, nɨə bə̀ ghaʼ əwa kwàʼ rɨŋgəʼ ghɨ ni,
49002005	ka àbei yeʼi ni ta rɨ̀gùrɨ-ɨnû nyaʼa fə zwiirɨ əwa, wɨ̀ nyaʼa ghɨ ni tɨ̀ chub ɨkǎ ɨchî nɨ tɨ̀ yeʼ ənɨ ɨfɔtɨ mbɨ Kristo. À yɨ ənjìm ɨ̀chɔ̀m Ŋwiə̀ nɨ mbə̀ fə jwɨ̀ rəŋgəʼ.
49002006	Ŋwiə̀ nyaʼa zwemnɨ əwa mbɨ Kristo, ɨmbə̀ʼ tɨ̀ chubɨ mbɨ məd ɨŋga ɨsɨ mbe rɨkaŋ ɨchî nɨ tɨ̀ yeʼ ənɨ ɨfɔtɨ mbɨ Kristo Yeso.
49002007	Wɨ̀ nyaʼa ghɨ̀ əne, ɨmbə̀ʼ ənɨ nyùmə̀ we nɨə yeʼe, məd we tɨ wɨ̀ chwiə ni chəi ənɨ tɨ mbɨ mɨg ɨ̀chɔ̀m məd we nɨ kaŋ nɔʼ, ɨchî nɨ wɨə ghɨ̀ ɨ̀chɔ̀m we ənɨ ə na ənjìm ə Kristo Yeso.
49002008	Ɨchî nɨ mbə̀ benɨ, Ŋwìə̀ fə ghɨ̀ ɨ̀chɔ̀m ənɨ nən chɨ̀ əwən rəŋgəʼ. Kaʼi mbə̀nə ghɨ ənû zɔ̂. À yɨ ɨneʼe nɨ nɔʼ rɨ əmbɨ ə Ŋwiə̀.
49002009	Chəi Ŋwìə̀ nyaʼa chɨ əwən rəŋgəʼ ɨmbə̀ʼ ɨchî nɨ mbə̀ nyaʼa ghɨ ənû ə mɔʼɔ. Əne tɨ wə̀d mɔʼɔ goŋ i ɨgɔ̂.
49002010	Tɨ̀ yɨ əbɔ ə̀fàʼì ə Ŋwiə̀ nɨ wɨ̀ nyaʼa tekɨ ɨmbə̀ʼ tɨ chubɨ ənɨ ɨfɔtɨ mbɨ Kristo Yeso sɨə ghɨ̀ ɨnû chɔ̀m mbe nɨ Ŋwìə̀ nyaʼa fə be tekɨ rɨmbì ni tɨ̀ sɨə ghɨ̀ə̀.
49002011	Mbə̀ kɔndɨ ni à nyaʼa ənɨ ə nyùmə̀ mɔʼɔ, “Bə̂d mbe nɨ mbɨ nyaʼa ne mɨ̀mə̌d” mbɨə nyaʼə tɔŋə mbə̀n bə̂d mbe nɨ kaʼi bɔn tɔb si mɨ̀Jû ni, “Bə̂d nɨ chəi mbɨ ne mɨ̀mə̌d,” nɨ yeʼ ɨkwɨ we nɨ bə̂d ə ghɨ̀ ənɨ ɨbɔ.
49002012	À nyaʼa ənɨ ə nyùmə̀ we, chəi mbə̀ nyaʼa ənɨ ənû ə mɔʼ mbɨ Kristo, chəi mbə̀ nyaʼa əbɔʼ ɨnəbɨ mɨ̀Izre we nɨ Ŋwìə̀ nyaʼa chɔʼɔ, chəi mbə̀ nyaʼa kyerɨ ɨnû mbe nɨ Ŋwìə̀ nyaʼa san tɨso kàʼ əmbɨ mɨ̀mə̌d. Mbə mbɨə nyaʼa ɨŋga ɨsɨg, àyɨə chəi mbə̀ nyaʼa nuŋ rɨkɔndɨ ɨgwɨ ɨghɨ mbe nɨ mbɨ nyaʼə wòmə̀, chəi mbə̀ nyaʼa be kyerɨ ə Ŋwiə̀.
49002013	Àyɨə tɨ̀nîn, ənjìm ənəm ze nɨ Kristo nyaʼa chəmnɨ, mbɨ fə nɨŋ mbə̀n mbe nɨ nyaʼa kweʼ əsa əgha rɨ ənɨ ə Ŋwiə̀, mbə tiinɨ ɨban məd ɨchî nɨ mbə̀ fə sɨ ənɨ ɨfɔtɨ mbɨ Kristo Yeso.
49002014	Məd ziə nyaʼa ghɨ̀ əbɔrəbɔd ə nyɨ əkaʼ mɨ̀Jû mbɨ ə bə̂d mbe nɨ kaʼi mɨ̀Jû ɨchî nɨ wɨ̀ nyaʼa fɔtɨ əwa ənɨ mbɨ mɔʼ. Əne wɨ̀ fə swe əkən ze nɨ nyaʼə ghabrɨ əwa, əne yɨə pə̀n ze nɨ nyaʼa əkaʼ na.
49002015	Ənɨ wɨ̀ nyaʼa kwɨ əzed ə baʼnɨ, wɨ̀ nyaʼa nimnɨ tɨkə rɨ Mose bə̀ nimnɨ ɨnû mbe nɨ tɨkə nyaʼə kə̀bə̀ ni bə̂d ghɨ ə. Wɨ̀ nyaʼa ghɨ əne ɨmbə̀ʼ nɨŋ tɨnəbɨ tɔ rɨ̀be tekɨ ɨnəbɨ fi mɔʼ. Əze ə nyaʼa ghɨ̀ ni əbɔrəbɔd ə nyɨ əkaʼ tɨnəbɨ tɔ̂ rɨ̀be.
49002016	Kristo nyaʼa kwɨ əzed ə baʼnɨ fɔtɨ tɨnəbɨ tɔ̂ rɨ̀be ənɨ ə nyamnyod mɔʼ. Əze ə nyaʼa maanɨ taŋ mɨ̀mə̌d əne ghɨ̀ mbɨ wò əmbɨ ə Ŋwiə̀. Zɨə nyaʼa ghɨ̀ ni ənû ze nɨ mbɨ nyaʼə chɔb ɨmbə̀ʼ əzɨ əwən ə mi ə.
49002017	Wɨ̀ nyaʼa yeʼe pè ghà ɨkə̂n chɔ̀m ɨmbə̀ʼ əbɔrəbɔd əmbɨ mbə̀n mbe nɨ nyaʼa əsa əgha rɨ ənɨ ə Ŋwiə̀. Wɨ̀ nyaʼa bə̀ ghà əmbɨ mɨ̀Jû mbe nɨ nyaʼa tiinɨ ɨban ə Ŋwiə̀.
49002018	À yɨə Kristo ghɨ ni mba mɨjìm, əne yɨ mɨ̀Jû mbɨ ə bə̂d nɨ kaʼi mɨ̀Jû, tɨ̀ berɨ ɨnə̂njɨ̀ nɨ wò əmbɨ ə Mbǎʼ ənjìm Əzwî ə Zeŋɨ.
49002019	Əne ka mbə yɨə wɨrɨ əwən bə̂d rɨ̀sɔ̀ʼɔ̀ mbɨ ɨ̀nɔ̀ʼɔ̀. Mbə yɨə sɨə bə̂d əbeŋ ə mɔʼ mbɨ ə bə̂d Ŋwiə̀. Mbə yɨə bə̀ ə bə̂d ɨŋga ɨnəbɨ Ŋwiə̀,
49002020	nɨ mbɨ bɔm ɨgun əchɨ ze nɨ bə̂d tom Kristo mbɨ ə bə̂d ɨ̀kə̀n Ŋwiə̀ nyaʼa bɔmɨ. À yɨə Kristo Yeso ziə nɨ yeʼ ɨti rɨ ɨbu nəb.
49002021	Ənɨ ɨfɔtɨ mbɨ məd, nəb ze jìm fə sɨ ənɨ zɨ mɔʼ. Bə̂d mɨ̀nɔnɔʼ bɨrɨ yeʼe nyɨ ɨŋga zɨ kwi sɨə mbàn Ŋwìə̀ zeŋɨ.
49002022	Ənɨ ɨfɔtɨ mbɨ məd, ɨ mbɨə bə̀ bɔmə mbə̀n mbe nɨ kaʼi mɨ̀Jû ənɨ əsɨ ze nɨ Ŋwiə̀ nɨ yeʼ əzwî ə chub əŋgu.
49003001	À yɨ ɨmbə̀ʼ ənû zɔ̂ nɨ Ŋwìə̀ fɔtɨ bə̂d ənɨ mbɨ mɔʼ nɨ mɔ̌, Pɔ̂l, mə̀ yeʼ wə̀d ndəŋ ɨmbə̀ʼ mbə̀n mbe nɨ kaʼi mɨ̀Jû. Mə yɨə wə̀d ndəŋ ɨmbə̀ʼ ɨghəm nɨ mə wɨə ghà ɨkə̂n chɔ̀m ɨmbə̀ʼ ə Kristo Yeso.
49003002	Mə kyerɨ ni mbə fə zu ɨmbə̀ʼ ə̀fàʼì ze nɨ Ŋwìə̀ chɔʼ əmɨ naʼ ɨ num. Wɨ̀ nyaʼa chɔʼ əmɨ ni mə̀ gha ɨmbə̀ʼ ɨ̀chɔ̀m we nɨ wɨ̀ ghɨ ənɨ ə nən.
49003003	Ŋwiə̀ nyaʼa ghɨ̀ mə kyerɨ ɨnû mbe nɨ yeʼ ənə̀mə, ɨchî nɨ mə̀ fə kəʼ ŋwàʼnɨ̀ ənɨ akə ɨŋgam.
49003004	Mbə mɨ foŋ, mbə ɨtu bɨrɨ zeŋ ɨmbə̀ʼ ənû ze nɨ mə̀ kyerɨ dè ənû zɔ̂ nɨ yeʼ ənə̀mə ɨmbə̀ʼ ə Kristo.
49003005	Chəi Ŋwìə̀ nyaʼa ghɨ ni tɨ̀ghə̀m rɨ bə̂d te nɨ nyaʼa fə che kyerɨ ənû zɔ̂, ɨchî nɨ wɨ̀ fə che ənjìm Əzwî tɨ̀nîn chwi əmbɨ mbi bə̂d tom zeŋɨ bə̀ chwi əmbɨ mbi bə̂d ɨ̀kə̀n.
49003006	Ənû zɔ̂ nɨ yeʼ ənə̀mə yɨ ni, ənjìm ɨkə̂n chɔ̀m, bə̂d mbe nɨ kaʼi mɨ̀Jû fə sɨ mə̀jɨnəb mbɨ mɨ̀Jû. Mbɨ fə sɨ ɨsɨ ɨnyod tɨ ənɨ ə nyamnyod mɔʼ. Mbɨ fə bə̀ berɨ əbà ənɨ ənû ze nɨ Ŋwìə̀ nyaʼa che ənjìm ə Kristo Yeso kàʼ.
49003007	Mə wɨə fàʼə̀ nɨ ghà ɨkə̂n chɔ̀m wɔ̂ ənjìm ɨ̀chɔ̀m Ŋwiə̀ we nɨ wɨ̀ che ənjìm ɨka məd nèʼ əmɨ əŋgu.
49003008	Ka à bè yeʼi ni mə kə chè wɨ kwa rəbɔʼ bə̂d Ŋwiə̀ mɨ̀jìm, àyɨə Ŋwiə̀ nyaʼa ghɨ̀ ɨ̀chɔ̀m ənɨ ə num ni mə̀ gha əmbɨ ə bə̂d mbe nɨ kaʼi mɨ̀Jû ɨmbə̀ʼ mbɔ̂n ze nɨ chəi zɨ̀ bɨrɨ nɔ mì, nɨ tɨ̀ berɨ àmei ɨchî nɨ bə̂d kyerɨ ə Kristo.
49003009	Wɨ̀ nyaʼa bə̀ chɔʼ əmɨ ni mə̀ ghɨ wə̀d jìm kyerɨ ənû zɔ̂ nɨ yeʼ ənə̀mə, nɨ Ŋwìə̀ we nɨ nyaʼa tekɨ ɨghɨjìm, nyaʼa nə̀m ɨŋga i fîŋ tɨ ənɨ wɨ̀ nyaʼa tekɨ ɨsɨg.
49003010	Wɨ̀ nyaʼa ghɨ̀ əne, ɨmbə̀ʼ tɨ̀nîn, ənjìm ɨfetɨ bə̂d Kristo, ɨzwî ka ka mbe nɨ yeʼ ɨkaŋ fɔrɨ mɨfɔ̂n mɨ̀mə̌d mbe tɨ mbɨ zə ɨwe Ŋwiə̀ ənɨ mɨnə̂njɨ̀ nɔnɔʼ.
49003011	Əzɔ̂ yɨ ənû nɨ wɨ̀ nyaʼa fə taŋɨ bɔŋ wɨ̀ nyaʼa sɨə tekɨ ɨsɨg. Wɨ̀ fə chè ənjìm ə Kristo Yeso a Ə̀nùŋɨ̀sɨg ghɨ̀ ənû rəŋgu.
49003012	Ənɨ ɨfɔtɨ mbɨ Kristo bə̀ fɔrɨ ənjìm ɨbenɨ we nɨ tɨ̀ nuŋ ɨgwɨ məd, tɨ̀ fə berɨ ɨka nɨ wò əsɨ ə Ŋwiə̀ nɨ chəi ɨbɔɔ.
49003013	Əne mə wɨə buʼ ɨbɔ ni tɨ tə fîŋ bɔd i, ɨmbə̀ʼ ɨghəm nɨ mə wɨə zəə ŋgəʼ ɨmbə̀ʼ əwən. Ɨnû mbɔ̂ jìm yɨ ɨmbə̀ʼ weerɨ əwən.
49003014	Mə mɨ kɔndɨ ənû ze nɨ Ŋwiə̀ nyaʼa fə taŋɨ, mə chìndɨ̀ ɨtu ɨnywɨ ɨfě Mbǎʼ
49003015	we nɨ ɨnəbɨ jìm we nɨ yeʼ ɨkaŋ mbɨ we nɨ yeʼ ɨgwɨ ə si nɨŋ ɨkum rɨ ɨbɔ.
49003016	Mə wɨə kɔ̀ŋgɨ̀ ə Ŋwiə̀ ni, ɨchî nɨ wɨ̀ berɨ mbɔ̂n ze nɨ ka zɨ bɨrɨ nɔ mi i, ɨ we tɨ wɨ̀ ghɨ̀ tə fîŋ kaanɨ ənjìm ɨka we nɨ Əzwî əməd ə nàʼə̀.
49003017	Mə wɨə bə̀ kɔ̀ŋgɨ̀ə̀ ni ə ɨbenɨ ghɨ ni Kristo chub ɨŋga tə fîŋ fɔrɨ ni mbə̀ ghaʼ ə Ŋwiə̀ bə̀ ghaʼ mbə bɔŋgɔb. Mbə mɨ ghɨ əne, mbə bɨrɨ yeʼ ɨghabɨ əzed nɨ ɨghaŋ nyɨ ə si, bə̀ yeʼ ɨghabɨ ə nəb nɨ mbɨ bɔm ɨgun əchɨ.
49003018	Mə wɨə kɔ̀ŋgɨ̀ ə Ŋwiə̀ ni mbə̀nə mbɨ ə bə̂d Ŋwiə̀ mɨjìm berɨ ɨka nɨ kyerɨ ni Kristo ə ghaʼ əwən əndan.
49003019	Mə wɨə kɔ̀ŋgɨ̀ ə Ŋwiə̀ ni mbə̀ kyerɨ ni ɨchî nɨ Kristo ghaʼ əwən ə chè ɨchî nɨ tɨ̀ bə̂d kyerɨ. Mbə mɨ kàŋ kyerɨ ɨchî nɨ wɨ̀ ghaʼ əwən njɨ mbə mɨ̀chì bɨrɨ sɨ yeʼ ɨghabɨ mɨchî Ŋwiə̀.
49003020	À yɨə Ŋwìə̀ naʼ ɨka we nɨə fàʼ ɨŋga na. Məd we nɨ tɨ̀ wɨ̀ ghɨ̀ ɨnû nɨ nɔʼ chè mbe nɨ tɨ̀ rɨ̀ biirɨ, kɨ̀ mbe nɨ tɨ̀ kɔndɨ.
49003021	Tɨ̀ghə̀m rɨ bə̂d rɨ̀jìm te nɨ yeʼ ɨŋga ɨfetɨ bə̂d Kristo mbɨ ə bə̂d mbe nɨ yeʼ ənɨ ɨfɔtɨ mbɨ Kristo Yeso wumnɨ Ŋwiə̀ koŋ koŋ! À yɨ əne.
49004001	Mɔ̌, nɨ mə̀ yeʼ wə̀d ndəŋ ɨmbə̀ʼ ɨchî nɨ mɨə fàʼ əmbɨ Ə̀nùŋɨ̀sɨg, wɨə buʼ ɨbɔ ɨ nən ni mbə̀ chub ɨchî nɨ kuʼnɨ, nɨ yeʼ ɨchî we nɨ Ŋwiə̀ nyaʼa tɔŋ əwən ni mbə̀ chubɨ.
49004002	Mbə̀ swi ɨnyod bə̀ bɔtɨ ɨnyod. Mbə̀ yim fîŋ bə̀ chwiə ni mbə ghaʼ mbə bɔŋgɔb ɨchî nɨ mbə̀ə chì ɨnû mɔʼɔ mbe nɨ mbɨ ghɨ ənɨ ə nən.
49004003	Mbə ghɨ ɨnû jìm ɨmbə̀ʼ nuŋ ɨfɔtɨ we nɨ Əzwî ə nàʼ ənjìm əbɔrəbɔd ze nɨ kod əwən fɔtɨ.
49004004	Nyamnyod ze mɔʼ, Əzwî ə bə̀ ə mɔʼ. Ənû ze nɨ Ŋwiə̀ nyaʼa tɔŋ əwən ni mbə̀ nuŋ ɨkɔndɨ ɨ wòm mɨə bə̀ àmei ə mɔʼ.
49004005	Ə̀nùŋɨ̀sɨg we mɔʼ, ɨbenɨ we mɔʼ, ənû nɨ nɨŋ mɨnib ze ə mɔʼ.
49004006	Ŋwiə̀ mei we mɔʼ nɨ yeʼ Mbǎʼ ɨgwɨ mbi bə̂d mɨjìm. Məd wɨə tùmbɨ̀ə̀ mbi bə̂d mɨjìm. Məd wɨə fàʼə̀ mbi ɨ̀fàʼì ənjìm mbi bə̂d mɨjìm. Məd wɨ ɨŋga mbi bə̂d mɨjìm ənɨ Əzwî.
49004007	Àyɨə Kristo fə ghɨ̀ ɨ̀chɔ̀m ənɨ ə na, nàʼ ɨneʼe əmbɨ wə̀d mɔʼ mɔʼ ni wɨ̀ faʼ əŋgu àmei ɨchî nɨ wɨ̀ kəbɨ.
49004008	À yɨ əton nɨ mbɨ ŋwàʼnɨ̀ ɨŋga Ə̀ŋwàʼnɨ̀ ə Ŋwiə̀ ni, “Ənɨ wɨ̀ nyaʼa wo ɨkaŋ, wɨ̀ nyaʼa nɨŋ bə̂d mbe nɨ wɨ̀ nyaʼa gywɨ̀ wò mbɨ mɨ̀mə̌d. Wɨ̀ nyaʼa bə̀ nàʼ mɨneʼe əmbɨ ə bə̂d.”
49004009	Mbɨ kɨ mɨ ŋwàʼnɨ̀ ni, “Wɨ̀ nyaʼa wo ɨkaŋ,” əne yɨ mbɨ gha ni ye ə? Əne yɨ mbɨ gha ni wɨ̀ nyaʼa bə̀ swiʼi wò ɨŋga ɨsɨ mbe rɨ əton.
49004010	We nɨ nyaʼa swiʼi yɨə bə we nɨ nyaʼa wo chè rɨkaŋ rɨjìm. Wɨ̀ nyaʼa wò ɨmbə̀ʼ ghɨ ni ɨghɨjìm bɔŋ ə màànɨ̀.
49004011	À yɨə məd nyaʼa naʼ mɨneʼe əmbɨ ə bə̂d; wɨ̀ nyaʼa ghɨ̀ mbɨ mɔʼɔ ənɨ ə bə̂d tom, ghɨ̀ mbɨ mɔʼɔ ənɨ ə bə̂d ɨ̀kə̀n, ghɨ̀ mbɨ mɔʼɔ ənɨ ə bə̂d mbe nɨə jàŋ ɨkə̂n chɔ̀m, ghɨ̀ mbɨ mɔʼɔ ənɨ ə bə̂d nɨə nəŋgɨə bə̀ chwi ɨnû əmbɨ ə bə̂d Ŋwiə̀.
49004012	Wɨ̀ nyaʼa ghɨ əne, ɨ tekɨ bə̂d Ŋwiə̀ ni mbɨ faʼ ɨ bɔ, ɨmbə̀ʼ nyamnyod Kristo kwi
49004013	wò pè ənɨ mba mɨjìm bɨrɨ fɔtɨ sɨə wə̀d mɔʼ ənɨ a ɨbenɨ, bə jeŋgɨ kyerɨ Wan Ŋwìə̀, bə̀ kwi kuʼ sɨ ɨghabɨ ə Kristo.
49004014	Əne tɨ rɨ̀ yeʼ a ɨghabɨ ə bɔn kwa nɨə ben ɨnû jìm mbe nɨ bə̂d mɨghab ə chwi əmbɨ mɨ̀mə̌d. Bə̂d mɨghab mbɔ̂ mbɨə tiə mɨghab tambɨə bə̂d ɨmbə̀ʼ mbɨ febə.
49004015	Àyɨə ənɨ tɨə ghà rəsìʼ mbɨ ɨghaʼi, tɨ̀ berɨ kwi ənɨ mɨnə̂njɨ̀ jìm sɨ ɨghabɨ ə Kristo, nɨ yeʼ ətu.
49004016	À yɨ əton məd nɨ ɨsɨ ɨnyod jìm fɔtɨ ghɨ̀ nyamnyod mɔʼ. Tɨnyê tɨə ghɨ̀ ni ɨsɨ ɨnyod jìm fɔtɨ. Əsɨ ɨnyod ə mɔʼ ə mɨ yeʼə fàʼ ɨchî chɔ̀m, ɨghaʼi bɨrɨ ghɨ ni ɨnyod jìm sɨə kwiə wò ɨmbì.
49004017	Mə wɨə ghà ɨ nən kwàʼ rɨkǎ ənɨ ɨkum Ə̀nùŋɨ̀sɨg ni tɨ mbɨ rəbə chub ə ɨchî nɨ bə̂d mbe nɨ kaʼi mɨ̀Jû ə chubə. Tɨkɔndɨ tɨ mɨ̀mə̌d yɨ ətu ə̀kǒ.
49004018	Ɨ mbɨə kɨrɨ ɨŋga ɨzimɨ. Chəi mbɨ berɨ ənû ə mɔʼɔ ɨŋga ɨ̀tènɨ̀ we nɨ Ŋwìə̀ ə nàʼə̀, ɨmbə̀ʼ ɨghəm nɨ chəi ɨtu fîŋ mɨ̀mə̌d ben ni mbɨ kyerɨ ənû.
49004019	Chəi ətu mɨ̀mə̌d ə wɨrɨə nìrə̀. Mbɨ fə naʼ ə ɨnyod əmbɨ ɨnû rɨbɔ̀ŋ. Ɨ mbɨə bə̀ kə̀b nɨ ghɨ tɨkwɨrɨ ɨfabrɨ-ɨnû jìm.
49004020	Kaʼi ənû ze nɨ mbə̀ nyaʼa kwembɨ ɨmbə̀ʼ ə Kristo ə ze!
49004021	Mə kyerɨ ni mbə nyaʼa fə zu ɨmbə̀ʼ əməd. Mə bə̀ kyerɨ ni mbɨ nyaʼa bə̀ chwi ɨnû ɨ nən ɨmbə̀ʼ əməd nɨ yeʼ ɨnû rəsìʼ ɨmbə̀ʼ ə Yeso.
49004022	Mbɨ nyaʼa chwi ɨ nən ni mbə̀ waʼ nyamnyod ənun, əne yɨ ɨnû ənun mbe nɨ mbə̀ nyaʼə ghɨ̀ə̀. Ɨnû ənun mbe yɨ rɨfeenɨ rɨbɔ̀ŋ te nɨ nyaʼə tambɨ əwən bə̀ chəkɨ əwən.
49004023	Mbə saŋə ni Ŋwìə̀ ghɨ tə fîŋ bə̀ ghɨ̀ tə rɨkɔndɨ beŋ ənɨ rɨ fi,
49004024	bə̀ ghɨ̀ ni mbə̀ zɨ ɨnyod fi we nɨ mbɨ nyaʼa tekɨ ni wɨ̀ yeʼ ɨghabɨ ə Ŋwiə̀, ɨchî nɨ wɨə ghɨ̀ ɨnû rəsìʼ mbe nɨ kùʼnɨ̀, bə yeʼ mbe nɨ zeŋɨ.
49004025	Əne tɨ mbə ghàə̀ mɨghab: Wə̀d mɔʼ mɔʼ rəbɔʼ na gha àmei wi rəsìʼ əmbɨ mbi bɔŋgɔb, ɨmbə̀ʼ ɨghəm nɨ mba mɨ̀jìm yɨə sɨ ɨsɨ ɨnyod rɨ ənɨ ə nyamnyod mɔʼ.
49004026	Mbə mɨ sə ɨtəm, tɨ mbə ben ə ni ɨsə ɨtəm we ghɨ ni mbə̀ ghɨ ənû rɨbɔ̀ŋ. Tɨ mbə̀ ben ə ni nyùmə̀ nyɨ ɨkòb nɨ mbə̀ə kɨrɨ sə ɨtəm.
49004027	Tɨ mbə̀ tɔ naʼ ə əpan əmbɨ debɨ̀rə̀.
49004028	Tɨ wə̀d we nɨə jɨə rəbə jɨ i. Wɨ̀ kɔ faʼ ənɨ mbi ɨbɔ, berɨ ɨghɨ ɨchî nɨ kuʼnɨ, ɨmbə̀ʼ bɨ weerɨ bə̂d ɨkwaŋ.
49004029	Tɨ ɨŋgam rɨbɔ̀ŋ mɔʼɔ jwɨ i rɨŋga mbə mɨ̀chù. Mbə̀ gha àmei ɨnû mbe nɨ bɔŋɨ, nɨ tɨ̀ mbɨ weerɨ bə̂d ɨchî nɨ mbɨ kəbɨ. Ənû mbe nɨ mbə̀ə ghàə̀ berɨ ghɨ ni bə̂d mbe nɨə zuə zə ɨ̀chɔ̀m.
49004030	Tɨ mbə̀ ghɨ ə ni Əzwî ə Ŋwiə̀ ə Zeŋɨ ə kənə. Əzwî ə Zeŋɨ ze yɨ ənweenɨ nɨ chwi ni mbə yɨə bə̂d Ŋwiə̀ wò pè əni ze nɨ Ŋwìə̀ bɨrɨ choʼ mbə ɨtu.
49004031	Mbə̀ waʼ mɨŋgam jìm mbe nɨə tɔbə fîŋ rɨ bə̂d, waʼ ənû nɨ chɔb, waʼ ənû nɨ sə ɨtəm, waʼ ənû nɨ tàŋ, waʼ ənû nɨ ghambɨ wə̀d, bə̀ waʼ ənû nɨ ghɨ tɨkwɨrɨ ɨbə jìm.
49004032	Àyɨə mbə ghɨ ɨ̀chɔ̀m ənɨ mbə bɔŋgɔb, berɨ ɨbɔtɨ fîŋ bə̀ waʼ ɨnû rɨbɔ̀ŋ mbə bɔŋgɔb, ɨchî nɨ Ŋwiə̀ fə che ənjìm ə Kristo waʼ mba ɨnû rɨbɔ̀ŋ.
49005001	Mbə yɨə bɔn Ŋwiə̀ nɨ wɨ̀ ghaʼi kwàʼ rɨŋgəʼ, əne mbə̀ kywɨ ənywɨ nɨ yeʼ ɨghabɨ əməd.
49005002	Mbə̀ ghaʼ mbə bɔŋgɔb ɨchî nɨ Kristo ghaʼ əwa əne kwɨ ɨgwɨ mba ɨtu. Məd yɨ ɨghabɨ əghɨ ə̀fà nɨə nyùʼrɨ ɨfɔ chɔ̀m. Məd yɨə bə̀ ɨghabɨ ɨchəmnɨ nɨ mbɨə naʼ əmbɨ ə Ŋwiə̀.
49005003	Tɨ mbə̀ tɔ ghambɨ ə ɨmbə̀ʼ ənû nɨ ni məyi kɨ̀ mbaŋə̀ əbəŋ əbəŋ, ənû nɨ ghɨ ɨnyɔɔnɨ-ɨnû kɨ̀ ənû nɨ feenɨ ɨghɨ, ɨmbə̀ʼ ɨghəm nɨ chəi bə̂d Ŋwiə̀ berɨ ghɨ̀ tɨkwɨrɨ ɨnû tɔ̂.
49005004	Zɨ rɨka kuʼi ni mbə̀ gham əbɔb ɨŋgam, gham mɨŋgam əneŋ kɨ̀ bè gham mɨŋgam ə̀bènɨ̀, àyɨə mbə naʼ məben-əwe əmbɨ ə Ŋwiə̀ ɨmbə̀ʼ ɨnû mbe nɨ wɨ̀ ghɨ ənɨ ə nən.
49005005	Mbə kyerɨ ni chəi wə̀d we nɨə ni əyi kɨ̀ mbaŋə̀ əbəŋ əbəŋ, kɨ̀ we nɨə nyɔɔnɨə, kɨ̀ we nɨə feenɨ ɨghɨ (əne yɨə wə̀d nɨə wumnɨ mbɨ̀anèŋ) berɨ əghɨ ə mɔʼɔ nɨ wɨ̀ bɨrɨ jɨg ɨŋga ənû ɨfɔ̀n ə Kristo mbɨ ə Ŋwiə̀.
49005006	Tɨ mbə̀ ben ə ni wə̀d mɔʼɔ tambɨ əwən mbɨ mɨŋgam əko, ɨmbə̀ʼ ɨghəm nɨ à yɨ ɨmbə̀ʼ ɨnû mbɔ̂ nɨ ɨsə ɨtəm Ŋwiə̀ bɨrɨ yeʼe ɨgwɨ ə bə̂d mbe nɨə ghɨ̀ rɨ̀zuə̀.
49005007	Əne tɨ mbə̀ berɨ ə ənû ə mɔʼɔ nɨ ghɨ mbɨ tɨkwɨrɨ bə̂d tɔ̂.
49005008	À nyaʼa ənɨ ə nyùmə̀ mɔʼɔ, mbə mbɨə nyaʼa ɨŋga ɨsɨ firɨ, àyɨə rɨ̀nîn nɨ mbə̀ fə sɨə bə̂d Ə̀nùŋɨ̀sɨg, mbə mbɨ ɨŋga ɨzeŋɨ zeŋɨ. Əne mbə̀ chub ɨghabɨ ə bə̂d nɨ yeʼ ɨŋga ɨzeŋɨ zeŋɨ,
49005009	ɨmbə̀ʼ ɨghəm nɨ ɨzeŋɨ zeŋɨ mɨ yeʼə te ɨgun ə bə̂d, mbɨ bɨrɨ ghɨ ɨnû nɨ bɔŋɨ bə̀ kuʼnɨ bə̀ yeʼ mbɨ rəsìʼ.
49005010	Mbə̀ kywɨ ənywɨ kwembɨ ənû ze nɨ bɔŋ əmbɨ Ə̀nùŋɨ̀sɨg ɨmbə̀ʼ sɨə ghɨ̀ə̀.
49005011	Tɨ mbə zɨ ə ɨbɔ ɨŋga ɨnû əko mɔʼɔ mbe nɨ bə̂d ə ghɨ̀ ɨŋga ɨsɨ firɨ, àyɨə mbə̀ du ɨnû mbe əsaŋ ni bə̂d zə.
49005012	À yɨ tɨ̀nìd ətu ɨ be ghà ɨmbə̀ʼ ɨnû mbe nɨ bə̂d mbe ə ghɨ̀ ənə̀mə.
49005013	Bə̂d bɨrɨ zə ɨghɨjìm ənɨ ɨzeŋɨ zeŋɨ te du ɨghɨ mbe əsaŋ,
49005014	ɨmbə̀ʼ ɨghəm nɨ ɨghɨjìm mbe nɨ bə̂d ə zəə yɨ mbe nɨ ɨzeŋɨ zeŋɨ ə te ɨgun. À yɨ əton nɨ mbɨ ŋwaʼnɨ ni, “Àwɔ̀ nɨə gwenə, nɔʼ rɨ əŋgwenɨ zwemə, əne ɨzeŋɨ zeŋɨ Kristo bɨrɨ te ɨgwɨ ne.”
49005015	Əne mbə we ɨchî nɨ mbə̀ə chubə. Tɨ mbə̀ chub ə ɨghabɨ ɨneŋ. Mbə̀ chub ɨghabɨ ə bə̂d ɨwe.
49005016	Tɨ mbə ben ə ni əpan ə mɔʼɔ ze nɨ mbə berɨ nɨ ghɨ ɨnû nɨ kuʼnɨ ə chè ətu ə̀kǒ, ɨmbə̀ʼ ɨghəm nɨ bə̂d mbɨə ghɨ̀ ɨnû rɨbɔ̀ŋ nɔnɔʼ ənɨ ə nyùmə̀ wɔ̂.
49005017	Əne tɨ mbə̀ ghɨ ə ɨghabɨ ɨneŋ, àyɨə mbə̀ kywɨ ənywɨ nɨ kyerɨ ənû ze nɨ Ə̀nùŋɨ̀sɨg kəbɨ.
49005018	Tɨ mbə̀ nɔ ə mɨnoʼ be, ɨmbə̀ʼ ɨghəm nɨ mbə mɨ nɔ be, mbə bɨrɨ ghɨ ɨnû mbe nɨ bɨrɨ chəkɨ əwən. Mbə̀ saŋə yeʼ ni Əzwî ə Zeŋɨ ə swi ɨŋga nən.
49005019	Mbə̀ kwerɨ mɨkyî əkaʼ nən ənɨ mɨ̀sâm, kwerɨ mɨkyî nɨ yiirɨ ə Ŋwiə̀ bə̀ kwerɨ mɨkyî nɨ nɔʼ rɨ əmbɨ Əzwî. Mbə̀ kwerɨ mɨkyî yiirɨ Ə̀nùŋɨ̀sɨg ɨŋga tə fîŋ.
49005020	Mbə̀ kɨə nàʼ məben-əwe əmbɨ ə Ŋwiə̀ nɨ yeʼ Mbǎʼ. Mbə̀ kɨə ghɨ̀ əne ənɨ mɨ̀nyùmə̀ jìm bə̀ fɔrɨ ɨmbə̀ʼ ɨghɨjìm. Mbə̀ ghɨ əne ənɨ ɨkum a Ə̀nùŋɨ̀sɨg Yeso Kristo.
49005021	Mbə zuunɨ ə mbənə mbənə ɨmbə̀ʼ chwi ni mbə̀ mbɨə wumnɨ ə Kristo.
49005022	Məyi, mbə̀ zuunɨ mbə mɨnom ɨchî nɨ mbə̀ə zuunɨ Ə̀nùŋɨ̀sɨg,
49005023	ɨmbə̀ʼ ɨghəm nɨ ɨnom yɨ ətu ɨgwɨ i wi, ɨchî nɨ Kristo yeʼ ətu ɨgwɨ ɨfetɨ bə̂d Kristo. Ɨfetɨ we yɨə nyamnyod məd nɨ wɨ̀ chɨ rəŋgəʼ.
49005024	Ɨchî nɨ ɨfetɨ bə̂d Kristo ə zuunɨ ə Kristo, əne bə, məyi berɨ zuunɨ mbə mɨnom ənɨ ɨnû jìm.
49005025	Mɨnom, mbə̀ ghaʼ mbə məyi ɨchî nɨ Kristo ghaʼ ɨfetɨ bə̂d ɨməd. Wɨ̀ nyaʼa kwɨ ɨgwɨ ətu ɨfetɨ we,
49005026	ɨmbə̀ʼ ɨfetɨ we chub ɨzeŋɨ zeŋɨ ɨchî nɨ wɨ̀ nyaʼa so ənɨ mɨnib bə̀ sò ənɨ ɨŋgam Ŋwiə̀.
49005027	Wɨ̀ nyaʼa ghɨ əne ɨmbə̀ʼ nuŋ ɨfetɨ we ənɨ i ɨfě, nɨ wɨ̀ fə yèʼɨ wɨ bɔŋ, nɨ chəi rɨfiŋ ɨgun, nɨ chəi ɨfě nyɔpɨ, nɨ chəi ənɔʼɔ kɨ̀ əghɨ ə mɔʼɔ ɨghabɨ əze ɨgun, ɨmbə̀ʼ ɨfetɨ we chub ɨzeŋɨ zeŋɨ nɨ chəi əghəm ɨgun.
49005028	Əndəŋ əndəŋ, mɨnom berɨ ghaʼ mbə məyi ɨchî nɨ mbɨ ghaʼ tə nyamnyod. Mbaŋə̀ ze nɨ ghaʼ i ɨwi ə bə̀ ghaʼ i ɨnyod.
49005029	Chəi wə̀d mɔʼɔ kweʼ bàn i ɨnyod. Ɨ wɨə jə ɨnyod we bə̀ nəŋgɨə kwàʼ ɨchî chɔ̀m, ɨchî nɨ Kristo ə ghɨ̀ əmbɨ ɨfetɨ bə̂d ɨməd.
49005030	Tɨ̀ yɨə ɨsɨ ɨnyod rɨ ənɨ ə nyamnyod məd.
49005031	Ə zɨ ɨŋga Ə̀ŋwàʼnɨ̀ ə Ŋwiə̀ ni, “À yɨ əton nɨ mbaŋə̀ bɨrɨ saŋ i mbǎʼ mbɨ i nɨŋ wo fɔtɨ mbɨ i ɨwi, mɨ̀mə̌d mbe mɨbe sɨə nyamnyod mɔʼ.”
49005032	Əzɔ̂ yɨ ənû ə kyeŋ nɨ yeʼ ənə̀mə nɨ mə̀ kyerɨ ni ə zɨə berɨ ənû nɨ ghɨ mbɨ Kristo fɔrɨ mbɨ ɨfetɨ bə̂d Kristo.
49005033	Əne mbaŋə̀ mɔʼ mɔʼ rəbɔʼ nən ghaʼ i ɨwi ɨchî nɨ wɨ̀ ghaʼ i ɨnyod. Əyi berɨ bɨ wumnɨ i nom.
49006001	Bɔn, mbə zuunɨ mbə mɨ̀mbǎʼ mbɨ mbə mɨ̀nɨ̌ŋ ɨmbə̀ʼ ɨghəm nɨ mbə̀ yeʼ ənɨ ɨfɔtɨ mbɨ Ə̀nùŋɨ̀sɨg. Ə ze yɨ ənû nɨ kuʼ ni mbə̀ ghɨ ə.
49006002	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Wumnɨ e mbǎʼ mbɨ e nɨ̌ŋ.” Wɔ̂ yɨ ɨkə rɨtu nɨ nwi mbɨ ənû nɨ Ŋwìə̀ kàʼi.
49006003	“Wumnɨ mɨ̀mə̌d ɨmbə̀ʼ mbe ɨnû yen ɨchî chɔ̀m, à chubɨ tàndɨ̀ ɨgwɨ ə si.”
49006004	Mɨ̀mbǎʼ, tɨ mbə̀ ghɨ ə ɨnû mbe nɨ bɨrɨ ghɨ̀ ni mbə bɔn sə ɨtəm, àyɨə mbə dandɨ mɨ̀mə̌d bə̀ ghɨ ni mbɨ kwi əton rɨkə Ə̀nùŋɨ̀sɨg.
49006005	Ɨ̀bòʼò, mbə̀ zuunɨ mbə mɨ̀mbǎʼ ə̀fàʼì mbe rɨ ɨgwɨ ə si. Mbə̀ gundɨ ə si əmbɨ mɨ̀mə̌d bə̀ wumnɨ mɨ̀mə̌d. Mbə̀ ghɨ əne ənɨ ə fîŋ nɨ zeŋɨ ɨghabɨ ni mbə mbɨə wumnɨ ə yeʼ ə Kristo.
49006006	Mbə ghɨ əne, ka àmei ənɨ mbɨə nèŋ əwən, kɨ̀ ni mbɨ ghaʼ ə̀fàʼì ze nɨ mbə̀ə fàʼə̀. Mbə̀ faʼ ənɨ tə fîŋ rɨjìm ɨghabɨ ni mbə̀ yɨ ɨ̀bòʼò Kristo, nɨə ghɨ̀ ɨnû mbe nɨ Ŋwiə̀ kəbɨ.
49006007	Mbə faʼ ənɨ ə fîŋ chɔ̀m ɨghabɨ ni mbə mbɨə fàʼ yeʼ əmbɨ Ə̀nùŋɨ̀sɨg, kaʼi əmbɨ ə bə̂d.
49006008	Mbə kyerɨ ni tɨ mɨ ghɨ̀ ɨ̀chɔ̀m mɔʼɔ, Ə̀nùŋɨ̀sɨg bɨrɨ chɔʼ a ə̀fàʼì, kɨ̀ tɨ kɨ ɨ̀bòʼò kɨ̀ bə̂d nɨ yeʼ ənɨ ə ɨghəm.
49006009	Mɨ̀mbǎʼ ə̀fàʼì, mbə bə ghɨ̀ əndəŋ əndəŋ mbɨ mbə ɨ̀bòʼò. Tɨ mbə̀ kaʼ ə ni mbə bɨrɨ chə mɨ̀mə̌d. Mbə kyerɨ ni mbə̀n mɨjìm ə berɨ Mbǎʼ ə̀fàʼì mɔʼ nɨ yeʼ ɨkaŋ. Chəi məd ə ghɨ̀ ɨghə.
49006010	Ənû ze nɨ mə bɨrɨ sɨ nwìə̀ gha ɨ nən yɨ ni: Mbə̀ chub ənɨ ɨfɔtɨ mbɨ Ə̀nùŋɨ̀sɨg ɨmbə̀ʼ ɨkǎ məd we nɨ che ɨka jìm we tɨ̀ wɨ ghɨ̀ tə fîŋ kàànɨ̀.
49006011	Mbə̀ zɨ ɨghɨ bid Ŋwiə̀ ɨmbə̀ʼ mbə berɨ ɨkǎ təm kən ə ɨnyod tɨ ənɨ mɨnaŋ debɨ̀rə̀,
49006012	ɨmbə̀ʼ ɨghəm nɨ chəi tɨə zɔ̀ŋə̀ mbɨə bə̂d pə̀n nɨ yeʼ bə̂d mɨ̀sɔŋɨchù. Tɨ̀ wɨə zɔ̀ŋə̀ yeʼ ɨzwî ka ka mbe nɨ yeʼ ɨkaŋ mbɨ mɨfɔ̂n mɨ̀mə̌d. Tɨ̀ wɨə zɔ̀ŋ ɨzwî ka ka mbe nɨ yeʼ ɨŋga ɨsɨ firɨ mbɔ̂ nɨ yeʼ ɨŋga ɨsɨg rɨ̀nîn. Tɨ̀ wɨə bə̀ zɔ̀ŋ ɨzwî rɨbɔ̀ŋ mbe nɨ yeʼ ɨŋga ɨfə.
49006013	Əne mbə̀ zɨ ɨghɨ bid Ŋwiə̀ jìm ɨmbə̀ʼ əni rɨbɔ̀ŋ ze ə mɨ yeʼe, mbə təm kàànɨ̀. Mbə̀ nɨə fə ghɨ ɨnû jìm, mbə kɨrɨ təm kàànɨ̀.
49006014	Əne mbə̀ təm kàànɨ̀, kod ɨnû rəsìʼ ənɨ ə ɨkyerɨ ɨghabɨ ni à yɨ ɨ̀kɔ̀bɨ̀. Mbə̀ zɨ ənû nɨ təm kùʼnɨ̀ ɨghabɨ ni à yɨə parɨwa ətənɨ.
49006015	Mbə̀ tekɨ ɨnyod gha ɨkə̂n chɔ̀m we nɨə ghɨ̀ ni bə̂d chub ənɨ əbɔrəbɔd àmei ɨchî nɨ bə̂d mbe nɨə tekɨ ɨnyod ɨ wo zɔ̀ŋ ə zɨ ɨtabɨ ənɨ mbə ɨwu.
49006016	Ɨ yi əbɔʼ ɨnû mbɔ̂ jìm, mbə̀ nɨŋ ɨchî nɨ mbə̀ nuŋ fîŋ ɨgun ə Kristo ɨghabɨ ni à yɨ ə̀gùʼ ə bid nɨ mbə mbe tɨ̀ mbə nɨŋ nimnɨ ɨwid we nɨə berɨə tɨ ənɨ ə kyed te nɨ wə̀d rɨ̀bɔ̀ŋ tumɨ.
49006017	Mbə̀ nɨŋ ɨchî nɨ Ŋwiə̀ fə chɨ̀ əwən rəŋgəʼ ɨghabɨ ni à yɨ ɨdəm ətənɨ nɨ kən ətu. Mbə̀ bə̀ nɨŋ ɨŋgam Ŋwìə̀ ɨghabɨ ni à yɨ ɨbi bid nɨ Əzwî ə nàʼə̀.
49006018	Mbə̀ kɔŋgɨ ə Ŋwiə̀ ənɨ mɨ̀nyùmə̀ jìm bə̀ fɔrɨ ənɨ mbə̀ə ghɨ̀ ɨnû jìm. Mbə̀ ghɨ əne ɨchî nɨ Əzwî ə naʼ ɨka ɨ nən. Əne mbə̀ chub ɨkyèʼe. Tɨ mbə̀ bɔd ə nɨ kɔŋgɨ ə Ŋwiə̀ ɨgwɨ ə bə̂d məd mɨjìm.
49006019	Mbə̀ kɔŋgɨ ə Ŋwiə̀ ɨgwɨ num bə, ni Ŋwìə̀ naʼ ɨŋgam ɨ num ənɨ mɨə ghàmə̀, ɨmbə̀ʼ mə̀ ghàm mbɨ fîŋ nɨ kaanɨ əne ghɨ̀ bə̂d kyerɨ ənû ze nɨ yeʼ ənə̀mə ɨmbə̀ʼ ɨkə̂n chɔ̀m.
49006020	Mə wɨ ə nəb ndəŋ ɨmbə̀ʼ ɨghəm nɨ mə̀ təm ənɨ ɨkum Yeso Kristo. Mbə̀ kɔŋgɨ ə Ŋwiə̀ ni mə̀ gha ɨkə̂n we mbɨ fîŋ nɨ kǎ, ɨchî nɨ mə̀ kaŋ berɨ nɨ ghàm.
49006021	Taikikùs, nɨ yeʼ aŋgɔb nɨ mə̀ ghaʼi kwàʼ rɨŋgəʼ, nɨ bə yeʼ wə̀d nɨə fàʼ əmbɨ Ə̀nùŋɨ̀sɨg ənɨ i fîŋ jìm, bɨrɨ gha ɨnû jìm ɨmbə̀ʼ əmɨ ɨ nən ɨmbə̀ʼ mbə̀ kyerɨ ɨchî nɨ mə yeʼə bə̀ kyerɨ əghɨ ze nɨ mɨə ghɨ̀ə̀.
49006022	Mə wɨə tom əməd əsɨ nən ɨmbə̀ʼ ənû zɔ̂ ni mbə̀ kyerɨ ɨchî nɨ tɨ̀ yeʼə. Mə wɨə bə̀ tom əməd ni wɨ̀ timbɨ əwən.
49006023	Ŋwiə̀ Mbǎʼ, mbɨ Ə̀nùŋɨ̀sɨg Yeso Kristo naʼ əbɔrəbɔd, nàʼ ɨghaʼi bə̀ nàʼ ɨbenɨ əmbɨ ə bɔŋgɔb mɨjìm.
49006024	Ŋwìə̀ ghɨ ɨ̀chɔ̀m ənɨ ə bə̂d mɨjìm mbe nɨ ghaʼ a Ə̀nùŋɨ̀sɨg Yeso Kristo mbɨ ɨkwɨ ɨghaʼi we nɨ ka wɨ bɨrɨ nɔ mi i.
50001001	À yɨə mɔ̌ Pɔ̂l mbɨ Timotì, nɨ tɨ̀ yeʼ bə̂d ə̀fàʼì Kristo Yeso, ŋwaʼnɨ ə̀ŋwàʼnɨ̀ zɔ̂. Tɨ̀ wɨə ŋwàʼnɨ̀ əmbɨ mbə̀n bə̂d Ŋwiə̀ mɨ̀jìm mbe nɨ yeʼ ə Filipì, nɨ yeʼ ənɨ ɨfɔtɨ mbɨ Kristo. Tɨ̀ wɨə ŋwàʼnɨ̀ əmbɨ mbə̀n mbe nɨ yeʼ ɨtu nɨə chà ɨfetɨ bə̂d Kristo. Tɨ̀ wɨə bə̀ ŋwàʼnɨ̀ əmbɨ mbə̀n mbe nɨə wèèrɨ̀ mɨ̀mə̌d.
50001002	Ŋwìə̀ a Mbǎʼ mbɨ Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən.
50001003	Mə wɨə nàʼ məben-əwe əmbɨ mɨ Ŋwìə̀ ənɨ mɨ̀nyùmə̀ jìm mbe nɨ mə kɔndɨ əwən.
50001004	Ənɨ mɨ̀nyùmə̀ jìm mbe nɨ mɨə kɔ̀ŋgɨ̀ ə Ŋwiə̀ ɨmbə̀ʼ mbə̀n mɨjìm, mə̀ wɨə kɔ̀ŋgɨ̀ə̀ mbɨ ɨghaʼi ɨŋga mɨ fîŋ,
50001005	ɨmbə̀ʼ ɨghəm nɨ mbə mbɨə wèèrɨ̀ əmɨ nɨ jaŋ ɨkə̂n chɔ̀m ɨmbə̀ʼ ə Kristo. Mbə nyaʼa kɔ ghɨ əne tɨ ənɨ mbə̀ nyaʼa zu ɨkə̂n chɔ̀m we benɨ. Mbə mbɨə bə̀ kɨrɨ ghɨ əne yeʼe pè rɨ̀nîn.
50001006	Mə kàŋ kyerɨ ni Ŋwìə̀ we nɨ nyaʼa kɔ ə̀fàʼì ə chɔ̀m zɔ̂ ɨŋga nən bɨrɨ chè ɨmbì mbɨ əzɨ əwən wò pè əni ze nɨ Kristo Yeso bɨrɨ wɨrɨ yeʼe.
50001007	Zɨə kàŋ kùʼ ni mə̀ kɔndɨ əne ɨmbə̀ʼ mbə̀n mɨjìm, ɨmbə̀ʼ ɨghəm nɨ mə kàŋ ghaʼ əwən əku. Ŋwìə̀ wɨə ghɨ̀ ɨ̀chɔ̀m ənɨ mba mɨjìm ɨchî nɨ tɨə fàʼ ɨ bɔ. Ɨ wɨə ghɨ̀ əne ənɨ mə̀ yeʼ ə nəb ndəŋ, ənɨ mɨə ghà ni ɨkə̂n chɔ̀m yɨ ənû rəsìʼ kaʼi mɨghab bə̀ fɔrɨ ənɨ mə nyaʼə ghɨ̀ə̀ ni bə̂d ben ɨnû mbe nɨ yeʼ ɨŋga ɨkə̂n chɔ̀m.
50001008	Ŋwìə̀ ə kyerɨ ni mə ghaʼ əwən fɔrɨ ni mə wɨə bə̀ kàŋə̀ kəb nɨ zə mbə̀n mɨjìm. Mə wɨə ghɨ əne àmei ɨchî nɨ Kristo Yeso ziə ghaʼ əwən.
50001009	Mə wɨə kɔ̀ŋgɨ̀ ə Ŋwiə̀ ni mbə̀ ghaʼ mbə bɔŋgɔb wò ɨmbì. Mə wɨə bə̀ kɔ̀ŋgɨ̀ə̀ ni mbə̀ kyerɨ rəsìʼ ɨmbə̀ʼ ə Ŋwiə̀ bə̀ kyerɨ ɨkwepɨ rəbɔʼ ɨnû chɔ̀m mbɨ ɨnû rɨbɔ̀ŋ,
50001010	ɨmbə̀ʼ mbə̀ chɔʼ əze nɨ jeŋgɨ bɔ̀ŋ. Mbə mɨ ghɨ̀ əne, mbə bɨrɨ chub ɨzeŋɨ zeŋɨ fɔrɨ ni chəi bə̂d bɨrɨ gha ɨnû rɨbɔ̀ŋ ɨmbə̀ʼ əwən əni ze nɨ Kristo bɨrɨ wɨrɨ yeʼe.
50001011	Àmei Yeso Kristo we tɨ wɨ̀ ghɨ̀ ni mbə̀ ghɨ ɨnû ɨchî nɨ kuʼnɨ, ɨmbə̀ʼ bə̂d wumnɨ ə Ŋwiə̀ bə̀ yiirɨ əməd.
50001012	Mbɨ bɔŋgɔb, mə kə̀b ni mbə̀ kyerɨ ni ənû ze nɨ nyaʼa ghɨ ənɨ ə num ə nyaʼa wèèrɨ̀ nɨ ghɨ̀ ni ɨkə̂n chɔ̀m wo ɨmbì.
50001013	Zɨə nyaʼa ghɨ̀ ni mɨ̀sɔgyɨ̀ mɨjìm mbe nɨ nyaʼə nəŋgɨ ə tɔʼ mbɨə bə̂d cherə mɨjìm kyerɨ ni mə wɨ ə nəb ndəŋ ɨmbə̀ʼ ɨchî nɨ mɨə ghà ɨkə̂n chɔ̀m ɨmbə̀ʼ ə Kristo.
50001014	Ɨchî nɨ mə yeʼ ə nəb ndəŋ ə fə ghɨ̀ ni bɔŋgɔb nɔnɔʼ rəbɔʼ mbe nɨ ben ə Kristo jeŋgɨ ghà ɨŋgam Ŋwiə̀ ənɨ ə fîŋ nɨ kǎ fɔrɨ ənɨ chəi mbɨə bə̀ bɔ ə.
50001015	À yɨ rəsìʼ ni bə̂d mɔʼɔ mbɨə ghà ɨkə̂n chɔ̀m ɨmbə̀ʼ ə Kristo ənjìm ə̀dìì bə̀ fɔrɨ ənjìm əwindɨ, àyɨə mbɨ mɔʼɔ mbɨə ghàə̀ mbɨə fîŋ chɔ̀m.
50001016	Mbe nɨə ghàə̀ mbɨ ə fîŋ chɔ̀m mbɨə ghɨ̀ əne mbɨ ɨghaʼi, ɨmbə̀ʼ ɨghəm nɨ mbɨ kyerɨ ni mə wɨ̀ əgha ɨmbə̀ʼ ɨchî nɨ Ŋwìə̀ naʼ ə̀fàʼì ɨ num ni mə̀ chwi ni ɨkə̂n chɔ̀m yɨ ənû rəsìʼ kaʼi mɨghab.
50001017	Chəi bə̂d mbe nɨə ghɨ̀ ə̀dìì ə ghà ɨkə̂n chɔ̀m mbɨ ə fîŋ nɨ zeŋɨ. Ɨ mbɨə ghàə̀ yeʼ ɨmbə̀ʼ ɨghəm nɨ mbɨ kəb ni bə̂d mɨ̀nɔnɔʼ beenɨ əbɔʼ mɨ̀mə̌d. Ɨ mbɨə kɔndɨə ni ɨnû mbe nɨ mbɨə ghɨ̀ə̀ bɨrɨ ghɨ mə̀ jeŋgɨ nyɨ ŋgəʼ ɨchî nɨ mə̀ yeʼ ə nəb ndəŋ.
50001018	Ka əze yɨ i ənû ə mɔʼɔ! Ənû ə kyeŋ nɨ yeʼ əŋgu yɨ ni ənɨ mɨnə̂njɨ̀ jìm, kɨ̀ à kɨ mbɨ ə fîŋ chɔ̀m kɨ̀ mbɨ ə fîŋ rɨbɔ̀ŋ, mə wɨə ghaʼə ni ɨ mbɨə ghà ɨkə̂n chɔ̀m ɨmbə̀ʼ ə Kristo.
50001019	Mə wɨə ghaʼ ɨmbə̀ʼ ɨghəm nɨ mə̀ kyerɨ ni ənjìm ə̀kɔ̀ŋgɨ̀ ze nɨ mbən ə kɔ̀ŋgɨ̀ə̀ bə̀ fɔrɨ ənjìm ə̀wèèrɨ̀ ze nɨə nɔʼ rɨ əmbɨ Əzwî ə Yeso Kristo, Ŋwiə̀ bɨrɨ chɨ əmɨ rəŋgəʼ koŋ.
50001020	Ənû nɨ mə kàŋ kə̀b bə̀ kyerɨ ni zɨə bɨrɨ jwɨ ənɨ ənû ze nɨ mə̀ fə bə̀ nùŋ mɨ ɨkɔndɨ ɨ wòm yɨ ni chəi mɨ ətu ə bɨrɨ nɔ nìd ɨmbə̀ʼ ənû ze nɨ mɨə ghɨ̀ə̀. Àyɨə ənɨ mɨ̀nyùmə̀ jìm, màànɨ̀ rɨ̀nîn, mə berɨ ɨka fîŋ ɨmbə̀ʼ wumnɨ ə Kristo mbɨ mɨ ɨ̀tènɨ̀ jìm, kɨ̀ à kɨ ənɨ mə̀ yeʼ ɨkǎ kɨ̀ ənɨ mə̀ fə kwɨ,
50001021	ɨmbə̀ʼ ɨghəm nɨ mə mɨ yeʼ ɨkǎ, à yɨ ɨmbə̀ʼ wumnɨ ə Kristo mə mɨ kwɨ, əze ə bɔŋɨ chè.
50001022	Mə mɨ chɔʼ nɨ chub ɨkǎ, mə bɨrɨ wò ɨmbì ghɨ̀ ɨnû cherə nɨ kaanɨ. Àyɨə əbà ze nɨ mə bɨrɨ chɔʼ, chəi mə kɨrɨ kyerɨ.
50001023	Ɨnû mbɔ̂ be mbɨ ɨgwɨ num. Zɨə kàŋ se nɨ chɔʼ əzɨ ə fibɨ̀. Ənû nɨ mə̀ kaŋ kə̀b yɨ ni mə̀ saŋ ɨsɨg wɔ̂ wò chubɨ mbɨ Kristo. Əze yɨ ənû nɨ bɔŋɨ chè.
50001024	Àyɨə zɨə bɔ̀ŋ ni mə̀ chub ɨkǎ ɨmbə̀ʼ weerɨ əwən.
50001025	Mə kyerɨ ni ənû zɔ̂ yɨ ənû rəsìʼ. Mə bə̀ kyerɨ ni mə bɨrɨ chub ɨkǎ ɨmbə̀ʼ wò ɨmbì wèèrɨ̀ mbə̀n mɨjìm, ɨmbə̀ʼ ɨghaʼi swi ɨŋga tə fîŋ ɨchî nɨ mbə̀ ben ə Kristo,
50001026	ɨmbə̀ʼ ənɨ mə wɨrɨ yeʼe əsɨ nən, mbə bɨrɨ kaŋ berɨ əton nɨ wumnɨ ə Kristo Yeso ɨmbə̀ʼ ənû ze nɨ wɨ̀ che ənɨ mɨ njìm ghɨ̀.
50001027	Kɨ̀ à kɨ ənû ə ye ə, mbə mɨchî berɨ kùʼnɨ̀ mbɨ ɨchî nɨ ɨkə̂n chɔ̀m ɨmbə̀ʼ ə Kristo chwi, ɨmbə̀ʼ zɨə mɨ chwi ni mə yeʼe zə əwən kɨ̀ ni tɨ mə̀ yeʼe əmɨ, mə bɨrɨ zu ni mbə fə təm kàànɨ̀ mbɨ ə fîŋ mɔʼ fɔrɨ mbɨ ɨkɔndɨ mɔʼ, bə̀ zu ni mbə mbɨə kywɨ ənywɨ ɨnɔ̂n ɨ zə ni bə̂d nuŋ fîŋ ɨgun Kristo ɨchî nɨ ɨkə̂n chɔ̀m chwiə.
50001028	Tɨ mbə̀ bɔ ə mbə bə̂d pə̀n. Əzɔ̂ ə bɨrɨ chwi əmbɨ mɨ̀mə̌d ni mbɨ bɨrɨ nim, àyɨə mbə bɨrɨ jwɨ rəŋgəʼ. Ŋwìə̀ fə ghà ni zɨə bɨrɨ yeʼ əne.
50001029	Ŋwìə̀ fə nàʼ əpan ɨ nən ni mbə̀ faʼ əmbɨ Kristo, ka àmei nɨ ben əməd, à yɨ bə̀ nɨ zə ŋgəʼ ɨmbə̀ʼ əməd.
50001030	Mbə mbɨə zɔ̀ŋə̀ tɨ̀nîn mbɨ ə bə̂d pə̀n àmei ɨchî nɨ mə̀ nyaʼə bə̀ zɔ̀ŋə̀. Mbə̀ mbɨə zuə ni mə wɨə bə̀ kɨrɨ zɔŋə̀.
50002001	Ɨchî nɨ mbə̀ yeʼ ənɨ ɨfɔtɨ mbɨ Kristo zɨə tìmbɨ̀ əwən. Ɨchî nɨ wɨ̀ ghaʼ əwən wɨə nəərɨ əwən. Mbə mbɨ ənɨ ɨfɔtɨ mbɨ Əzwî ə Ŋwìə̀. Mbə mbɨə ghɨ̀ ɨ̀chɔ̀m ənɨ mbə bɔŋgɔb. Mbɨ mbɨə kə̀n ənɨ wə̀d mɔʼɔ we rəbɔʼ nən nɨə zəə ŋgəʼ.
50002002	Əne mbə̀ ghɨ ni ɨghaʼi swi ɨŋga mɨ fîŋ ɨchî nɨ mbə̀ə nuŋ rɨkɔndɨ ənɨ wɨ mɔʼ, ɨchî nɨ mbə̀ə ghaʼə mbə bɔŋgɔb, ɨchî nɨ mbə̀ə ghɨ̀ ɨnû ənɨ mbɨ mɔʼ mbɨ ɨchî nɨ mbə̀ə kɔndɨ ənû ə mɔʼ.
50002003	Tɨ mbə̀ ghɨ ə ɨghabɨ ni àmei mbə̀nə berɨ ɨghɨ. Tɨ mbə̀ bɨ ghɨ ə ɨnû nɨ chwi ni mbə mbɨə nɔ̀ ɨnyod, àyɨə mbə swi ɨnyod kɔndɨ ni bə̂d cherə ə chè əwən.
50002004	Tɨ mbə̀ neŋ ə àmei ɨnû mbe nɨ de əwən. Mbə̀ neŋə mbɨ mbe nɨ de bə̂d cherə.
50002005	Mbə̀ ghɨ ɨnû ɨchî nɨ Kristo Yeso nyaʼə ghɨ̀ə̀.
50002006	Wɨ̀ nyaʼa berɨ mɨchî Ŋwiə̀, àyɨə chəi wɨ̀ nyaʼa kəb chwi ni tə wɨ əndəŋ əndəŋ mbɨ ə Ŋwiə̀.
50002007	Wɨ̀ nyaʼa saŋ i ɨkyěŋ, swi i ɨnyod ənɨ ə̀bòʼò. Mbɨ nyaʼa gywɨ əməd ɨchî nɨ mbɨə gywɨə bə̂d mɨ̀sɔŋɨchù. Wɨ̀ nyaʼa yeʼe ɨghabɨ ə wə̀d mɨ̀sɔŋɨchù, əne bə̂d nyaʼa zə əməd.
50002008	Ɨchî nɨ wɨ̀ yɨə nyaʼə wə̀d mɨ̀sɔŋɨchù əne, wɨ̀ nyaʼa swi i ɨnyod, zuunɨ wò pè ənɨ wɨ̀ nyaʼa benɨ nɨ kwɨ. Wɨ̀ nyaʼa kwɨ əzed ə baʼnɨ.
50002009	Əne Ŋwìə̀ fə nɔ̀ əməd nùŋ əsɨ ze nɨ che ɨsɨ jìm. Wɨ̀ fə bə̀ nàʼ ɨkum ɨ bɔ nɨ che tɨkum rɨjìm.
50002010	Wə̀d mɔʼɔ mɨ tɔŋ ɨkum Yeso, bə̂d mɨ̀jìm ɨkaŋ, ɨgwɨ ə si, mbɨ əton ə si bɨrɨ chìndɨ̀ ɨtu ɨnywɨ ə si.
50002011	Wə̀d jìm bɨrɨ ben əsaŋ əsaŋ ni Yeso Kristo yɨ Ə̀nùŋɨ̀sɨg, ɨmbə̀ʼ bə̂d mɨ̀jìm wumnɨ ə Ŋwìə̀ Mbǎʼ.
50002012	Mbɨ bɔŋgɔb nɨ mə̀ ghaʼi kwàʼ rɨŋgəʼ, ɨchî nɨ mbə̀ nyaʼə zuunɨ ə Ŋwiə̀ ɨghəm jìm ənɨ mə̀ nyaʼa mbɨ nən, əne tɨ̀nîn nɨ chəi əmɨ mbɨ nən, mbə̀ jeŋgɨ zuunɨ əməd. Ŋwiə̀ fə chɨ̀ əwən rəŋgəʼ, əne mbə̀ kywɨ ənywɨ màànɨ̀ ɨchî nɨ wɨ̀ chɨ̀ əwən rəŋgəʼ ɨchî nɨ mbə̀ə bɔ əməd bə̀ wumnɨ əməd.
50002013	Mbə̀ kyerɨ ə ni Ŋwìə̀ wɨə fàʼ ɨŋga nən ɨ ghɨ ni mbə̀ ghɨ ɨnû chɔ̀m mbe nɨ wɨ̀ kəbɨ, mbɨ ni mbə̀ ghaʼ nɨ ghɨ ɨnû mbe.
50002014	Mbə ghɨ ɨnû jìm nɨ chəi mbə̀ə ghàmbɨ̀ə̀ kɨ̀ nɨ mbə̀ə tàŋə̀,
50002015	ɨmbə̀ʼ tɨ bə̂d gha ə ɨnû rɨbɔ̀ŋ ɨmbə̀ʼ əwən, fɔrɨ ɨmbə̀ʼ mbə̀ zeŋ ɨghabɨ ə bɔn Ŋwiə̀ nɨ chəi ɨgu ənû ɨgwɨ nən. Ɨgu ənû yɨ əkaʼ bə̂d mbe nɨə ghɨ̀ ɨnû rɨbɔ̀ŋ bə̀ ghɨ̀ ɨnû nɨ chəi mbɨ kuʼnɨ. Mbə̀ berɨ chub əkaʼ mɨ̀mə̌d ɨchî nɨ rɨtəmɨ ə te ɨŋga ɨsɨg.
50002016	Mbə̀ yim ɨŋgam we nɨə nàʼ ɨ̀tènɨ̀, ɨmbə̀ʼ mə̀ goŋ ɨgɔ̂ əni ze nɨ Kristo bɨrɨ wɨrɨ yeʼe ni chəi mə̀ nyaʼa notɨ ətu ə̀kǒ kɨ̀ bə̀ fàʼ ətu ə̀kǒ.
50002017	Kɨ̀ mə be kwɨ, mɨ ənəm ə bɨrɨ yeʼ ɨghabɨ ɨchəmnɨ nɨ mbɨ zɨ ɨgun ɨghɨ ə̀fà. Ɨghɨ ə̀fà mbe yɨ ɨbenɨ we nɨ mbə̀ nuŋ ɨgun ə Ŋwiə̀. Əne mɨ ɨnyod wɨə bɔ̀ŋə̀, mə bə̀ ghaʼrɨ ɨchî nɨ mbə̀n ə bə̀ ghaʼrɨə.
50002018	Əne bə, ə ɨnyod bə̀ bɔŋ, mbə̀ bə ghaʼrɨ ɨchî nɨ mɔ̌ ə bə̀ ghaʼrɨə.
50002019	Ə̀nùŋɨ̀sɨg Yeso mɨ benɨ, mə bɨrɨ tom ə Timotì əsɨ nən, ɨmbə̀ʼ ɨghaʼi swi ɨŋga mɨ fîŋ ənɨ wɨ̀ wɨrɨ yeʼe pe gha ɨnû ɨ num ɨmbə̀ʼ əwən.
50002020	Chəi mə̀ wɨrɨ berɨ wə̀d mɔʼɔ ɨghabɨ əməd nɨə kàŋə̀ kə̀bə̀ ni mbə̀ chub ɨchî chɔ̀m.
50002021	Bə̂d mɨ̀jìm mbə mbɨə zɨ̀ ɨtu àmei ənɨ ɨnû mbe nɨ mbɨ kəbɨ, kaʼi mbe nɨ Yeso Kristo kə̀bɨ.
50002022	Mbə kyerɨ ə ni Timotì nyaʼa chwi nɨ tə yɨə wə̀d ə̀fàʼì chɔ̀m. Ɨghabɨ ə wan mbɨ i mbǎʼ, wɨ̀ fə fàʼ mbɨ num nɨ gha ɨkə̂n chɔ̀m.
50002023	Mə wɨə kɔndɨə ni mə bɨrɨ tom əməd əsɨ nən ənɨ mə̀ kyerɨ ɨchî nɨ ɨnû bɨrɨ yènɨ̀ mbɨ num.
50002024	Mə kyerɨ ni Ə̀nùŋɨ̀sɨg mɨ benɨ, mə bɨrɨ zambɨ yeʼe əsɨ nən mɔ̌ mɔ̌.
50002025	Mə kàŋ kɔndɨ ni zɨə bɔ̀ŋ ni mə̀ wɨrɨ tom ə Èpàfroditùs əsɨ nən. Məd yɨ wa aŋgɔb. Məd wɨə fàʼə̀ mbɨ num bə̀ ghà ɨkə̂n chɔ̀m mbɨ num ɨghabɨ ə sɔgyɨ̀ chɔ̀m. À yɨə məd nɨ mbə̀ nyaʼa tom ni wɨ̀ yeʼe weerɨ əmɨ.
50002026	Ɨ wɨə kə̀bə̀ ni njɨ tə zə mbə̀n mɨjìm. Fîŋ zɨə tɔb əməd ɨmbə̀ʼ ɨchî nɨ mbə̀ nyaʼa zu ni wɨ̀ nyaʼa wɔ̀n.
50002027	À yɨ rəsìʼ ni wɨ̀ nyaʼa wɔ̀n sɨə wò kwɨ. Àyɨə chəi Ŋwìə̀ nyaʼa diirɨ àmei əməd. Wɨ̀ nyaʼa bə̀ dììrɨ̀ əmɨ, njɨ ə̀kə̀nɨ̀ nɨ che əbɔ ə nyaʼa swi ɨgwɨ num.
50002028	Əne mə wɨə kàŋə̀ ghaʼə nɨ wɨrɨ cha əməd, ɨmbə̀ʼ ənɨ mbə̀ zə əməd, ɨghaʼi bɨrɨ swi ɨŋga tə fîŋ. Chəi mə bɨrɨ wɨrɨ nwìʼ ɨnyod ɨmbə̀ʼ əwən.
50002029	Əne mbə nɨŋ əməd mbɨ ɨghaʼi ɨchî nɨ mbə̀ə nɨŋə bə̂d mbe nɨ ben ə Kristo. Mbə̀ naʼ ɨwumnɨ əmbɨ ə bə̂d nɨ yeʼ ɨghabɨ əməd,
50002030	ɨmbə̀ʼ ɨghəm nɨ wɨ̀ nyaʼa nɨrə kwɨ ɨchî nɨ wɨ̀ nyaʼə fàʼ əmbɨ Kristo. Wɨ̀ nyaʼa bə̀ sɔ̀ŋ i ɨ̀tènɨ̀ ɨmbə̀ʼ weerɨ əmɨ nɨ chəi ənɨ tɨ̀ mbə nyaʼa ghɨ̀ əne.
50003001	Mbɨ bɔŋgɔb, bɔŋ mə sɨə màànɨ̀ə̀, mə wɨə ghà ɨ nən ni mbə̀ ghaʼ ɨchî nɨ mbə̀ yeʼ ənɨ ɨfɔtɨ mbɨ Ə̀nùŋɨ̀sɨg. Kaʼi ŋgəʼ mɔʼɔ ɨ num nɨ wɨrɨ ŋwaʼnɨ ɨnû mbe nɨ mə̀ nyaʼa be ŋwàʼnɨ̀ ɨ nən. Mə wɨə ghɨ̀ əne ɨmbə̀ʼ tɨ ŋgəʼ nyɨ i ɨgwɨ nən.
50003002	Mbə̀ we ə mbɨ ə bə̂d mbe nɨə ghɨ̀ ɨnû rɨbɔ̀ŋ. Mbɨ yɨ ɨghabɨ ə bu. Ɨ mbɨə yènə̀ ghàə̀ ni mbɨ berɨ ne bə̂d.
50003003	À yɨə mbǎ nɨ mbɨ ne ɨchî rəsìʼ. Əzwî ə zɨə wèèrɨ̀ əwa ni tɨ wumnɨ ə Ŋwiə̀. Tɨ̀ wɨə ghaʼ ɨchî nɨ tɨ̀ yeʼ ənɨ ɨfɔtɨ mbɨ Kristo Yeso əne chəi tɨə zɨ̀ ta fîŋ ənɨ ɨnû mbe nɨ bə̂d mɨ̀sɔŋɨchù ə ghɨ̀ə̀,
50003004	ka à bè yeʼi ni mə berɨ əton nɨ zɨ fîŋ ənɨ ɨnû mbe nɨ bə̂d mɨ̀sɔŋɨchù ə ghɨ̀ə̀. Wə̀d mɔʼɔ mɨ kɔndɨ ni tə berɨ əton nɨ zɨ fîŋ ənɨ ɨnû mbe nɨ bə̂d mɨ̀sɔŋɨchù ə ghɨ̀ə̀, njɨ mə berɨ chè əməd.
50003005	Mbɨ nyaʼa nè əmɨ ənɨ mə̀ nyaʼa ɨni famɨ. Mɨ mbǎʼ mbɨ mɨ nɨŋ yɨə nyaʼə mɨ̀Izre rɨŋga ɨnəbɨ Benjamìn, əne mɔ̌ yɨə kàŋə̀ wə̀d Hibrù rəsìʼ. Ɨ beenɨ əbɔʼ rɨkə, mə yɨ rɨŋga ɨfɔtɨ mɨ̀Farisiî.
50003006	Ɨ zɨ ətu ənɨ ənû ə mɔʼɔ, mə wɨə nyaʼə nwèndɨ̀ rɨkyerɨ-ɨwu bə̂d Kristo. Ɨ təm kùʼnɨ̀ ɨchî nɨ rɨkə chwiə, chəi bə̂d kweʼ ghà ənû rɨbɔ̀ŋ ɨmbə̀ʼ əmɨ.
50003007	Mə nyaʼa kɔndɨ ni mə we tɨ̀ mə jɨg njìm rɨ nɨ ɨnû mbɔ̂, àyɨə tɨ̀nîn mə fə zə ni mbɨ yɨ ɨnimɨ. Mbɨ yɨ ɨnimɨ ɨmbə̀ʼ ɨ̀chɔ̀m we nɨ Kristo ghɨ ənɨ ə num.
50003008	Təsìʼ nɨ yeʼ əŋgu yɨ ni ɨnû jìm yɨ ɨnimɨ ənɨ mə mɨg mbɨ ənû ə kyeŋ ze nɨ bɔŋɨ chè. Ənû ə kyeŋ ze yɨ nɨ kyerɨ ə Kristo Yeso wum Ə̀nùŋɨ̀sɨg. Mə fə nim ɨnû mbe jìm ɨmbə̀ʼ ə Kristo Yeso. Mə fə zə ni ɨnû mbe jìm yɨ ɨnyɔrɨ, ɨmbə̀ʼ mə chubɨ mbɨ Kristo
50003009	əne fɔtɨ sɨ ənû ə mɔʼ mbɨ məd. Chəi mə̀ təm kùʼnɨ̀ ɨmbə̀ʼ ɨghəm nɨ mɨə ghɨ̀ ɨnû mbe nɨ yeʼ ɨŋga rɨkə. Mə təm kuʼnɨ ənjìm ɨchî nɨ mə̀ nuŋ fîŋ ɨgun ə Kristo. Ŋwìə̀ fə ghɨ̀ ni mə təm kùʼnɨ̀ ənjìm ɨchî nɨ mə̀ nuŋ fîŋ ɨgun ə Kristo.
50003010	Mə wɨə kəb kyerɨ ə Kristo. Mə wɨə bə̀ kəb kyerɨ ɨka we nɨ Kristo nyaʼa berɨ ənɨ wɨ̀ nyaʼa zwemə. Mə wɨə kə̀b zə ŋgəʼ ɨchî nɨ wɨ̀ nyaʼa bə zə. Mə wɨə bə̀ kə̀b kwɨ ɨchî nɨ wɨ̀ nyaʼa bə kwɨ
50003011	ɨmbə̀ʼ ɨchî mɨ chwiə, mə bə̀ zwemə.
50003012	Chəi mə̀ gha ni mə fə berɨ ɨnû mbɔ̂ jìm, kɨ̀ ni mə fə bɔ̀ŋ màànɨ̀, àyɨə mə wɨə kywɨ ənywɨ ɨmbə̀ʼ berɨ mbɨwən. Kristo Yeso nyaʼa ghɨ ni mə̀ yeʼ wə̀d məd ɨmbə̀ʼ berɨ ɨnû mbɔ̂ jìm.
50003013	Mbɨ bɔŋgɔb, chəi mə̀ gha ni mə fə berɨ mbɨwən, àyɨə ənû ə mɔʼ nɨ mə ghɨ yɨ ni: mə fə neb ɨnû mbe nɨ fə che, əne mə wɨə kywɨ ənywɨ ɨmbə̀ʼ beenɨ əbɔʼ mbe nɨ yeʼ ɨmbì.
50003014	Mə wɨə kywɨ ənywɨ wò pe ənɨ ɨnwǐ ɨmbə̀ʼ berɨ ɨneʼe we nɨ Ŋwìə̀ che ənjìm ə Kristo Yeso nuŋ ɨ num ɨkaŋ.
50003015	Mba mɨjìm mbe nɨ yeʼ bə̂d Kristo nɨ fə kaanɨ berɨ nuŋ ta rɨkɔndɨ ənɨ wɨ mɔʼ ɨmbə̀ʼ ɨnû mbɔ̂. Àyɨə mbə mɨ berɨ tɨkɔndɨ cherə, Ŋwìə̀ bɨrɨ ghɨ ni zɨə zeŋ ɨ nən.
50003016	Àmei ni tɨ̀ yim ɨnû mbe nɨ tɨ̀ nyaʼa fə be kyerɨ.
50003017	Mbɨ bɔŋgɔb, mbə̀ mɨg əmɨ ənɨ ɨnû mbe nɨ mɨə ghɨ̀ə̀. Mbə nɨŋ ənweenɨ rɨ ənɨ bə̂d mbe nɨə ghɨ̀ ɨnû mbe nɨ tɨ̀ nyaʼə ghɨ̀ə̀.
50003018	Mə nyaʼa fə ghà ɨ nən ɨghəm nɔnɔʼ, əne mə wɨə bə̀ yɨə ghà ɨ nən tɨ̀nîn mbɨ mɨsɨ əghə ni bə̂d mɨ̀nɔnɔʼ mbɨ əŋgu nɨə chub ɨghabɨ ə bə̂d pə̀n Kristo ɨchî nɨ chəi mbɨə ben nɨ zu əton nɨ wɨ̀ nyaʼa kwɨ əzed ə baʼnɨ.
50003019	Bə̂d mbɔ̂ bɨrɨ nwì ɨŋga ɨwid rɨ nìmə, əne ŋwìə̀ mɨ̀mə̌d yɨ ɨghɨ mbe nɨ nyamnyod tɨ mɨ̀mə̌d ə feenɨə. Ɨ mbɨə ghaʼə ɨmbə̀ʼ ɨnû mbe nɨ njɨ ɨtu mɨ̀mə̌d kəʼ nìd ɨmbə̀ʼ mbɨwən. Ɨ mbɨə kɔndɨ àmei ɨnû rɨŋga ɨsɨg.
50003020	À yeʼ ɨmbə̀ʼ əwa, a əbeŋ yɨ ɨkaŋ. Tɨ̀ wɨə wòmə̀ ni Ə̀nùŋɨ̀sɨg Yeso Kristo, nɨ bɨrɨ chɨ̀ əwa rəŋgəʼ, bɨrɨ yeʼe rəŋgu.
50003021	Məd bɨrɨ kwepɨ ta nyamnyod tɔ̂ nɨə kwɨə, əne ghɨ̀ tɨ̀ berɨ nyamnyod ɨghabɨ zɨ məd ze nɨ wɨ̀ nyaʼa zwemə mbɨ zɨwən. Wɨ̀ bɨrɨ ghɨ əne ənjìm ɨka we nɨə ghɨ̀ ni wɨ̀ tumbɨ ɨghɨjìm.
50004001	Mbɨ bɔŋgɔb, mə ghaʼ əwən bə̀ kàŋ kə̀b nɨ zə əwən. Mbə mbɨə ghɨ̀ ni mɨ fîŋ bɔŋ ə. Mbə yɨə bə̀ ɨchɔʼ ə̀fàʼì ənɨ ə̀fàʼì ze nɨ mə faʼi. Əne kyɨə bɔŋgɔb nɨ mə̀ ghaʼi kwàʼ rɨŋgəʼ, mbə̀ təm kàànɨ ɨchî nɨ mbə̀ yeʼ ənɨ ɨfɔtɨ mbɨ Ə̀nùŋɨ̀sɨg.
50004002	Mə wɨə buʼ ɨ bɔ ɨ ne àwɔ̀ Euodìà bə̀ buʼ ɨ ne àwɔ̀ Sintikè ni mbə chub ənɨ ənû ə mɔʼ ɨchî nɨ mbə̀ yeʼ bə̂d Ə̀nùŋɨ̀sɨg.
50004003	Mə wɨə bə̀ gha ɨ ne, àwɔ̀ nɨə fàʼə̀ mbɨ num ənɨ e fîŋ jìm, ni à weerɨ məyi mbɔ̂ ghɨ̀ mbɨ chub ənɨ əbɔrəbɔd, ɨmbə̀ʼ ɨghəm nɨ mɨ̀mə̌d, Klemèn mbɨ ə bə̂d cherə fə fàʼ rɨkǎ mbɨ num nɨ ghà ɨkə̂n chɔ̀m. Tɨkum tɨ mɨ̀mə̌d tɨ ɨŋga ə̀ŋwàʼnɨ̀ ze nɨ mbɨ ŋwaʼnɨ rɨkum bə̂d mbe nɨ bɨrɨ jɨg ɨ̀tènɨ̀.
50004004	Mbə̀ ghaʼrɨ ɨghəm jìm ɨchî nɨ mbə̀ yeʼ ənɨ ɨfɔtɨ mbɨ Kristo. Mə yì ghà ɨ nən ni: Mbə ghaʼrɨ!
50004005	Mbə̀ chwi əmbɨ wə̀d jìm ni mbə berɨ ɨbɔtɨ fîŋ. Ə̀nùŋɨ̀sɨg bɨrɨ zambɨ yeʼe.
50004006	Tɨ mbə̀ nwìʼ ə ɨnyod ɨmbə̀ʼ ənû ə mɔʼɔ, àyɨə mbə kɔŋgɨ ə Ŋwiə̀ ɨmbə̀ʼ ɨnû jìm, nɔn ɨnû jìm mbe nɨ mbə kwaŋɨ bə̀ nàʼ məben-əwe ɨ bɔ.
50004007	Mbə mɨ ghɨ̀ əne, njɨ əbɔrəbɔd ə Ŋwiə̀, nɨ chəi ənɨ tɨ ɨwe bə̂d mɨ̀sɔŋɨchù kyerɨ màànɨ̀, bɨrɨ ghɨ ni tɨ tə fîŋ bɔrɨ i, bə̀ ghɨ̀ ni tɨ tə rɨkɔndɨ tɔb i əwən ɨchî nɨ mbə̀ yeʼ ənɨ ɨfɔtɨ mbɨ Kristo.
50004008	Mbɨ bɔŋgɔb, ənû nɨ sɨ nwìə̀ yɨ ni, ənû ə mɔʼɔ mɨ bɔ̀ŋ, ənû ə mɔʼɔ mɨ yeʼ əŋgu nɨ bə̂d ə yiirɨə, mbə nuŋ tə rɨkɔndɨ ɨgun ɨnû mbe. Ənû nɨ yeʼ əzɨ rəsìʼ, ənû nɨ tɨ bə̂d wumnɨ, ənû nɨ kuʼnɨ, ənû nɨ zeŋɨ, ənû nɨ bə̂d ə ghaʼə mbɨ ənû nɨ tɨ bə̂d feenɨ, yɨ mbe nɨ tɨ̀ mbə nùŋ tə rɨkɔndɨ ɨgun.
50004009	Mbə̀ ghɨ ɨnû mbe nɨ mə̀ nyaʼa chwi ɨ nən mbə benɨ. Mbə̀ ghɨ̀ mbe nɨ mbə nyaʼa zu rɨ num bə̀ zə ənɨ mɨə ghɨ̀ə̀. Əne Ŋwìə̀ nɨə nàʼ əbɔrəbɔd bɨrɨ chubɨ mbɨ nən.
50004010	Ɨghaʼi kyeŋ wɨ ɨŋga mɨ fîŋ ɨchî nɨ mə yeʼ ənɨ ɨfɔtɨ mbɨ Ə̀nùŋɨ̀sɨg, ɨmbə̀ʼ ɨghəm nɨ əgha ə fə kàŋ sà nɨ chəi mbə̀ weerɨ əmɨ. Mbə nyaʼa kàŋ ghaʼ nɨ weerɨ, àyɨə chəi mbə̀ nyaʼa berɨ əpan.
50004011	Chəi mə̀ gha əne ɨmbə̀ʼ ɨghəm nɨ mə̀ nyaʼa kwaŋ əghɨ ə mɔʼɔ. Mə wɨə ghà yeʼ ɨmbə̀ʼ ɨghəm nɨ mə fə kwembɨ ni kɨ̀ à kɨ ənû ə ye ə, ɨghɨ mbe nɨ mə berɨ mbɨ kùʼ.
50004012	Mə kyerɨ ɨchî nɨ chub ənɨ mə kwaŋɨ fɔrɨ ənɨ mə berɨ ɨghɨ nɨ nɔʼɔ, ɨmbə̀ʼ ɨsɨ jìm bə̀ fɔrɨ ənɨ mɨ̀nyùmə̀ jìm, mə fə mə̀d mbɨ ɨghɨ mbe nɨ mə berɨ, kɨ̀ mə jɨg kod kɨ̀ mə chubɨ njì, kɨ̀ mə berɨ ɨghɨ mbɨ nɔʼ kɨ̀ mə berɨ mbɨ kə.
50004013	Mə we tɨ̀ mə ghɨ̀ ɨnû jìm ənjìm ɨka we nɨ Kristo naʼ ɨ num.
50004014	Àyɨə mbə nyaʼa ghɨ̀ ɨ̀chɔ̀m ɨchî nɨ mbə weerɨ əmɨ ənɨ mə̀ nyaʼa əŋgəʼ.
50004015	Mbə̀n məFilipì kàŋ kyerɨ ə kwàʼ ɨchî chɔ̀m ni ənɨ mə̀ nyaʼa nɔʼ rɨ ə Màsèdonià kɔ gha ɨkə̂n chɔ̀m, chəi ɨfetɨ cherə nyaʼa weerɨ əmɨ. Àmei mbənə nyaʼa weerɨ əmɨ.
50004016	Ka àbei ənɨ mə nyaʼa ə Tèsàlonikà, mbə nyaʼa chà ə̀wèèrɨ̀ ɨ num chè rɨ ənɨ ɨghəm mɔʼ.
50004017	Chəi mə̀ gha əne ɨmbə̀ʼ ɨghəm nɨ mə̀ kəb ni mbə naʼ ɨghɨ ɨ num. Mə kə̀b yeʼ ni Ŋwìə̀ chwɨ əwən ɨchî nɨ mbə̀ weerɨ əmɨ.
50004018	Mə fə berɨ ɨghɨjìm mbe nɨ mə nyaʼa kwaŋɨ mbɨ nɔʼ chè. Mə fə berɨ ɨghɨjìm mbe nɨ mə̀ kwaŋɨ tɨ̀nîn nɨ Èpàfroditùs fə naʼ ɨkab we nɨ mbə̀ tom ɨ num. Ɨkab we yɨ ɨghabɨ ɨghɨ ə̀fà nɨə nyùʼrɨ ɨfɔ chɔ̀m əne ghɨ̀ə̀ ni fîŋ Ŋwìə̀ bɔŋ ə.
50004019	Mɨ Ŋwìə̀ bɨrɨ naʼ ɨghɨjìm mbe nɨ mbə̀ kəbɨ. Wɨ̀ bɨrɨ che ənjìm ə Kristo Yeso naʼ ɨ nən rɨŋga mbɔ̂n nɔnɔʼ ze nɨ wɨ̀ berɨ.
50004020	Bə̂d wumnɨ Ŋwìə̀ a Mbǎʼ koŋ koŋ. À yɨ əne.
50004021	Mbə̀ chaʼrɨ bə̂d Kristo mɨ̀jìm əwɔ. Mba mɨjìm mbɨ ənɨ ɨfɔtɨ mbɨ Kristo ɨchî nɨ tɨ̀ nùŋ fîŋ ɨgwɨ məd.
50004022	Bə̂d Kristo mɨjìm chàʼrɨ̀ əwən, màànɨ̀ mbe nɨə fàʼ ɨŋga tɔʼ Kaisà.
50004023	Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən.
51001001	À yɨə mɔ̌ Pɔ̂l, nɨ mə̀ yeʼ wə̀d tom Kristo Yeso nɨ Ŋwìə̀ chɔʼɔ, mbɨ Timotì nɨ yeʼ wa aŋgɔb, ŋwaʼnɨ ə̀ŋwàʼnɨ̀ zɔ̂.
51001002	Tɨ̀ wɨə ŋwàʼnɨ̀ əmbɨ ə mbə̀n bə̂d Ŋwiə̀ mbe nɨ nuŋ fîŋ ɨgun ə Kristo ə Kòlosè. Ŋwiə̀ a Mbǎʼ ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən.
51001003	Tɨ̀ wɨə nàʼ məben-əwe əmbɨ ə Ŋwiə̀ nɨ yeʼ Mbǎʼ a Ə̀nùŋɨ̀sɨg Yeso Kristo. Tɨ̀ wɨə naʼ ənɨ mɨ̀nyùmə̀ jìm mbe nɨ tɨə kɔ̀ŋgɨ̀ ə Ŋwiə̀ ɨmbə̀ʼ əwən.
51001004	Tɨ̀ wɨə nàʼ ɨmbə̀ʼ ɨghəm nɨ tɨ̀ fə zu ɨchî nɨ mbə̀ nuŋ fîŋ ɨgun ə Kristo Yeso bə̀ zu ɨchî nɨ mbə̀ə ghaʼə bə̂d Ŋwiə̀ mɨ̀jìm.
51001005	Tɨ̀ wɨə bə̀ nàʼ ɨmbə̀ʼ ɨnû mbe nɨ mbə nuŋ rɨkɔndɨ wòm nɨ Ŋwìə̀ nuŋ ɨ nən ɨkaŋ. Mbə nyaʼa fə be zu ənû zɔ̂ ɨŋga ɨŋgam rəsìʼ we nɨ yeʼ ɨkə̂n chɔ̀m we
51001006	nɨ fə yeʼe ɨ nən. Ɨkə̂n chɔ̀m wɔ̂ wɨə kwiə bə̀ ghɨ̀ə̀ ni bə̂d mɨ̀jìm ɨŋga ɨsɨg ghɨ ɨnû mbe nɨ Ŋwiə̀ kəbɨ, àmei ɨchî nɨ mbə nyaʼa fə be kɔ ghɨ̌, kɔ rɨ əni ze nɨ mbə̀ nyaʼa zu bə̀ kyerɨ rəsìʼ ɨmbə̀ʼ ɨ̀chɔ̀m Ŋwiə̀.
51001007	Mbə nyaʼa zu ənû ɨmbə̀ʼ ɨ̀chɔ̀m Ŋwiə̀ rɨ əmbɨ Epafràs nɨ yeʼ wa aŋgɔb nɨ tɨ̀ ghaʼi kwàʼ rɨŋgəʼ, nɨ tɨə bə̀ fàʼ ɨnɔ̂n mbɨ məd. Məd wɨə fàʼ əmbɨ Kristo ənɨ i fîŋ jìm ənɨ əza rɨmbin.
51001008	Məd fə ghɨ tɨ̀ kyerɨ ni Əzwî ə Ŋwiə̀ ə zɨə ghɨ̀ ni tɨ̀ ghaʼ mba bɔŋgɔb.
51001009	À yɨ əton nɨ tɨ əni ze nɨ tɨ̀ nyaʼa zu ɨmbə̀ʼ əwən, chəi tɨ̀ kɨrɨ sob nɨ kɔŋgɨ ə Ŋwiə̀ ɨmbə̀ʼ əwən. Tɨ̀ wɨə kɔ̀ŋgɨ̀ə̀ ni Əzwî əməd ə ghɨ mbə̀ jeŋgɨ kyerɨ ɨnû mbe nɨ wɨ̀ kəbɨ. Mbə ɨtu bɨrɨ kaŋ zeŋ mbə kyerɨ ɨnû mbe ənjìm ɨwe we nɨ Əzwî ə nàʼə̀.
51001010	Tɨ̀ wɨə kɔ̀ŋgɨ̀ əməd ɨmbə̀ʼ wɨ̀ ghɨ ni mbə̀ chub ɨchî nɨ Ə̀nùŋɨ̀sɨg kəbɨ. Tɨ̀ wɨə bə̀ kɔ̀ŋgɨ̀ə̀ ni mbə̀ sɨə ghɨ̀ ɨnû jìm mbe nɨ bɨrɨ ghɨ ni fîŋ məd bɔŋ ə. Ɨchî nɨ mbə̀ə chubə bɨrɨ ghɨ ni mbə ghɨ ɨ̀chɔ̀m ənɨ tɨkwɨrɨ ɨnə̂njɨ̀ nɔnɔʼ bə̀ ghɨ̀ ni mbə sɨə jeŋgɨə kyerɨ ə Ŋwiə̀ wò ɨmbì.
51001011	Ŋwiə̀ we nɨ berɨ ɨka nɨ chè ɨka jìm ghɨ ni mbə̀ jeŋgɨ təm kàànɨ̀ ɨmbə̀ʼ mbə̀ sɨə nyìʼ əton ə ŋgəʼ, sɨə yimə fîŋ, sɨə ghaʼə bɔŋgɔb,
51001012	bə̀ sɨə nàʼ məben-əwe əmbɨ Mbǎʼ we nɨ ghɨ ni mbə kuʼ nɨ berɨ əbà rɨ ənɨ ɨghɨ mbe nɨ wɨ̀ nuŋ əmbɨ mbi bə̂d ɨŋga əsɨ ze nɨ ɨzeŋɨ zeŋɨ ə teə.
51001013	Wɨ̀ fə chɨ əwa rɨŋga tɨkyerɨ-ɨbɔ məd we nɨə tùmbɨ̀ ɨsɨ firɨ, əne zɨ̀ ɨŋga ənû ɨfɔ̀n ə Wan məd we nɨ wɨ̀ ghaʼi kwàʼ rɨŋgəʼ.
51001014	À yɨə wan we nyaʼa choʼ mba ɨtu bə̀ waʼ mba ɨnû rɨbɔ̀ŋ.
51001015	Kristo we nɨ mbɨə zəə yɨ ɨghabɨ ə Ŋwiə̀ we nɨ chəi bə̂d ə zəə. Məd yɨə wan fə̀d ɨgwɨ ɨghɨjìm mbe nɨ Ŋwìə̀ tekɨ.
51001016	Ŋwiə̀ nyaʼa chè ənjìm məd tekɨ ɨghɨjìm mbe nɨ yeʼ ɨkaŋ mbɨ mbe nɨ yeʼ ɨgwɨ ə si. Wɨ̀ nyaʼa chè ənjìm məd tekɨ ɨghɨ mbe nɨ mbɨə zəə mbɨ mbe nɨ chəi mbɨə zəə. Wɨ̀ nyaʼa chè ənjìm məd tekɨ mbɨ̀aŋgɨrə̀, tekɨ ɨzwî mbe nɨə tùmbɨ̀ ɨsɨ mbe rɨ ɨgwɨ si bə̀ tekɨ ɨzwî ka ka mbe nɨə tùmbɨ̀ ɨsɨ mbe rɨ əton ɨkaŋ. Ŋwìə̀ nyaʼa tekɨ ɨghɨjìm ənjìm məd, bə̀ tekɨ ɨghɨjìm ɨmbə̀ʼ mbɨ wumnɨ əməd.
51001017	Ŋwìə̀ nyaʼa tekɨ əməd bɔŋ wɨ̀ nyaʼə sɨə tekɨ ɨghɨjìm. À yɨ ɨŋga məd nɨ ɨghɨjìm fɔtɨ ənɨ mbɨ mɔʼ.
51001018	Məd yɨ ətu rɨ ənɨ nyamnyod məd, əne yɨ ɨfetɨ bə̂d Kristo. Məd yɨ ɨkɔ rɨ ənɨ ɨfetɨ we. Məd yɨə bə ə wan fə̀d nɨ zwemə tɨ ənɨ ɨvɨ. Əne yɨ ni məd yɨ ə̀chèmbì ənɨ ɨghɨjìm.
51001019	Zɨə nyaʼa bɔ̀ŋ əmbɨ ə Ŋwiə̀ ni Wan məd berɨ mɨchî məd mɨjìm ɨŋga ni.
51001020	Zɨə nyaʼa bə̀ bɔ̀ŋ ɨ bɔ ni wɨ̀ chè ənjìm məd màànɨ̀ tàŋ mbɨ ɨghɨjìm, əne yɨ ɨghɨ mbe nɨ yeʼ ɨgwɨ ə si mbɨ mbe nɨ yeʼ ɨkaŋ. Wɨ̀ nyaʼa bə̀ ghɨ̀ ni bə̂d mɨ̀jìm chub ənɨ əbɔrəbɔd. Wɨ̀ nyaʼa ghɨ̀ əne ənjìm ənəm Wan məd ze nɨ wɨ̀ nyaʼa chəmnɨ əzed ə baʼnɨ.
51001021	À nyaʼa ənɨ ə nyùmə̀ mɔʼɔ, mbə mbɨə nyaʼa əsa əgha rɨ ənɨ ə Ŋwiə̀. Mbə mbɨə nyaʼa ənɨ ə pə̀n mbɨ məd ɨmbə̀ʼ ɨchî nɨ mbə mbɨə nyaʼə kɔndɨ ɨnû rɨbɔ̀ŋ bə̀ ghɨ̀ə̀.
51001022	Àyɨə rɨ̀nîn wɨ̀ fə màànɨ̀ tàŋ mbɨ nən ɨchî nɨ Kristo nyaʼa kwɨ əzed ə baʼnɨ. Kristo nyaʼa kwɨ ɨmbə̀ʼ nɨŋ əwən nɨ mbə̀ fə zeŋ, nɨ chəi ənû rɨbɔ̀ŋ ə mɔʼɔ kɨ̀ ɨsaʼi mɔʼɔ ɨgwɨ nən wò ɨfě Ŋwiə̀.
51001023	Mbə berɨ chè ɨmbì yim ə ɨbenɨ bə̀ təm ɨŋga ɨbenɨ we kàànɨ̀. Tɨ mbə̀ suŋgɨ ə rɨ ənɨ ɨnû mbe nɨ mbə̀ nyaʼa nuŋ rɨkɔndɨ ɨgun ənɨ ə nyùmə̀ we nɨ mbə̀ nyaʼa zu ɨkə̂n chɔ̀m. Mbɨ fə ghà ɨkə̂n chɔ̀m wɔ̂ ɨŋga ɨsɨg jìm. Ŋwìə̀ nyaʼa chɔʼ əmɨ, mɔ̌ Pɔ̂l, ni mə̀ gha ɨkə̂n chɔ̀m rəŋgu.
51001024	Mə wɨə ghaʼə rɨ̀nîn ɨchî nɨ mɨə zəə ŋgəʼ ɨmbə̀ʼ əwən, ɨmbə̀ʼ ɨghəm nɨ mə wɨə màànɨ̀ ɨchî nɨ Kristo nyaʼa zə ŋgəʼ ɨmbə̀ʼ i nyamnyod. Nyamnyod ze yɨ ɨfetɨ bə̂d məd.
51001025	Ŋwìə̀ nyaʼa fə nàʼ ɨka ɨ num ni mə̀ faʼ əmbɨ ɨfetɨ we, ɨmbə̀ʼ mə̀ ghɨ ni mbə̀ jeŋgɨ kyerɨ ɨŋgam məd.
51001026	Mbɨ nyaʼa fə nə̀m ɨŋgam we rəŋwe rəŋwe bə̀ nə̀m rɨ əmbɨ rɨghəm rɨ bə̂d nɔnɔʼ. Àyɨə rɨ̀nîn Ŋwìə̀ fə ghɨ ni bə̂d məd kyerɨ ɨŋgam rəŋgu.
51001027	Ŋwiə̀ nyaʼa kàŋ kə̀b ni bə̂d məd kyerɨ ni ənû ə kyeŋ ze nɨ yeʼ ənə̀mə yɨə bə̀ əmbɨ ə bə̂d mbe nɨ kaʼi mɨ̀Jû. Ənû ze nɨ yeʼ ənə̀mə yɨ ni Kristo wɨ ɨŋga mbə̀n mbe nɨ kaʼi mɨ̀Jû. Əne yɨ ni mbə bɨrɨ bɨ berɨ ɨwumnɨ ɨghabɨ wɨ məd.
51001028	Tɨ̀ wɨə ghà ənû ɨmbə̀ʼ ə Kristo əmbɨ ə wə̀d jìm. Tɨ̀ wɨə nɨŋ ɨwe we nɨ Ŋwìə̀ naʼ ɨ na patɨə mɨ̀mə̌d bə̀ chwi ɨnû əmbɨ wə̀d jìm, ɨmbə̀ʼ tɨ nɨŋ wə̀d jìm we nɨ fə kwi kàànɨ ɨchî nɨ wɨ̀ yeʼ ənɨ ɨfɔtɨ mbɨ Kristo wò ɨfě Ŋwiə̀.
51001029	Mə wɨə ghɨ̀ ɨnû mbɔ̂ ənɨ ɨka jìm we nɨ Kristo naʼ ɨ num.
51002001	Mə wɨə kə̀bə̀ ni mbə̀ kyerɨ ni mə wɨə fàʼ rɨka ɨmbə̀ʼ əwən, ɨmbə̀ʼ bə̂d mbe rɨ ə Laodisià, fɔrɨ ɨmbə̀ʼ bə̂d mɨjìm mbe nɨ chəi mbɨ kyerɨ əmɨ.
51002002	Əton yɨ ni mə wɨə kəb nəərɨ fîŋ tɨ mɨ̀mə̌d ni mbɨ ghaʼ mbə bɔŋgɔb əne chub ənɨ ənû mɔʼ, ɨmbə̀ʼ mbɨ berɨ mbɔ̂n ze nɨ bɨrɨ ghɨ ni mbɨ berɨ ɨwe bə̀ jeŋgɨ kyerɨ ɨnû mbe nɨ yeʼ ənə̀mə ɨmbə̀ʼ ə Ŋwiə̀. Ɨnû mbe nɨ yeʼ ənə̀mə yɨə Kristo ziə.
51002003	Ŋwìə̀ fə nə̀m ɨwe jìm bə̀ nə̀m ɨkyerɨ-ɨnû jìm ɨŋga məd.
51002004	Mə wɨə ghà əne ɨmbə̀ʼ tɨ wə̀d mɔʼɔ nɨŋ i mɨŋgam nəmɨ nəmɨ mɔʼɔ tambɨ əwən əŋgu.
51002005	Ka à bè yeʼi ni chəi əmɨ mbɨ nən ənɨ nyamnyod, àyɨə mə wɨ mbɨ nən ənɨ əzwî. Mə wɨə ghaʼə nɨ zə ni mbə mbɨə chub ɨchî chɔ̀m. Mə wɨə bə̀ ghaʼə nɨ zə ni mbə berɨ ɨbenɨ nɨ kaanɨ ɨgun ə Kristo.
51002006	Ɨchî nɨ mbə̀ fə ben ni Kristo Yeso yɨ Ə̀nùŋɨ̀sɨg, əne mbə̀ wo ɨmbì chub ənɨ ənû ə mɔʼ mbɨ məd.
51002007	Mbə̀ sɔɔrɨ mbə ɨghaŋ mbɨ jeŋgɨ nyɨ ɨŋga məd, nùŋ ə ɨ̀tènɨ̀ àmei ɨgwɨ məd bə̀ ghɨ̀ ni ə ɨbenɨ kaanɨ ɨchî nɨ mbɨ nyaʼa chwi ɨ nən. Mbə̀ naʼ məben-əwe ɨ bɔ ɨghəm jìm ɨmbə̀ʼ ɨnû jìm mbe nɨ wɨə ghɨ̀ ənɨ ə nən.
51002008	Tɨ mbə̀ ben ə ni wə̀d mɔʼɔ nɨŋ ɨwe əko bə̂d mɨ̀sɔŋɨchù tambɨ əwən əŋgu, əne ghɨ̀ mbə̀ ben ɨ̀bòʼò ɨ bɔ. Ɨwe əko we yɨ rɨ ənɨ mɨchî mɨ̀mbǎʼ mbɨ rəŋwe bə̀ fɔrɨ rɨ əmbɨ ɨzwî mbe nɨə tùmbɨ̀ ɨsɨg. Ka ɨwe əko wɔ̂ yɨ i rɨ əmbɨ Kristo.
51002009	Mɨchî Kristo ənɨ wɨ̀ nyaʼə wə̀d mɨ̀sɔŋɨchù yɨə nyaʼa ɨghabɨ mɨchî Ŋwiə̀.
51002010	Ɨ̀tènɨ̀ wɨ ɨŋga nən ɨ swi ɨchî nɨ mbə̀ yeʼ ənɨ ɨfɔtɨ mbɨ Kristo. Məd ə chè ɨzwî jìm mbe nɨ yeʼ ɨkaŋ bə̀ chè ɨzwî jìm mbe nɨ yeʼ ɨŋga ɨsɨg.
51002011	Ɨchî nɨ mbə̀ yeʼ ənɨ ɨfɔtɨ mbɨ məd, əne mbɨ nyaʼa fə bə̀ ne əwən. Kaʼi bə̂d mɨ̀sɔŋɨchù nyaʼa ne əwən ənɨ mbə ɨbɔ. À yɨə Kristo ziə nyaʼa ne əwən ɨchî nɨ wɨ̀ chɨ əwən rɨ əton ɨka we nɨ ɨnû rɨbɔ̀ŋ nyaʼa berɨ ɨgwɨ nən.
51002012	Mbɨ nyaʼa fə tweŋ əwən mbɨ Kristo ənɨ ə nyùmə̀ we nɨ mbə̀ nyaʼa nɨŋ mɨnib. Ŋwìə̀ fə bə zwemnɨ əwən mbɨ məd ənjìm ɨchî nɨ mbə̀ ben ni məd ə berɨ ɨka nɨ ghɨ əne. À yɨə məd nyaʼa zwemnɨ ə Kristo.
51002013	Ənɨ mbə̀ nyaʼa fə kwɨ ɨmbə̀ʼ mbə ɨnû rɨbɔ̀ŋ fɔrɨ ɨmbə̀ʼ ɨchî nɨ chəi mbɨ nyaʼa kɨrɨ ne əwən ənɨ mbə̀ nyaʼa kɨrɨ ghɨ ɨnû rɨbɔ̀ŋ, Ŋwìə̀ nyaʼa waʼ ta rɨ̀gùrɨ-ɨnû jìm, əne ghɨ̀ mbə chub ɨka mbɨ Kristo.
51002014	Wɨ̀ nyaʼa ghɨ̀ əne ɨchî nɨ wɨ̀ nyaʼa fu əghɨ ze nɨ mbɨ nyaʼa ŋwaʼnɨ ta rɨ̀gùrɨ-ɨnû ɨgun bə̀ fu rɨkə te nɨ nyaʼa əbɔʼ wò kombɨ əzed ə baʼnɨ.
51002015	Wɨ̀ nyaʼa fe ɨka rɨ əmbɨ ɨzwî ka ka mbe nɨ yeʼ ɨkaŋ bə̀ fe rɨ əmbɨ ɨzwî ka ka mbe nɨ yeʼ ɨŋga ɨsɨg. Əze ə nyaʼa chwi əmbɨ ə bə̂d mɨ̀jìm ni wɨ̀ fə baŋ mɨ̀mə̌d əzed ə baʼnɨ.
51002016	Əne tɨ wə̀d mɔʼɔ zɨ i ɨsaʼi ɨgwɨ nən ɨmbə̀ʼ ɨghɨ mbe nɨ mbɨə jɨgə, kɨ̀ ɨmbə̀ʼ mbe nɨ mbɨə nɔ, kɨ̀ ɨmbə̀ʼ ənû nɨ jɨg əchwɨ̂, kɨ̀ ɨmbə̀ʼ əchwɨ̂ ɨmɨg fi, kɨ̀ ɨmbə̀ʼ əni əkwɨ.
51002017	Mbɔ̂ yɨ ɨziŋɨ tɨ ənɨ ɨghɨ mbe nɨ bɨrɨ yeʼe. Tɨ̀ we tɨ̀ rɨ zə rəsìʼ we nɨ yeʼ ɨŋga ɨnû mbɔ̂ àmei ənjìm ə Kristo.
51002018	Tɨ mbə ben ə ni wə̀d mɔʼɔ ghɨ mbə̀ nim ɨneʼe we nɨ Ŋwiə̀ kaʼ ɨ nən ɨchî nɨ wɨə nyeŋ əwən ni mbə swi ɨnyod bə̀ nyèŋə̀ ni mbə̀ wumnɨ mbɨ̀aŋgɨrə̀. Bə̂d mbe nɨə ghɨ̀ əne mbɨə ghàə̀ ni mbə zə ɨnû mbe ɨŋga rɨ̀taanɨ njə̀m. Ɨ mbɨə nɔ̀ ɨnyod ɨmbə̀ʼ ɨghɨ mbe nɨ mbɨ kɔndɨ ni mbə kyerɨ, àyɨə chəi mbɨ berɨ əton nɨ nɔ ɨnyod.
51002019	Chəi mɨ̀mə̌d ə wɨrɨə beenɨ əbɔʼ Kristo we nɨ yeʼ ətu rɨ ənɨ ə nyamnyod mɨ̀mə̌d. Nyamnyod ze yɨ ɨfetɨ bə̂d Kristo. À yɨə Kristo ə jəə nyamnyod ze. À yɨə məd ə fɔtɨ ɨsɨ ɨnyod mbe nɨ gumə, bə̀ fɔtɨ rɨnye tɨ kwiə ɨchî nɨ Ŋwiə̀ kəbɨ.
51002020	Mbə mɨ fə kwɨ mbɨ Kristo, əne wɨ̀ fə chɨ̀ əwən rɨ əton ɨka we nɨ ɨzwî rɨbɔ̀ŋ mbe rɨŋga ɨsɨg berɨ ɨgwɨ nən. À kɨə ye sɨ ghɨ ni mbə̀ chub ɨghabɨ bə̂d nɨ kɨrɨ ɨŋga ɨsɨg ə? Mbə kɨə zuunɨ rɨkə te rɨŋga ɨsɨg ɨmbə̀ʼ ə yè ə? Tɨ mɔʼɔ rəbɔʼ yɨ ni:
51002021	“Tɨ mbə̀ yim ə əghɨ zɔ̂! Tɨ mbə̀ zweʼrɨ ə əghɨ zɨə! Tɨ mbə betɨ ə ɨghɨ mɔʼɔ!”
51002022	(Əne yɨ mbɨə ghà ɨmbə̀ʼ ɨghɨjìm mbe nɨə bəə ənɨ mbɨ faʼ mbɨ mbɨwən). Ɨ mbɨə ghà əne beenɨ əbɔʼ rɨkə te nɨ bə̂d mɨ̀sɔŋɨchù ə nùŋə̀ bə̀ fɔrɨ əbɔʼ ɨnû mbe nɨ mbɨə chwiə.
51002023	Tɨkə tɔ tɨ ɨghabɨ ni tɨ̀ berɨ ɨwe ɨŋga ɨchî nɨ tɨə nyèŋə̀ bə̂d ni mbɨ wumnɨ ə Ŋwiə̀, swi ɨnyod bə̀ chə ɨnyod, àyɨə chəi tɨ berɨ ɨka nɨ yim bə̂d ni mbɨ ton ɨnû mbe nɨ nyamnyod ə kə̀bə̀.
51003001	Ŋwìə̀ mɨ fə zwemnɨ əwən mbɨ Kristo, əne mbə̀ sɨ kɔ kəb yeʼ ɨghɨ mbe nɨ yeʼ ɨkaŋ, əsɨ ze nɨ Kristo chub əbà əbɔ ə jɨg ə Ŋwiə̀.
51003002	Mbə̀ nuŋ tə rɨkɔndɨ àmei ɨgun ɨghɨ mbe nɨ yeʼ ɨkaŋ, kaʼi ɨgun mbe nɨ yeʼ ə si.
51003003	Mbə fə kwɨ, əne ə ɨ̀tènɨ̀ wɨ ənə̀mə mbɨ Kristo ɨfě Ŋwiə̀.
51003004	Ənɨ Kristo nɨ yeʼ a ɨ̀tènɨ̀ wɨrɨ jwɨ̀, mbə̀ bɨrɨ bɨ jwɨ mbɨ məd ɨŋga ɨwumnɨ məd.
51003005	Əne mbə zwiirɨ ɨghɨ rɨ ɨgwɨ ə si mbe nɨ tə nyamnyod ə feenɨə. Əne yɨ ənû nɨ niirɨ məyi kɨ̀ mbaŋə̀ əbəŋ əbəŋ, ənû nɨ ghɨ ɨnyɔɔnɨ-ɨnû, ənû nɨ feenɨ əyi kɨ̀ mbaŋə̀, tɨkɔndɨ ɨmbə̀ʼ ɨnû rɨbɔ̀ŋ, ənû nɨ ghɨ əjə. (Əjə yɨ ənû nɨ wumnɨ anèŋ.)
51003006	À yɨ ɨmbə̀ʼ ɨnû mbɔ̂ nɨ Ŋwìə̀ bɨrɨ sə ɨtəm əbɔʼ bə̂d mbe nɨ chəi mbɨə zuunɨ əməd.
51003007	Mbə mbɨə nyaʼə kweʼə ghɨ̀ ɨnû mbɔ̂ ənɨ mbə̀ nyaʼə nɨŋə ni à mɨ yeʼ nɨ chəi ɨnû mbɔ̂, njɨ chəi bəi ɨ̀tènɨ̀.
51003008	Àyɨə rɨ̀nîn, mbə berɨ waʼ ɨnû mbɔ̂ jìm. Əne yɨ ənû nɨ sə ɨtəm, ənû nɨ chɔb, ənû nɨ ghɨ ɨbə, ənû nɨ ghambɨ wə̀d mbɨ ənû ənɨ gham əbɔb ɨŋgam.
51003009	Tɨ mbə̀ gha ə mɨghab əmbɨ mbə bɔŋgɔb, ɨmbə̀ʼ ɨghəm nɨ mbə fə waʼ nyamnyod ənun bə̀ waʼ ɨnû ənun mbe nɨ mbə̀ nyaʼə ghɨ̀ə̀.
51003010	Tɨ̀nîn, mbə fə nɨŋ nyamnyod fi. Ŋwìə̀ wɨə beŋə nyamnyod fi zɔ̂ ni zɨ̀ jeŋgɨ kyerɨ əməd bə̀ chub ɨghabɨ əməd.
51003011	Əne chəi wɨrɨ i ɨkwepɨ əkaʼ bə̂d nɨ kaʼi mɨ̀Jû mbɨ mɨ̀Jû, chəi wɨrɨ i ɨkwepɨ əkaʼ bə̂d mbe nɨ mbɨ ne mbɨ mbe nɨ chəi mbɨ ne mɨ̀mə̌d, chəi wɨrɨ i ɨkwepɨ əkaʼ bə̂d əgyeŋ, əkaʼ bə̂d nɨ kɨrɨ ɨŋga ɨzimɨ, chəi wɨrɨ i ɨkwepɨ əkaʼ ɨ̀bòʼò mbɨ ə bə̂d nɨ yeʼ ənɨ ə ɨghəm. Kristo yɨ ɨnû jìm. Məd wɨ ɨŋga bə̂d mɨjìm mbe nɨ yeʼ ənɨ ənû ə mɔʼ mbɨ məd.
51003012	Əne mbə̀n mbe nɨ Ŋwìə̀ fə chɔʼ ni mbə̀ yeʼ mbi bə̂d berɨ yeʼ bə̂d zeŋɨ nɨ wɨ̀ ghaʼi kwàʼ rɨŋgəʼ. Mbə berɨ diirɨ bə̂d cherə. Mbə berɨ berɨ ɨbɔŋ fîŋ. Mbə berɨ berɨ bɔtɨ ɨnyod. Mbə berɨ berɨ ɨbɔtɨ fîŋ bə̀ berɨ ɨyim fîŋ.
51003013	Əne mbə̀ yim fîŋ mbənə mbənə bə̀ waʼ tɨ̀gurɨ-ɨnû wə̀d we nɨ gu ənû əmbɨ aŋgɔb. Ɨchî nɨ Ə̀nùŋɨ̀sɨg fə waʼ mbə ɨgu ɨnû, əne bə̂, mbə berɨ bɨ waʼ mbɨ bə̂d cherə.
51003014	Ɨgwɨ ɨnû mbɔ̂ jìm yɨ ɨghaʼi. Ɨghaʼi yɨ əghɨ nɨə korə bə̂d mɨjìm ni mbɨ yeʼ ənɨ mbɨ mɔʼ.
51003015	Mbə̀ saŋ ə ni əbɔrəbɔd ze nɨ Kristo ə nàʼə̀ ə tumbɨ tə fîŋ. À yɨ ɨmbə̀ʼ əbɔrəbɔd zɔ̂ nɨ Ŋwìə̀ nyaʼa tɔŋ əwən ni mbə̀ yeʼe fɔtɨ ɨŋga nyamnyod mɔʼ. Mbə naʼ məben-əwe əmbɨ ə Ŋwiə̀ ənɨ mɨ̀nyùmə̀ jìm.
51003016	Ɨŋgam ɨmbə̀ʼ ə Kristo kaŋ tèn ɨŋga tə fîŋ kwàʼ ɨchî chɔ̀m. Mbə chwi ɨnû, bə̀ kəərɨ mbə bɔŋgɔb ənɨ ɨwe jìm. Mbə̀ kwerɨ mɨ̀sâm, kwerɨ mɨkyî nɨ yiirɨ ə Ŋwiə̀ bə̀ kwerɨ mɨkyî nɨ nɔʼ rɨ əmbɨ Əzwî naʼ əmbɨ ə Ŋwiə̀. Mbə̀ ghɨ əne mbɨ ɨghaʼi kyeŋ ɨŋga tə fîŋ.
51003017	Əne ɨnû jìm mbe nɨ mbə̀ə ghɨ̀ə̀, kɨ̀ ənɨ mbe nɨ mbə̀ə ghàə̀, mbə ghɨ ənɨ ɨkum Ə̀nùŋɨ̀sɨg Yeso. Mbə mɨə ghɨ̀ə̀ əne, mbə bɨrɨ sɨə chè ənjìm məd nàʼ məben-əwe əmbɨ Ŋwiə̀ Mbǎʼ.
51003018	Məyi, mbə zuunɨ mbə mɨnom. Əzɔ̂ yɨ ənû nɨ kuʼ əmbɨ Ə̀nùŋɨ̀sɨg.
51003019	Mɨnom, mbə̀ ghaʼ mbə məyi. Tɨ mbə̀ nya ə əbɔʼ mɨ̀mə̌d.
51003020	Bɔn, mbə̀ zuunɨ mbə mɨ̀mbǎʼ bə̀ zuunɨ mbə mɨ̀nɨ̌ŋ ənɨ ɨnû jìm, ɨmbə̀ʼ ɨghəm nɨ əze ə bɔ̀ŋ əmbɨ Ə̀nùŋɨ̀sɨg.
51003021	Mɨ̀mbǎʼ, tɨ mbə̀ nɔmbɨ ə mbə bɔn, njɨ fîŋ tɨ mɨ̀mə̌d bɨrɨ bɔd.
51003022	Ɨ̀bòʼò, mbə̀ zuunɨ mbə mɨ̀mbǎʼ ə̀fàʼì mbe rɨ ɨgwɨ ə si ənɨ ɨnû jìm. Tɨ mbə̀ zuunɨ ə mɨ̀mə̌d àmei ənɨ mbɨə neŋ əwən, ɨmbə̀ʼ mbɨ ghaʼ əwən. Mbə̀ faʼ əmbɨ mɨ̀mə̌d ənɨ tə fîŋ rɨ̀jìm, fàʼə̀ bɔ Ə̀nùŋɨ̀sɨg.
51003023	Kɨ̀ à kɨ ɨkwɨ ə̀fàʼì wi, mbə̀ faʼ ənɨ tə fîŋ rɨjìm, ɨghabɨ ni mbə mbɨə fàʼ yeʼ əmbɨ Ə̀nùŋɨ̀sɨg, kaʼi əmbɨ ə bə̂d.
51003024	Mbə mɨ yeʼə fàʼə̀, mbə̀ kyerɨ ni Ə̀nùŋɨ̀sɨg bɨrɨ chɔʼ ə ə̀fàʼì ənɨ ɨghɨ mbe nɨ wɨ nuŋ ɨ nən ɨkaŋ. Mbə mbɨə fàʼə̀ yeʼ əmbɨ Ə̀nùŋɨ̀sɨg Kristo.
51003025	Mbɨ bɨrɨ chwɨ wə̀d we nɨə ghɨ̀ ɨnû rɨbɔ̀ŋ ɨgwɨ ɨnû rɨbɔ̀ŋ mbe nɨ wɨ̀ ghɨ̌. Mbə̀ kyerɨ ni chəi Ŋwiə̀ ə ghɨ̀ ɨghə.
51004001	Mɨ̀mbǎʼ ə̀fàʼì, mbə̀ ghɨ mbɨ mbə ɨ̀bòʼò ɨchî nɨ kuʼnɨ bə bɔŋ. Mbə̀ kyerɨ ni mbə bə̀ berɨ Mbǎʼ ə̀fàʼì ɨkaŋ.
51004002	Mbə̀ kɔŋgɨ ə Ŋwiə̀ ənɨ mɨ̀nyùmə̀ jìm. Mbə mɨ yeʼə kɔ̀ŋgɨ̀ə̀, mbə̀ chub ɨkyèʼe bə̀ nàʼ məben-əwe ɨ bɔ.
51004003	Mbə̀ bə kɔŋgɨ ə Ŋwiə̀ ə ɨgwɨ na, ɨmbə̀ʼ wɨ̀ naʼ əpan ni tɨ̀ gha ɨnû mbe nɨ yeʼ ənə̀mə ɨmbə̀ʼ ə Kristo. À yɨ ɨnû mbe ghɨ ni mə̀ yeʼ ə nəb ndəŋ.
51004004	Mbə̀ kɔŋgɨ ə Ŋwiə̀ ni mə̀ gha ɨnû mbe mbɨ zeŋ, àmei ɨchî nɨ mə kəʼ berɨ ghɨ̀.
51004005	Mbə̀ we əwən ɨchî nɨ mbə̀ə ghɨ̀ə̀ mbɨ ə bə̂d mbe nɨ kaʼi bə̂d Kristo. Mbə̀ nɨŋ əpan ze nɨ mbə̀ berɨ fàʼ mbɨ mɨ̀mə̌d ɨchî chɔ̀m.
51004006	Ɨŋgam we nɨə jwɨ rɨ ənɨ mbə mɨ̀chù berɨ mɨə nə̀m ɨghabɨ ni mbɨ fə nùʼ ənɨ fɨ̀ŋgwaŋ. Mə kə̀b ni mbə̀ kyerɨ ɨchî nɨ wiirɨ ɨŋgam əmbɨ wə̀d jìm.
51004007	Taikikùs nɨ yeʼ aŋgɔb nɨ mə̀ ghaʼi kwàʼ rɨŋgəʼ bɨrɨ gha ɨnû jìm ɨ nən ɨmbə̀ʼ əmɨ. Məd wɨə fàʼ ənɨ i fîŋ jìm. Məd yɨə bə wum aŋgɔb ə̀fàʼì ɨchî nɨ tɨə fàʼ əmbɨ Ə̀nùŋɨ̀sɨg.
51004008	Mə fə tom əməd ɨ nən ɨmbə̀ʼ ənû zɔ̂, ni mbə̀ kyerɨ ɨchî nɨ tɨ̀ yeʼe. Mə wɨə bə̀ tom əməd ni wɨ̀ timbɨ əwən.
51004009	Məd wɨə yeʼe mbɨ Ònèsimùs, nɨ yeʼ aŋgɔb nɨ mə̀ ghaʼi kwàʼ rɨŋgəʼ. Məd wɨə bə̀ fàʼ ənɨ i fîŋ jìm. Məd yɨ wɨ mɔʼɔ rəbɔʼ nən. Mɨ̀mə̌d mbɔ̂ bɨrɨ gha ɨnû jìm mbe nɨ fə che əgha ɨ nən.
51004010	Àristakùs, nɨ mə yeʼ ə nəb ndəŋ mbɨ məd wɨə chàʼrɨ̀ əwən. Mak we nɨ məd mbɨ Banabàs yeʼ bɔn tɨ ənɨ əghaŋ ə wə̀d mɔʼ wɨə bə̀ chàʼrɨ̀ əwən. (Mbɨ fə gha ɨ nən ɨmbə̀ʼ əməd. Wɨ̀ mɨ yeʼe əsɨ nən mbə̀ nɨŋ əməd ɨchî chɔ̀m.)
51004011	Yeso we nɨ mbɨə tɔŋ ənɨ Jostùs wɨə bə̀ chàʼrɨ̀ əwən. Mbɔ̂ mei mɨ̀Jû mbe nɨ yeʼ əbɔʼ bə̂d mbe nɨə fàʼə̀ mbɨ num ɨmbə̀ʼ ənû ɨfɔ̀n ə Ŋwiə̀. Mbɨ fə kàŋ kəŋgɨ əmɨ kwàʼ ɨchî chɔ̀m.
51004012	Epafràs, nɨ yeʼ wə̀d ə̀fàʼì Kristo, nɨ bə̀ yeʼ wə̀d rəbɔʼ nən wɨə chàʼrɨ̀ əwən. Ɨ wɨə kɔ̀ŋgɨ̀ ə Ŋwiə̀ kwàʼ rɨka ɨghəm jìm kɔndɨ əwən ni mbə̀ təm kàànɨ̀ bə̀ jeŋgɨ kyerɨ ɨnû jìm mbe nɨ Ŋwìə̀ kə̀bɨ.
51004013	Mɔ̌ yɨə zərɨmbin ɨ bɔ ni wɨ̀ fə faʼ kwàʼ rɨ̀kǎ ɨ nən bə̀ fàʼ kwàʼ rɨ̀kǎ əmbɨ bə̂d mbe nɨ yeʼ ə Laodisià fɔrɨ ə Hirapolìs.
51004014	Luk, nɨ yeʼ wə̀d ɨfuʼ nɨ mə̀ ghaʼi kwàʼ rɨŋgəʼ fɔrɨ ə Demàs bə̀ chàʼrɨ̀ əwən.
51004015	Mbə naʼ mɨ ə̀chàʼrɨ̀ əmbɨ ə bɔŋgɔb mbe nɨ yeʼ ə Laodisià, əmbɨ Nimfà fɔrɨ əmbɨ ə bə̂d Kristo mbe nɨə nyɨ ɨfetɨ ɨŋga nəb məd.
51004016	Ənɨ mbɨ fə foŋ ə̀ŋwàʼnɨ̀ zɔ̂ əkaʼ nən, mbə̀ zə ni mbɨ bə foŋ ɨŋga ɨfetɨ bə̂d Kristo we rɨ ə Laodisià. Mbə̀ bə zə ni mbə̀ foŋ ə̀ŋwàʼnɨ̀ ze nɨ nɔʼ rɨ ə Laodisià.
51004017	Mbə̀ gha əmbɨ Akipùs ni wɨ̀ maanɨ ə̀fàʼì ze nɨ Ə̀nùŋɨ̀sɨg zɨ ɨŋga tɨkyerɨ-ɨbɔ məd.
51004018	Àyɨə mɔ̌, Pɔ̂l ŋwàʼnɨ̀ ə̀chàʼrɨ̀ zɔ̂ ənɨ mɨ əbɔ. Mbə̀ kɔndɨ ɨchî nɨ mbɨ kod əmɨ ənɨ mɨ̀kàrə̀. Ŋwìə̀ ghɨ ɨ̀chɔ̀m ənɨ ə nən.
52001001	À yɨə mɔ̌ Pɔ̂l mbɨ Sailàs fɔrɨ ə Timotì ŋwaʼnɨ ə̀ŋwàʼnɨ̀ zɔ̂. Tɨ̀ wɨə ŋwàʼnɨ̀ ɨ nən mbə̀n bə̂d Kristo mbe nɨ yeʼ ɨŋga ɨfetɨ we rɨ ə Tèsàlonikà, nɨ mbə̀ yeʼ bə̂d Ŋwiə̀ Mbǎʼ fɔrɨ bə̂d Ə̀nùŋɨ̀sɨg Yeso Kristo. Ŋwìə̀ ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən.
52001002	Tɨ̀ wɨə nàʼ məben-əwe əmbɨ ə Ŋwiə̀ ɨmbə̀ʼ mbə̀n mɨjìm. Tɨ̀ wɨə ghɨ̀ əne ənɨ mɨ̀nyùmə̀ jìm mbe nɨ tɨə kɔ̀ŋgɨ̀ ə Ŋwiə̀ kɔndɨ əwən.
52001003	Ənɨ tɨə kɔŋgɨ Ŋwiə̀ a Mbǎʼ, tɨ̀ wɨə kɔndɨ ɨnû mbe nɨ mbə̀ə ghɨ̀ə̀ ɨchî nɨ mbə̀ nuŋ fîŋ ɨgun ə Yeso. Tɨ̀ wɨə bə̀ kɔndɨ ɨchî nɨ mbə̀ə fàʼə̀ rɨ̀kǎ ɨmbə̀ʼ weerɨ bə̂d ɨmbə̀ʼ ɨghəm nɨ mbə ghaʼ mɨ̀mə̌d. Tɨ̀ wɨə bə̀ kɔndɨ ɨchî nɨ mbə̀ə nyìʼə̀ fîŋ wòm ɨchî nɨ a Ə̀nùŋɨ̀sɨg Yeso Kristo bɨrɨ chɨ əwən rəŋgəʼ.
52001004	Mba bɔŋgɔb, tɨ̀ kyerɨ ni Ŋwìə̀ ə ghaʼ əwən kwàʼ rɨŋgəʼ əne wɨ̀ nyaʼa chɔʼ əwən ni mbə̀ yeʼ mbi bə̂d.
52001005	Tɨ̀ kyerɨ əne ɨmbə̀ʼ ɨghəm nɨ tɨ̀ nyaʼa yeʼe əsɨ nən mbɨ ɨkə̂n chɔ̀m. Chəi tɨ̀ nyaʼa yeʼe mbɨ ɨkə̂n chɔ̀m àmei ənɨ ɨŋgam. Tɨ̀ nyaʼa bə̀ ghà ɨkə̂n chɔ̀m ənɨ ɨka we nɨ Əzwî ə Zeŋɨ ə nàʼə̀. Tɨ̀ nyaʼa bə̀ kàŋ chwi ɨchî nɨ tɨ̀ ben ni ɨnû mbe nɨ yeʼ ɨŋga ɨkə̂n chɔ̀m yɨ ɨnû rəsìʼ. Mbə kyerɨ ɨnû mbe nɨ tɨ̀ nyaʼa ghɨ̌ ənɨ tɨ̀ nyaʼa əkaʼ nən. Tɨ̀ wɨə nyaʼa ghɨ ɨnû mbɔ̂ jìm ɨmbə̀ʼ weerɨ əwən.
52001006	Mbə mbɨə nyaʼə ghɨ̀ ɨnû mbe nɨ tɨ̀ nyaʼə ghɨ̀ə̀ bə̀ ghɨ̀ə̀ mbe nɨ Ə̀nùŋɨ̀sɨg nyaʼə ghɨ̀ə̀. Ka à bè yeʼi ni mbə mbɨə nyaʼə zəə ŋgəʼ, Əzwî ə Zeŋɨ ə nyaʼa ghɨ̀ ni mbə̀ nɨŋ ɨŋgam we mbɨ ɨghaʼi.
52001007	Əze ə nyaʼa ghɨ̀ ni bə̂d mɨjìm mbe nɨ nyaʼa ben ə Kristo ə Màsèdonià fɔrɨ ə Àkàiyà mbɨ beenɨ əbɔʼ tə rɨkyerɨ-ɨwu.
52001008	Ka àmei ni ɨŋgam Ŋwiə̀ fə jàŋ rɨ nən wò ɨŋga ɨbeŋ mbe rɨ ə Màsèdonià fɔrɨ ə Àkàiyà, ənû ɨmbə̀ʼ ɨbenɨ we nɨ mbə̀ nuŋ ɨgun ə Ŋwiə̀ fə bə̀ jàŋ ɨsɨ jìm. Chəi ənû ə mɔʼɔ nɨ tɨ rɨ wɨrɨ ghà ɨmbə̀ʼ əzɨ əwən,
52001009	ɨmbə̀ʼ ɨghəm nɨ bə̂d mbe nɨ yeʼ ɨŋga ɨba ɨbeŋ mbe fə ghà mbənə mbənə ɨmbə̀ʼ ɨkwɨ ɨchî nɨ mbə̀ nyaʼa nɨŋ əwa əkaʼ nən. Mbɨ fə bə̀ ghà ɨmbə̀ʼ ɨchî nɨ mbə̀ nyaʼa ton ənû nɨ wumnɨ mbɨ̀anèŋ sɨ bèŋ kɔ wumnɨ ə Ŋwiə̀ we nɨ yeʼ ɨka bə̀ yeʼ wɨ rəsìʼ.
52001010	Mbɨ nyaʼa bə̀ ghà ni mbə mbɨə wòmə̀ ni Wan Ŋwìə̀ we nɨ wɨ̀ nyaʼa zwemnɨ wɨrɨ yeʼe rɨkaŋ. Wan we yɨə Yeso we nɨə chɨ̀ əwa rɨŋga ŋgəʼ ze nɨ Ŋwìə̀ bɨrɨ sə ɨtəm chə bə̂d ɨnû rɨbɔ̀ŋ.
52002001	Mba bɔŋgɔb, mbə fə kyerɨ ə ni ɨchî nɨ tɨ̀ nyaʼa yeʼe mò əwən, rɨ nyaʼa chè i ətu ə̀kǒ.
52002002	Bə̂d mbe rɨ ə Filipì nyaʼa ghɨ̀ tɨ̀ zə ŋgəʼ. Mbɨ nyaʼa bə̀ naʼ tɨ̀nìd ətu ɨ na ɨchî nɨ mbə̀ kyerɨ. Àyɨə Ŋwìə̀ nyaʼa nàʼ ɨka ɨ na ni tɨ̀ gha ɨkə̂n chɔ̀m ɨ nən, ka à bè yeʼi ni chəi bə̂d mɨ̀nɔnɔʼ nyaʼa kəb ni tɨ̀ gha ɨkə̂n we.
52002003	Ka ɨchî nɨ tɨ̀ nyaʼə ghà ɨŋgam Ŋwiə̀ yɨ i rɨ ənɨ ɨchî nɨ tɨ̀ feb ənû, kɨ̀ rɨ ənɨ tɨkɔndɨ rɨbɔ̀ŋ, kɨ̀ ɨmbə̀ʼ tambɨ əwən.
52002004	Tɨ̀ wɨə ghà àmei ɨchî nɨ Ŋwìə̀ kəbɨ ni tɨ̀ ghamə. Wɨ̀ fə nèŋ əwa zə ni tɨ̀ kùʼ ni wɨ̀ saŋ ɨkə̂n chɔ̀m wɔ̂ ɨŋga ta rɨkyerɨ-ɨbɔ. Chəi tɨə ghà ɨmbə̀ʼ ghɨ ni fîŋ rɨ bə̂d bɔŋ ə. Tɨ̀ wɨə ghàə̀ yeʼ ɨmbə̀ʼ fîŋ Ŋwìə̀ we nɨ kyerɨ ta rɨkɔndɨ bɔŋ ə.
52002005	Mbə̀ kyerɨ ə ni chəi tɨ̀ nyaʼa gha ɨŋgam nəmɨ nəmɨ ɨ nən ɨmbə̀ʼ tambɨ əwən. Ŋwìə̀ ə bə̀ kyerɨ ni ka tɨ̀ yɨ a bə̂d əjə, əne chəi tɨ̀ nyaʼa gha ɨnû mbe ɨmbə̀ʼ nəm ni tɨ̀ yɨə bə̂d əjə.
52002006	Chəi tɨ̀ nyaʼa kəb ni bə̂d wumnɨ əwa, kɨ̀ à kɨ ə mbə̀nə kɨ̀ bə̂d cherə,
52002007	ka à be yeʼi ni, ɨghabɨ ə bə̂d tom Kristo, njɨ tɨ̀ nyaʼa biirɨ ɨghɨ rɨ nən. Tɨ̀ wɨə nyaʼə kàŋə̀ bɔtɨə əkaʼ nən ɨghabɨ ɨŋgɔb nɨə nəŋgɨə mbi bɔn.
52002008	Əne ɨchî nɨ tɨ̀ nyaʼa ghaʼ əwən kwàʼ rɨŋgəʼ, chəi tɨ̀ nyaʼa kəb àmei nɨ ghɨ ni mbə̀ kyerɨ ɨkə̂n chɔ̀m ɨmbə̀ʼ ə Ŋwiə̀. Tɨ̀ nyaʼa bə̀ kəb nɨ ghɨ ɨnû jìm ɨmbə̀ʼ weerɨ əwən, ɨmbə̀ʼ ɨghəm nɨ tɨ̀ nyaʼa ghaʼ əwən. Əne tɨ̀ wɨə bə̀ kɨrɨ ghaʼ əwən ənɨ ta fîŋ rɨ̀jìm.
52002009	Mba bɔŋgɔb, mbə̀ kyerɨ ə ɨchî nɨ tɨ̀ nyaʼə fàʼ əkaʼ nən kwàʼ rɨ̀kǎ. Tɨ̀ wɨə nyaʼə fàʼ əziə mbɨ ɨzimɨ ɨmbə̀ʼ tɨ rɨ̀ chə a wə̀d mɔʼɔ rəbɔʼ nən ənɨ tɨ̀ nyaʼə ghà ɨkə̂n chɔ̀m ɨmbə̀ʼ ə Ŋwiə̀ ɨ nən.
52002010	Mbənə mbɨ ə Ŋwiə̀ yɨ mɨ̀zərɨmbin ni tɨ̀ wɨə nyaʼə chub ɨzeŋɨ zeŋɨ, ni tɨ̀ wɨə nyaʼə ghɨ̀ ɨnû nɨ kùʼnɨ̀ fɔrɨ ni tɨ̀ wɨə nyaʼə ghɨ̀ ɨnû nɨ chəi ənɨ tɨ̀ wə̀d mɔʼɔ ghà ɨnû rɨbɔ̀ŋ ɨmbə̀ʼ əwa əmbɨ mbə̀n mbe nɨ ben ə Kristo.
52002011	Mbə kyerɨ ə ni tɨ̀ wɨə fàʼə̀ mbɨ nən ɨchî nɨ mbǎʼ ə fàʼə̀ mbɨ mbi bɔn.
52002012	Tɨ̀ wɨə nyaʼə tìmbɨ̀ əwən, nəərɨə əwən bə̀ ghà ɨ nən ni mbə̀ chub ɨchî nɨ bɨrɨ ghɨ ni fîŋ Ŋwìə̀ bɔŋ ə. À yɨə məd tɔŋ əwən ni mbə̀ yeʼe nyɨ ɨŋga ənû ɨfɔ̀n əməd bə̀ fɔrɨ ɨŋga ɨwumnɨ məd.
52002013	Tɨ̀ wɨə bə̀ nàʼ məben-əwe əmbɨ ə Ŋwiə̀ ɨghəm jìm ɨmbə̀ʼ ənû zɔ̂ ni ənɨ tɨ̀ nyaʼa yeʼe mbɨ ɨŋgam Ŋwiə̀ ɨ nən, mbə nyaʼa zu benɨ, kaʼi ɨghabɨ ni à yɨ ɨŋgam bə̂d mɨ̀sɔŋɨchù. Mbə nyaʼa kàŋ ben ni à yɨ ɨŋgam Ŋwiə̀. Ɨŋgam we wɨə fàʼ ɨŋga mbə̀n mbe nɨ ben ə Kristo.
52002014	Mba bɔŋgɔb, ɨnû mbe nɨ nyaʼa ghɨ ənɨ ə bə̂d mbe nɨ nyaʼa ɨŋga rɨfetɨ bə̂d Ŋwiə̀ te rɨ ə Jùdeyà nɨ yeʼ ənɨ ɨfɔtɨ mbɨ Kristo Yeso nyaʼə bə̀ ghɨ̀ ənɨ ə nən. Mbə mbɨə nyaʼə zəə ŋgəʼ rɨ əmbɨ mbə bə̂d əbeŋ àmei ɨchî nɨ mbɨ nyaʼə zəə rɨ əmbɨ mɨ̀Jû.
52002015	Mbɨ mɔʼɔ nyaʼa zwiirɨ ə Yeso, mbɨ mɔʼɔ nyaʼa zwiirɨ bə̂d ɨ̀kə̀n Ŋwiə̀, mbɨ mɔʼɔ nyaʼa fid əwa tɨ ɨŋga ɨbeŋ mɨ̀mə̌d. Ɨ mbɨə nyaʼə ghɨ̀ ɨnû nɨ chəi fîŋ Ŋwìə̀ nyaʼa bɔŋ əbɔʼ mɨ̀mə̌d. Mbɨ yɨə bə̂d pə̀n wə̀d ɨjìm,
52002016	ɨchî nɨ mbɨ nyaʼə kə̀b kən ni tɨ rɨ gham a əmbɨ ə bə̂d mbe nɨ kaʼi mɨ̀Jû ɨmbə̀ʼ mbɨ jwɨ̀ rəŋgəʼ. Àyɨə tɨ̀ nyaʼa wo ɨmbì rəbə gham a ghamɨ. Ɨchî nɨ mbɨ nyaʼə ghɨ̀ əne mbɨ nyaʼa swe mbə ɨnû rɨbɔ̀ŋ mbɨ swi. Ŋwiə̀ nyaʼa sə ɨtəm əbɔʼ mɨ̀mə̌d ənɨ ɨnwǐ.
52002017	Mba bɔŋgɔb, ənɨ tɨ̀ nyaʼa berɨ saŋ əwən ənɨ ɨkə nyùmə̀, tɨ̀ nyaʼa kywɨ ənywɨ kàŋ kə̀b kwàʼ rɨka nɨ yeʼe əsɨ nən ɨmbə̀ʼ wɨrɨ zə əwən. Chə nyaʼa i əwa mbɨ nən, àyɨə tɨ̀ wɨə nyaʼə kɔndɨ əwən ɨghəm jìm.
52002018	Tɨ̀ nyaʼa kàŋ kə̀b nɨ wɨrɨ yeʼe əsɨ nən àyɨə Satàn nyaʼa kən əwa. Mɔ̌, Pɔ̂l, nyaʼa kàŋ kəb yeʼe ɨghəm nɔnɔʼ.
52002019	À kɨ mɨwe ə ghɨ̀ ni tɨ̀ nuŋ ɨkɔndɨ ɨgwɨ ɨghɨ mbe nɨ tɨ ə wòm ə? À kɨ mɨwe bɨrɨ ghɨ ni tɨ̀ ghaʼrɨ ə? À kɨ mɨwe bɨrɨ ghɨ ni tɨ̀ goŋ ɨgɔ̂ ɨfě Ə̀nùŋɨ̀sɨg Yeso ɨghabɨ ə yɨə bə̂d nɨ chè ə̀nòtɨ̀ ənɨ wɨ̀ wɨrɨ yeʼe ə? Ka à wa kɨ i mbə̀nə ə?
52002020	À yɨ rəsìʼ ni à yɨə mbə̀nə bɨrɨ ghɨ ni tɨ̀ goŋ ɨgɔ̂ bə̀ chub ənɨ ɨghaʼi.
52003001	Ənɨ chəi ənɨ tɨ̀ nyaʼa wò ɨmbì nyìʼ zɨ rɨ zə əwən, tɨ̀ nyaʼa ben nɨ chub ə Atèns tə̀zìʼ wa.
52003002	Tɨ̀ nyaʼa tom wa aŋgɔb Timotì ni wɨ̀ yeʼe ghɨ tə fîŋ kaanə fɔrɨ ni wɨ̀ timbɨ əwən ɨchî nɨ mbə nuŋ fîŋ ɨgun ə Kristo. Məd wɨə fàʼ əmbɨ ə Ŋwiə̀ mbɨ na ɨchî nɨ tɨə ghà ɨkə̂n chɔ̀m ɨmbə̀ʼ ə Kristo.
52003003	Tɨ̀ nyaʼa bə̀ tom əməd ɨmbə̀ʼ tɨ wə̀d mɔʼɔ bɔrɨ i ɨchî nɨ mbɨə nwèndɨ̀ tə rɨkyerɨ-ɨwu. Mbə fə kàŋ kyerɨ ə ni mbɨ berɨ nwèndɨ̀ ta rɨkyerɨ-ɨwu.
52003004	Mbə kyerɨ ə ni ənɨ tɨ̀ nyaʼa mbɨ nən, tɨ̀ wɨə nyaʼə ghà ɨ nən ni mbɨ bɨrɨ nwendɨ ta rɨkyerɨ-ɨwu. Ənû ze ə fə jwɨ̀ àmei ɨchî nɨ tɨ̀ nyaʼa gha ɨ nən.
52003005	À yɨ əton nɨ ɨchî nɨ chəi ənɨ tɨ mə nyaʼa wɨrɨ nyìʼ wò ɨmbì, mə nyaʼa tom ə Timotì əsɨ nən ni wɨ̀ yeʼe zə ni mbə mbɨə kɨrɨ nuŋ fîŋ ɨgun ə Kristo ə. Mə nyaʼa ghɨ̀ əne ɨmbə̀ʼ ɨghəm nɨ mə̀ wɨə nyaʼə bɔə ni ɨghə̀m ənumbɨ bə̂d fə numbɨ əwən əne ghɨ̀ ə̀fàʼì ze nɨ tɨ̀ nyaʼa faʼ ə chè ətu ə̀kǒ.
52003006	Tɨ̀nîn Timotì fə bə̀ndɨ̀ yeʼe əsɨ na mbɨ ɨkə̂n chɔ̀m ɨmbə̀ʼ ɨchî nɨ mbə̀ nuŋ fîŋ ɨgun ə Kristo fɔrɨ ɨmbə̀ʼ ɨchî ni mbə̀ ghaʼ mbə bɔŋgɔb. Wɨ̀ fə ghà ɨ na ni mbə mbɨə kɔndɨ əwa ɨghəm jìm ənɨ ə fîŋ chɔ̀m. Wɨ̀ fə bə̀ ghà ni mbə mbɨə kəb zə əwa àmei ɨchî nɨ tɨə bə̀ kəb zə əwən.
52003007	Mbɨ bɔŋgɔb, ɨchî nɨ mbə̀ nuŋ fîŋ ɨgun ə Kristo ə zɨə nəərɨ əwa ənɨ tɨə zə ɨkwɨ ŋgəʼ jìm bə̀ fɔrɨ ənɨ mbɨə nwèndɨ̀ ta rɨkyerɨ-ɨwu.
52003008	Tɨ̀nîn ta fîŋ fə wɨrɨ bə̀ndɨ̀ yeʼe ɨchî nɨ mbə̀ təm kàànɨ ɨŋga ɨbenɨ we nɨ mbə̀ nuŋ ɨgun Ə̀nùŋɨ̀sɨg Yeso.
52003009	Tɨ̀ kɨə kaŋ wo naʼ məben-əwe nɨ kuʼ əmbɨ Ŋwiə̀ ɨmbə̀ʼ əwən rɨ ye, ɨmbə̀ʼ chwi ɨghaʼi we nɨ tɨ̀ berɨ ɨfě a Ŋwiə̀ ɨmbə̀ʼ əwən ə?
52003010	Tɨ̀ wɨə kɔ̀ŋgɨ̀ ə Ŋwiə̀ ənɨ ta fîŋ rɨjìm əziə mbɨ ɨzimɨ ni tɨ̀ we tɨ̀ rɨ wɨrɨ zə əwən əne ghɨ̀ mbə jeŋgɨ berɨ əghɨ ze nɨ kɨrɨ buʼ ɨchî nɨ mbə̀ nuŋ fîŋ ɨgun ə Kristo.
52003011	Tɨ̀ wɨə kɔ̀ŋgɨ̀ ə Ŋwiə̀ nɨ yeʼ à Mbǎʼ bə̀ kɔ̀ŋgɨ̀ a Ə̀nùŋɨ̀sɨg Yeso ni mbɨ ghɨ̀ əpan ə jwɨ ni tɨ̀ yeʼe əsɨ nən.
52003012	Ə̀nùŋɨ̀sɨg ghɨ ni ɨghaʼi we nɨ yeʼ əkaʼ nən bə̀ fɔrɨ əkaʼ bə̂d mɨ̀jìm swi gwèə̀, àmei ɨchî nɨ wa bə̀ swi ɨgwɨ nən gwèə̀.
52003013	Tɨ̀ wɨə kɔ̀ŋgɨ̀ə̀ ni wɨ̀ ghɨ tə fîŋ kaanɨ ɨmbə̀ʼ chəi ənɨ tɨ wə̀d mɔʼɔ zɨ ənû ɨgwɨ nən fɔrɨ ɨmbə̀ʼ mbə̀ chub ɨzeŋɨ zeŋɨ ɨfě Ŋwiə̀ a Mbǎʼ ənɨ a Ə̀nùŋɨ̀sɨg Yeso wɨrɨ yeʼe mbɨ mbi bə̂d.
52004001	Mba bɔŋgɔb, ɨ wo ɨmbì, tɨ̀ nyaʼa fə chwi ɨchî nɨ tɨ̀ mbə̀ chubɨ ɨmbə̀ʼ ghɨ ni fîŋ Ŋwìə̀ bɔŋ ə. À yɨ rəsìʼ ni mbə mbɨə chub əne. Tɨ̀nîn tɨ̀ wɨə buʼ ɨbɔ bə̀ ghà ɨ nən ənɨ ɨkum Ə̀nùŋɨ̀sɨg Yeso ni mbə̀ wo ɨmbì ghɨ əne chè ɨchî nɨ mbə̀ nyaʼə bèə̀ ghɨ̀ə̀.
52004002	Mbə fə kyerɨ ə tɨkə te nɨ Ə̀nùŋɨ̀sɨg Yeso nyaʼa naʼ ɨka ɨ na ni tɨ̀ chwi ɨ nən.
52004003	Ənû ze nɨ Ŋwìə̀ kəbɨ yɨ ni mbə̀ chub ɨzeŋɨ zeŋɨ ɨmbə̀ʼ tɨ mbə̀ ni ə məyi kɨ̀ mbaŋə̀ əbəŋ əbəŋ.
52004004	Wə̀d mɔʼ mɔʼ rəbɔʼ nən kyerɨ ɨchî nɨ yimbɨ i ɨnyod ənɨ ɨnə̂njɨ̀ nɨ zeŋɨ bə̀ fɔrɨ ənɨ ɨnə̂njɨ̀ nɨ kuʼnɨ.
52004005	Tɨ̀ wə̀d mɔʼɔ rəbɔʼ nən feenɨ i ənû nɨ ni əyi kɨ̀ mbaŋə̀ əku ɨchî nɨ bə̂d mbe nɨ chəi mbɨ kyerɨ ə Ŋwiə̀ ə ghɨ̀ə̀.
52004006	Tɨ̀ wə̀d mɔʼɔ rəbɔʼ nən chəkɨ i fîŋ wi aŋgɔb ənɨ ənû zɔ̂. Tɨ wɨ̀ nɨŋ i ɨwi wi aŋgɔb. Ə̀nùŋɨ̀sɨg bɨrɨ chə bə̂d mbe nɨə ghɨ̀ tɨkwɨrɨ ɨnû rɨbɔ̀ŋ tɔ̂ rɨjìm, àmei ɨchî nɨ tɨ̀ nyaʼa fə gha ɨ nən bə̀ patɨ əwən.
52004007	Chəi Ŋwìə̀ nyaʼa tɔŋ əwa ni tɨ̀ yeʼ mbi bə̂d ɨmbə̀ʼ ghɨ ɨnyɔɔnɨ-ɨnû. Wɨ̀ nyaʼa tɔŋ əwa yeʼ ni tɨ̀ chub ɨzeŋɨ zeŋɨ.
52004008	Chəi wə̀d mɔʼɔ we nɨ ton tɨkə tɔ̂ ton wə̀d mɨ̀sɔŋɨchù, wɨ̀ ton yeʼ Ŋwiə̀ we nɨə nàʼ e Əzwî ə Zeŋɨ ɨ nən.
52004009	Tɨ̀nîn chəi tɨ̀ berɨ əton nɨ wɨrɨ ŋwaʼnɨ ɨ nən ɨmbə̀ʼ ɨchî nɨ mbə̀ berɨ ghaʼ mbə bɔŋgɔb. Ŋwìə̀ ziə fə chwi ɨ nən ni mbə̀ ghaʼ bɔŋgɔb.
52004010	À yɨ rəsìʼ ni mbə kàŋ ghaʼ mbə bɔŋgɔb mɨ̀jìm mbe nɨ yeʼ ɨŋga ɨsɨ jìm mbe rɨ ə Màsèdonià. Àyɨə tɨ̀ wɨə buʼ ɨbɔ ɨ nən, kyɨə bɔŋgɔb, ni mbə̀ wo ɨmbì ghɨ əne tɨ̀nîn chè ɨchî nɨ mbə̀ nyaʼə bèə̀ ghɨ̀ə̀.
52004011	Mbə̀ kywɨ ənywɨ ghɨ ɨnû jìm ɨmbə̀ʼ chub ənɨ əbɔrəbɔd. Tɨ mbə̀ zɨ ə mbə mɨ̀chù ɨŋga ɨnû bə̂d cherə. Wə̀d jìm zɨ e ətu àmei ənɨ e ə̀fàʼì bə̀ fàʼ ənɨ mbi ɨbɔ ɨchî nɨ tɨ̀ nyaʼa gha ɨ nən.
52004012	Mbə̀ ghɨ əne ɨmbə̀ʼ bə̂d mbe nɨ kaʼi bə̂d Kristo wumnɨ əwən fɔrɨ ɨmbə̀ʼ tɨ mbə̀ kəb ə ni bə̂d cherə naʼ ɨghɨ mbe nɨ mbə̀ kəbɨ.
52004013	Mba bɔŋgɔb, tɨ̀ wɨə kə̀bə̀ ni mbə̀ kyerɨ rəsìʼ ɨmbə̀ʼ bə̂d mbe nɨ fə kwɨ, ɨmbə̀ʼ tɨ mbə̀ kən ə ɨghabɨ ə bə̂d nɨ chəi mbɨ nuŋ ɨkɔndɨ ni mbə bɨrɨ chubɨ mbɨ ə Ŋwiə̀.
52004014	Tɨ̀ ben ni Yeso nyaʼa kwɨ wɨrɨ zwemə. Tɨ̀ bə̀ ben ni Ŋwìə̀ bɨrɨ wɨrɨ nɨŋ bə̂d mbe nɨ nyaʼa ben Yeso bɔŋ kwɨ ni mbɨ chubɨ mbɨ Yeso.
52004015	Ənû zɔ̂ nɨ tɨə ghà ɨ nən yɨ ənû nɨ Ə̀nùŋɨ̀sɨg ziə nyaʼa ghǎ. Wɨ̀ nyaʼa ghà ni ka mbà mbe nɨ yeʼ ɨkǎ ənɨ ə nyùmə̀ we nɨ Ə̀nùŋɨ̀sɨg wɨrɨ yeʼe bɨrɨ be wò a ɨmbì mbe nɨ fə kwɨ.
52004016	Ənɨ ə nyùmə̀ we nɨ Ə̀nùŋɨ̀sɨg ziə bɨrɨ swiʼ rɨkaŋ, bə̂d bɨrɨ zu ɨŋgam ka ka, zu gɨ̂ aŋgɨrə̀ kyeŋ bə̀ zu tàŋ Ŋwìə̀. Bə̂d mbe nɨ nyaʼa ben ə Kristo bɔŋ kwɨ bɨrɨ be zwemə.
52004017	Mbe nɨə zwemə, Ŋwìə̀ sɨ nɨŋ mba mbe nɨ yeʼ ɨkǎ nɨ sɨ buʼ ɨgwɨ ɨsɨg ni tɨ̀ wo fɔtɨ mbɨ mɨ̀mə̌d ɨŋga pàʼ, əne bòmnɨ̀ mbɨ Ə̀nùŋɨ̀sɨg ɨŋga ɨfə. Əne tɨ̀ bɨrɨ sɨə chubə mbɨ Ə̀nùŋɨ̀sɨg koŋ.
52004018	Əne mbə sɨə nəərɨə wə̀d mɔʼ mɔʼ mbɨ ɨŋgam wɔ̂.
52005001	Mba bɔŋgɔb, chəi əton nɨ ŋwaʼnɨ ɨ nən ɨmbə̀ʼ nyùmə̀ kɨ̀ ɨmbə̀ʼ ɨni mbe nɨ Ə̀nùŋɨ̀sɨg bɨrɨ wɨrɨ yeʼe,
52005002	ɨmbə̀ʼ ɨghəm nɨ mbə̀ fə kyerɨ ə kwàʼ ɨchî chɔ̀m ni əni ze nɨ Ə̀nùŋɨ̀sɨg bɨrɨ wɨrɨ yeʼe ə bɨrɨ yeʼ àmei ɨghabɨ ɨchî nɨ ɨjɨ ə yeʼe ɨzimɨ.
52005003	Ənɨ bə̂d ə ghàə̀ ni, “Tɨ̀ wɨ a ənɨ əbɔrəbɔd, chəi əton nɨ bɔ ənû ə mɔʼɔ,” ŋgəʼ rɨbɔ̀ŋ bɨrɨ saʼ nyɨ ɨgwɨ mɨ̀mə̌d àmei ɨghabɨ ɨchî nɨ əyi ə zu rɨbuʼ ənɨ wɨə nombɨə. Chəi bə̂d bɨrɨ vɨ rɨŋga ŋgəʼ ze.
52005004	Àyɨə mba bɔŋgɔb, chəi mbən ə ghɨ̀ ɨnû rɨbɔ̀ŋ ɨghabɨ ə bə̂d mbe nɨ yeʼ ɨŋga ɨsɨ firɨ, nɨ əni ze ə bɨrɨ saʼ yeʼe ɨgwɨ nən ɨchî nɨ ɨjɨ ə yeʼe.
52005005	Mbə̀n mɨjìm mbɨə ghɨ̀ ɨnû nɨ kuʼnɨ àmei ɨchî nɨ bə̂d ə ghɨ̀ əziə ənɨ ɨsɨ ə zeŋə. Ka tɨ yɨ a bə̂d nɨ chəi tɨə ghɨ̀ ɨnû nɨ kuʼnɨ ɨghabɨ mbe nɨə ghɨ̀ ɨnû ɨzimɨ kɨ̀ ɨŋga ɨsɨ firɨ.
52005006	Əne tɨ rɨ̀ gwenɨ a ɨchî nɨ bə̂d cherə ə gwenə nɨ chəi mbɨ kyerɨ ɨnû nɨə chèə̀, àyɨə tɨ chub ɨkyèʼe kyerɨ ɨnû nɨə cheə bə̀ yimbɨ a ɨnyod.
52005007	Bə̂d mbe nɨə gwenə, mbɨə gwen ɨzimɨ, mbe nɨə nɔə beə, mbɨə nɔə beə ɨzimɨ.
52005008	Àyɨə ɨchî nɨ tɨə ghɨ̀ ɨnû nɨ kuʼnɨ, tɨ̀ yimbɨ a ɨnyod, zɨ̀ fîŋ ɨgun ə Kristo bə̀ ghaʼ mbə bɔŋgɔb àmei ɨghabɨ ɨchî nɨ sɔgyɨ̀ zɨ ə parɨwa ətənɨ nɨ kən ɨgɔ̂. Mbə̀ nùŋ ɨkɔndɨ wòm ɨchî nɨ Ə̀nùŋɨ̀sɨg bɨrɨ chɨ əwa rəŋgəʼ àmei ɨghabɨ ɨchî nɨ sɔgyɨ̀ zɨ ɨdəm ətənɨ nɨ kən ətu.
52005009	Chəi Ŋwiə̀ nyaʼa chɔʼ əwa ɨmbə̀ʼ zɨ ŋgəʼ ɨgwɨ na. Wɨ̀ nyaʼa chɔʼ əwa yeʼ ni tɨ̀ bɨrɨ jwɨ rəŋgəʼ ənjìm a Ə̀nùŋɨ̀sɨg Yeso Kristo,
52005010	nɨ nyaʼa kwɨ ɨgwɨ mba ɨtu ɨmbə̀ʼ kɨ̀ tɨ wɨ ɨkǎ kɨ̀ tɨ fə kwɨ, tɨ̀ we tɨ rɨ chubɨ mbɨ məd.
52005011	Əne mbə̀ sɨə tìmbɨ̀ mbə bɔŋgɔb ghɨ̀ə̀ ni ɨbenɨ wə̀d mɔʼ mɔʼ kaanə. Mbə̀ sɨə ghɨ əne àmei ɨchî nɨ mbə̀ə ghɨ̀ rɨ̀nîn.
52005012	Mba bɔŋgɔb, tɨ̀ wɨə buʼ ɨbɔ ɨ nən ni mbə naʼ ɨwumnɨ əmbɨ ə bə̂d mbe nɨə fàʼ rɨ̀kǎ ɨ nən, chà əwən bə̀ kəərɨ əwən.
52005013	Mbə̀ wumnɨ mɨ̀mə̌d bə̀ chwiə ni mbə ghaʼ mɨ̀mə̌d ɨmbə̀ʼ ɨnû jìm mbe nɨ mbɨə ghɨ̀ ɨ nən. Mbə̀ chub ənɨ əbɔrəbɔd mbɨ mbə bɔŋgɔb.
52005014	Mba bɔŋgɔb, tɨ̀ wɨə buʼ ɨ bɔ ɨ nən ni mbə̀ patɨ mɨgwed, nɔɔrɨ ɨka mbe nɨə bɔ ɨnû, wèèrɨ̀ mbe nɨə kəb ə̀wèèrɨ̀, bə nyiʼə ghàm əmbɨ wə̀d jìm.
52005015	Mbə̀ zə ni tɨ wə̀d mɔʼɔ rəbɔʼ nən wi i ɨbə ɨgwɨ ɨbə, àyɨə mbə kywɨ ənywɨ ghɨ̀ ɨ̀chɔ̀m ənɨ wə̀d mɔʼ mɔʼ bə̀ ghɨ̀ ənɨ ə wə̀d jìm.
52005016	Mbə̀ chub ənɨ ɨghaʼi ənɨ mɨ̀nyùmə̀ jìm,
52005017	kɔŋgɨ ə Ŋwiə̀ ənɨ mɨ̀nyùmə̀ jìm,
52005018	bə̀ nàʼ məben-əwe əmbɨ ə Ŋwiə̀ ɨmbə̀ʼ ɨnû jìm. Mbɔ̂ yɨ ɨnû mbe nɨ Ŋwiə̀ kəbɨ rɨ nən ɨchî nɨ mbə̀ yeʼ ənɨ fɔtɨ mbɨ Kristo Yeso.
52005019	Tɨ̀ mbə̀ kən ə ə̀fàʼì ze nɨ Əzwî ə Zeŋɨ ə fàʼ ɨŋga nən.
52005020	Tɨ mbə̀ təənɨ ə mɨkə̂n mbe nɨ bə̂d ə ghàə̀,
52005021	àyɨə mbə̀ zweʼrɨ mɨkə̂n mbe mɨ̀jìm, yim mbe nɨ bɔŋɨ,
52005022	bə̀ ton tɨkwɨrɨ ɨnû jìm mbe nɨ rɨka bɔŋ i.
52005023	Ŋwìə̀ ziə we nɨə nàʼ əbɔrəbɔd ghɨ ni mbə̀ zeŋ màànɨ̀. Ŋwìə̀ ghɨ ni Əzwî mbɨ tə fîŋ fɔrɨ tə nyamnyod ghɨ ɨnû nɨ kuʼnɨ ɨmbə̀ʼ tɨ wə̀d mɔʼɔ zə i ənû rɨbɔ̀ŋ ɨgwɨ nən ənɨ ə nyùmə̀ we nɨ a Ə̀nùŋɨ̀sɨg Yeso Kristo bɨrɨ wɨrɨ yeʼe.
52005024	Məd we nɨ tɔŋ əwən wɨə ghɨ̀ ɨnû mbe nɨ wɨ̀ kaʼi. Wɨ̀ bɨrɨ ghɨ̀ ɨnû mbɔ̂.
52005025	Mba bɔŋgɔb, mbə̀ kɔŋgɨ ə Ŋwiə̀ ɨgwɨ na.
52005026	Mbə̀ chaʼrɨ bə̂d Kristo mɨjìm kwàʼ ɨchî chɔ̀m. Mbə̀ chaʼrɨ əne chwi ɨghaʼi we nɨ yeʼ əkaʼ bə̂d Kristo.
52005027	Mə wɨə ghà ɨ nən ɨfě Ə̀nùŋɨ̀sɨg ni wə̀d mɔʼɔ foŋ ə̀ŋwàʼnɨ̀ zɔ̂ əmbɨ ə bə̂d Kristo mɨ̀jìm.
52005028	A Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən.
53001001	À yɨə mɔ̌ Pɔ̂l mbɨ Sailàs fɔrɨ ə Timotì ŋwaʼnɨ ə̀ŋwàʼnɨ̀ zɔ̂. Tɨ̀ wɨə ŋwàʼnɨ̀ ɨ nən mbə̀n bə̂d Kristo mbe nɨ yeʼ ɨŋga ɨfetɨ we rɨ ə Tèsàlonikà, nɨ mbə̀ bə yeʼ bə̂d Ŋwiə̀ a Mbǎʼ fɔrɨ bə̂d Ə̀nùŋɨ̀sɨg Yeso Kristo.
53001002	Ŋwìə̀ Mbǎʼ mbɨ Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən.
53001003	Mba bɔŋgɔb, tɨ̀ berɨ naʼ məben-əwe əmbɨ ə Ŋwiə̀ ɨghəm jìm ɨmbə̀ʼ əwən. Tɨ̀ berɨ ghɨ əne ɨchî nɨ zɨə kuʼnɨ, ɨmbə̀ʼ ɨghəm nɨ ə ɨbenɨ wɨə kwiə wò ɨmbì. Mbə mbɨə bə̀ ghaʼə mbə bɔŋgɔb wò ɨmbì.
53001004	Əne tɨ̀ wɨə goŋ ɨgɔ̂ ɨmbə̀ʼ əwən ɨŋga rɨfetɨ bə̂d Ŋwiə̀ ɨchî nɨ mbə̀ə nyìʼə̀ bə̀ fɔrɨ ɨmbə̀ʼ ɨchî nɨ ə ɨbenɨ kaanɨ ənɨ mɨ̀nyùmə̀ jìm mbe nɨ mbɨə nwèndɨ̀ tə rɨkyerɨ-ɨwu fɔrɨ ənɨ mbɨə zəə ŋgəʼ.
53001005	Ɨnû mbɔ̂ jìm ə chwi ni Ŋwìə̀ bɨrɨ saʼ bə̂d ɨchî nɨ kuʼnɨ. Əne Ŋwìə̀ bɨrɨ zə ni mbə kuʼ nɨ nyɨ ɨŋga ənû ɨfɔ̀n əməd. Mbə mbɨə zəə ŋgəʼ ɨmbə̀ʼ ənû ɨfɔ̀n rəŋgu.
53001006	Ŋwìə̀ wɨə ghɨ̀ ɨnû nɨ kuʼnɨ, əne wɨ̀ bɨrɨ chə bə̂d mbe nɨə chə əwən.
53001007	Wɨ̀ bɨrɨ naʼ ə̀zwììrɨ̀ əmbɨ mbə̀n mbe nɨə zəə ŋgəʼ, bə̀ naʼ ɨ na. Wɨ̀ bɨrɨ ghɨ̀ əne ənɨ ə nyùmə̀ we nɨ Ə̀nùŋɨ̀sɨg Yeso bɨrɨ swiʼ rɨkaŋ mbɨ mbi mbɨ̀aŋgɨrə̀ nɨ berɨ ɨka.
53001008	Wɨ̀ bɨrɨ swiʼi mbɨ ɨwid nɨə berɨə, pè zɨ̀ ɨchə̂ ɨgun ə bə̂d mbe nɨ chəi mbɨ kyerɨ ə Ŋwiə̀, zɨ̀ ɨgun mbe nɨ ton nɨ wumnɨ əməd bə̀ zɨ̀ ɨgun mbe nɨ chəi mbɨə ghɨ̀ ɨnû mbe nɨ yeʼ ɨŋga ɨkə̂n chɔ̀m a Ə̀nùŋɨ̀sɨg Yeso.
53001009	Ŋwìə̀ bɨrɨ zɨ ŋgəʼ ɨgwɨ mɨ̀mə̌d, bə̀ ghɨ̀ ni ɨchə̂ we chə mɨ̀mə̌d koŋ. Wɨ̀ bɨrɨ chɨ mɨ̀mə̌d rɨ ɨfě Ə̀nùŋɨ̀sɨg Yeso. Chəi mbɨ bɨrɨ bɨ nyɨ ɨŋga ɨwumnɨ məd we nɨ kaŋ dabə.
53001010	Ɨgwɨ əni ze nɨ wɨ̀ bɨrɨ yeʼe, bə̂d ɨməd bɨrɨ yiirɨ, bə̂d mɨjìm mbe nɨ ben əməd bə̀ nàʼ ɨwumnɨ ɨ bɔ. Mbə̀n bə bɨrɨ yeʼ əbɔʼ mɨ̀mə̌d, ɨmbə̀ʼ ɨghəm nɨ mbə̀ ben ənû ze nɨ tɨ̀ nyaʼə ghà ɨ nən.
53001011	Əne tɨ̀ wɨə kɔ̀ŋgɨ̀ a Ŋwiə̀ ɨghəm jìm ni wɨ̀ ghɨ̀ mbə̀ kuʼ nɨ chub ɨchî nɨ wɨ̀ nyaʼa tɔŋ əwən ni mbə̀ chubɨ. Tɨ̀ wɨə bə̀ kɔ̀ŋgɨ̀ə̀ ni ənjìm ɨka məd, mbə mbe tɨ̀ mbə ghɨ̀ ɨ̀chɔ̀m we nɨ mbə̀ kəbɨ nɨ ghɨ, bə̀ màànɨ̀ ə̀fàʼì ze nɨ ɨbenɨ ghɨ ni mbə̀ faʼa.
53001012	Tɨ̀ wɨə kɔ̀ŋgɨ̀ ə Ŋwiə̀ ni bə̂d wumnɨ Ə̀nùŋɨ̀sɨg Yeso ɨmbə̀ʼ əwən. Tɨ̀ wɨə bə̀ kɔ̀ŋgɨ̀ə̀ ni bə̂d bə wumnɨ əwən. Ənû zɔ̂ ə bɨrɨ ghɨ̀ ɨmbə̀ʼ ɨghəm nɨ a Ŋwiə̀ mbɨ Ə̀nùŋɨ̀sɨg Yeso Kristo mbɨə ghɨ̀ ɨ̀chɔ̀m ənɨ ə nən.
53002001	Mba bɔŋgɔb, ɨmbə̀ʼ ənû nɨ a Ə̀nùŋɨ̀sɨg Yeso Kristo bɨrɨ wɨrɨ yeʼe, fɔrɨ ɨmbə̀ʼ ɨchî nɨ tɨ̀ bɨrɨ fetɨ wo kumnɨ əməd, tɨ̀ wɨə buʼ ɨbɔ ɨ nən ni,
53002002	tɨ mbə ɨtu buurɨ i kɨ̀ tə fîŋ tɔb əwən ɨmbə̀ʼ bə̂d mbe nɨə ghà ni əni ze nɨ Ə̀nùŋɨ̀sɨg bɨrɨ wɨrɨ yeʼe fə pè. Ka mbɨ bè ghà ə ni à yɨ Əzwî ə gha ɨ na, kɨ̀ nɨ à yɨə mbǎ nyaʼa ŋwaʼnɨ, kɨ̀ nɨ à yɨə mbǎ nyaʼa ghamɨ, tɨ mbə̀ ben ə.
53002003	Tɨ mbə̀ ben ə ni wə̀d mɔʼɔ che ənɨ ɨkwɨ ɨnə̂njɨ̀ mɔʼɔ tambɨ əwən, ɨmbə̀ʼ ɨghəm nɨ chəi əni ze ə bɨrɨ kɨrɨ yeʼe, pè ənɨ bə̂d mbe nɨ bɨrɨ ton ɨnû jìm ɨmbə̀ʼ ə Ŋwiə̀ fə yeʼe, wə̀d we nɨ ton ə Ŋwiə̀ bə̀ ton tɨkə rɨ məd bə̀ jwɨ̀ bə̂d zə. Məd yɨ we nɨ bɨrɨ nim.
53002004	Wɨ̀ bɨrɨ ton ɨghɨjìm mbe nɨ bə̂d ə tɔŋ ni ŋwìə̀, kɨ̀ mbe nɨ bə̂d ə wumnɨə, əne ghà ni tə chè ɨghɨ mbe jìm. Wɨ̀ bɨrɨ wo chub ɨŋga mbàn Ŋwìə̀ ghà ni tə yɨə Ŋwiə̀.
53002005	Chəi mbə̀ wɨrɨ kɔndɨ ni ənɨ mə nyaʼa mbɨ nən mə nyaʼa ghà ənû zɔ̂ ɨ nən ə?
53002006	Mbə kyerɨ ənû ze nɨə kɨrɨ yim əməd tɨ̀nîn, ɨmbə̀ʼ ənɨ nyùmə̀ kuʼu, wɨ jwɨ̀ bə̂d zə.
53002007	Ənû ze nɨ Satàn ə ghɨ̀ ni bə̂d ton ə Ŋwiə̀ bə̀ ton tɨkə rɨ məd fə sɨə fàʼə̀. Àmei məd we nɨ yim ənû ze bɨrɨ wo ɨmbì yim pè ənɨ Ŋwìə̀ chɨ əməd rɨ ɨnə̂njɨ̀.
53002008	À yɨ ənɨ ə nyùmə̀ we nɨ wə̀d we nɨə ton ə Ŋwiə̀ bə̀ tonə tɨkə rɨ məd bɨrɨ jwɨ̀ mbɨ zə. Ə̀nùŋɨ̀sɨg Yeso bɨrɨ zwiirɨ əməd ənɨ ɨfə we nɨə jwɨ̀ rɨŋga ɨchû məd, əne nimnɨ əməd ənɨ ɨzeŋɨ zeŋɨ we nɨ bɨrɨ te ənɨ ə nyùmə̀ we nɨ wɨ̀ wɨrɨ yeʼe.
53002009	Wə̀d we nɨ ton ə Ŋwiə̀ bə̀ ton tɨkə rɨ məd bɨrɨ yeʼe mbɨ ɨka we nɨ Satàn naʼ ɨ bɔ. Wɨ̀ bɨrɨ pe ghɨ̀ tɨkwɨrɨ ɨnû yiirɨ mɨghab jìm, ghɨ̀ tɨkwɨrɨ ɨnweenɨ-ɨnû mɨghab jìm bə̀ ghɨ̀ tɨkwɨrɨ ɨnû mɨghab jìm nɨ dabə.
53002010	Wɨ̀ bɨrɨ nɨŋ tɨkwɨrɨ ɨnə̂njɨ̀ rɨbɔ̀ŋ jìm tambɨ bə̂d mbe nɨ bɨrɨ nim ɨmbə̀ʼ ɨghəm nɨ chəi mbɨ ben rəsìʼ ɨmbə̀ʼ Ə̀nùŋɨ̀sɨg Yeso ɨmbə̀ʼ jwɨ rəŋgəʼ.
53002011	Əne Ŋwìə̀ fə fèbrɨ̀ tɨkɔndɨ tɨ mɨ̀mə̌d ɨmbə̀ʼ mbɨ ben ənû əko.
53002012	Wɨ̀ fə bə̀ ghɨ̀ əne ɨmbə̀ʼ wɨ̀ zɨ ɨsaʼi ɨgun ə bə̂d mɨ̀jìm mbe nɨ chəi mbɨ nyaʼa ben rəsìʼ, nɨ mbɨə ghɨ̀ yeʼ ɨnû nɨ chəi mbɨ kuʼnɨ.
53002013	Mba bɔŋgɔb nɨ Ə̀nùŋɨ̀sɨg ghaʼi kwàʼ rɨŋgəʼ, tɨ̀ berɨ naʼ məben-əwe əmbɨ ə Ŋwiə̀ ɨghəm jìm ɨmbə̀ʼ əwən, ɨmbə̀ʼ ɨghəm nɨ Ŋwiə̀ nyaʼa chɔʼ əwən ɨmbə̀ʼ chɨ rəŋgəʼ ənjìm ɨchî nɨ Əzwî ə Ŋwìə̀ ə ghɨ mbə zeŋ bə̀ fɔrɨ ənjìm ɨchî nɨ mbə̀ ben rəsìʼ.
53002014	Ŋwìə̀ nyaʼa tɔŋ əwən ɨmbə̀ʼ chɨ rəŋgəʼ ənjìm ɨkə̂n chɔ̀m we nɨ tɨ̀ nyaʼa gha ɨ nən. Əne yɨ ɨmbə̀ʼ bə̂d naʼ ɨkwɨ ɨwumnɨ we nɨ mbɨə nàʼ əmbɨ a Ə̀nùŋɨ̀sɨg Yeso Kristo ɨ nən.
53002015	Əne kyɨə bɔŋgɔb, mbə̀ təm kàànɨ̀, yim ɨnû mbe nɨ tɨ̀ nyaʼa chwi ɨ nən kɨ̀ à kɨ ənɨ mɨŋgam mbe nɨ tɨ̀ nyaʼə ghàə̀ kɨ̀ ɨŋga ə̀ŋwàʼnɨ̀ ze nɨ tɨ̀ ŋwaʼnɨ ɨ nən.
53002016	A Ə̀nùŋɨ̀sɨg Yeso Kristo ziə mbɨ Ŋwìə̀ a Mbǎʼ, nɨ ghaʼ əwa ənjìm ɨ̀chɔ̀m məd, nəərɨ əwa koŋ bə̀ ghɨ ni tɨ̀ nuŋ ɨkɔndɨ wòm ɨnû chɔ̀m mbe nɨ wɨ̀ kaʼ ɨ na.
53002017	Wɨ̀ nəərɨ əwən bə̀ nàʼ ɨka ɨ nən ni mbə̀ ghɨ ənû chɔ̀m jìm bə̀ ghà ɨŋgam chɔ̀m jìm.
53003001	Mba bɔŋgɔb, ɨ wo ɨmbì, mbə̀ kɔŋgɨ ə Ŋwiə̀ ɨgwɨ na ni ɨkə̂n chɔ̀m ɨmbə̀ʼ Ə̀nùŋɨ̀sɨg zambɨ kɨə jàŋə̀ wo ɨmbì, bə̂d zu benɨ bə̀ wumnɨ, àmei ɨchî nɨ mbə̀ nyaʼa zu benɨ bə̀ wumnɨ.
53003002	Mbə̀ kɔŋgɨ ə Ŋwiə̀ ni wɨ̀ chɨ əwa rɨŋga rɨkyerɨ-ɨbɔ mɨzɨg bə̀ chɨ̀ rɨŋga rɨkyerɨ-ɨbɔ bə̂d ɨnû rɨbɔ̀ŋ, ɨmbə̀ʼ ɨghəm nɨ kaʼi bə̂d mɨjìm ben ə Yeso Kristo.
53003003	Àyɨə Ə̀nùŋɨ̀sɨg Yeso wɨə ghɨ̀ ɨnû mbe nɨ wɨ̀ kaʼi. Wɨ̀ bɨrɨ ghɨ tə fîŋ kaanə bə̀ kən əwən rɨ əmbɨ Satàn Wə̀d Ɨnû Rɨbɔ̀ŋ.
53003004	Ə̀nùŋɨ̀sɨg ə fə ghɨ̀ ni tɨ̀ nuŋ ta fîŋ ɨgwɨ nən ɨchî nɨ mbə̀ə ghɨ̀ə̀ bə̀ kɨrɨ wò ɨmbì ghɨ̀ ɨnû mbe nɨ tɨ̀ gha ɨ nən.
53003005	Ə̀nùŋɨ̀sɨg ghɨ ni mbə̀ jeŋgɨ kyerɨ ɨchî nɨ Ŋwìə̀ ghaʼ əwən, bə̀ ghɨ̀ ni mbə nyiʼ ənɨ bə̂d ə nwèndɨ̀ tə rɨkyerɨ-ɨwu àmei ɨchî nɨ Kristo ziə nyaʼa bə nyìʼ.
53003006	Mba bɔŋgɔb, tɨ̀ wɨə ghà ɨ nən ənɨ ɨkum Ə̀nùŋɨ̀sɨg Yeso Kristo ni tɨ mbə̀ jɨgnɨ ə mbɨ ə bə̂d Kristo mbe nɨə ghɨ̀ ɨgwed, nɨ chəi mbɨə beenɨ əbɔʼ rɨkə te nɨ tɨ̀ nyaʼa naʼ ɨ nən.
53003007	Mbə fə kyerɨ ə kwàʼ ɨchî chɔ̀m ni mbə berɨ fàʼ àmei ɨchî nɨ tɨ̀ nyaʼə fàʼə̀. Chəi tɨ̀ nyaʼə ghɨ̀ ɨgwed ənɨ tɨ̀ nyaʼa mbɨ nən.
53003008	Chəi tɨ̀ nyaʼa jɨg tɨjɨg wə̀d mɔʼɔ nɨ chəi tɨ̀ nyaʼa chwɨ. Tɨ̀ wɨə nyaʼə fàʼə̀ kwàʼ rɨkǎ əziə mbɨ ɨzimɨ ɨmbə̀ʼ tɨ rɨ̀ chə a wə̀d mɔʼɔ rəbɔʼ nən.
53003009	Tɨ̀ wɨə nyaʼə ghɨ̀ əne, kaʼi ɨmbə̀ʼ ɨghəm nɨ chəi tɨ̀ nyaʼa berɨ ɨka we nɨ biirɨ ə̀wèèrɨ̀ rɨ nən. Tɨ̀ wɨə nyaʼə ghɨ̀ əne ɨmbə̀ʼ mbə̀ faʼ àmei ɨchî nɨ mbə̀ nyaʼa zə ənɨ tɨə fàʼə̀.
53003010	Ka àbei ənɨ tɨ̀ nyaʼa mbɨ nən, tɨ̀ wɨə nyaʼə ghà ɨ nən ni, “Wə̀d mɔʼɔ mɨ ton ni ka tə bɨrɨ faʼ i, tɨ wɨ̀ bɨ jɨg i.”
53003011	Tɨ̀ wɨə ghà əne ɨmbə̀ʼ ɨghəm nɨ mbɨ fə ghà ɨ na ni bə̂d mɔʼɔ rəbɔʼ nən yɨ mɨgwed. Mbɨ yɨ mbɨ̀aŋganyiʼ, nɨ chəi mbɨə fàʼ əghɨ ə mɔʼɔ.
53003012	Tɨ̀ wɨə ghà əmbɨ tɨkwɨrɨ bə̂d tɔ̂ bə̀ kəərɨə mɨ̀mə̌d ənɨ ɨkum Ə̀nùŋɨ̀sɨg Yeso Kristo ni mbɨ nyeʼ chubɨ fàʼ mbə ɨ̀fàʼì bə̀ berɨ əghɨ nɨ ni ə ɨnyod əŋgu.
53003013	Mba bɔŋgɔb, tɨ mbə̀ bɔd ə nɨ ghɨ ɨnû nɨ kuʼnɨ.
53003014	Wə̀d mɔʼɔ mɨ ton i nɨ zuunɨ ɨnû mbe nɨ tɨ̀ ŋwaʼnɨ ɨŋga ə̀ŋwàʼnɨ̀ zɔ̂, mbə̀ nweenɨ əməd. Tɨ mbə̀ berɨ ə ənû ə mɔʼɔ nɨ ghɨ mbɨ məd, ɨmbə̀ʼ ətu ə nid ɨ bɔ.
53003015	Tɨ mbə̀ nɨŋ əməd ɨghabɨ ni à yɨə wə̀d pə̀n, àyɨə mbə̀ patɨ əməd ɨchî nɨ mbə̀ə patɨ aŋgɔb nɨ ben ə Kristo.
53003016	Ə̀nùŋɨ̀sɨg ziə nɨə nàʼ əbɔrəbɔd, naʼ əbɔrəbɔd ɨ nən ənɨ mɨ̀nyùmə̀ jìm bə̀ fɔrɨ ənɨ mɨnə̂njɨ̀ jìm. Ə̀nùŋɨ̀sɨg chubɨ mbɨ mbə̀n mɨjìm.
53003017	À yɨə mɔ̌ Pɔ̂l ŋwaʼnɨ ə̀chàʼrɨ̀ zɔ̂ ənɨ mɨ əbɔ. Əzɔ̂ yɨ ənweenɨ nɨ mɨə zɨ ɨgun ɨ̀ŋwàʼnɨ̀ jìm mbe nɨ mɨə ŋwàʼnɨ̀ə̀. Əzɔ̂ yɨ mɨ əbɔ ə̀ŋwàʼnɨ̀.
53003018	A Ə̀nùŋɨ̀sɨg Yeso Kristo ghɨ ɨ̀chɔ̀m ənɨ mbə̀n mɨjìm.
54001001	À yɨə mɔ̌ Pɔ̂l ŋwaʼnɨ ə̀ŋwàʼnɨ̀ zɔ̂. Mə yɨə wə̀d tom Kristo Yeso ɨchî nɨ Ŋwìə̀ we nɨə chɨ̀ əwa rəŋgəʼ mbɨ Kristo Yeso we nɨ tɨ̀ nuŋ ta rɨkɔndɨ ɨgwɨ məd gha əne.
54001002	Mə wɨə ŋwàʼnɨ̀ ɨ ne àwɔ̀ Timotì, nɨ à yeʼ mɨ wan rəsìʼ ɨchî nɨ tɨ̀ ben ə Kristo. Ŋwìə̀ Mbǎʼ mbɨ Kristo Yeso a Ə̀nùŋɨ̀sɨg ghɨ ɨ̀chɔ̀m ənɨ ə ne, dììrɨ̀ əwe bə̀ nàʼ əbɔrəbɔd ɨ ne.
54001003	Mə yì ghà ɨ ne àmei ɨchî nɨ mə nyaʼa be ghà bɔŋ mə̀ nyaʼə sɨə wò ə Màsèdonià ni à chub ə Efesùs. Bə̂d mɔʼɔ mbɨ əŋgu nɨə chwi ɨnû cherə, əne mə kə̀b ni à təmnɨ mɨ̀mə̌d.
54001004	Gha əmbɨ mɨ̀mə̌d ni tɨ mbɨ wɨrɨə gha ə tɨpoʼ əko mbɨ ənû ɨmbə̀ʼ tɨwaŋ bə̂d nɨ chəi ɨnwǐ. Ɨnû mbɔ̂ mbɨə ghɨ̀ə̀ ni bə̂d taŋ ə. Chəi tàŋ ə ghɨ̀ ni bə̂d ghɨ ɨnû mbe nɨ Ŋwìə̀ kəbɨ. Bə̂d bɨrɨ kyerɨ ɨnû mbe nɨ Ŋwìə̀ kəbɨ àmei ənjìm ɨbenɨ.
54001005	Əton nɨ mə gha ənû zɔ̂ ɨ ne yɨ ni bə̂d Kristo berɨ ghaʼ əwən mbənə mbənə. Ɨghaʼi we berɨ jwɨ rɨŋga fîŋ nɨ zeŋɨ, rɨŋga fîŋ nɨ chəi ɨnû rɨbɔ̀ŋ ɨŋga bə̀ fɔrɨ rɨŋga ɨbenɨ we nɨ yeʼ wɨ rəsìʼ.
54001006	Bə̂d mɔʼɔ fə waʼ ɨnû mbe nɨ mbɨ berɨ nɨ ghà. Əne mbɨ fə bèŋ sɨə ghàə̀ yeʼ mɨŋgam əko.
54001007	Mbɨ nyaʼa kə̀b ni njɨ mbə mbɨə chwiə tɨkə rɨ Mose, àyɨə chəi mbɨ nyaʼa kyerɨ ɨnû mbe nɨ mbɨ nyaʼə ghàə̀, kɨ̀ mbe nɨ mbɨ nyaʼa bèə̀ ghàə̀ ni mbə kyerɨ.
54001008	Tɨ̀ kyerɨ ni tɨkə ə bɔ̀ŋ əwù ze nɨ mbɨ faʼ mbɨ rɨwən ənɨ ɨnə̂njɨ̀ nɨ kuʼnɨ.
54001009	Tɨ̀ bə̀ kyerɨ ni chəi Ŋwiə̀ nyaʼa naʼ rɨkə ɨmbə̀ʼ bə̂d mbe nɨə ghɨ̀ ɨnû nɨ kuʼnɨ. Wɨ̀ nyaʼa nàʼ yeʼ ɨmbə̀ʼ mbe nɨə gù rɨkə fɔrɨ əmbɨ mbe nɨ chəi mbɨə zuunɨ əməd. Wɨ̀ nyaʼa nàʼ ɨmbə̀ʼ mbe nɨ chəi mbɨə wumnɨ əməd fɔrɨ ɨmbə̀ʼ mbe nɨə ghɨ̀ ɨnû rɨbɔ̀ŋ. Wɨ̀ nyaʼa nàʼ ɨmbə̀ʼ mbe nɨ chəi mbɨ zeŋ ɨfě məd bə̀ nàʼ ɨmbə̀ʼ mbe nɨə tə̀ə̀nɨ̀ ənû ə Ŋwiə̀. Wɨ̀ nyaʼa nàʼ ɨmbə̀ʼ mbe nɨə zwiirɨə mbə mɨ̀mbǎʼ mbɨ mbə mɨ̀nɨ̌ŋ, ɨmbə̀ʼ mbe nɨə zwiirɨə mbɨ cherə,
54001010	ɨmbə̀ʼ mbe nɨə ghɨ̀ ɨfabrɨ-ɨnû, ɨmbə̀ʼ mbaŋə̀ te nɨə niə mbaŋə̀ rɨ cherə, ɨmbə̀ʼ mbe nɨə gywɨ̀ə̀ bə̂d wo fèndɨ̀ə̀, ɨmbə̀ʼ mbe nɨə ghà mɨghab, ɨmbə̀ʼ mbe nɨə nɔ gû àyɨə ɨ mbɨə kɨrɨ ghà mɨghab. Wɨ̀ nyaʼa bə̀ nàʼ ɨmbə̀ʼ mbe nɨə ghɨ̀ ɨnû cherə mbe nɨ chəi mbɨ kuʼnɨ mbɨ mbe nɨ bə̂d Ŋwiə̀ ə chwiə.
54001011	Tɨ̀ we tɨ̀ rɨ̀ zə ɨnû mbɔ̂ ɨŋga ɨkə̂n chɔ̀m we nɨ Ŋwiə̀ zɨ ɨŋga tum rɨkyerɨ-ɨbɔ. Məd yɨə Ŋwìə̀ we nɨ bə̂d ə yiirɨə bə̀ wumnɨə.
54001012	Mə wɨə nàʼ məben-əwe əmbɨ Kristo Yeso a Ə̀nùŋɨ̀sɨg. Wɨ̀ fə nàʼ ɨka ɨ num ɨmbə̀ʼ ɨghəm nɨ wɨ̀ fə neŋ əmɨ zə ni ɨ we tɨ̀ wɨ̀ zɨ̀ i fîŋ ɨgwɨ num. Əne wɨ̀ nyaʼa chɔʼ əmɨ ni mə faʼ ɨ bɔ.
54001013	Ka à bè yeʼi ni mə wɨə nyaʼə ghà ɨnû rɨbɔ̀ŋ ɨgwɨ məd, nwèndɨ̀ə̀ tɨkyerɨ-ɨwu bə̂d mbe nɨ nyaʼə beenɨ əbɔʼ məd bə̀ zɔ̀m əməd, àyɨə wɨ̀ nyaʼa dììrɨ̀ əmɨ ɨmbə̀ʼ ɨghəm nɨ chəi mə̀ nyaʼa kyerɨ ənû ze nɨ mə nyaʼə ghɨ̀ə̀. Wɨ̀ nyaʼa bə̀ dììrɨ̀ əmɨ ɨmbə̀ʼ ɨchî nɨ chəi mə̀ nyaʼa bə kɨrɨ ben əməd.
54001014	À Ə̀nùŋɨ̀sɨg nyaʼa ghɨ̀ ɨ̀chɔ̀m ənɨ ə num wɨ swi sɨə gwèə̀. Wɨ̀ nyaʼa bə̀ nàʼ ɨbenɨ ɨ num bə̀ ghɨ̀ ni ɨghaʼi swi ɨŋga mɨ fîŋ ɨchî nɨ mə̀ yeʼ ənɨ ɨfɔtɨ mbɨ Kristo Yeso.
54001015	Ɨŋgam wɔ̂ yɨ wɨ rəsìʼ nɨ kuʼ ni tɨ̀ ben ənɨ ta fîŋ rɨjìm. Ɨŋgam rəŋgu yɨ ni: Kristo Yeso nyaʼa yeʼe ɨŋga ɨsɨg ɨmbə̀ʼ chɨ bə̂d mbe nɨə ghɨ̀ ɨnû rɨbɔ̀ŋ rəŋgəʼ. Mɔ̌ yɨə kàŋ ə wə̀d ɨnû rɨbɔ̀ŋ we nɨ bə̌ chè bə̂d mɨjìm mbe nɨə ghɨ̀ ɨnû rɨbɔ̀ŋ.
54001016	Àyɨə Ŋwìə̀ nyaʼa dììrɨ̀ əmɨ ɨmbə̀ʼ Kristo Yeso chwi ɨchî nɨ wɨ̀ kaŋ jeŋgɨ yim fîŋ ɨmbə̀ʼ əmɨ, mɔ̌ we nɨ yeʼ wə̀d ɨnû rɨbɔ̀ŋ nɨ bə̌ chè mbɨ mɨjìm. Wɨ̀ nyaʼa ghɨ̀ əne ɨmbə̀ʼ mə yeʼ ənweenɨ əmbɨ ə bə̂d mɨjìm mbe nɨ bɨrɨ nɨ ben əməd əne jɨg ɨ̀tènɨ̀ rɨ mì.
54001017	Bə̂d wumnɨ bə̀ yiirɨ Ɨfɔ̂n we nɨ ten i koŋ, nɨ chəi wɨ̀ bɨrɨ nɔ kwɨ, nɨ chəi bə̂d ə zə əməd, nɨ yeʼ àmei we mɔʼ koŋ koŋ. À yɨ əne.
54001018	Mə ghà ɨ ne, àwɔ̀ Timotì mɨ wan, ni à ghɨ ɨnû mbɔ̂ beenɨ əbɔʼ mbe nɨ wə̀d ɨ̀kə̀n Ŋwìə̀ nyaʼa ghǎ ɨmbə̀ʼ əwe. À mɨ beenɨ əbɔʼ ɨnû mbe, à we tɨ̀ à zɔ̀ŋ ɨchî nɨ kuʼnɨ ɨmbə̀ʼ ɨkə̂n chɔ̀m we nɨ yeʼ wɨ rəsìʼ.
54001019	Ənɨ àwɔ̀ ə ghɨ̀ə̀ əne, à berɨ yim e ɨbenɨ wɨ kaanə bə̀ berɨ fîŋ nɨ zeŋɨ. Ɨchî nɨ chəi bə̂d mɔʼɔ ə zwetɨ ɨnû mbe nɨ fîŋ tɨ mɨ̀mə̌d ə ghàə̀, mbɨ fə nimnɨ ɨbenɨ we nɨ mbɨ nyaʼa berɨ.
54001020	Mbɨ mɔʼɔ rəbɔʼ mɨ̀mə̌d yɨə Haimenaùs mbɨ Àlèzandà. Mə fə sàŋ mɨ̀mə̌d ɨŋga tɨkyerɨ-ɨbɔ Satàn ɨmbə̀ʼ mbɨ kwembɨ ni zɨ rɨka bɔŋ i nɨ gha ɨŋgam rɨbɔ̀ŋ ɨmbə̀ʼ ə Ŋwiə̀.
54002001	Ənû rɨtu yɨ ni mə wɨə buʼ ɨbɔ ni mbə̀ nɔn ɨghɨ rɨ əmbɨ ə Ŋwiə̀, kɔ̀ŋgɨ̀ əməd, biirɨ ɨghɨ bə̀ nàʼ məben-əwe ɨ bɔ ɨgwɨ ətu ə wə̀d jìm.
54002002	Mbə̀ ghɨ əne ɨgwɨ ətu mɨfɔ̀n bə̀ fɔrɨ ɨgwɨ ətu ə bə̂d mɨ̀jìm mbe nɨə tùmbɨ̀ə̀ bə̂d, ɨmbə̀ʼ tɨ̀ nyeʼ bɔtɨ chubɨ bə̀ chub ənɨ əbɔrəbɔd, əne nàʼ ɨwumnɨ əmbɨ ə Ŋwiə̀ ənɨ tɨkwɨrɨ ɨnə̂njɨ̀ jìm bə̀ fɔrɨ ni tɨ̀ ghɨ̀ ɨnû nɨ kuʼnɨ.
54002003	Ənû nɨ kɔŋgɨ ə Ŋwiə̀ ɨgwɨ ətu ə bə̂d mɨjìm ə kàŋ bɔ̀ŋ. Ŋwiə̀ ziə nɨə chɨ̀ əwa rəŋgəʼ ə benɨ ni zɨə bɔ̀ŋ.
54002004	Məd ə kə̀b ni wə̀d jìm kyerɨ rəsìʼ ɨmbə̀ʼ jwɨ rəŋgəʼ.
54002005	Ŋwìə̀ mei we mɔʼ. Wə̀d we nɨ yeʼ ɨŋga mɨgharə̀ nɨə màànɨ̀ə̀ taŋ ze nɨ Ŋwiə̀ berɨ mbɨ ə bə̂d mei we mɔʼ. Təŋgàŋ yɨə Kristo Yeso.
54002006	Wɨ̀ nyaʼa nàʼ i ɨnyod ənɨ əghɨ ə̀fà ɨmbə̀ʼ choʼ ɨtu bə̂d mɨ̀jìm. Əzɔ̂ yɨ ənweenɨ ni ənɨ ə nyùmə̀ nyaʼa kuʼu, Ŋwiə̀ nyaʼa kə̀b ni bə̂d mɨ̀jìm jwɨ rəŋgəʼ.
54002007	À yɨ ɨmbə̀ʼ ənû zɔ̂ nɨ Kristo nyaʼa chɔʼ əmɨ ni mə̀ gha ɨŋgam Ŋwiə̀, bə̀ yeʼ wə̀d tom, bə̀ yeʼ wə̀d nɨə chwi ɨnû ɨmbə̀ʼ ɨbenɨ, mbɨ we nɨə chwi rəsìʼ ɨmbə̀ʼ Kristo əmbɨ bə̂d mbe nɨ kaʼi mɨ̀Jû. Chəi mɨə ghàə̀ mɨghab. Mə wɨə ghàə̀ yeʼ rəsìʼ.
54002008	Mə kə̀b ni ɨsɨ jìm mbe nɨ bə̂d fetɨ əŋgu ɨ wumnɨ ə Ŋwiə̀, mbaŋə̀ te nɨ zeŋɨ nɔɔrɨ ɨbɔ kɔŋgɨ ə Ŋwiə̀. Mbɨ berɨ ghɨ əne nɨ chəi mbɨə sə ɨtəm bə̀ fɔrɨ ənɨ chəi mbɨə tàŋə̀.
54002009	Mə bə kə̀b ni məyi yèʼ ɨnyod ɨchî nɨ kuʼnɨ. Mbɨ zɨ ngywɨ̌ te nɨ kuʼnɨ ɨfě bə̂d cherə. Tɨ mbɨ baʼ ə mbə ɨtu zɨ ɨ̀yèʼè ɨgun kɨ̀ bè tìŋ ɨghɨ mbe nɨ mbɨ tekɨ ənɨ ə gôl kɨ̀ ənɨ ə pə̂l. Tɨ mbɨ zɨ ə ngywɨ̌ əka ɨnun.
54002010	Mbɨ yèʼ ə ɨnyod yeʼ ənɨ ɨnû chɔ̀m mbe nɨ mbɨə ghɨ̀ə̀, nɨ yeʼ ɨnû mbe nɨ məyi mbe nɨ gha ni mbə mbɨə wumnɨ ə Ŋwiə̀ ə ghɨ̀ə̀.
54002011	Məyi berɨ kwembɨ ɨnû rəziə rəziə mbɨ ɨwumnɨ jìm.
54002012	Chəi mə̀ ben ni əyi mɔʼɔ chwi ənû kɨ̀ ni əyi tumbɨ mbaŋə̀. Wɨ berɨ kəm rəziə ənɨ mbɨə chwi ɨnû.
54002013	Əton yɨ ni Ŋwiə̀ nyaʼa bè tekɨ Adàm bɔŋ wɨ̀ nyaʼa sɨə tekɨ ə Efà.
54002014	Chəi Satàn nyaʼa tambɨ ə Adàm. Wɨ̀ nyaʼa tambɨ yeʼ əyi we. Əne əyi we nyaʼa beŋ ənɨ ə wə̀d rɨtu nɨ nyaʼa gu ɨkə Ŋwiə̀.
54002015	Àyɨə Ŋwìə̀ bɨrɨ chɨ əyi rəŋgəʼ ənjìm ɨchî nɨ wɨə gywɨə bɔn. Wɨ̀ bɨrɨ ghɨ əne əwù ze nɨ wɨ wò ɨmbì nùŋ i ɨbenɨ, ghaʼ bə̂d, chub ɨzeŋɨ zeŋɨ bə̀ ghɨ̀ ɨnû ənɨ ɨnə̂njɨ̀ nɨ kuʼnɨ.
54003001	Ɨŋgam wɔ̂ yɨ ɨŋgam rəsìʼ ni: mbaŋə̀ mɨ kaŋ nùŋ ɨŋga i fîŋ ni tə kəb yeʼ ətu ɨgwɨ ə bə̂d Kristo, əne yɨ ni wɨ̀ fə nuŋ i fîŋ ni tə bɨrɨ faʼ ə̀fàʼì ɨwumnɨ.
54003002	Əne ətu nɨə chà ɨfetɨ bə̂d Kristo berɨ yeʼ wə̀d nɨ chəi bə̂d ə ghàmbɨ̀ əməd. Wɨ̀ berɨ berɨ àmei əyi mɔʼ. Wɨ̀ berɨ yeʼ əbɔtɨ ə wə̀d. Wɨ̀ berɨ kyerɨ ɨchî nɨ yimbɨ i ɨnyod. Wɨ̀ berɨ yeʼ wə̀d nɨə wumnɨ i ɨnyod. Wɨ̀ berɨ nɨŋ bə̂d rɨ̀sɔ̀ʼɔ̀ ɨŋga i nəb. Wɨ̀ berɨ kyerɨ ɨchî nɨ chwi ɨnû.
54003003	Tɨ wɨ̀ yeʼi wə̀d nɨə nɔə mɨnoʼ beə. Tɨ wɨ̀ yeʼi wə̀d nɨ ghaʼ ənû nɨ zɔ̀ŋ. Wɨ̀ berɨ yeʼ wə̀d nɨə bɔtɨə, kaʼi wə̀d nɨə tàŋə̀ mbɨ ə bə̂d. Tɨ wɨ̀ yeʼi wə̀d nɨ ghaʼ ɨkab.
54003004	Wɨ̀ berɨ kyerɨ ɨchî nɨ yim bə̂d mɨ̀jìm mbe nɨə chub ɨŋga nəb məd. Wɨ̀ berɨ ghɨ̀ ni bɔn məd zuunɨ əməd bə naʼ ɨwumnɨ ɨ bɔ ənɨ mɨnə̂njɨ̀ jìm.
54003005	Mbaŋə̀ mɨ ton kyerɨ i ɨchî nɨ yim bə̂d mbe nɨ yeʼ ɨŋga nəb məd, njɨ wɨ̀ kɨə wò chè rɨ ye bɔŋ nəŋgɨ ɨfetɨ bə̂d Ŋwiə̀ ə?
54003006	Tɨ wɨ̀ yeʼi wə̀d nɨ cherə ben ənû ə Kristo, ɨmbə̀ʼ tɨ wɨ̀ nɔ i ɨnyod, Ŋwìə̀ chə əməd ɨchî nɨ wɨ̀ nyaʼa chə ə debɨ̀rə̀.
54003007	Bə̂d mbe nɨ kaʼi bə̂d Kristo berɨ gha ɨnû chɔ̀m ɨmbə̀ʼ əməd, ɨmbə̀ʼ tɨ wɨ̀ berɨ i tɨ̀nìd ətu əne feŋ ɨŋga ətam ə debɨ̀rə̀.
54003008	Bə̂d mbe nɨə weerɨ ɨŋga ɨfetɨ bə̂d Kristo berɨ bɨ yeʼ bə̂d nɨ bə̂d cherə ə wumnɨ ə. Mbɨ berɨ yeʼ bə̂d nɨ təm ɨgun rəsìʼ. Tɨ mbɨ yeʼ ə bə̂d nɨə ghàm ɨŋgam be be. Tɨ mbɨ yeʼ ə bə̂d nɨə zɨ ətu ənɨ mɨnoʼ. Tɨ mbɨ yeʼ ə bə̂d mbe nɨə ghɨ̀ ədɔʼ ənɨ ɨkab.
54003009	Mbɨ berɨ yim rəsìʼ we nɨ Ŋwìə̀ ghɨ ni bə̂d kyerɨ. Mbɨ berɨ ghɨ əne mbɨ ə fîŋ nɨ zeŋɨ.
54003010	Bə̂d mbe nɨ fə ben ə Kristo berɨ be zweʼrɨ mɨ̀mə̌d. Mbɨ mɨ zweʼrɨ zə ni chəi ɨgu ənû mɔʼɔ ɨgwɨ mɨ̀mə̌d, mbɨ sɨ sàŋ ni mbɨ fàʼ ɨghabɨ ə bə̂d nɨə weerɨ ɨŋga ɨfetɨ bə̂d Kristo.
54003011	Əndəŋ əndəŋ, məyi mɨ̀mə̌d berɨ yeʼ mbe nɨ bə̂d ə bə̀ wumnɨ mɨ̀mə̌d. Tɨ mbɨ yeʼə məyi nɨə chəkɨ rɨkum bə̂d. Mbɨ berɨ yeʼ ɨbɔtɨ məyi bə̀ yeʼ məyi nɨ bə̂d nuŋ tə fîŋ ɨgwɨ mɨ̀mə̌d ənɨ ɨnû jìm.
54003012	Mbaŋə̀ ze nɨə weerɨ ɨŋga ɨfetɨ bə̂d Kristo berɨ berɨ i ɨwi àmei mɔʼ. Wɨ̀ berɨ yim mbi bɔn bə̀ yim bə̂d mbe nɨə chub ɨŋga nəb məd ɨchî chɔ̀m.
54003013	Bə̂d mbe nɨə weerɨ ɨŋga ɨfetɨ bə̂d Kristo mɨ faʼ ɨchî chɔ̀m, bə̂d bɨrɨ wumnɨ mɨ̀mə̌d. Ɨ mbe tɨ̀ mbɨ ghàm mbɨ ɨka fîŋ ɨmbə̀ʼ ɨbenɨ we nɨ mbɨ berɨ ɨgun ə Kristo Yeso.
54003014	Ə zɨ ɨŋga mɨ ɨkɔndɨ ni mə bɨrɨ zambɨ yeʼe əsɨ ne. Àyɨə mə wɨə ŋwàʼnɨ̀ ɨnû mbɔ̂ ɨ ne ɨmbə̀ʼ
54003015	à mɨ yeʼ nɨ mə̀ tanɨ, à we tɨ à kyerɨ ɨchî nɨ tɨ̀ bə̂d ghɨ̀ ɨnû ɨŋga ɨfetɨ bə̂d Ŋwiə̀, nɨ yeʼ ɨfetɨ Ŋwìə̀ we nɨ yeʼ ɨkǎ. Bə̂d Ŋwiə̀ mbɔ̂ mbɨə yimə rəsìʼ we nɨ yeʼ ɨŋga ɨkə̂n chɔ̀m àmei ɨchî nɨ təʼ mbɨ əchɨ ə yimə nəb.
54003016	Ənû ze nɨ yeʼ ənə̀mə nɨ Ŋwìə̀ ghɨ tɨ kyerɨ ɨchî nɨ tɨ̀ ben ə Kristo yɨ ni: Kristo nyaʼa nɨŋ nyamnyod wə̀d mɨ̀sɔŋɨchù yeʼe ɨŋga ɨsɨg, Əzwî ə Zeŋɨ ə nyaʼa chwi ni məd wɨə ghɨ̀ ɨnû nɨ kuʼnɨ, mbɨ̀aŋgɨrə̀ nyaʼa zə əməd, mbɨ nyaʼa gha ɨmbə̀ʼ əməd ɨŋga ɨbeŋ jìm, bə̂d rɨŋga ɨsɨg jìm fə nuŋ tə fîŋ ɨgwɨ məd, Ŋwiə̀ nyaʼa nɨŋ əməd ɨkaŋ əne nàʼ ɨwumnɨ ɨ bɔ.
54004001	Əzwî ə Zeŋɨ ə zɨə ghàə̀ zɨə zeŋ ni ɨŋga ɨni mbe nɨə wo yeʼe, bə̂d mɔʼɔ bɨrɨ waʼ ɨbenɨ we nɨ mbɨ berɨ, sɨə zuunɨə yeʼ bə̂d mbe nɨə zwetɨ ɨnû rɨ əmbɨ ɨzwî mbe nɨə tambɨə bə̂d. Mbɨ bɨrɨ bɨ chwi ɨnû mɨghab mbe nɨ ɨzwî rɨbɔ̀ŋ ə kə̀bə̀ ni bə̂d benɨ.
54004002	Bə̂d mbe nɨə chwi tɨkwɨrɨ ɨnû tɔ̂ yɨ ɨbekɨ bə̂d fɔrɨ bə̂d mɨghab. Fîŋ tɨ mɨ̀mə̌d fə kwɨ.
54004003	Ɨ mbɨə tonə ni tɨ bə̂d nam ə mbɨ ni tɨ mbɨ jɨg ə tɨkwɨrɨ ɨghɨjɨg mɔʼɔ. Ŋwiə̀ nyaʼa tekɨ rɨjɨg tɔ̂ ni bə̂d mbe nɨ ben əməd bə̀ kyerɨ rəsìʼ kɔŋgɨ əməd naʼ məben-əwe ɨ bɔ bɔŋ sɨ jɨg.
54004004	Ɨghɨjìm mbe nɨ Ŋwìə̀ nyaʼa tekɨ ə bɔŋ. Chəi əghɨ ə mɔʼɔ nɨ tɨ bə̂d ton. Àyɨə bə̂d berɨ naʼ məben-əwe ɨ bɔ ɨmbə̀ʼ ɨghɨjìm mbe nɨ wɨ̀ naʼ əmbɨ mɨ̀mə̌d,
54004005	ɨmbə̀ʼ ɨghəm nɨ ɨŋgam Ŋwiə̀ mbɨ ə̀kɔ̀ŋgɨ̀ fə ghɨ̀ ni ɨghɨ mbe zeŋ.
54004006	À mɨ ghà ɨnû mbɔ̂ nɨ mə gha ɨ ne əmbɨ ə bə̂d Kristo bə̀ beenɨ əbɔʼ mɨŋgam mbe nɨə ghɨ̀ ni ɨbenɨ kaanə bə̀ beenɨ əbɔʼ rəsìʼ we nɨ à nyaʼa fə zu, njɨ à bɨrɨ kaŋ yeʼ wə̀d ə̀fàʼì Kristo Yeso chɔ̀m.
54004007	Ton tɨpoʼ əko mɔʼɔ te nɨ chəi tɨə ghɨ̀ ni bə̂d kyerɨ ə Ŋwiə̀. Dandɨ e ɨnyod nɨ ghɨ ɨnû mbe nɨ chwi ni à wɨə wumnɨ ə Ŋwiə̀.
54004008	Ənû nɨ ghɨ ɨnû mbe nɨ bɨrɨ ghɨ ni ɨnyod kaanɨ ə bɔ̀ŋ, àyɨə ənû nɨ ghɨ mbe nɨ chwi ni à wɨə wumnɨ ə Ŋwiə̀ ə bɔ̀ŋ chè ənɨ ɨnû jìm, ɨmbə̀ʼ ɨghəm nɨ Ŋwìə̀ fə kàʼ ɨ̀tènɨ̀ rɨ mì ɨ ne tɨ̀nîn bə̀ fɔrɨ ənɨ ə nyùmə̀ we nɨ bɨrɨ yeʼe.
54004009	Ɨŋgam wɔ̂ yɨ wɨ rəsìʼ nɨ kuʼ ni bə̂d ben ənɨ tə fîŋ rɨjìm.
54004010	Tɨ wɨə kywɨ ənywɨ nɨ faʼ rɨkǎ ɨmbə̀ʼ ɨghəm nɨ tɨ nuŋ ta rɨkɔndɨ ɨgun ə Ŋwìə̀ we nɨ yeʼ ɨkǎ. Məd wɨə chɨ̀ə̀ bə̂d mɨjìm mbe nɨ kəb ni mbɨ chɨ əwən rəŋgəʼ, màànɨ̀ mba mbe nɨ nuŋ ta rɨkɔndɨ ɨgwɨ məd.
54004011	Chwi ɨnû mbɔ̂ jìm əmbɨ ə bə̂d mbe nɨ ben ə Kristo bə̀ ghà ni mbɨ sɨə ghɨ̀ə̀.
54004012	Tɨrə̀ ben e ni wə̀d mɔʼɔ təənɨ əwe ɨmbə̀ʼ ɨghəm nɨ àwɔ̀ yɨə wan kwa. À berɨ yeʼ əmɨg əmbɨ ə bə̂d mbe nɨ ben ə Kristo ɨchî nɨ àwɔ̀ ə ghàmə̀, ɨchî nɨ àwɔ̀ ə ghɨ̀ ɨnû, ɨchî nɨ àwɔ̀ ə ghaʼə bə̂d bə̀ fɔrɨ ɨchî nɨ àwɔ̀ chub ə zeŋɨ zeŋɨ.
54004013	Zə ni à nɨŋ ə nyumə̀ foŋ ɨŋgam Ŋwiə̀ əmbɨ ə bə̂d əsaŋ əsaŋ, nɨŋ ə nyumə̀ gha ɨŋgam Ŋwiə̀ bə̀ nɨŋ ə nyumə̀ chwi ɨnû. Ghɨ àmei əne pè ənɨ mə̀ yeʼe.
54004014	Tɨrə̀ waʼ e ɨneʼe we nɨ à berɨ, nɨ Əzwî ə Zeŋɨ ə nyaʼa naʼ ɨ ne ənɨ ə nyùmə̀ we nɨ bə̂d ɨ̀kə̀n Ŋwiə̀ nyaʼa gha ɨnû ɨmbə̀ʼ əwe, bə̂d nɨə chà ɨfetɨ bə̀ zab mbə ɨbɔ ɨgwɨ ne.
54004015	Ghɨ ɨnû mbɔ̂ nɨ mə̀ gha ɨ ne, bə̀ jeŋgɨ zɨ̀ e fîŋ ɨgun, ɨmbə̀ʼ bə̂d mɨ̀jìm zə ɨchî nɨ e ə̀fàʼì ə wò ɨmbì.
54004016	We əwe ɨmbə̀ʼ e nyamnyod bə̀ we əwe ɨmbə̀ʼ ɨnû mbe nɨ àwɔ̀ ə chwiə. Yim ɨnû mbe nɨ mə̀ gha ɨ ne ɨmbə̀ʼ ɨghəm nɨ à mɨ ghɨ̀ əne, àwɔ̀ mbɨ ə bə̂d mbe nɨə zu ɨnû mbe nɨ àwɔ̀ ə ghàə̀ bɨrɨ jwɨ̀ rəŋgəʼ.
54005001	Tɨrə̀ gham e əbɔʼ mbaŋə̀ te nɨ fə nunɨ chè əwe, àyɨə kəərɨ mɨ̀mə̌d ɨghabɨ ni mbɨ yɨ mbe mɨ̀mbǎʼ. Ghɨ ə mbɨ ə bɔn ɨjɔŋ ɨghabɨ ni mbɨ yɨ mbe bɔŋgɔb.
54005002	Ghɨ ə mbɨ məyi mbe nɨ fə nunɨ chè əwe ɨghabɨ ni mbɨ yɨ mbe mɨ̀nɨ̌ŋ. Ghɨ ɨnû ənɨ ɨzeŋɨ zeŋɨ mbɨ mɨkwirɨ ɨghabɨ ni mbɨ yɨ te njàbɨ.
54005003	Wumnɨ mɨku əyi mbe nɨ chəi wə̀d ə nəŋgɨ mɨ̀mə̌d.
54005004	Àyɨə ɨku əyi mɨ berɨ bɔn kɨ̀ wɨ̀ mɨ berɨ bɔn bɔn, bɔn mbe kɨ̀ bɔn bɔn mbe berɨ be kwembɨ ɨchî nɨ ghɨ ənû ze nɨ ənû ə Ŋwiə̀ ə kəb ni mbɨ ghɨ ənɨ ɨnəbɨ mɨ̀mə̌d, əne wi ɨchî nɨ mɨ̀mbǎʼ mɨ̀mə̌d mbɨ mɨ̀mbǎʼ kyeŋ mɨ̀mə̌d nyaʼə nəŋgɨ mɨ̀mə̌d. Mbɨ ghɨ əne ɨmbə̀ʼ ɨghəm nɨ əzɔ̂ ə bɔ̀ŋ əmbɨ ə Ŋwiə̀.
54005005	Ɨku əyi we nɨ chəi wə̀d nɨə nəŋgɨ əməd, nɨ yeʼ tə̀zìʼ wi, fə nùŋ ti rɨkɔndɨ ɨgun ə Ŋwiə̀. Ɨ wɨə wò ɨmbì nɔn ɨnû rɨ əmbɨ ə Ŋwiə̀ bə̀ kɔ̀ŋgɨ̀ əməd ɨzimɨ mbɨ əziə.
54005006	Àyɨə ɨku əyi we nɨə jɨg ɨsɨg fə kwɨ, ka à bè yeʼi ni ɨ wɨə kɨrɨ ɨkǎ.
54005007	Gha ɨnû mbɔ̂ nɨ mə gha ɨ ne, ɨmbə̀ʼ kɨ wə̀d mɔʼɔ ghà i ənû rɨbɔ̀ŋ ə mɔʼɔ ɨgwɨ mɨ̀mə̌d.
54005008	Wə̀d mɨ ton i nɨ nəŋgɨ mbi ɨfurɨ, màànɨ̀ mbe nɨ yeʼ ɨnəbɨ məd, əne wɨ̀ fə waʼ i ɨbenɨ. Wɨ̀ fə bə̂ chè wə̀d we nɨ chəi wɨ̀ ben ə Kristo.
54005009	Tɨrə̀ ŋwaʼnɨ e ɨkum ɨku əyi əbɔʼ rɨkum mɨku əyi mbe nɨ tɨ̀ mbɨ wèèrɨ̀, kɨrɨ ənɨ wɨ̀ fə pe ɨghəm ɨwu ɨwum rɨ̀fuə. Wɨ̀ berɨ yeʼ ɨku əyi nɨ nyaʼa nam àmei ɨnom mɔʼ.
54005010	Bə̂d berɨ kyerɨ əməd ɨmbə̀ʼ ɨnû chɔ̀m mbe nɨ wɨə ghɨ̀ə̀, ɨghabɨ ɨchî nɨ wɨə nìə̀ bɔn ɨchî chɔ̀m, ɨchî nɨ wɨə nɨŋə bə̂d əkwɨ ni, ɨchî nɨ wɨə sò ɨwu bə̂d Ŋwiə̀, ɨchî nɨ wɨə weerɨ bə̂d mbe nɨ yeʼ əŋgəʼ mbɨ ɨchî nɨ wɨə nàʼ i ɨnyod nɨ ghɨ ɨnû chɔ̀m ənɨ tɨkwɨrɨ ɨnə̂njɨ̀ jìm.
54005011	Tɨrə̀ ŋwaʼnɨ e rɨkum mɨku əyi mbe nɨ chəi mbɨ kɨrɨ pè ɨghəm ɨwu ɨwum rɨ̀fuə, ɨmbə̀ʼ ɨghəm nɨ ɨnû mbe nɨ nyamnyod tɨ mɨ̀mə̌d ə feenɨə bɨrɨ ghɨ̀ ni mbɨ kəb nɨ wɨrɨ nam, əne waʼ ənû nɨ faʼ əmbɨ Kristo.
54005012	Mbɨ mɨ tɔ ghɨ̀ əne, Ŋwìə̀ bɨrɨ saʼ mɨ̀mə̌d ɨmbə̀ʼ ɨghəm nɨ mbɨ fə waʼ ənû ze nɨ mbɨ nyaʼa fə be kàʼ.
54005013	Ka àmei əze, mbɨ bɨrɨ kwembɨ ənû nɨ kɔ ghɨ ɨgwed. Mbɨ bɨrɨ bə̀ kɔ ghanə nyɨrə nəb. Ka àmei ənû nɨ ghɨ ɨgwed, mbɨ bɨrɨ kɔ ghanə ghɨ̀ mɨniə bə̀ kɔ zɨ ɨchû ɨŋga ɨnû mbe nɨ chəi mbɨ de mɨ̀mə̌d. Mbɨ bɨrɨ bə̀ kɔ ghà ɨnû nɨ chəi mbɨ berɨ nɨ ghà.
54005014	Əne mə wɨə kəərɨə mɨku əyi mbe nɨ chəi mbɨ kɨrɨ nunə ni mbɨ wɨrɨ nam, gywɨ bɔn, nəŋgɨ bə̂d mbe nɨ yeʼ ɨŋga nəb tɨ mɨ̀mə̌d, ɨmbə̀ʼ tɨ bə̂d pə̀n berɨ ə əpan nɨ gha ɨnû rɨbɔ̀ŋ ɨgwɨ na,
54005015	ɨmbə̀ʼ ɨghəm nɨ mɨku əyi mɔʼɔ fə fèbə̀ sɨə beenɨ əbɔʼ ə Satàn.
54005016	Əyi we nɨ ben ə Kristo mɨ berɨ mbi ɨfurɨ mɔʼɔ nɨ yeʼ mɨku əyi, wɨ̀ berɨ weerɨ mɨ̀mə̌d. Tɨ wɨ̀ saŋ i ni ɨfetɨ bə̂d Kristo beʼ ɨkom we, ɨmbə̀ʼ ɨfetɨ we wèèrɨ̀ yeʼ mɨku əyi mbe nɨ chəi bə̂d nɨ tɨ mbɨ wèèrɨ̀ mɨ̀mə̌d.
54005017	Zə ni mbɨ naʼ ɨwumnɨ əmbɨ ə bə̂d mbe nɨə chà ɨfetɨ bə̂d Kristo bə̀ jeŋgɨ chɔʼ ə̀fàʼì mɨ̀mə̌d, màànɨ̀ mbe nɨə fàʼ rɨkǎ nɨ ghà ɨŋgam Ŋwiə̀ bə̀ fɔrɨ ni chwi ɨnû ɨmbə̀ʼ ə Kristo.
54005018	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Tɨrə̀ kod e ɨchû rɨkun ni tɨ zɨ kud i kywɨ ənɨ zɨə tə̀ʼrɨ̀ə̀ kywɨ̀ kwètɨ̀ə̀,” mbɨ ni, “Mbɨ berɨ chwɨ wə̀d ə̀fàʼì.”
54005019	Tɨrə̀ ben e ni mbɨ zɨ ɨsaʼi ɨgun ə wə̀d mɔʼɔ rəbɔʼ mbe nɨə chà ɨfetɨ, kɨrɨ ənɨ bə̂d mɨbe kɨ̀ bə̂d mɨ̀tad yeʼe mbɨ ɨsaʼi we ɨghabɨ mɨ̀zərɨmbin.
54005020	Bə̂d mɔʼɔ mɨ yeʼə ghɨ̀ ɨnû rɨbɔ̀ŋ nɨ chəi mbɨ ben nɨ beŋ tə fîŋ, ghàm əbɔʼ mɨ̀mə̌d ɨfě bə̂d Kristo mɨ̀jìm, ɨmbə̀ʼ ə̀bùʼ ə bə̂d ə bɔ nɨ wɨrɨ ghɨ ɨnû rɨbɔ̀ŋ.
54005021	Mə wɨə ghà ɨ ne ɨfě Ŋwiə̀, ɨfě Kristo Yeso bə̀ fɔrɨ ɨfě mbɨ̀aŋgɨrə̀ mbe nɨ Ŋwìə̀ chɔʼɔ, ni à nuŋ rɨkə tɔ̂ nɨ mə naʼ ɨ ne zɨ rɨ ghɨ ɨghə, kɨ̀ nɨ chwiə ni à ghaʼ wə̀d mɔʼɔ.
54005022	Tɨrə̀ kɨə zàmbɨ̀ə̀ zab e mbe ɨbɔ ɨgun ə bə̂d ənɨ àwɔ̀ ə zɔʼə mɨ̀mə̌d ənɨ ə bə̂d nɨə chà ɨfetɨ. Tɨrə̀ zɨ e əbɔ ɨŋga ɨnû rɨbɔ̀ŋ bə̂d cherə. Nuŋ e ɨnyod ni wɨ chub ɨzeŋɨ zeŋɨ.
54005023	Tɨrə̀ bə̀ nɔ e àmei mɨnib. Bə nɔ ɨkə mɨnoʼ ɨmbə̀ʼ əwɔn ze nɨə nàʼə̀ ŋgəʼ ɨŋga fe ɨbum fɔrɨ ɨmbə̀ʼ ɨwɔn cherə mbe nɨə sàʼə̀ nàʼə̀ ŋgəʼ ɨ ne.
54005024	Ɨnû rɨbɔ̀ŋ bə̂d mɔʼɔ mbɨ əsaŋ əsaŋ nɨ bə̂d ə zəə. Ɨnû rɨbɔ̀ŋ mbe ə zeŋ chwiə ni mbɨ fə gù ɨsaʼi bɔŋ mbɨ be sɨə saʼə mɨ̀mə̌d. Ɨnû rɨbɔ̀ŋ bə̂d cherə bɨrɨ jwɨ̀ əsaŋ ənɨ əgha ə tɔ sààrɨ̀.
54005025	Əndəŋ əndəŋ bə̂, bə̂d mbɨə zəə ɨnû chɔ̀m mbe nɨ bə̂d ə ghɨ̀ə̀. Ka à bè yeʼi mbe nɨ chəi bə̂d ə zəə, chəi ənɨ tɨ mbɨ nə̀m.
54006001	Bə̂d Kristo mɨ̀jìm mbe nɨ yeʼ ɨ̀bòʼò berɨ naʼ ɨwumnɨ əmbɨ mbə mɨ̀mbǎʼ ə̀fàʼì ənɨ rɨkwɨrɨ ɨnə̂njɨ̀ jìm, ɨmbə̀ʼ tɨ bə̂d mbe nɨ chəi mbɨ ben ə Kristo gha ə ɨnû rɨbɔ̀ŋ mɔʼɔ ɨmbə̀ʼ ə Ŋwiə̀ fɔrɨ ɨmbə̀ʼ ɨkə̂n chɔ̀m we nɨ tɨə ghàə̀.
54006002	Tɨ ɨ̀bòʼò mbe nɨ berɨ mɨ̀mbǎʼ ə̀fàʼì nɨ ben ə Kristo təənɨ ə mɨ̀mbǎʼ ə̀fàʼì mbe ɨmbə̀ʼ ɨghəm nɨ mɨ̀mə̌d mɨjìm fə sɨə bə̂d Kristo. Àyɨə mbɨ berɨ faʼ əmbɨ mɨ̀mə̌d kwàʼ ɨchî chɔ̀m, chè ɨchî nɨ tɨ mbɨ faʼ əmbɨ mɨ̀mbǎʼ mbe nɨ chəi mbɨ ben ə Kristo. Mbɨ berɨ ghɨ əne ɨmbə̀ʼ ɨghəm nɨ bə̂d mbe nɨ bɨrɨ jɨg njìm tɨ ənɨ ə̀fàʼì ze yɨə bə̂d nɨ ben ə Kristo nɨ bə̀ yeʼ mbe nɨ mbɨ ghaʼi kwàʼ rɨŋgəʼ. À berɨ chwi ɨnû mbɔ̂ bə̀ zə ni bə̂d Kristo beenɨ əbɔʼ.
54006003	Wə̀d mɔʼɔ we nɨə chwi ɨnû nɨ kwepɨ rɨ ənɨ mbɔ̂, nɨ chəi wɨ̀ ben ɨŋgam rəsìʼ we nɨ a Ə̀nùŋɨ̀sɨg Yeso Kristo ghǎ, nɨ chəi wɨ̀ bə̀ ben ɨnû mbe nɨ tɨə chwi ɨmbə̀ʼ ɨchî nɨ tɨ̀ bə̂d Kristo chubɨ,
54006004	wɨə nɔ̀ ɨnyod. Chəi wɨ̀ kyerɨ ənû ə mɔʼɔ. Wɨ̀ berɨ fîŋ rɨbɔ̀ŋ. Fîŋ ze zɨə ghɨ̀ ni wɨ̀ ghanə chɔbə bə̀ tàŋ ɨmbə̀ʼ əton ənɨ mɨŋgam əko mɔʼɔ. Əchɔb mbɨ ə tàŋ mbɨə yeʼe mbɨ ə̀dìì, mbɨə yeʼe mbɨ ɨnû nɨ ghabrɨ bə̂d, mbɨə yeʼe mbɨ ənû nɨ gham ɨnû rɨbɔ̀ŋ ɨmbə̀ʼ bə̂d cherə, mbɨə yeʼe mbɨ ɨnû nɨ kɔndɨ ɨnû rɨbɔ̀ŋ ɨmbə̀ʼ bə̂d cherə.
54006005	Ɨ mbɨə bə̀ yeʼe mbɨ ənû nɨ ghɨ ni əchɔb ə kɨə gùə̀ əkaʼ bə̂d mbe nɨ chəi ənû ə chɔ̀m ɨŋga fîŋ tɨ mɨ̀mə̌d fɔrɨ əkaʼ mbe nɨ chəi mbɨə ghà rəsìʼ. Ɨ mbɨə kɔndɨə ni ənû ə Ŋwiə̀ yɨ ɨnə̂njɨ̀ nɨ tɨ̀ mbɨ chè əŋgu berɨ ɨkab.
54006006	Ənû ə Ŋwiə̀ ze tɨ̀ zɨə ghɨ̀ ni wə̀d berɨ ɨkab. Wɨ̀ bɨrɨ berɨ ɨkab əwù ze nɨ wə̀d ben ni ɨghɨ mbe nɨ tə berɨ ə kùʼ.
54006007	Əton yɨ ni chəi tɨ̀ nyaʼa yeʼe ɨŋga ɨsɨg mbɨ əghɨ ə mɔʼɔ. Chəi tɨ̀ bɨrɨ bɨ nɨŋ əghɨ ə mɔʼɔ jwɨ̀ rɨŋga ɨsɨg mbɨ əzɨ əwən.
54006008	Əne tɨ̀ mɨ berɨ ɨghɨjɨg bə̀ berɨ ngywɨ̌, mbe ə kùʼ ɨ na.
54006009	Àyɨə bə̂d mbe nɨə kəb berɨ ɨkab bɨrɨ nyɨ ɨŋga ə̀kwàʼnɨ̀ əne feŋ ɨŋga ətam ze nɨ bɨrɨ ghɨ ni mbɨ ghɨ ɨnû ɨneŋ nɔnɔʼ bə̀ ghɨ̀ ɨnû rɨbɔ̀ŋ mbe nɨ nyamnyod tɨ mɨ̀mə̌d ə feenɨə. Ɨnû rɨbɔ̀ŋ rəŋgu mbe tɨ mbɨ chəkɨ mɨ̀mə̌d bə̀ nimnɨ mɨ̀mə̌d,
54006010	ɨmbə̀ʼ ɨghəm nɨ ənû nɨ ghaʼ ɨkab yɨ əsɨ nɨ tɨkwɨrɨ ɨnû rɨbɔ̀ŋ jìm ə jwɨ̀ rəŋgu. À yɨ ənû nɨ beenɨ əbɔʼ ɨkab ze ə ghɨ̀ ni bə̂d mɨ̀nɔnɔʼ waʼ ɨbenɨ, əne ghɨ̀ ə̀kə̀nɨ̀ ə swi ɨŋga fîŋ tɨ mɨ̀mə̌d ɨmbə̀ʼ ɨchî nɨ mbɨə zəə ŋgəʼ.
54006011	À yeʼ ɨmbə̀ʼ əwe, àwɔ̀ wə̀d Ŋwìə̀, fə ton ɨnû mbɔ̂ jìm. Ghɨ yeʼ ənû mbe nɨ kuʼnɨ, bə̀ ghɨ̀ yeʼ mbe nɨ Ŋwìə̀ kəbɨ. Nuŋ fîŋ ɨgun ə Kristo, ghaʼ bə̂d, chi ɨnû bə̀ berɨ ɨbɔtɨ fîŋ.
54006012	Kaŋ zɔ̀ŋ ɨchî chɔ̀m ɨmbə̀ʼ ɨbenɨ we nɨ à nuŋ ɨgun ə Kristo. À berɨ kywɨ ənywɨ kwàʼ rɨkǎ ɨmbə̀ʼ jɨg ɨ̀tènɨ̀ rɨ mì. Ŋwìə̀ nyaʼa tɔŋ əwe ni à jɨg ɨ̀tènɨ̀ we ənɨ à nyaʼa ben ɨfě mɨ̀zərɨmbin nɔnɔʼ ni àwɔ̀ yɨə wə̀d Kristo.
54006013	Ɨfě Ŋwìə̀ we nɨə nàʼ ɨ̀tènɨ̀ əmbɨ ɨghɨjìm fɔrɨ ɨfě Kristo Yeso we nɨ nyaʼa gha rəsìʼ ɨfě Pontiùs Pailèt, mə ghà ɨ ne ni,
54006014	ghɨ ɨnû jìm mbe nɨ Ŋwìə̀ kəbɨ pè əni ze nɨ Ə̀nùŋɨ̀sɨg Yeso Kristo bɨrɨ wɨrɨ yeʼe. À mɨ ghɨ̀ əne, chəi wə̀d mɔʼɔ bɨrɨ gha ənû rɨbɔ̀ŋ ɨmbə̀ʼ əwe, kɨ̀ bè zɨ̀ ənû ɨgwɨ ne.
54006015	Ənɨ nyùmə̀ kuʼu, Ŋwìə̀ bɨrɨ ghɨ ni Kristo wɨrɨ yeʼe. Ŋwìə̀ yɨ we nɨ bə̂d məd ə wumnɨə. Àmei məd yeʼ Ə̀tùmbɨ̀ ɨsɨg nɨ yeʼ Ɨfɔ̂n ɨgwɨ mɨfɔ̀n mbɨ Ə̀nùŋɨ̀sɨg ɨgwɨ mɨ̀-ə̀nùŋɨ̀sɨg.
54006016	Àmei məd we mɔʼ nɨ chəi wɨ̀ bɨrɨ nɔ kwɨ. Məd wɨə chub ɨŋga ɨzeŋɨ zeŋɨ we nɨ chəi ənɨ tɨ wə̀d tindɨ ɨban. Chəi wə̀d mɔʼɔ kweʼ zə əməd. Chəi wə̀d mɔʼɔ bɨrɨ nɔ zə əməd. Ɨsɨg jìm wumnɨ əməd, məd bə̀ tumbɨ ɨsɨg mbɨ ɨka we nɨ ten i koŋ. À yɨ əne.
54006017	À yeʼ ɨmbə̀ʼ bə̂d mbɔ̂n mbe nɨ yeʼ ɨŋga ɨsɨg wɔ̂, gha əmbɨ mɨ̀mə̌d ni tɨ mbɨ nɔ ə ɨnyod, kɨ̀ bè nùŋ tə rɨkɔndɨ ɨgun mbɔ̂n ze nɨə che i che. Mbɨ nuŋ rɨkɔndɨ yeʼ ɨgun ə Ŋwìə̀ we nɨə nàʼ ɨghɨ ɨ na ə̀bù-ə̀bù. Ɨ wɨə nàʼ ɨmbə̀ʼ tɨ chub ɨchî chɔ̀m.
54006018	Gha əmbɨ mɨ̀mə̌d ni mbɨ ghɨ̀ tɨkwɨrɨ chɔ̀m jìm bə̀ ghà ni mbɨ saŋnɨ mbɨ ni mbɨ naʼ ɨghɨ əmbɨ ə bə̂d mbe nɨ kwaŋ ɨghɨ.
54006019	Mbɨ mɨ yeʼə ghɨ̀ ɨnû mbɔ̂, njɨ mbɨ fə zì əchɨ nɨ kaanɨ ɨmbə̀ʼ ɨghɨ mbe nɨ mbɨ bɨrɨ berɨ əwu rənjìm. Mbɨ bɨrɨ bɨ jɨg ɨ̀tènɨ̀ we nɨ yeʼ wɨ rəsìʼ.
54006020	Àwɔ̀ Timotì, jeŋgɨ yim ɨnû mbe nɨ Ŋwiə̀ zɨ ɨŋga te rɨkyerɨ-ɨbɔ. Tɨrə̀ zɨ e ətu ənɨ mɨŋgam mbe nɨ chəi mbɨ berɨ ənû nɨ ghɨ̀ mbɨ ə Ŋwiə̀. Tɨrə̀ zɨ e ətu ənɨ mɨŋgam əko mɔʼɔ mbe nɨ bə̂d ə taŋ ɨgun, nɨ mbɨə ghà ni à yɨ ɨwe, àyɨə ka à yɨ i ɨwe.
54006021	Bə̂d mɔʼɔ mbɨə ghàə̀ ni mbə berɨ ɨwe. Əze ə fə ghɨ ni mbɨ waʼ ɨbenɨ we nɨ mbe nyaʼa be berɨ. Ŋwìə̀ ghɨ ɨ̀chɔ̀m ənɨ mbə̀n mɨjìm.
55001001	À yɨə mɔ̌ Pɔ̂l, nɨ mə yeʼ wə̀d tom Kristo Yeso ɨchî nɨ Ŋwìə̀ nyaʼa kəbɨ, ŋwaʼnɨ ə̀ŋwàʼnɨ̀ zɔ̂. Ŋwìə̀ nyaʼa tom əmɨ ni mə̀ gha ɨmbə̀ʼ ɨ̀tènɨ̀ we nɨ wɨ̀ nyaʼa kaʼi ɨchî nɨ tɨ̀ yeʼ ənɨ ɨfɔtɨ mbɨ Kristo Yeso.
55001002	Mə wɨə ŋwàʼnɨ̀ ɨ ne, àwɔ̀ Timotì, nɨ yeʼ mɨ wan nɨ mə̀ ghaʼi kwàʼ rɨŋgəʼ. Ŋwìə̀ Mbǎʼ mbɨ ə Kristo Yeso a Ə̀nùŋɨ̀sɨg ghɨ ɨ̀chɔ̀m ənɨ ə ne, dììrɨ̀ əwe bə̀ nàʼ əbɔrəbɔd ɨ ne.
55001003	Mə wɨə nàʼ məben-əwe əmbɨ ə Ŋwìə̀ we nɨ mɨə fàʼ ɨ bɔ mbɨ mɨ fîŋ nɨ zeŋɨ. Mə wɨə ghɨ̀ əne ɨchî nɨ mbɨ mɨ̀mbǎʼ rəŋwe nyaʼə bə̀ ghɨ̀ə̀. Mə wɨə kɔndɨ əwe ənɨ mɨ̀nyùmə̀ jìm mbe nɨ mɨə kɔ̀ŋgɨ̀ ə Ŋwiə̀ ɨzimɨ mbɨ əziə.
55001004	Mə wɨə kɔndɨ mɨsɨ mbe nɨ à nyaʼa chweŋɨ, əne mə wɨə kàŋə̀ kəb ni njɨ mə wɨrɨ zə əwe, ɨmbə̀ʼ ɨghaʼi swi ɨŋga mɨ fîŋ.
55001005	Mə fə bə̀ wɨrɨ kɔndɨ ɨbenɨ rəsìʼ we nɨ à berɨ, nɨ yeʼ ɨkwɨ ɨbenɨ we nɨ Lɔis avɨ we kyeŋ mbɨ Yunis avɨ we nyaʼa berɨ. Mə kyerɨ ni à berɨ ɨkwɨ we rɨ̀nîn.
55001006	Ɨchî nɨ à ben ə Kristo əni, mə wɨə kə̀bə̀ ni à nɔɔrɨ ɨneʼe we nɨ yeʼ ɨŋga ne, nɨ Ŋwìə̀ nyaʼa naʼ ɨ ne ənɨ ə nyùmə̀ we nɨ mə nyaʼa zab mbɨ ɨbɔ ɨgwɨ ne.
55001007	Chəi Əzwî ze nɨ Ŋwìə̀ naʼ ɨ na ə ghɨ̀ ni tɨ̀ beŋ ənɨ ɨ̀kwèd. Ə zɨə ghɨ̀ yeʼ ni tɨ̀ berɨ ɨka, ghaʼ bə̂d bə̀ yimbɨ ɨnyod.
55001008	Əne tɨ e ətu ə nid i nɨ gha ɨmbə̀ʼ a Ə̀nùŋɨ̀sɨg, kɨ̀ nɨ gha ɨmbə̀ʼ ɨchî nɨ mə̀ yeʼ wə̀d ndəŋ ɨmbə̀ʼ əməd. Àyɨə tekɨ ɨnyod nɨ zə ɨkwɨ ŋgəʼ we nɨ mɨə zə ɨmbə̀ʼ ɨkə̂n chɔ̀m. À bɨrɨ kaŋ ghɨ əne ənjìm ɨka we nɨ Ŋwìə̀ naʼ ɨ ne.
55001009	Ŋwìə̀ nyaʼa chɨ əwa rəŋgəʼ, əne tɔŋ əwa ni tɨ̀ yeʼ mbi bə̂d ɨmbə̀ʼ chub ɨzeŋɨ zeŋɨ. Chəi tɨ̀ nyaʼa ghɨ ənû ə mɔʼɔ bɔŋ wɨ̀ nyaʼa sɨə tɔŋ əwa. Wɨ̀ nyaʼa tɔŋ əwa ɨmbə̀ʼ ɨghəm nɨ wɨ̀ nyaʼa fə nuŋ əne. Wɨ̀ nyaʼa bə̀ tɔŋ ɨmbə̀ʼ ɨ̀chɔ̀m məd we nɨ wɨ̀ nyaʼa fə ghɨ ənɨ ə na rəŋwe rəŋwe ənjìm ə Kristo Yeso.
55001010	Àyɨə rɨ̀nîn, ɨnû mbɔ̂ jìm fə jwɨ̀ zeŋ ɨ na ənjìm ɨchî nɨ Kristo Yeso we nɨə chɨ̀ əwa rəŋgəʼ nyaʼa yeʼe. Wɨ̀ fə nimnɨ ɨka we nɨ ɨvɨ berɨ ɨgwɨ na, əne chè ənjìm ɨkə̂n chɔ̀m chwi ɨchî nɨ bə̂d bɨrɨ chub ɨkǎ bə̀ chwi ɨchî nɨ chəi bə̂d bɨrɨ nɔ kwɨ.
55001011	À yɨ ɨmbə̀ʼ ɨkə̂n chɔ̀m wɔ̂ nɨ Kristo nyaʼa chɔʼ əmɨ ni mə̀ gha ɨŋgam Ŋwiə̀, ni mə̀ yeʼ wə̀d tom məd, mbɨ ni mə̀ chwi ɨnû ɨmbə̀ʼ əməd.
55001012	À yɨ əton nɨ mɨə zəə ŋgəʼ ɨchî nɨ mɨə zəə. Àyɨə chəi mɨ ətu ə nìd ɨmbə̀ʼ ɨghəm nɨ mə kyerɨ wə̀d we nɨ mə nuŋ mɨ fîŋ ɨgwɨ məd. Mə bə̀ kàŋ kyerɨ ni ɨ we tɨ̀ wɨ̀ nəŋgɨ ənû ze nɨ wɨ̀ zɨ ɨŋga tum rɨkyerɨ-ɨbɔ pè əni ze nɨ Ŋwiə̀ bɨrɨ saʼ ɨsɨg.
55001013	Yim ɨŋgam rəsìʼ we nɨ mə̀ gha ɨ ne ɨghabɨ ənweenɨ nɨ à bɨrɨ beenɨ əbɔʼ. Yim ɨbenɨ we nɨ à berɨ bə̀ ghaʼ bə̂d. Ghɨ əne ɨchî nɨ tɨ̀ yeʼ ənɨ ɨfɔtɨ mbɨ Kristo Yeso.
55001014	Nəŋgɨ rəsìʼ we nɨ Əzwî ə Zeŋɨ ze nɨ yeʼ ɨŋga na ə zɨ ɨŋga te rɨkyerɨ-ɨbɔ.
55001015	Kyerɨ ni bə̂d Kristo mɨ̀nɔnɔʼ rɨ əbà əbeŋ ze rɨ ə Esià fə fìd njìm ənɨ ə num. Ka àbei Faigelùs mbɨ Hemogenès, mbɨ fə bə̀ fìd njìm ənɨ num.
55001016	Mə wɨə kɔ̀ŋgɨ̀ Ə̀nùŋɨ̀sɨg ni wɨ̀ diirɨ bə̂d mbe rɨŋga nəb Ònèsiforùs, ɨmbə̀ʼ ɨghəm nɨ məd wɨə nyaʼa kɨə zùtɨ̀ mɨ fîŋ. Chəi ətu əməd ə nyaʼa nid ɨmbə̀ʼ əmɨ ɨchî nɨ mə nyaʼa ə nəb ndəŋ.
55001017	Ənɨ wɨ̀ nyaʼa yeʼe ə Rom, wɨ̀ nyaʼa kəb əmɨ kwàʼ rɨŋgəʼ pè ənɨ wɨ̀ nyaʼa zə əmɨ.
55001018	Mə wɨə kɔ̀ŋgɨ̀ Ə̀nùŋɨ̀sɨg Yeso ni wɨ̀ diirɨ əməd əni ze nɨ wɨ̀ bɨrɨ saʼ ɨsɨg! À kyerɨ e ɨchî nɨ wɨ̀ nyaʼa weerɨ əmɨ ə Efesùs.
55002001	À yeʼ ɨmbə̀ʼ əwe, àwɔ̀ Timotì mɨ wan, à berɨ təm kaanɨ ɨŋga ɨ̀chɔ̀m we nɨ Ŋwiə̀ ghɨ ənɨ ə na ənjìm ɨchî nɨ tɨ̀ yeʼ ənɨ ɨfɔtɨ mbɨ Kristo Yeso.
55002002	Nɨŋ ɨnû mbe nɨ à nyaʼa zu ənɨ mə̀ nyaʼə gha ɨfě mɨ̀zərɨmbin nɔnɔʼ, əne zɨ̀ ɨŋga rɨkyerɨ-ɨbɔ bə̂d mbe nɨ tɨ̀ wə̀d zɨ fîŋ ɨgwɨ mɨ̀mə̌d, ɨmbə̀ʼ mbɨ bə̀ chwi əmbɨ ə bə̂d cherə.
55002003	À berɨ zə ŋgəʼ mbɨ na ɨghabɨ ə sɔgyɨ̀ chɔ̀m nɨə fàʼ əmbɨ Kristo Yeso.
55002004	Chəi sɔgyɨ̀ mɔʼɔ nɨ kɨrɨ ənɨ ə̀fàʼì nɨ tɨ̀ wɨ̀ zɨ mbi ɨbɔ ɨŋga ɨnû rɨŋga əbeŋ, ɨmbə̀ʼ ɨghəm nɨ wɨ̀ berɨ fàʼ ɨmbə̀ʼ ghɨ ni wə̀d kyeŋ məd ghaʼ əməd.
55002005	Chəi mbɨə nàʼ ɨneʼe əmbɨ wə̀d we nɨ notɨ, kɨrɨ ənɨ wɨ̀ beenɨ əbɔʼ rɨkə ə̀nòtɨ̀.
55002006	Wə̀d mbeŋ we nɨə fàʼ rɨ̀kǎ berɨ berɨ əbà rɨtu rɨ ənɨ mbɨ kwəŋ ɨghɨ.
55002007	Kwaʼnɨ ɨnû mbɔ̂ nɨ mɨə gha ɨ ne ɨŋga e ətu, ɨmbə̀ʼ ɨghəm nɨ Ə̀nùŋɨ̀sɨg bɨrɨ ghɨ ni à kyerɨ ɨnû rəŋgu ɨjìm e ətu ə zeŋ.
55002008	Kɔndɨ ə Yeso Kristo, nɨ nyaʼə wan tɨ ənɨ əghaŋ ə Dèvîd. Ŋwìə̀ nyaʼa zwemnɨ məd. Wɔ̂ yɨ ɨkə̂n chɔ̀m we nɨ mɨə ghàə̀.
55002009	À yɨ ɨmbə̀ʼ ɨkə̂n chɔ̀m wɔ̂ nɨ mɨə zəə ŋgəʼ pè ənɨ mbɨ fə kod əmɨ ənɨ mɨ̀kàrə̀ mbɔ̂ ɨghabɨ ni mə yɨə wə̀d nɨ gu ɨkə. Ɨ mbe tɨ̀ mbɨ kod əmɨ, àyɨə chəi ənɨ tɨ̀ mbɨ kod ɨŋgam Ŋwiə̀ ənɨ mɨ̀kàrə̀.
55002010	Əne mə wɨə nyìʼ əton ɨnû jìm ɨmbə̀ʼ bə̂d mbe nɨ Ŋwiə̀ chɔʼɔ jwɨ rəŋgəʼ bə̀ berɨ ɨwumnɨ we nɨ ten i koŋ ɨchî nɨ mbɨ yeʼ ənɨ ɨfɔtɨ mbɨ Kristo Yeso.
55002011	Ɨŋgam wɔ̂ yɨ ɨŋgam rəsìʼ ni: Tɨ̀ mɨ fə kwɨ mbɨ Kristo, tɨ̀ bɨrɨ bɨ chub ɨkǎ mbɨ məd.
55002012	Tɨ̀ mɨ nyiʼ, tɨ̀ bɨrɨ bɨ tumbɨ ɨsɨg mbɨ məd. Tɨ̀ mɨ ton əməd, wɨ̀ bɨrɨ bɨ ton əwa.
55002013	Tɨ̀ mɨ ton nuŋ a ɨbenɨ ɨgwɨ məd, wɨ̀ bɨrɨ kɨrɨ ghaʼ əwa, ɨmbə̀ʼ ɨghəm nɨ chəi ənɨ tɨ̀ wɨ̀ wɨrɨ ton ənû ze nɨ wɨ̀ nyaʼa fə be benɨ.
55002014	Kɨə nɔ̀ɔ̀rɨ̀ ɨtu bə̂d Kristo ɨmbə̀ʼ ɨnû mbɔ̂. Patɨ mɨ̀mə̌d ɨfě Ŋwiə̀ ni tɨ mbɨ taŋ ə ɨmbə̀ʼ əton ənɨ mɨŋgam əko mɔʼɔ, ɨmbə̀ʼ ɨghəm nɨ chəi taŋ ə wèèrɨ̀ə̀ wə̀d. Ɨ zɨə chə̀kɨ̀ə̀ fîŋ rɨ bə̂d mbe nɨə zwetɨə.
55002015	Kywɨ ənywɨ ghɨ̀ ni Ŋwìə̀ ben ə̀fàʼì ze nɨ àwɔ̀ ə fàʼə̀, ɨmbə̀ʼ à yeʼ wə̀d ə̀fàʼì nɨ chəi e ətu ə nìrə̀, bə yeʼ we nɨə chwi ɨŋgam we nɨ yeʼ wɨ rəsìʼ ənɨ ɨnə̂njɨ̀ nɨ kuʼnɨ.
55002016	Ton mɨŋgam mɔʼɔ mbe nɨ chəi mbɨə ghɨ̀ ni bə̂d kyerɨ ə Ŋwiə̀, ɨmbə̀ʼ ɨghəm nɨ ənɨ mbɨə ghàmə̀, mbɨ bɨrɨ gha ɨnû nɔnɔʼ nɨ chwiə ni chəi mbɨə wumnɨ ə Ŋwiə̀.
55002017	Ɨnû mbe nɨ mbɨə ghàə̀ bɨrɨ jaŋ àmei ɨchî nɨ mɨchɔʼɔ ə jàŋ ɨgwɨ ɨnyod wə̀d. Bə̂d mɔʼɔ rəbɔʼ mbe nɨə ghà ɨnû mbɔ̂ yɨə Haimenaùs mbɨ Filetùs.
55002018	Mbɨ fə kàŋ waʼ ɨnû rəsìʼ. Ɨ mbɨə ghàə̀ ni ənû nɨ zwemə ə nyaʼa fə chè. Ɨ mbɨə bə̀ chə̀kɨ̀ ɨbenɨ bə̂d mɔʼɔ.
55002019	Àyɨə əchɨ ə nəb ə ka ka ze nɨ Ŋwìə̀ fə zi ə kàŋ təm kàànɨ̀. Mbɨ ŋwàʼnɨ̀ ɨgun ni, “Ə̀nùŋɨ̀sɨg ə kyerɨ bə̂d mbe nɨ yeʼ mbɨ məd,” mbɨ ni, “Wə̀d jìm we nɨə ghà ni tə yɨə wə̀d Ə̀nùŋɨ̀sɨg berɨ waʼ ɨnû rɨbɔ̀ŋ.”
55002020	Tɨkwɨrɨ ɨkaŋ ə nɔʼ ɨŋga nəb kyeŋ. Mbɨ tekɨ mbɨ mɔʼɔ ənɨ ə gôl bə̀ tekɨ mbɨ cherə ənɨ ə sɨrɨvà. Mbɨ tɔ mbɨ mɔʼɔ ənɨ əzed bə̀ tekɨ mbɨ cherə ənɨ əbɔmɨ. Mbɨ mɔʼɔ yɨ mbɨ əni ənù. Mbɨ cherə yɨ mbe nɨ mbɨə fàʼə̀ mbɨ mbɨwən ɨni jìm.
55002021	Wə̀d mɔʼɔ mɨ zeŋnɨ i ɨnyod waʼ mbi ɨnû rɨbɔ̀ŋ, wɨ̀ bɨrɨ yeʼ ɨghabɨ əkaŋ ze nɨ Ŋwìə̀ bɨrɨ nɨŋ fàʼ mbɨ əzɨ əwən əni ənù. Wɨ̀ bɨrɨ fə zeŋ màànɨ̀. Əne Mbǎʼ ə̀fàʼì məd bɨrɨ nɨŋ əməd fàʼ mbɨ məd ɨchî nɨ wɨ̀ fə tekɨ i ɨnyod nɨ ghɨ ɨnû chɔ̀m jìm.
55002022	Ton ɨnû rɨbɔ̀ŋ mbe nɨ ŋgwàʼ bə̂d ə feenɨə. Beenɨ yeʼ əbɔʼ ɨnû jìm mbe nɨə ghɨ̀ ni à ghɨ ɨnû nɨ kuʼnɨ. Əne yɨ ənû nɨ nuŋ fîŋ ɨgun ə Kristo, ənû nɨ ghaʼ bə̂d cherə mbɨ ənû nɨ chub ənɨ əbɔrəbɔd. Ghɨ ɨnû mbɔ̂ fɔtɨ mbɨ ə bə̂d mbe nɨə kɔ̀ŋgɨ̀ Ə̀nùŋɨ̀sɨg ənɨ ə fîŋ nɨ zeŋɨ.
55002023	Tɨrə̀ berɨ e ənû ə mɔʼɔ nɨ ghɨ mbɨ ɨnû ɨneŋ mbe nɨ bə̂d ə tàŋ ɨmbə̀ʼ mbɨwən, nɨ chəi ɨwe ɨŋga. À fə bè kyerɨ e ni taŋ te tɨə yeʼe mbɨ əchɔb.
55002024	Tɨ wə̀d ə̀fàʼì Ə̀nùŋɨ̀sɨg yeʼi wə̀d nɨə tàŋə̀. Wɨ̀ berɨ yeʼ wə̀d nɨə ghɨ̀ ɨ̀chɔ̀m ənɨ ə wə̀d jìm. Wɨ̀ berɨ yeʼ wə̀d nɨ kyerɨ ɨchî nɨ chwi ɨnû. Wɨ̀ berɨ bɨ yeʼ wə̀d nɨə yimə fîŋ.
55002025	Wɨ̀ chwi ɨnû ənɨ ɨbɔtɨ fîŋ əmbɨ ə mbe nɨə ton ɨnû mbe nɨ wɨə chwiə. Ɨghəm Ŋwìə̀ bɨrɨ ben ni mbɨ beŋ tə fîŋ kyerɨ rəsìʼ ɨmbə̀ʼ ə Kristo.
55002026	Mbɨ bɨrɨ wɨrɨ berɨ ɨwe, əne vɨ rɨŋga ətam ze nɨ debɨ̀rə̀ kəʼ zɨ̀ əmbɨ mɨ̀mə̌d. Wɨ̀ kəʼ fə gywɨ mɨ̀mə̌d ɨmbə̀ʼ mbɨ ghɨ ɨnû mbe nɨ wɨ̀ kəbɨ.
55003001	Kyerɨ ni ɨŋga ɨni mbe nɨ sɨ nwìə̀, ŋgəʼ rɨbɔ̀ŋ bɨrɨ yeʼe.
55003002	Bə̂d bɨrɨ sɨə ghaʼ àmei ə ɨnyod, sɨə ghaʼ àmei ɨkab, sɨə nɔ ɨnyod, sɨə seenɨə, sɨə zɔ̀m ə bə̂d bə̀ sɨə ghɨ̀ rɨ̀zuə̀ əmbɨ mbə mɨ̀mbǎʼ fɔrɨ əmbɨ mbə mɨ̀nɨ̌ŋ. Chəi mbɨ bɨrɨ naʼ məben-əwe ɨmbə̀ʼ ɨnû mbe nɨ mbɨ ghɨ ənɨ mɨ̀mə̌d. Chəi mbɨ bɨrɨ ben ənû ə Ŋwiə̀.
55003003	Chəi mbɨ bɨrɨ neŋ bə̂d ni mbɨ yɨə bə̂d. Chəi mbɨ bɨrɨ diirɨ bə̂d. Mbɨ bɨrɨ sɨə chə̀kɨ̀ rɨkum bə̂d cherə. Chəi mbɨ bɨrɨ yimbɨ ɨnyod. Mbɨ bɨrɨ sɨə tɔə. Mbɨ bɨrɨ ban ɨnû chɔ̀m.
55003004	Mbɨ bɨrɨ sɨə fènə̀ bə̂d, sɨə ghɨ̀ ɨnû zɨ rɨ kɔndɨ, bə̀ sɨə nɔ ɨnyod. Mbɨ bɨrɨ sɨə ghaʼ ɨnû mbe nɨ nyamnyod tɨ mɨ̀mə̌d ə feenɨə chè ɨchî nɨ mbɨ ghaʼ ə Ŋwiə̀.
55003005	Mbɨ bɨrɨ sɨə ghɨ̀ ɨghabɨ ə bə̂d nɨ kyerɨ ə Ŋwiə̀, àyɨə mbɨ bɨrɨ ton ɨka Ŋwiə̀ we nɨ tɨ̀ wɨ ghɨ ni mbɨ yeʼ bə̂d Ŋwiə̀ rəsìʼ. Tɨrə̀ berɨ e ənû ə mɔʼɔ nɨ ghɨ̀ mbɨ tɨkwɨrɨ bə̂d tɔ̂.
55003006	Mbɨ mɔʼɔ rəbɔʼ mɨ̀mə̌d mbɨə nyɨ ɨŋga nəb rɨ bə̂d. Mbɨ mɨ nyɨ əne, mbɨ tambɨ məyi mbe nɨ fîŋ tɨ mɨ̀mə̌d bɔrɨ, nɨ ɨnû rɨbɔ̀ŋ fə nyem mɨ̀mə̌d fɔrɨ ənɨ mbɨ fə naʼ tə fîŋ əmbɨ tɨkwɨrɨ ɨnû rɨbɔ̀ŋ jìm mbe nɨ nyamnyod tɨ mɨ̀mə̌d ə feenɨə.
55003007	Ɨ mbɨə zwetɨ ɨnû rɨ əmbɨ wə̀d jìm, àyɨə chəi mbɨ bɨrɨ nɔ kyerɨ rəsìʼ ɨmbə̀ʼ ə Ŋwiə̀.
55003008	Ɨchî nɨ Janès mbɨ Jambrès nyaʼa ton ənû ze nɨ Mose nyaʼə ghàə̀, əne bə̂d mbɔ̂ mbɨə bə̀ ton rəsìʼ. Chəi ɨwe mɨ̀mə̌d ə wɨrɨə fàʼə̀. Ka ɨbenɨ mɨ̀mə̌d yɨ i wɨ rəsìʼ.
55003009	Àyɨə chəi mbɨ bɨrɨ wo əsa əgha, ɨmbə̀ʼ ɨghəm nɨ bə̂d mɨ̀jìm bɨrɨ zə ənû əneŋ mɨ̀mə̌d ze ɨchî nɨ mbɨ nyaʼa zə əzɨ ə Janès mbɨ Jambrès.
55003010	À yeʼ ɨmbə̀ʼ əwe, àwɔ̀ Timotì, à fə kyerɨ e ɨnû mbe nɨ mə̀ nyaʼə chwiə, à fə kyerɨ e ɨchî nɨ mə̀ nyaʼə ghɨ̀ ɨnû, à fə kyerɨ e ɨnû mbe nɨ mə̀ nyaʼə kəb ghɨ̀. À fə kyerɨ e ɨchî nɨ mə̀ nyaʼa nuŋ fîŋ ɨgun ə Ŋwìə̀. À fə kyerɨ e ɨchî nɨ mə̀ nyaʼə yimə fîŋ. À fə kyerɨ e ɨchî nɨ mə̀ nyaʼə ghaʼ ə bə̂d. À fə kyerɨ e ɨchî nɨ mə nyaʼə nyìʼ əton ə ŋgəʼ.
55003011	À fə kyerɨ e ɨchî nɨ mbɨ nyaʼə nwèndɨ̀ tum rɨkyerɨ-ɨwu bə̀ kyerɨ ɨchî nɨ mə̀ nyaʼə zəə ŋgəʼ. À fə kyerɨ e ɨnû mbe nɨ nyaʼa ghɨ ənɨ ə num ə Antiɔ̀k, ə Ikoniùm fɔrɨ ə Listrà, ɨchî nɨ mə nyaʼa nyiʼ ənɨ mbɨ nyaʼə nwèndɨ̀ tum rɨkyerɨ-ɨwu kwàʼ rɨkǎ. À yɨ Ə̀nùŋɨ̀sɨg nyaʼa chɨ əmɨ rɨŋga ŋgəʼ tɔ̂ rɨ̀jìm.
55003012	Mbɨ bɨrɨ kàŋ nwendɨ tɨkyerɨ-ɨwu bə̂d mɨ̀jìm mbe nɨ ben ə Kristo Yeso. Mbɨ berɨ ghɨ əne ɨmbə̀ʼ ɨchî nɨ ɨ mbɨə chub ɨchî nɨ Ŋwìə̀ kəbɨ.
55003013	Àyɨə bə̂d mbe nɨə ghɨ̀ ɨnû rɨbɔ̀ŋ mbɨ mbe nɨə nɨŋ rɨkum bə̂d cherə tambɨə bə̂d əŋgu bɨrɨ rəbə ghɨ̀ ə ɨnû rɨbɔ̀ŋ ghɨ̌ wò ɨmbì. Mbɨ bɨrɨ mɨə tambɨ ə bə̂d, bə̂d bə tambɨ ə mɨ̀mə̌d.
55003014	Àyɨə à yeʼ ɨmbə̀ʼ əwe, àwɔ̀ Timotì, che ɨmbì ghɨ̀ ɨnû mbe nɨ à nyaʼa fə kwembɨ bə̀ ben ənɨ e fîŋ jìm, ɨmbə̀ʼ ɨghəm nɨ à kyerɨ bə̂d mbe nɨ à kwembɨ ɨnû mbe rɨ əmbɨ mɨ̀mə̌d.
55003015	À nyaʼa fə kyerɨ ɨŋgam Ŋwiə̀ tɨ ənɨ à nyaʼə wan kwa. Ɨŋgam we fə kəərɨ əwe ɨmbə̀ʼ à berɨ ɨwe jwɨ rəŋgəʼ ɨchî nɨ à nuŋ fîŋ ɨgun ə Kristo Yeso.
55003016	À yɨə Ŋwìə̀ nyaʼa fe bə̂d ni mbɨ ŋwàʼnɨ̀ Ɨŋgam Ŋwiə̀ jìm. Ɨŋgam Ŋwiə̀ ə bɔŋ ni mbɨ nɨŋ chwi ɨnû, ni mbɨ nɨŋ gham əbɔʼ ə bə̂d, ni mbɨ nɨŋ ghà ənû rɨbɔ̀ŋ ze nɨ wə̀d ghɨ̌ ɨmbə̀ʼ wɨ̀ kwepə. Wɨ bə̀ bɔ̀ŋ ni mbɨ nɨŋ chwi ɨchî nɨ tɨ bə̂d chub ɨchî nɨ kuʼnɨ,
55003017	ɨmbə̀ʼ wə̀d we nɨə fàʼ əmbɨ ə Ŋwìə̀ kyerɨ ɨnû jìm bə̀ kyerɨ ɨchî nɨ ghɨ ɨnû chɔ̀m jìm.
55004001	Mə wɨə ghà ɨ ne ɨfě Ŋwiə̀ bə̀ fɔrɨ ɨfě Kristo Yeso we nɨ bɨrɨ saʼ bə̂d mbe nɨ yeʼ ɨka mbɨ mbe nɨ fə kwɨ, bə̀ gha ɨmbə̀ʼ ɨchî nɨ wɨ̀ bɨrɨ wɨrɨ yeʼe ɨ tumbɨ ɨsɨg ni:
55004002	gha ɨŋgam Ŋwiə̀. Kɨ̀ bə̂d ghaʼ nɨ zu kɨ̀ chəi mbɨ ghaʼ nɨ zu, gha e gha. Mbɨ mɨ ghɨ ənû rɨbɔ̀ŋ, à gha əmbɨ mɨ̀mə̌d. Gham əbɔʼ mbe nɨə ghɨ̀ ɨnû rɨbɔ̀ŋ. Mbɨ mɨ ghɨ̀ ɨnû nɨ kuʼnɨ, à tìmbɨ̀ mɨ̀mə̌d. À berɨ yim fîŋ ənɨ à ghɨ̀ ɨnû mbɔ̂.
55004003	Nyùmə̀ wɨə yeʼe nɨ chəi bə̂d bɨrɨ ghaʼ nɨ zu ɨŋgam rəsìʼ. Mbɨ bɨrɨ fetɨ məchwiə̀-ɨ̀nù ɨban mɨ̀mə̌d nɨ bɨrɨ gha ɨnû mbe nɨ ɨ̀tǒŋ mɨ̀mə̌d ə zòə̀ nɨ zu.
55004004	Mbɨ bɨrɨ zindɨ mbə ɨ̀tǒŋ nɨ zu ɨnû rəsìʼ. Əne mbɨ bɨrɨ bèŋ sɨə zwetɨə yeʼ tɨpoʼ əko.
55004005	À yeʼ ɨmbə̀ʼ əwe, àwɔ̀ Timotì, yimbɨ e ɨnyod ənɨ ɨnû jìm. Nyiʼ fîŋ ənɨ à zəə ŋgəʼ. À berɨ fàʼ ɨmbə̀ʼ zə ni bə̂d yeʼe əsɨ Kristo. Ghɨ ɨnû jìm mbe nɨ Ŋwìə̀ zɨ ɨŋga te rɨkyerɨ-ɨbɔ.
55004006	À yeʼ ɨmbə̀ʼ əmɨ, nyùmə̀ fə kuʼi nɨ mbɨ bɨrɨ naʼ əmɨ ənɨ əghɨ ə̀fà. Nyùmə̀ fə kùʼi nɨ mə̀ bɨrɨ saŋ ɨsɨg.
55004007	Mə fə kàŋ zɔ̀ŋ ɨchî chɔ̀m ɨchî nɨ mɨə fàʼ əmbɨ Kristo. Mə fə nòtɨ̀ wò pè ənɨ ɨnwǐ. Mə fə nùŋ mɨ fîŋ ɨgun ə Kristo wò pè ənɨ ɨnwǐ.
55004008	Əne Ə̀nùŋɨ̀sɨg we nɨə saʼə bə̂d ɨchî nɨ kuʼnɨ bɨrɨ naʼ əjwɨ-əgu ɨ num əni ze nɨ wɨ̀ bɨrɨ yeʼe ɨ saʼ ɨsɨg. Wɨ̀ bɨrɨ naʼ ɨmbə̀ʼ ɨghəm nɨ mə wɨə ghɨ̀ ɨnû nɨ kuʼnɨ. Chəi wɨ̀ bɨrɨ naʼ àmei ɨ num. Wɨ̀ bɨrɨ bɨ naʼ əmbɨ ə bə̂d mbe nɨə wòmə̀ ni wɨ̀ wɨrɨ yeʼe.
55004009	Kywɨ ənywɨ zambɨ yeʼe əsɨ num,
55004010	ɨmbə̀ʼ ɨghəm nɨ Demàs fə waʼ əmɨ wo əwi ə Tèsàlonikà. Wɨ̀ fə wò əŋgu ɨmbə̀ʼ ɨghəm nɨ wɨ̀ ghaʼ ɨnû rɨŋga ɨsɨg wɔ̂. Kresèn fə wò ə Gàlesià. Taitùs fə bə̀ wò ə Dalmatià.
55004011	Àmei Luk yeʼ əgha mbɨ num. Ənɨ àwɔ̀ ə yeʼe, nɨŋ ə Mak yeʼe mbɨ məd, ɨmbə̀ʼ ɨghəm nɨ wɨ̀ bɨrɨ weerɨ əmɨ ənɨ mɨ ə̀fàʼì.
55004012	Mə fə tom ə Taikikùs ə Efesùs.
55004013	Ənɨ àwɔ̀ ə yeʼe, bə nɨŋ mɨ ngywɨ̌ maʼi ze nɨ mə nyaʼa nuŋ mbɨ Kapùs yeʼe mbɨ zɨwən. Mə nyaʼa nùŋ ngywɨ̌ ze ənɨ mə̀ nyaʼa ə Troàs. Bə nɨŋ mbɨ ɨ̀ŋwàʼnɨ̀ mbe nɨ mbɨ karɨ yeʼe mbɨ mbɨwən, màànɨ̀ mbe nɨ mbɨ tekɨ ənɨ ə gôb rɨ njɨ̀g.
55004014	Àlèzandà we nɨə kywɨ ɨghɨ ənɨ ə kɔpà nyaʼa zɨ̀ ŋgəʼ nɔnɔʼ ɨgwɨ num. Ə̀nùŋɨ̀sɨg bɨrɨ chwɨ əməd ɨmbə̀ʼ ɨnû mbe nɨ wɨ̀ nyaʼa ghɨ̌.
55004015	Àwɔ̀ we əwe ɨmbə̀ʼ əməd, ɨmbə̀ʼ ɨghəm nɨ wɨ̀ fə ton ɨnû mbe nɨ tɨ̀ nyaʼə ghàə̀. Wɨ̀ nyaʼa ton kwàʼ rɨ̀kǎ.
55004016	Ənɨ ə nyùmə̀ rɨtu we nɨ mə nyaʼa təm ni mbɨ saʼ əmɨ, chəi wə̀d mɔʼɔ nyaʼa yeʼe ɨ kəŋgɨ əmɨ. Wə̀d jìm nyaʼa waʼ əmɨ. Tɨ Ŋwìə̀ ŋwaʼnɨ i ɨnû mbe nɨ mbɨ ghɨ ənɨ rɨkum tɨ mɨ̀mə̌d.
55004017	Mbɨ nyaʼa ghɨ̀ əne, àyɨə Ə̀nùŋɨ̀sɨg nyaʼa təm ɨban num, naʼ ɨka ɨ num ni mə gha ɨŋgam Ŋwiə̀ jìm, ɨmbə̀ʼ ə bə̂d mɨ̀jìm mbe nɨ kaʼi mɨ̀Jû zu. Ənɨ mə̀ nyaʼa gha əne, Ə̀nùŋɨ̀sɨg nyaʼa chɨ̀ əmɨ rɨ ɨchû ɨvɨ, ɨchî nɨ mbɨ nyaʼa nɨrə sobə ni mbɨ zwiirɨ əmɨ.
55004018	Ə̀nùŋɨ̀sɨg bɨrɨ chɨ̀ əmɨ rɨŋga tɨkwɨrɨ ŋgəʼ jìm, əne nɨŋ əmɨ kwàʼ ənɨ əbɔrəbɔd wò zɨ̀ ɨŋga ənû ɨfɔ̀n əməd ze nɨ yeʼ ɨkaŋ. Ɨwumnɨ yeʼ wɨ məd koŋ koŋ. À yɨ əne.
55004019	Chaʼrɨ ə Priskà mbɨ Àkwilà, bə̀ chàʼrɨ̀ bə̂d mbe nɨ yeʼ ɨŋga nəb Ònèsiforùs.
55004020	Erastùs nyaʼa tèn əwi ə Kɔrèn. Mə nyaʼa bə̀ sàŋ ə Trofimùs ə Miletùs, ɨmbə̀ʼ ɨghəm nɨ ɨ wɨə nyaʼə wɔ̀nə̀.
55004021	Kywɨ ənywɨ yeʼe bɔŋ ə nyùmə̀ we nɨ ɨfə ə kɔ əku sɨə kùʼə̀. Eubulùs bə̀ chàʼrɨ̀ əwe. Pudèns mbɨ Lainùs mbɨ Klaudià mbɨ ə bə̂d Kristo mɨ̀jìm chàʼrɨ̀ əwe.
55004022	Ə̀nùŋɨ̀sɨg chubɨ mbɨ e əzwî. Ŋwìə̀ ghɨ ɨ̀chɔ̀m ənɨ mbə̀n mɨjìm.
56001001	À yɨə mɔ̌ Pɔ̂l, nɨ mə yeʼ wə̀d ə̀fàʼì Ŋwìə̀ bə̀ yeʼ wə̀d tom Yeso Kristo, ŋwaʼnɨ ə̀ŋwàʼnɨ̀ zɔ̂. Ŋwìə̀ nyaʼa chɔʼ əmɨ ni mə ghɨ̀ ni ɨbenɨ bə̂d mbe nɨ wɨ̀ chɔʼɔ wɨ kaanə, fɔrɨ ni mbɨ kyerɨ rəsìʼ we nɨ bɨrɨ ghɨ ni mbɨ chub ɨchî nɨ Ŋwìə̀ kə̀bɨ.
56001002	Təsìʼ wɔ̂ bɨrɨ ghɨ ni tɨ̀ nuŋ rɨkɔndɨ wòm ɨ̀tènɨ̀ rɨ mì we nɨ Ŋwìə̀ kaʼi. Ŋwìə̀ we nɨ chəi wɨə ghà mɨghab nyaʼa kàʼ ɨ̀tènɨ̀ wɔ̂ bɔŋ wɨ̀ nyaʼa sɨə tekɨ ɨsɨg.
56001003	Ənɨ nyùmə̀ nyaʼa kuʼu, Ŋwìə̀ nɨ chɨ̀ əwa rəŋgəʼ nyaʼa ghɨ̀ ni bə̂d kyerɨ rəsìʼ we ɨchî nɨ wɨ̀ nyaʼa zɨ ɨkə̂n we ɨŋga tum rɨkyerɨ-ɨbɔ.
56001004	Mə wɨə ŋwàʼnɨ̀ ɨ ne, àwɔ̀ Taitùs, nɨ yeʼ mɨ wan rəsìʼ ɨchî nɨ mɔ̌ mbɨ ne tɨ̀ ben ə Kristo. Ŋwìə̀ Mbǎʼ mbɨ Kristo Yeso nɨə chɨ̀ əwa rəŋgəʼ, ghɨ ɨ̀chɔ̀m ənɨ ə ne bə̀ nàʼ əbɔrəbɔd ɨ ne.
56001005	Əton nɨ mə̀ nyaʼa saŋ əwe ə Kret yɨ ni à tekɨ ɨnû jìm mbe nɨ nyaʼa kɨrɨ buʼ ɨŋga ɨfetɨ bə̂d Kristo we. Mə nyaʼa bə̀ sàŋ əwe əŋgu ni à chɔʼ bə̂d mbe nɨə chà tɨfetɨ bə̂d Kristo ɨŋga ɨsɨ jìm mbe nɨ yeʼ ə Kret àmei ɨchî nɨ mə̀ nyaʼa fə gha ɨ ne.
56001006	Wə̀d nɨə chà ɨfetɨ bə̂d Kristo berɨ yeʼ we nɨ chəi ɨgu ənû ɨgwɨ məd. Wɨ̀ berɨ berɨ àmei əyi mɔʼ. Bɔn məd berɨ ben ə Kristo. Tɨ mbɨ yeʼ ə bɔn nɨə ghɨ̀ rɨtǎn kɨ bɔn nɨə ghɨ̀ rɨ̀zuə̀.
56001007	Ətu ɨgwɨ ɨfetɨ bə̂d Kristo yɨə wə̀d nɨə nəŋgɨ ə̀fàʼì ə Ŋwiə̀. Wɨ̀ berɨ yeʼ wə̀d nɨ chəi ɨgu ənû ɨgwɨ məd. Tɨ wɨ̀ yeʼi wə̀d nɨə seenɨə, kɨ̀ wə̀d nɨə kɨə sə ɨtəm, kɨ̀ wə̀d nɨə nɔə beə, kɨ̀ wə̀d nɨə zɔ̀ŋə̀, kɨ̀ wə̀d nɨə ghɨ̀ ədɔʼ ənɨ ɨkab.
56001008	Wɨ̀ berɨ yeʼ wə̀d nɨə nɨŋə bə̂d əkwɨ ni. Wɨ̀ berɨ yeʼ wə̀d nɨə ghaʼə nɨ ghɨ̀ ɨ̀chɔ̀m. Wɨ̀ berɨ yeʼ wə̀d nɨə ghɨ̀ ɨnû mbɨ ɨwe. Wɨ̀ berɨ yeʼ wə̀d nɨ təm kùʼnɨ̀ ɨfě Ŋwiə̀. Wɨ̀ berɨ yeʼ wə̀d nɨ chub ɨzeŋɨ zeŋɨ bə̀ yeʼ wə̀d nɨə yimbɨ ɨnyod.
56001009	Wɨ̀ berɨ yim ɨŋgam Ŋwiə̀ we nɨ mbɨ chwi ɨ bɔ, ɨmbə̀ʼ məd ziə we tɨ̀ wɨ̀ chwi rəsìʼ ɨmbə̀ʼ ənû ə Ŋwiə̀ ɨchî nɨ kuʼnɨ, fɔrɨ ni məd we tɨ̀ wɨ̀ bə̀ chwi əmbɨ ə bə̂d mbe nɨə taŋ ənû ə Ŋwiə̀ ni ɨnû mbe nɨ mbɨə tàŋə̀ yɨ ɨnû rəsìʼ.
56001010	Mə wɨə ghà əne ɨmbə̀ʼ ɨghəm nɨ bə̂d mɨ̀nɔnɔʼ mbɨ əŋgu nɨ chəi mbɨə zuunɨə bə̂d kyeŋ, màànɨ̀ mɨ̀Jû mbe nɨə ghàə̀ ni mbɨ ne bə̂d. Ɨ mbɨə ghà ɨŋgam nɨ chəi wɨə yim mɨnib. Ɨ mbɨə bə̀ tambɨ ə bə̂d.
56001011	À berɨ ghɨ ni mbɨ kubrɨ mbə mɨ̀chù, ɨmbə̀ʼ ɨghəm nɨ ɨ mbɨə bùùrɨ̀ mɨnəbɨ jìm ɨchî nɨ mbɨə chwi ɨnû mbe nɨ chəi mbɨ berɨ nɨ chwiə. Ɨ mbɨə ghɨ̀ əne ɨmbə̀ʼ berɨ ɨkab ənɨ ɨnə̂njɨ̀ nɨ chəi wɨ kuʼnɨ.
56001012	Wə̀d mɔʼɔ rəbɔʼ mɨ̀mə̌d nɨ nyaʼə wə̀d-ɨwe nyaʼa ghà ni, “MəKret mbɨə ghà mɨghab ɨghəm jìm. Ɨ mbɨə ghɨ̀ ɨzɨg ɨghabɨ nyam rɨ tɔtɔ. Mbɨ yɨ mɨgwed nɨə jɨg əku.”
56001013	Ənû zɔ̂ nɨ wə̀d-ɨwe we nyaʼa ghǎ yɨ ənû rəsìʼ. Əne à berɨ gham əbɔʼ tɨkwɨrɨ bə̂d tɔ̂ kwàʼ rɨ̀kǎ, ɨmbə̀ʼ ɨbenɨ mɨ̀mə̌d wɨrɨ kàànɨ̀.
56001014	Əne chəi mbɨ bɨrɨ wɨrɨ zwetɨ rɨpoʼ əko mɔʼɔ te nɨ mɨ̀Jû nyaʼa tekɨ, kɨ̀ bè zwetɨ ɨnû mbe nɨ bə̂d mbe nɨ ton rəsìʼ ə ghàə̀.
56001015	Ɨnû jìm ə zeŋ əmbɨ ə bə̂d mbe nɨ fîŋ tɨ mɨ̀mə̌d zeŋɨ, àyɨə chəi mbɨ zeŋɨ əmbɨ ə bə̂d mbe nɨ chəi fîŋ tɨ mɨ̀mə̌d bə zeŋ. Chəi mbɨ bə zeŋ əmbɨ mbe nɨ chəi mbɨ nuŋ fîŋ ɨgun ə Kristo, ɨmbə̀ʼ ɨghəm nɨ ɨbə fə nyɨ ɨŋga tɨkɔndɨ tɨ mɨ̀mə̌d bə̀ nyɨ ɨŋga fîŋ tɨ mɨ̀mə̌d.
56001016	Ɨ mbɨə ghàə̀ ni mbə kyerɨ ə Ŋwiə̀, àyɨə ənû mbe nɨ mbɨə ghɨ̀ə̀ mbɨə chwiə ni ɨ mbɨə ton əməd. Chəi bə̂d ghaʼ mɨ̀mə̌d. Chəi mbɨə zuunɨ ə Ŋwiə̀. Mbɨ rɨka kaŋ kuʼ əwən nɨ ghɨ ənû ə chɔ̀m ə mɔʼɔ.
56002001	À yeʼ ɨmbə̀ʼ əwe, àwɔ̀ Taitùs, chwi àmei ɨnû mbe nɨ yeʼ mbɨ rəsìʼ bə̀ yeʼ mbe nɨ kuʼnɨ.
56002002	Gha əmbɨ ə mbaŋə̀ te nɨ fə kaanɨ ni tɨ bɔtɨ ɨnyod, chwi ni mbə fə kàànɨ̀, chwi ni mbə kyerɨ ɨnû, chwi ni ə ɨbenɨ ə kàànɨ̀, chwi ni mbə ghaʼ bə̂d Kristo bə̀ chwi ni mbə kyerɨ ɨchî nɨ nyìʼ əton ə ŋgəʼ.
56002003	Əndəŋ əndəŋ, bə ghà əmbɨ məyi mbe nɨ fə kaanɨ ni mbɨ chub ɨzeŋɨ zeŋɨ. Tɨ mbɨ chəkɨ ə rɨkum bə̂d kɨ̀ bè ben ə̀bòʼò əmbɨ mɨnoʼ. Mbɨ berɨ yeʼ məyi nɨə chwi ɨnû chɔ̀m,
56002004	ɨmbə̀ʼ dandɨ məyi bɔd ni mbɨ ghaʼ mbə mɨnom bə̀ ghaʼ mbə bɔn,
56002005	ni mbɨ yimbɨ ə ɨnyod chub àmei mbɨ mbə mɨnom, ni mbɨ kyerɨ ɨchî nɨ nuŋ tə nəb, ni mbɨ ghɨ ɨ̀chɔ̀m, ni mbɨ zuunɨ mbə mɨnom. Mbɨ mɨ ghɨ̀ əne, chəi bə̂d bɨrɨ gha ɨnû rɨbɔ̀ŋ ɨmbə̀ʼ ɨŋgam Ŋwiə̀.
56002006	Əndəŋ əndəŋ, bə gha əmbɨ ɨjɔŋ ni mbɨ yimbɨ ə ɨnyod.
56002007	Chwi ənɨ ɨnû jìm ni àwɔ̀ yɨ əmɨg ɨchî nɨ àwɔ̀ ə ghɨ̀ ɨnû chɔ̀m. Chwi ɨnû ɨchî chɔ̀m ənɨ e fîŋ jìm.
56002008	Gha àmei ɨŋgam nɨ kuʼnɨ nɨ chəi ənɨ tɨ̀ wə̀d zə ənû rɨbɔ̀ŋ ɨŋga. À mɨ ghɨ̀ əne, tɨ̀nìd ətu bɨrɨ yim mbe bə̂d pə̀n, ɨmbə̀ʼ ɨghəm nɨ chəi mbɨ zə ənû rɨbɔ̀ŋ nɨ tɨ̀ mbɨ gha ɨmbə̀ʼ əwa.
56002009	Gha əmbɨ ɨ̀bòʼò ni mbɨ zuunɨ mbə mɨ̀mbǎʼ ə̀fàʼì bə̀ ghɨ̀ ni fîŋ tɨ mɨ̀mə̌d bɔŋ ɨchî nɨ mbɨə ghɨ̀ ɨnû jìm kwàʼ ɨchî chɔ̀m. Tɨ mbɨ chaanɨ ə ɨŋgam mbɨ mɨ̀mə̌d
56002010	kɨ̀ bè jɨ əghɨ ə mɔʼɔ. Mbɨ berɨ chwi ni mbə yɨə bə̂d chɔ̀m bə̀ chwi ni mbə mbɨə fàʼ ənɨ tə fîŋ rɨjìm. Mbɨ berɨ ghɨ əne ɨmbə̀ʼ chwi ni ənɨ ɨnû jìm ni ɨ mbe tɨ mbɨ ghɨ̀ bə̂d ghaʼ nɨ zu ɨŋgam Ŋwìə̀ we nɨə chɨ̀ əwa rəŋgəʼ.
56002011	Ŋwìə̀ nyaʼa ghɨ̀ ni bə̂d kyerɨ ɨ̀chɔ̀m məd, ɨmbə̀ʼ wɨ̀ chɨ mɨ̀mə̌d mɨjìm rəŋgəʼ.
56002012	Ɨ̀chɔ̀m we wɨə ghɨ̀ ni tɨ̀ ton ɨnû mbe nɨə ghɨ̀ə̀ ni tɨ rɨ̀ wumnɨ a Ŋwiə̀ bə̀ ton nɨ beenɨ əbɔʼ ɨnû rɨŋga ɨsɨg. Ɨ wɨə ghɨ̀ ni tɨ yimbɨ ɨnyod, wumnɨ ə Ŋwiə̀ bə̀ chub ɨŋga ɨsɨg wɔ̂ ɨchî nɨ kuʼnɨ.
56002013	Tɨ̀ wɨə nùŋə̀ rɨkɔndɨ wòm əbɔrəbɔd ze nɨ Ŋwiə̀ kaʼ ɨ na. Əbɔrəbɔd ze ə bɨrɨ yeʼe ənɨ ə nyùmə̀ we nɨ a Ŋwìə̀ kyeŋ Ə̀nùŋɨ̀sɨg Yeso Kristo wɨrɨ yeʼe mbɨ ɨwumnɨ.
56002014	Yeso Kristo nyaʼa nàʼ i ɨnyod ɨmbə̀ʼ choʼ mba ɨtu tɨ ənɨ ɨnû rɨbɔ̀ŋ jìm. Wɨ̀ nyaʼa bə̀ nàʼ ɨmbə̀ʼ zeŋɨ əwa ni tɨ̀ yeʼ bə̂d nɨə zɨ̀ ətu nɨ ghɨ ɨnû chɔ̀m.
56002015	Gha ɨnû mbɔ̂. Nɨŋ ɨka jìm we nɨ Kristo naʼ ɨ ne tìmbɨ̀ bə̂d əŋgu, bə̀ nɨŋ ghàm əbɔʼ mɨ̀mə̌d. Tɨrə̀ ben e ni wə̀d mɔʼɔ təənɨ əwe.
56003001	Nɔɔrɨ ətu bə̂d Kristo mbe rɨ ə Kret ni mbɨ zuunɨ bə̂d mbe nɨə tùmbɨ̀ mɨ̀mə̌d bə̀ zuunɨ mbe nɨ berɨ ɨka ɨgwɨ mɨ̀mə̌d. Tɨ mbɨ ghɨ ə rɨ̀zuə̀ əmbɨ mɨ̀mə̌d. Mbɨ tekɨ ɨnyod nɨ kɨə ghɨ̀ ɨ̀chɔ̀m.
56003002	Tɨ mbɨ gha ə ənû rɨbɔ̀ŋ ɨgwɨ ə wə̀d. Mbɨ chub ənɨ əbɔrəbɔd, ghɨ̀ ɨ̀chɔ̀m bə̀ chwi ɨbɔtɨ fîŋ ənɨ wə̀d jìm.
56003003	Mba bə, tɨ̀ nyaʼa kweʼ ghɨ̀ ɨnû ɨneŋ bə̀ kweʼ ghɨ̀ rɨ̀zuə̀. Mbɨ nyaʼa kweʼ tambɨ əwa tɨ̀ febə. Mbɨ nyaʼa kweʼ ghɨ tɨ̀ ben ɨ̀bòʼò əmbɨ tɨkwɨrɨ ɨnû jìm mbe nɨ nyamnyod ə feenɨə bə̀ ghaʼə. Tɨ̀ wɨə nyaʼə ghɨ̀ ɨzɨg ənɨ ə bə̂d. Tɨ̀ wɨə nyaʼə bə̀ ghɨ̀ ə̀dìì. Bə̂d mbɨə nyaʼə bàn əwa. Tɨ̀ wɨə nyaʼə bə̀ bàn à ɨnyod mbǎ mbǎ.
56003004	Àyɨə ənɨ Ŋwìə̀ we nɨə chɨ̀ əwa rəŋgəʼ nyaʼa chwi ɨ̀chɔ̀m məd ɨ na bə̀ chwi ɨchî nɨ wɨ̀ ghaʼ əwa,
56003005	wɨ̀ nyaʼa chɨ̀ əwa rəŋgəʼ. Chəi wɨ̀ nyaʼa ghɨ əne ɨmbə̀ʼ ɨnû chɔ̀m mɔʼɔ mbe nɨ tɨ̀ nyaʼa ghɨ̌. Wɨ̀ nyaʼa chɨ̀ əwa yeʼ ɨmbə̀ʼ ɨghəm nɨ wɨ̀ diirɨ əwa əne che ənjìm Əzwî ə Zeŋɨ sò əwa tɨ̀ zeŋ, bèŋ əwa tɨ̀ sɨ ɨghabɨ ə bɔn bɔd bə̀ nàʼ ɨ̀tènɨ̀ fi ɨ na.
56003006	Ŋwìə̀ nyaʼa che ənjìm ə Yeso Kristo nɨə chɨ̀ əwa rəŋgəʼ əne naʼ Əzwî ə Zeŋɨ ze ɨ na ə̀bù-ə̀bù.
56003007	Wɨ̀ nyaʼa nàʼ əne ɨmbə̀ʼ tɨ̀ we tɨ̀ rɨ chè ənjìm ɨ̀chɔ̀m we təm kùʼnɨ̀ ɨfě məd bə̀ jɨg ɨ̀tènɨ̀ rɨ mì we nɨ tɨ̀ nuŋ ɨkɔndɨ ɨ wòm.
56003008	Ɨnû mbɔ̂ jìm nɨ mə̀ fə gha ɨ nən yɨ ɨnû rəsìʼ. Mə kə̀b ni à gha ɨnû mbɔ̂ kòmbɨ̀, ɨmbə̀ʼ bə̂d mbe nɨ ben ə Ŋwìə̀ we əwən bə̀ ghɨ̀ ɨnû chɔ̀m. Ɨnû mbɔ̂ yɨ ɨnû chɔ̀m. Mbɨ bɨrɨ bɨ wèèrɨ̀ wə̀d jìm.
56003009	Tɨrə̀ berɨ e ənû ə mɔʼɔ nɨ ghɨ mbɨ ɨnû ɨneŋ mbe nɨ bə̂d ə taŋ ɨmbə̀ʼ mbɨwən: Mbɨ yɨ ɨnû nɨ ghàm ɨmbə̀ʼ tɨwaŋ bə̂d nɨ chəi ɨnwǐ, ɨnû nɨ ghabrɨ bə̂d mbɨ ɨnû nɨ taŋ ɨmbə̀ʼ ɨnû mbe nɨ tɨkə ə ghàə̀. Chəi njìm ənɨ ɨnû mbɔ̂. Chəi mbɨ bɨrɨ bɨ weerɨ wə̀d mɔʼɔ.
56003010	Ənɨ à fə patɨ wə̀d mɔʼɔ we nɨə saanɨə bə̂d ɨghəm mɔʼ kɨ ɨghəm be, tɨrə̀ wɨrɨ berɨ e ənû ə mɔʼɔ nɨ ghɨ̀ mbɨ məd.
56003011	À fə bè kyerɨ e ni ɨkwɨ wə̀d wɔ̂ fə ton rəsìʼ mbɨ ni ɨ wɨə bə̀ kɨrɨ ghɨ̀ ɨnû rɨbɔ̀ŋ. Wɨ̀ fə sob i ɨsaʼi ziə.
56003012	Ənɨ mə̀ tom ə Atemàs kɨ̀ ə Taikikùs əsɨ ne, kywɨ ənywɨ zə ni à zambɨ yeʼe kumnɨ əmɨ ə Nikopolìs, ɨmbə̀ʼ ɨghəm nɨ mə fə kàʼ ni mə bɨrɨ chub əŋgu ənɨ ə nyùmə̀ we nɨ ɨfə ə kɔ əku.
56003013	Kywɨ ənywɨ zàmbɨ̀ chà ə Àpolòs mbɨ Zenàs we nɨ kyerɨ tɨkə ɨnə̂njɨ̀ we nɨ mbɨə wòə̀. Zə ni mbɨ berɨ ɨghɨjìm mbe nɨ mbɨ kəbɨ.
56003014	Bə zə ni mba bə̂d kwembɨ ənû nɨ ghɨ ɨ̀chɔ̀m, ɨmbə̀ʼ mbɨ weerɨ mbe nɨ kwaŋ ɨghɨ. Tɨ mbɨ yeʼ ə bə̂d nɨ chəi mbɨə ghɨ̀ ɨ̀chɔ̀m.
56003015	Bə̂d mɨjìm mbe nɨ yeʼ əgha mbɨ num chàʼrɨ̀ əwe. Bə chàʼrɨ̀ bə̂d Kristo mɨ̀jìm mbe nɨ ghaʼ əwa. Ŋwìə̀ ghɨ ɨ̀chɔ̀m ənɨ mbə̀n mɨjìm.
57001001	À yɨə mɔ̌ Pɔ̂l, nɨ mə̀ yeʼ wə̀d ndəŋ ɨmbə̀ʼ ə Kristo Yeso mbɨ Timotì nɨ yeʼ wa aŋgɔb, ŋwaʼnɨ ə̀ŋwàʼnɨ̀ zɔ̂. Tɨ̀ wɨə ŋwàʼnɨ̀ ɨ ne, àwɔ̀ Filemòn, nɨ yeʼ aŋgɔb nɨə fàʼə̀ mbɨ na. Tɨ̀ ghaʼ əwe kwàʼ rɨŋgəʼ.
57001002	Tɨ̀ wɨə bə̀ ŋwàʼnɨ̀ ɨ ne, àwɔ̀ Afìà, nɨ yeʼ a njàbɨ. Tɨ̀ wɨə bə̀ ŋwàʼnɨ̀ ɨ ne, àwɔ̀ Akipùs, nɨ yeʼ ə sɔgyɨ̀ Kristo ɨghabɨ ə mbǎ. Tɨ̀ wɨə bə̀ ŋwàʼnɨ̀ əmbɨ ə bə̂d mɨ̀jìm mbe nɨ yeʼ ɨŋga ɨfetɨ bə̂d Kristo we nɨə nyɨ ɨŋga e nəb.
57001003	Ŋwìə̀ a Mbǎʼ mbɨ Ə̀nùŋɨ̀sɨg Yeso Kristo ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən.
57001004	Mə wɨə nàʼ məben-əwe əmbɨ ə Ŋwiə̀ ɨghəm jìm ənɨ mɨə kɔ̀ŋgɨ̀ əməd kɔndɨ əwe, àwɔ̀ Filemòn.
57001005	Mə wɨə ghɨ̀ əne ɨmbə̀ʼ ɨghəm nɨ mə zu ɨchî nɨ à ghaʼ bə̂d Ŋwiə̀ mɨ̀jìm, bə̀ zu ɨchî nɨ à ben Ə̀nùŋɨ̀sɨg Yeso.
57001006	Mə wɨə kɔ̀ŋgɨ̀ ə Ŋwiə̀ ni ɨchî nɨ àwɔ̀ ə ghà ɨnû ɨmbə̀ʼ e ɨbenɨ, ə ze tɨ̀ zɨə ghɨ̀ ni bə̂d jeŋgɨ kyerɨ ɨ̀chɔ̀m jìm we nɨ yeʼ wa ɨchî nɨ tɨ̀ yeʼ ənɨ fɔtɨ mbɨ Kristo.
57001007	Aŋgɔb, ɨchî nɨ à ghaʼ bə̂d ə fə ghɨ̀ ni ɨghaʼi kaŋ swi ɨŋga mɨ fîŋ. Ɨchî nɨ àwɔ̀ ə zùtə̀ fîŋ rɨ bə̂d Ŋwiə̀ fə bə̀ nəərɨ əmɨ.
57001008	Mə we tɨ̀ mə berɨ fîŋ nɨ ka ɨchî nɨ mə̀ yeʼ ənɨ ɨfɔtɨ mbɨ Kristo nɨ gha ɨ ne ni à ghɨ ənû ze nɨ kuʼnɨ,
57001009	àyɨə ɨchî nɨ mə ghaʼ əwe, mə kə̀b yeʼ nɨ buʼ ɨbɔ ɨ ne. À yɨə mɔ̌ Pɔ̂l, nɨ mbɨ zɨ əmɨ ə ndəŋ ɨmbə̀ʼ ɨghəm nɨ mə təm ənɨ ɨkum Kristo Yeso,
57001010	ə buʼ ɨbɔ ɨ ne ɨmbə̀ʼ mɨ wan, Ònèsimùs, nɨ mə̀ yeʼ mbǎʼ məd ɨchî nɨ mə̀ yeʼ ə nəb ndəŋ.
57001011	À nyaʼa rɨmbì, chəi wɨ̀ nyaʼa berɨ ə̀fàʼì ɨ ne, àyɨə tɨ̀nîn wɨ̀ fə berɨ ə̀fàʼì ɨ ne bə̀ berɨ ɨ num.
57001012	Mə wɨə wɨrɨə chà əməd ɨ ne, məd we nɨ kaŋ yeʼ mɨ fîŋ.
57001013	Mə kàŋ kə̀ʼ ghaʼ nɨ nuŋ əməd əgha mbɨ num, ɨmbə̀ʼ ɨ we tɨ̀ wɨ̀ fàʼ ɨ num ənɨ əze rɨmbin ɨchî nɨ mə yeʼ ə nəb ndəŋ ɨmbə̀ʼ ɨkə̂n chɔ̀m we nɨ mɨə ghàə̀.
57001014	Àyɨə chəi mə̀ ghaʼ nɨ ghɨ ənû ə mɔʼɔ ze nɨ chəi à benɨ, ɨmbə̀ʼ ɨ̀chɔ̀m we nɨ à bɨrɨ ghɨ̀ yeʼ ni à ghɨ̀ ənɨ e ɨghaʼi, kaʼi ni à yɨ mbɨ nyeŋ əwe nyeŋɨ.
57001015	Ɨghə̀m, à yɨ əton nɨ wɨ̀ nyaʼa saŋ əwe ənɨ ɨkə nyumə̀, ɨmbə̀ʼ à we tɨ̀ à wɨrɨ nɨŋ əməd rəbɔʼ koŋ.
57001016	Chəi à bɨrɨ wɨrɨ nɨŋ əməd ɨghabɨ ə̀bòʼò. À bɨrɨ nɨŋ əməd ɨghabɨ wə̀d nɨ chè ə̀bòʼò. Məd yɨ aŋgɔb nɨ tɨ̀ ghaʼi kwàʼ rɨŋgəʼ. Mə ghaʼ əməd, àyɨə mə kyerɨ ni à ghaʼ əməd chè əmɨ. Ghaʼ əməd ɨghabɨ ə̀bòʼò fɔrɨ ɨghabɨ aŋgɔb ɨchî nɨ tɨ̀ yeʼ ənɨ ɨfɔtɨ mbɨ Ə̀nùŋɨ̀sɨg.
57001017	Əne à mɨ kɔndɨ ni mɔ̌ yɨə wə̀d nɨə fàʼə̀ mbɨ ne, nɨŋ əməd ɨchî nɨ tɨ̀ à nɨŋ əmɨ.
57001018	À mɨ yeʼ ni wɨ̀ gu ənû ɨ ne, kɨ̀ ni wɨ̀ ə yim e əghɨ ə mɔʼɔ, ŋwaʼnɨ ənɨ mɨ ɨkum.
57001019	Àyɨə mɔ̌ Pɔ̂l ŋwaʼnɨ ə̀ŋwàʼnɨ̀ zɔ̂ ənɨ mɨ əbɔ, mə bɨrɨ wi ɨ ne. Kyerɨ ni à yim njɔ ɨ num ɨmbə̀ʼ ɨchî nɨ mə nyaʼa ghɨ ni à ben ə Kristo.
57001020	Ee, kyɨə aŋgɔb, mə kəb ni à ghɨ ɨ̀chɔ̀m wɔ̂ ɨ num ənɨ ɨkum Ə̀nùŋɨ̀sɨg. Kaŋ zùtɨ̀ mɨ fîŋ ɨchî nɨ tɨ̀ yeʼ ənɨ ɨfɔtɨ mbɨ Kristo.
57001021	Mə kàŋ kyerɨ ənɨ rəsìʼ ni à bɨrɨ ghɨ ɨnû mbe nɨ mə gha ɨ ne. Mə wɨə ŋwaʼnɨ ɨ ne ni à kyerɨ ni à bɨrɨ ghɨ ɨnû mbe chè ɨchî nɨ mə̀ nyaʼa ghɨ ɨ ne.
57001022	Ənû ə cherə yɨ ni, tekɨ ətu ə nəb ə bə̂d rɨ̀sɔ̀ʼɔ̀ ɨ num, ɨmbə̀ʼ ɨghəm nɨ mə wɨə wòmə̀ ni ənjìm ə̀kɔ̀ŋgɨ̀ ze nɨ mbə̀ə kɔ̀ŋgɨ̀ə̀, Ŋwiə̀ we tɨ wɨ̀ wɨrɨ nàʼ əmɨ ɨ nən.
57001023	Epafràs, nɨ tɨ̀ yeʼ ə nəb ndəŋ ɨnɔ̂n ɨmbə̀ʼ ɨkum Kristo Yeso, wɨə chàʼrɨ̀ əwe.
57001024	Mbɨ bɔŋgɔb mbe nɨ mɨə fàʼə̀ mbɨ mɨ̀mə̌d əne yɨə Mak, Àristakùs, Demàs mbɨ Luk bə̀ chàʼrɨ̀ əwe.
57001025	Ə̀nùŋɨ̀sɨg Yeso Kristo ghɨ ɨ̀chɔ̀m ənɨ mbə̀n mɨjìm.
58001001	À nyaʼa əŋwe, Ŋwìə̀ nyaʼa chè ənjìm mbi bə̂d ɨ̀kə̀n ghàm əmbɨ mba mɨ̀mbǎʼ rəŋwe. Ɨ wɨə nyaʼə ghɨ̀ əne ɨghəm nɔnɔʼ bə̀ fɔrɨ ənɨ mɨchî nɔnɔʼ.
58001002	Àyɨə ɨŋga nyùmə̀ wɔ̂ nɨ sɨ nwìə̀, wɨ̀ fə ghàm ɨ na ənjìm i Wan we nɨ wɨ̀ nyaʼa nuŋ ənɨ əjɨnəb ɨgwɨ ɨghɨjìm. Wɨ̀ nyaʼa chè ənjìm məd tekɨ ɨsɨg.
58001003	Wan we wɨə chwi ɨchî nɨ ɨzeŋɨ zeŋɨ Ŋwìə̀ ə teə. Ɨnû jìm ɨmbə̀ʼ əməd mbɨə chwi ɨchî nɨ Ŋwìə̀ ziə yeʼ ə. Ɨ wɨə ghɨ̀ə̀ ni ɨsɨg chub ɨchî nɨ wɨ yeʼ ə. Ɨ wɨə ghɨ̀ əne ənjìm ɨka we nɨ yeʼ ənɨ ɨŋgam məd. Ənɨ wɨ̀ nyaʼa fə ghɨ̌ Ŋwiə̀ waʼ ɨnû rɨbɔ̀ŋ bə̂d, wɨ̀ nyaʼa chub əbà əbɔ ə jɨg ə Məd we nɨ berɨ ɨka jìm.
58001004	Ŋwìə̀ nyaʼa ghɨ ni Wan məd dabə chè mbɨ̀aŋgɨrə̀, ɨchî nɨ ɨkum we nɨ wɨ̀ nyaʼa naʼ ɨ bɔ bə chè wɨ mɨ̀mə̌d.
58001005	À kɨ əmbɨ aŋgɨrə̀ wi nɨ Ŋwìə̀ nyaʼa kweʼ gha ɨ bɔ ni, “Àwɔ̀ yɨ mɨ Wan, tə̀chɔ̀ŋ mə fə sɨ e Mbǎʼ ə”? Kɨ̀ à kɨ̀ əmbɨ aŋgɨrə̀ wi nɨ wɨ̀ nyaʼa gha ɨ bɔ ni, “Mə bɨrɨ yeʼ Mbǎʼ məd, məd bɨrɨ yeʼ mɨ Wan ə”?
58001006	Ənɨ Ŋwìə̀ nyaʼa cha i wan fə̀d ɨŋga ɨsɨg, wɨ̀ nyaʼa ghà ni, “Mbɨ̀aŋgɨrə̀ Ŋwìə̀ mɨ̀jìm berɨ wumnɨ əməd.”
58001007	Wɨ̀ nyaʼa ghà ɨmbə̀ʼ mbi mbɨ̀aŋgɨrə̀ ni, “Wɨ̀ ghɨ̀ ni mbi mbɨ̀aŋgɨrə̀ yeʼ ɨghabɨ ɨfə, bə̀ ghɨ̀ ni mbi bə̂d ə̀fàʼì yeʼ ɨghabɨ mɨnemɨ ɨwid.”
58001008	Àyɨə wɨ̀ nyaʼa ghà ɨmbə̀ʼ i Wan ni, “À bɨrɨ chub ɨgun e ətən ɨfɔ̀n koŋ koŋ, kyɨə Ŋwiə̀. À wɨə tùmbɨ̀ə̀ mbe bə̂d ɨchî nɨ kuʼnɨ.
58001009	À wɨə ghaʼə ɨnû nɨ kuʼnɨ bə̀ bànə̀ mbe nɨ chəi mbɨ kuʼnɨ, əne Ŋwìə̀, e Ŋwìə̀ fə zɔʼ e ənɨ mɨwud ɨmbə̀ʼ ɨghaʼi swi ɨŋga e fîŋ. Wɨ̀ fə zɔʼ e chè ɨchî nɨ wɨ̀ zɔʼ mbe bɔŋgɔb.”
58001010	Wɨ̀ nyaʼa bə̀ ghà ni, “Àwɔ̀ Ə̀nùŋɨ̀sɨg, nyaʼa tekɨ si tɨ ənɨ ɨkɔ. À nyaʼa tekɨ ɨkaŋ ənɨ mbe ɨbɔ.
58001011	Si mbɨ ɨkaŋ bɨrɨ nim, àyɨə à bɨrɨ tènə̀. Si mbɨ ɨkaŋ bɨrɨ chə̀ə̀rɨ̀ ɨghabɨ ə ngywɨ̌.
58001012	À bɨrɨ gwiʼ si bə̀ gwiʼ ɨkaŋ ɨchî nɨ mbɨə gwiʼ ə ngywɨ̌. Si mbɨ ɨkaŋ bɨrɨ kwepɨ ɨchî nɨ mbɨə kwepɨ ə ngywɨ̌. Àyɨə à wɨ e ɨchî. Chəi mbe ɨghəm ɨwu bɨrɨ nɔ mì.”
58001013	À kɨ əmbɨ aŋgɨrə̀ wi nɨ Ŋwìə̀ nyaʼa kweʼ ghà ni, “Chub ənɨ mɨ əbɔ ə jɨgɨ pè ənɨ mə baŋ mbe bə̂d pə̀n əne ghɨ̀ ni mbɨ yeʼ ɨghɨ nɨ à bɨrɨ teerɨ mbe ɨwu ɨgun ə”?
58001014	Ɨmbə̀ʼ mbɨ̀aŋgɨrə̀ mɨ̀jìm yɨ ɨzwî nɨə fàʼə̀, nɨ Ŋwìə̀ nyaʼa tom ni mbɨ weerɨ bə̂d mbe nɨ bɨrɨ jwɨ̀ rəŋgəʼ ə?
58002001	Tɨ̀ jeŋgɨ zɨ̀ ətu ənɨ ɨnû mbe nɨ tɨ̀ fə zu, ɨmbə̀ʼ tɨ rɨ̀ saŋ a ɨnû mbe sɨə beenɨ yeʼ əbɔʼ ɨnû cherə.
58002002	Ɨkə̂n we nɨ mbɨ̀aŋgɨrə̀ nyaʼa gha əmbɨ mba mɨ̀mbǎʼ rəŋwe yɨə nyaʼa ɨkə̂n rəsìʼ. Əne bə̂d mɨ̀jìm mbe nɨ chəi mbɨ nyaʼa ghɨ̀ ɨnû mbe nɨ mbɨ nyaʼa gha ɨŋga ɨkə̂n we, kɨ̀ mbe nɨ chəi mbɨ nyaʼa ghɨ ɨnû mbe, nyaʼa berɨ ɨchə nɨ kuʼnɨ.
58002003	Tɨ̀ kɨə wò nod ɨchə we rɨ ye ənɨ chəi tɨ̀ zɨ ətu ənɨ ənû ə kyeŋ ze ni Ŋwìə̀ bɨrɨ chɨ̀ əwa rəŋgəʼ ə? À yɨ Ə̀nùŋɨ̀sɨg ziə nyaʼa bè ghà ɨmbə̀ʼ əzɨ əwən. Bə̂d mbe nɨ nyaʼa zu nyaʼa bə̀ ghɨ̀ tɨ̀ kyerɨ ni à yɨ rəsìʼ ni Ŋwìə̀ bɨrɨ chɨ̀ əwa rəŋgəʼ.
58002004	Ŋwìə̀ nyaʼa bə̀ chwi ni ɨkə̂n we nɨ mbɨ̀aŋgɨrə̀ nyaʼa gha yɨ wɨ rəsìʼ, ɨchî nɨ wɨ̀ nyaʼa ghɨ̀ ɨnweenɨ-ɨnû, ghɨ̀ ɨnû nɨ che bə̂d bə̀ ghɨ̀ ɨnû yiirɨ tɨkwɨrɨkwɨ. Wɨ̀ nyaʼa bə̀ ghàpɨ̀ mɨneʼe mbe nɨ Əzwî ə Zeŋɨ ə nàʼə̀. Wɨ̀ nyaʼa ghɨ̀ əne ɨchî nɨ wɨ̀ nyaʼa kəbɨ.
58002005	Chəi Ŋwìə̀ nyaʼa nuŋ ni ɨsɨg we nɨ tɨə ghàm ɨmbə̀ʼ wɨwən yeʼ əton mbɨ̀aŋgɨrə̀.
58002006	Ə zɨ əsɨ ə mɔʼɔ ɨŋga Ə̀ŋwàʼnɨ̀ ə Ŋwiə̀ ni, “Wə̀d mɨ̀sɔŋɨchù kɨə we nɨ àwɔ̀ ə kɔndɨ əməd ə, kɨ̀ wə̀d mɨ̀sɔŋɨchù kɨə we nɨ àwɔ̀ ə nəŋgɨ əməd ə?”
58002007	À fə ghɨ̀ ni wɨ̀ tɔ swiʼ əton mbɨ̀aŋgɨrə̀ àmei ənɨ ɨkə nyumə̀. À fə ghɨ̀ ni wɨ̀ berɨ ɨzeŋɨ zeŋɨ bə̀ berɨ ɨwumnɨ.
58002008	À fə bə̀ nuŋ ɨghɨjìm əton məd. Ənɨ Ŋwìə̀ nyaʼa nuŋ ɨghɨjìm əton məd, chəi wɨ̀ nyaʼa saŋ əghɨ ə mɔʼɔ. Àyɨə tɨ̀nîn chəi tɨ̀ kɨrɨ zə ɨghɨjìm əton məd.
58002009	Àyɨə tɨ̀ wɨə zə ə Yeso nɨ Ŋwìə̀ nyaʼa ghɨ ni wɨ̀ tɔ swiʼ əton mbɨ̀aŋgɨrə̀ ənɨ ɨkə nyumə̀. Wɨ̀ fə ghɨ̀ ni wɨ̀ berɨ ɨzeŋɨ zeŋɨ bə̀ berɨ ɨwumnɨ. Wɨ̀ nyaʼa zə ŋgəʼ, ɨmbə̀ʼ ənjìm ɨ̀chɔ̀m Ŋwìə̀, ɨ we tɨ̀ wɨ̀ kwɨ ɨgwɨ ətu ə bə̂d mɨ̀jìm.
58002010	Ɨ ghɨ ni mbɨ wumnɨ bə̂d mɨ̀sɔŋɨchù ɨchî nɨ mbɨə wumnɨ əməd, zɨ̀ ə nyaʼa kùʼ ni Ŋwìə̀ ghɨ ni wə̀d we nɨə chɨ̀ə̀ bə̂d rəŋgəʼ bɔŋ ə màànɨ̀ ɨchî nɨ wɨ̀ nyaʼa zə ŋgəʼ. À yɨə Ŋwìə̀ nyaʼa tekɨ ɨghɨjìm, ɨghɨjìm mbɨə bə̀ əŋgu ənjìm məd.
58002011	Məd we nɨə zeŋnɨ ə bə̂d mbɨ ə bə̂d mbe nɨ mbɨ zeŋnɨ mɨ̀mə̌d, berɨ àmei mbǎʼ mɔʼ. À yɨ əton nɨ chəi ətu əməd ə nìd nɨ tɔŋ mɨ̀mə̌d ni mbɨ yɨ mbi bɔŋgɔb.
58002012	Wɨ̀ nyaʼa ghà ni, “Mə bɨrɨ saʼ ɨnû ɨmbə̀ʼ əwe əmbɨ mbɨ bɔŋgɔb. Mə bɨrɨ yiirɨ əwe ɨŋga ɨfetɨ mɨ̀mə̌d.”
58002013	Wɨ̀ nyaʼa yì ghà ni, “Mə bɨrɨ nuŋ mɨ fîŋ ɨgun ə Ŋwiə̀.” Wɨ̀ nyaʼa bə̀ yì ghà ni, “À yɨə mɔ̌ wɔ̂ mbɨ ə bɔn mbe nɨ Ŋwìə̀ fə naʼ ɨ num.”
58002014	Əne ɨchî nɨ bɔn mbe berɨ nyamnyod mbɨ ənəm, məd ziə nyaʼa bə̀ yeʼ wə̀d mɨ̀sɔŋɨchù, ɨmbə̀ʼ ənjìm ɨvɨ məd, wɨ̀ bɨrɨ nimnɨ əməd we nɨ berɨ ɨka ɨgwɨ ɨvɨ, əne yɨə debɨ̀rə̀.
58002015	Wɨ̀ bɨrɨ nimnɨ əne chɨ̀ bə̂d mbe nɨ ənû nɨ bɔ ɨvɨ ə nyaʼa ghɨ̌ mbɨ chub ənɨ ɨ̀bòʼò ənɨ mbɨ nyaʼa kɨrɨ ɨkǎ.
58002016	Zɨə zeŋ ni kaʼi mbɨ̀aŋgɨrə̀ nɨ wɨə wèèrɨ̀ə̀. Ɨ wɨə wèèrɨ̀ə̀ yeʼ bɔn tɨ ənɨ əghaŋ ə Abràham.
58002017	À yɨ əton nɨ wɨ̀ nyaʼa berɨ yeʼ ɨghabɨ mbi bɔŋgɔb ənɨ ɨnû jìm, ɨmbə̀ʼ wɨ̀ yeʼ ətu ɨgwɨ ə bə̂d mbàn Ŋwìə̀. Ɨ wɨə dììrɨ̀ə̀ bə̂d bə̀ fàʼ əmbɨ ə Ŋwiə̀ ənɨ i fîŋ jìm. Ɨ wɨə ghɨ̀ əne ɨmbə̀ʼ Ŋwìə̀ waʼ ɨnû rɨbɔ̀ŋ bə̂d.
58002018	Ɨchî nɨ wɨ̀ nyaʼa zə ŋgəʼ ənɨ Satàn nyaʼa numbɨ əməd, ɨ we tɨ̀ wɨ̀ bə̀ wèèrɨ̀ bə̂d mbe nɨ Satàn ə numbɨ mɨ̀mə̌d.
58003001	Mbɨ bɔŋgɔb zeŋɨ nɨ Ŋwìə̀ nyaʼa bə tɔŋə, mbə̀ jeŋgɨ kɔndɨ ə Yeso nɨ tɨ̀ ben ni məd yɨə wə̀d tom fɔrɨ ətu ɨgwɨ ə bə̂d mbàn Ŋwìə̀.
58003002	Wɨ̀ nyaʼa fàʼ ənɨ i fîŋ jìm əmbɨ Ŋwìə̀ we nɨ nyaʼa chɔʼ əməd. Wɨ̀ nyaʼa fàʼ ɨchî nɨ Mose nyaʼa bə fàʼ ənɨ i fîŋ jìm ɨŋga nəb Ŋwìə̀.
58003003	Ɨ mbɨə nàʼ ɨwumnɨ əmbɨ Yeso chè ɨchî nɨ mbɨə nàʼ əmbɨ Mose, àmei ɨchî nɨ mbɨə bə nàʼ ɨwumnɨ əmbɨ wə̀d we nɨ bɔm nəb chè ɨchî nɨ mbɨə nàʼ əmbɨ ə nəb ze nɨ wɨ̀ bɔmɨ.
58003004	Zɨə zeŋ ni nəb jìm ə berɨ wə̀d nɨ bɔmɨ, àyɨə wə̀d nɨ tekɨ ɨghɨjìm yɨə Ŋwìə̀.
58003005	Mose nyaʼa fàʼ ɨŋga nəb Ŋwìə̀ ənɨ i fîŋ jìm. Wɨ̀ nyaʼa ghɨ̀ əne àmei ɨghabɨ wə̀d ə̀fàʼì. Ɨ wɨə nyaʼə ghà ɨmbə̀ʼ ɨnû mbe nɨ Ŋwìə̀ bɨrɨ nɨ ghà.
58003006	Kristo wɨə fàʼ ənɨ i fîŋ jìm ɨgwɨ ə nəb Ŋwìə̀ ɨghabɨ ə wan. Tɨ̀ yɨə nəb məd əwù ze nɨ tɨ̀ yim a ɨbenɨ wɨ kàànɨ̀ bə̀ nùŋ ta rɨkɔndɨ àmei ɨgwɨ ɨghɨ mbe nɨ tɨə goŋ ɨgɔ̂ wòmə̀.
58003007	Əzwî ə Ŋwìə̀ ə zɨə ghàə̀ ni, “Tə̀chɔ̀ŋ, mbə̀ mɨ nɨə zu gɨ̂ Ŋwìə̀,
58003008	tɨ mbə̀ tuurɨ ə tə fîŋ, ɨchî nɨ mbə mɨ̀mbǎʼ rəŋwe nyaʼa ka ətu ghɨ̀ əne ənɨ mbɨ nyaʼa kwaʼnɨ mɨ̀mə̌d ɨŋga ɨbad rɨkwàʼi.
58003009	Mbə mɨ̀mbǎʼ rəŋwe nyaʼa kwàʼnɨ̀ əmɨ ɨŋga ɨbad rɨkwàʼi ka à bè yeʼi ni mbɨ nyaʼa zə ɨnû mbe nɨ mə̀ nyaʼa ghɨ̌ ənɨ ɨghəm ɨwu ɨwum kwè.
58003010	Mə nyaʼa sə ɨtəm əbɔʼ ɨghəm bə̂d we, əne ghà ni, 'Fîŋ tɨ mɨ̀mə̌d tɨə kɨə febə, chəi mbɨ kɨrɨ kyerɨ mbɨ mɨ̀chì.'
58003011	Mə nyaʼa sə ɨtəm kàn ghà ni, 'Chəi mbɨ bɨrɨ nɔ nyɨ ɨŋga əsɨ ə̀zwììrɨ̀ ze nɨ mə bɨrɨ naʼ əmbɨ mɨ̀mə̌d.'”
58003012	Mbə̀ we əwən, kyɨə bɔŋgɔb, ɨmbə̀ʼ tɨ wə̀d mɔʼɔ rəbɔʼ nən berɨ i fîŋ rɨbɔ̀ŋ nɨ chəi zɨ ben ə Ŋwiə̀, əne ghɨ̀ mbə̀ sàŋ Ŋwìə̀ we nɨ yeʼ ɨkǎ.
58003013	Àyɨə mbə̀ kəərɨ əwən mbənə mbənə ɨni jìm, ɨchî nɨ mbɨə kɨrɨ tɔŋə əni ze ni, “Tə̀chɔ̀ŋ.” Mbə ghɨ əne ɨmbə̀ʼ tɨ ənû rɨbɔ̀ŋ ə mɔʼɔ ə tambɨ i əwən, əne ghɨ̀ tə fîŋ tu.
58003014	Tɨ̀ bɨrɨ yeʼ ənɨ ənû ə mɔʼ mbɨ Kristo ənɨ tɨ̀ yim ənû ze nɨ tɨ̀ nyaʼa be benɨ wò pè ənɨ ɨnwǐ.
58003015	Ə zɨ ɨŋga Ə̀ŋwàʼnɨ̀ ə Ŋwìə̀ ni, “Tə̀chɔ̀ŋ, mbə mɨ nɨə zu gɨ̂ Ŋwìə̀, tɨ mbə̀ tuurɨ ə tə fîŋ, ɨchî nɨ mbə mɨ̀mbǎʼ rəŋwe nyaʼa ka ətu ghɨ̀ əne.”
58003016	À kɨ mɨwe nɨ nyaʼa zu gɨ̂ Ŋwiə̀ kɨrɨ ka ətu ə? Ka à wa kɨ i bə̂d mɨ̀jìm mbe nɨ Mose nyaʼa nɨŋ mbɨ jwɨ̀ rɨ ə Ijìp ə?
58003017	À kɨ əbɔʼ mɨwe nɨ Ŋwìə̀ nyaʼa sə ɨtəm ɨghəm ɨwu ɨwum kwè ə? Ka à wa kɨ i əbɔʼ bə̂d mbe nɨ nyaʼa ghɨ ɨnû rɨbɔ̀ŋ, əne gù kwɨrɨ ɨŋga ɨbad rɨkwàʼi ə?
58003018	À kɨ əmbɨ mɨwe nɨ Ŋwìə̀ nyaʼa kan ni chəi mbɨ bɨrɨ nɔ nyɨ ɨŋga əsɨ ə̀zwììrɨ̀ ze nɨ wɨ̀ bɨrɨ nàʼ əmbɨ mɨ̀mə̌d ə? Ka à wa kɨ i əmbɨ ə bə̂d mbe nɨ chəi mbɨ nyaʼə zuunɨ əməd ə?
58003019	Əne tɨ̀ fə zə ni chəi ənɨ tɨ mbɨ nyaʼa nyɨ ɨŋga əsɨ ə̀zwììrɨ̀ ze ɨmbə̀ʼ ɨghəm nɨ chəi mbɨ nyaʼa benɨ.
58004001	Ənû ze nɨ Ŋwìə̀ nyaʼa kaʼi ə kɨrɨ təm. Wɨ̀ nyaʼa kàʼ ni bə̂d bɨrɨ nyɨ ɨŋga əsɨ ə̀zwììrɨ̀ ze nɨ wɨ̀ bɨrɨ naʼ əmbɨ mɨ̀mə̌d. Əne tɨ̀ we əwa ɨmbə̀ʼ tɨ wə̀d mɔʼɔ rəbɔʼ nən nim i əpan nɨ nyɨ ɨŋga əsɨ ə̀zwììrɨ̀ ze.
58004002	Ɨkə̂n chɔ̀m nyaʼa yeʼe ɨ na ɨchî nɨ wɨ nyaʼa bə̀ yeʼe əmbɨ ə bə̂d mbe nɨ nyaʼa ghɨ ɨnû rɨbɔ̀ŋ ɨŋga ɨbad rɨkwàʼi. Mbɨ nyaʼa zu ɨkə̂n we àyɨə chəi wɨ nyaʼa weerɨ mɨ̀mə̌d, ɨmbə̀ʼ ɨghəm nɨ mbɨ nyaʼa zu àyɨə chəi mbɨ nyaʼa benɨ.
58004003	Àmei mba mbe nɨ fə benɨ bɨrɨ nyɨ ɨŋga əsɨ ə̀zwììrɨ̀ ze. Ŋwìə̀ nyaʼa ghà ɨmbə̀ʼ bə̂d mbe nɨ chəi mbɨ nyaʼa benɨ ni, “Mə nyaʼa sə ɨtəm əne kàn ni, 'Chəi mbɨ bɨrɨ nɔ nyɨ ɨŋga əsɨ ə̀zwììrɨ̀ ze nɨ mə bɨrɨ naʼ əmbɨ mɨ̀mə̌d.'” Wɨ̀ nyaʼa ghà əne, ka à be yeʼi ni ə̀fàʼ əməd ə nyaʼa fə mì i ənɨ wɨ̀ nyaʼa tekɨ ɨsɨg.
58004004	Wɨ̀ nyaʼa ghà əsɨ ə mɔʼɔ ɨŋga Ə̀ŋwàʼnɨ̀ ə Ŋwiə̀ ɨmbə̀ʼ əni ze nɨ pe ənɨ mbɨ sambe ni, “Ŋwìə̀ nyaʼa màànɨ̀ mbi ɨ̀fàʼì jìm, əne zwììrɨ̀ əni ze nɨ pe ənɨ mbɨ sambe.”
58004005	Wɨ̀ nyaʼa bə̀ yì ghà ɨŋga əsɨ ə̀ŋwàʼnɨ̀ ze ni, “Chəi mbɨ bɨrɨ nɔ nyɨ ɨŋga əsɨ ə̀zwììrɨ̀ ze nɨ mə bɨrɨ naʼ əmbɨ mɨ̀mə̌d.”
58004006	Bə̂d mɔʼɔ bɨrɨ nyɨ ɨŋga əsɨ ə̀zwììrɨ̀ ze. Chəi mbe nɨ nyaʼa be zu ɨkə̂n chɔ̀m nyaʼa nyɨ ɨŋga əsɨ ə̀zwììrɨ̀ ze ɨmbə̀ʼ rɨ̀zuə̀.
58004007	Ŋwìə̀ nyaʼa yì nùŋ əni ə mɔʼɔ nɨ mbɨə tɔŋ ənɨ “Tə̀chɔ̀ŋ”. Ɨghəm ɨwu nɔnɔʼ nɨə fə che rɨ ənɨ bə̂d mbe nyaʼa ghɨ rɨ̀zuə̀, wɨ̀ nyaʼa che ənjìm ə wə̀d ɨ̀kə̀n Dèvîd ghà ɨŋgam we nɨ wɨ̀ nyaʼa be ghà. Ɨŋgam we yɨ ni, “Tə̀chɔ̀ŋ, mbə mɨ nɨə zu gɨ̂ Ŋwìə̀, tɨ mbə̀ tuurɨ ə tə fîŋ.”
58004008	À kɨ nɨ Jòsuà nyaʼa cha mɨ̀mə̌d ɨŋga əsɨ ə̀zwììrɨ̀ ze, njɨ chəi Ŋwìə̀ nyaʼa wɨrɨ yì ghà ɨmbə̀ʼ əni ə cherə.
58004009	Əne əni ə̀zwììrɨ̀ ə zɨə kɨrɨ i əmbɨ ə bə̂d Ŋwiə̀.
58004010	Wə̀d mɔʼɔ mɨ fə nyɨ ɨŋga əsɨ ə̀zwììrɨ̀ ze nɨ Ŋwiə̀ kaʼi, wɨ̀ bɨrɨ zwiirɨ tɨ ənɨ mbi ɨ̀fàʼì àmei ɨchî nɨ Ŋwìə̀ nyaʼa bə zwììrɨ̀ tɨ ənɨ mbi.
58004011	Əne tɨ̀ kywɨ ənywɨ nyɨ ɨŋga əsɨ ə̀zwììrɨ̀ ze. Tɨ wə̀d mɔʼɔ sam i, ɨchî nɨ mɨ̀Jû nyaʼa ghɨ rɨ̀zuə̀ sam.
58004012	Ɨŋgam Ŋwiə̀ wɨ ɨkǎ. Ɨ wɨə bə̀ ghɨ̀ ənû ze nɨ Ŋwìə̀ kəbɨ. Wɨ tɔ chè ɨbi ɨba jìm. Ɨ wɨə zum ə wə̀d wò pè əsɨ ze nɨ ɨ̀tènɨ̀ mbɨ əzwî ghabrə. Ɨ wɨə bə̀ wò pè əsɨ ze nɨ tɨnaanɨ ɨnyod mbɨ rɨfɔm ghabrə. Ɨ wɨə saʼə tɨkɔndɨ bə̂d bə̀ saʼ ɨnû mbe nɨ fîŋ tɨ mɨ̀mə̌d ə kə̀bə̀.
58004013	Chəi əghɨ ə mɔʼɔ rəbɔʼ mbe nɨ Ŋwiə̀ tekɨ nɨ tɨ̀ zɨə nəmbɨ rɨ ənɨ əghə əməd. Ɨghɨjìm mbɨ əsaŋ ɨfě məd we nɨ tɨ̀ bɨrɨ gha ɨnû jìm mbe nɨ tɨ̀ fə ghɨ ɨ bɔ.
58004014	Tɨ̀ berɨ ətu ɨgwɨ ə bə̂d mbàn Ŋwìə̀ nɨ dabə. Məd yɨə Yeso Wan Ŋwìə̀ we nɨ nyaʼa wò ɨkaŋ. Əne tɨ̀ yim ənû ze nɨ tɨ̀ benɨ zɨə kaanə.
58004015	Chəi tɨ̀ berɨ ətu ɨgwɨ ə bə̂d mbàn Ŋwìə̀ nɨ chəi ənɨ tɨ̀ wɨ̀ kə̀n ɨmbə̀ʼ ɨchî nɨ tɨ̀ bɔrɨ. Tɨ̀ berɨ yeʼ we nɨ mbɨ nyaʼa numbɨ əməd ənɨ mɨ̀nə̂njɨ̀ jìm ɨchî nɨ mbɨə bə̀ numbɨ əwa, àyɨə chəi wɨ̀ nyaʼa ghɨ̌ ənû rɨbɔ̀ŋ.
58004016	Əne tɨ̀ nɨŋ fîŋ nɨ kǎ tindɨ ɨban ətən ɨfɔ̀n ə Ŋwiə̀ we nɨə ghɨ̀ ɨ̀chɔ̀m, ɨmbə̀ʼ məd we tɨ̀ wɨ̀ dììrɨ̀ əwa bə̀ ghɨ̀ ɨ̀chɔ̀m ənɨ ə na ənɨ ə nyùmə̀ we nɨ tɨ̀ kəb ə̀wèèrɨ̀.
58005001	Ɨ mbɨə chɔʼ ɨtu jìm ɨgwɨ ə bə̂d mbàn Ŋwìə̀ rəkaʼ bə̂d məd. Ɨ mbɨə chɔʼə mɨ̀mə̌d ni mbɨ faʼ əmbɨ ə Ŋwiə̀ dè ɨtu bə̂d mbe. Ɨ wɨə nàʼ ɨchəmnɨ bə̀ nàʼ ɨghɨ ə̀fà əmbɨ ə Ŋwiə̀ ɨgwɨ ɨnû rɨbɔ̀ŋ mɨ̀mə̌d.
58005002	Ɨ wɨə nyeʼə ghɨ̀ ɨnû ənɨ əbɔrəbɔd ənɨ ə bə̂d mbe nɨə fàn ɨnû, ɨmbə̀ʼ ɨghəm nɨ chəi mbɨ kyerɨ ɨnû mbe nɨ mbɨə ghɨ̀ə̀. Ɨchî nɨ mbɨ bɔd yɨə bə̀ ɨchî nɨ məd ziə bə bɔd ənɨ mɨnə̂njɨ̀ nɔnɔʼ.
58005003	Ɨchî nɨ zɨə yeʼ əne, wɨ̀ berɨ naʼ ɨghɨ ə̀fà ɨmbə̀ʼ mbi ɨnû rɨbɔ̀ŋ bə̀ nàʼ ɨmbə̀ʼ mbɨ bə̂d cherə.
58005004	Chəi wə̀d mɔʼɔ nɨ tɨ̀ wɨ̀ yeʼ ətu ɨgwɨ ə bə̂d mbàn Ŋwìə̀ ɨmbə̀ʼ ɨchî nɨ wɨ̀ ghaʼ ɨwumnɨ we. Àmei Ŋwìə̀ berɨ chɔʼ əməd ɨchî nɨ wɨ̀ nyaʼa chɔʼ ə Eròn.
58005005	Əndəŋ əndəŋ, kaʼi Kristo ziə nyaʼa kəb ɨwumnɨ we nɨ yeʼ ətu ɨgwɨ ə bə̂d mbàn Ŋwìə̀, àyɨə Ŋwìə̀ nyaʼa ghà ɨ bɔ ni, “Àwɔ̀ yɨ mɨ Wan, tə̀chɔ̀ŋ mə fə sɨ e Mbǎʼ.”
58005006	Wɨ̀ nyaʼa bə̀ yì ghà ɨŋga əsɨ ə̀ŋwàʼnɨ̀ ə cherə ni, “Àwɔ̀ yɨə wə̀d mbàn Ŋwìə̀ koŋ, ənɨ ɨwaŋ Mèlkizedèk.”
58005007	Ənɨ Yeso nyaʼa ɨgwɨ ə si, ɨ wɨə nyaʼə kɔ̀ŋgɨ̀ ə Ŋwìə̀ bə̀ nɔn ɨnû rɨ əmbɨ ə Ŋwìə̀ we nɨ tɨ̀ wɨ̀ nyaʼa fe əməd tɨ əmbɨ ɨvɨ. Ɨ wɨə nyaʼə kɔŋgɨ əne mbɨ əwob ə ka ka fɔrɨ mbɨ mɨsɨ əghə. Ŋwiə̀ nyaʼa zu ə̀kɔ̀ŋgɨ̀ əməd ɨmbə̀ʼ ɨghəm nɨ wɨ̀ nyaʼa swi i ɨnyod wumnɨ ə Ŋwiə̀.
58005008	Ka wɨ̀ bè yeʼi Wan Ŋwìə̀, wɨ̀ nyaʼa kwembɨ ənû nɨ zuunɨ ə Ŋwìə̀ ɨchî nɨ wɨ̀ nyaʼa zə ŋgəʼ.
58005009	Ənɨ Ŋwiə̀ nyaʼa fə ghɨ̌ wɨ̀ bɔ̀ŋ màànɨ̀, wɨ̀ nyaʼa bèŋ sɨə ghɨ̀ə̀ ni bə̂d mɨjìm mbe nɨə zuunɨ əməd jwɨ̀ rəŋgəʼ koŋ.
58005010	Əne Ŋwìə̀ nyaʼa chɔʼ əməd ni wɨ̀ yeʼ ətu ɨgwɨ ə bə̂d mbàn ənɨ ɨwaŋ Mèlkizedèk.
58005011	Tɨ̀ berɨ ɨnû nɔnɔʼ nɨ ghà ɨmbə̀ʼ ənû zɔ̂, àyɨə zɨə kàŋ se nɨ toʼrɨ ɨ nən, ɨmbə̀ʼ ɨghəm nɨ chəi mbə̀ə kɨə zàmbɨ̀ə̀ kyerɨ ɨnû mbe nɨ mbɨ chwi ɨ nən.
58005012	Tɨ̀nîn, njɨ mbə mbɨə sɨə chwi ɨnû, àyɨə mbə mbɨə wɨrɨə kə̀bə̀ ni wə̀d mɔʼɔ yi chwi ɨnû rɨtu mbe nɨ mbə̀ nyaʼa be kwembɨ ɨmbə̀ʼ ɨŋgam Ŋwiə̀. Mbə kɨrɨ kə̀b yeʼ ɨbən, kaʼi ɨghɨjɨg nɨ kaanɨ.
58005013	Wə̀d we nɨə nyɔŋ àmei ɨbən yɨə wan bɔd. Chəi wɨ̀ kɨrɨ kyerɨ ɨnû mbe nɨ yeʼ ɨŋga ɨŋgam Ŋwiə̀ ɨmbə̀ʼ ɨnû nɨ kuʼnɨ.
58005014	Ɨghɨjɨg nɨ kaanɨ yɨ əmbɨ ə bə̂d kyeŋ mbe nɨ fə kwembɨ ɨnû mə̀d əne kyerɨ ɨkwepɨ rəbɔʼ ɨnû chɔ̀m mbɨ ɨnû rɨbɔ̀ŋ.
58006001	Tɨ̀ saŋ ɨnû mbe nɨ tɨ̀ nyaʼa be kwembɨ ɨmbə̀ʼ ə Kristo, əne wò ɨmbì kwembɨ mbe nɨ fə kaanɨ. Tɨ rɨ wɨrɨ gha a ɨnû rɨtu mbe ni bə̂d beŋ tə fîŋ tɨ ənɨ ɨnû mbe nɨə zwiirɨə bə̂d mbɨ ni bə̂d nuŋ fîŋ ɨgun ə Ŋwiə̀.
58006002	Tɨ rɨ wɨrɨ gha a ɨmbə̀ʼ ənû nɨ nɨŋ mɨnib, ɨmbə̀ʼ ənû nɨ zab ɨbɔ ɨgwɨ ə bə̂d, ɨmbə̀ʼ ənû nɨ bə̂d bɨrɨ zwemə fɔrɨ ɨmbə̀ʼ ənû nɨ Ŋwìə̀ bɨrɨ sob mɨsaʼi koŋ.
58006003	Ŋwìə̀ mɨ benɨ, tɨ̀ bɨrɨ saŋ ɨnû mbɔ̂ wo ɨmbì.
58006004	Zɨə kàŋ seə nɨ wɨrɨ ghɨ ni bə̂d bèŋ tə fîŋ bə̀ndɨ̀ wò əmbɨ ə Ŋwiə̀ əwù ze nɨ mbɨ kweʼ zə ɨzeŋɨ zeŋɨ Ŋwiə̀, kweʼ zweʼrɨ ɨghɨ rɨkaŋ mbe nɨ wɨ̀ neʼ əwa əŋgu, Əzwî ə Zeŋɨ ə nyɨ ɨŋga mɨ̀mə̌d,
58006005	mbɨ bə̀ kweʼ zweʼrɨ ɨchî nɨ ɨŋgam Ŋwiə̀ bɔŋɨ bə̀ zə ɨnû yiirɨ mbe nɨ bɨrɨ jwɨ̀ ənɨ nyùmə̀ we nɨə wo yeʼe.
58006006	Mbɨ mɨ fə ton ə Ŋwiə̀, njɨ zɨə kàŋ seə nɨ wɨrɨ ghɨ ni mbɨ beŋ tə fîŋ, ɨmbə̀ʼ ɨghəm nɨ ɨ mbɨə wɨrɨə kòmbɨ̀ ə Wan Ŋwìə̀ əzed ə baʼnɨ bə̀ nàʼə̀ tɨ̀nìd ətu ɨ bɔ əsaŋ əsaŋ.
58006007	Ŋwìə̀ bɨrɨ zɨ əbɔrəbɔd ɨgun ə si ze nɨ mbə̀ŋ chubɨ, zɨ ghɨ̌ ɨghɨ kwi, bə̂d mbe nɨ mbɨ kon ɨghɨ mbe ɨmbə̀ʼ mɨ̀mə̌d bə̀ jɨg.
58006008	Chəi si ze nɨ ɨ̀jə̀ŋɨ̀ mbɨ ɨfu ə kwi ɨgun weerɨ ənû ə mɔʼɔ. Ŋwìə̀ we tɨ wɨ̀ fə̌ si ze. Mbɨ bɨrɨ sɨ nwìə̀ tɔ̀n ənɨ ɨwid.
58006009	Bɔŋgɔb nɨ tɨ̀ ghaʼi kwàʼ rɨŋgəʼ, ka tɨ̀ yeʼə ghà a əne, tɨ̀ kàŋ kyerɨ ənɨ rəsìʼ ɨmbə̀ʼ əwən ni mbə berɨ ɨghɨ nɨ bɔŋɨ chè, nɨ yeʼ ɨghɨ mbe nɨ bɨrɨ ghɨ mbə̀ jwɨ rəŋgəʼ.
58006010	Ŋwìə̀ wɨə ghɨ̀ àmei ɨnû nɨ kuʼnɨ. Ka məd bɨrɨ neb i ɨnû mbe nɨ mbə̀ fə ghɨ. Ka məd bɨrɨ bɨ neb i ɨghaʼi we nɨ mbɨə chwi ɨ bɔ ənɨ mbə̀ nyaʼə weerɨ bə̂d məd bə̀ kɨrɨ wò ɨmbì wèèrɨ̀ə̀.
58006011	Tɨ̀ wɨə kə̀bə̀ ni wə̀d mɔʼ mɔʼ rəbɔʼ nən wo ɨmbì àmei əne, fàʼ ənɨ i fîŋ jìm wò pè ənɨ ɨnwǐ, ɨmbə̀ʼ mbə̀ berɨ ɨghɨ mbe nɨ mbə̀ nuŋ tə rɨkɔndɨ ɨ wòm.
58006012	Chəi tɨ̀ kəb ni mbə̀ ghɨ ɨgwed. Mbə̀ ghɨ yeʼ ɨnû mbe nɨ bə̂d mbe nɨ ənjìm ɨbenɨ fɔrɨ ənjìm ɨyim fîŋ nyaʼə ghɨ̀ə̀. Mbɨ nyaʼə ghɨ̀ əne ɨmbə̀ʼ jɨg ɨghɨ mbe nɨ Ŋwìə̀ nyaʼa kaʼi.
58006013	Ənɨ Ŋwìə̀ nyaʼa kaʼ ə Abràham, wɨ̀ nyaʼa kàn ziə ziə ni tə bɨrɨ ghɨ ənû ze nɨ tə kaʼi. Wɨ̀ nyaʼa ghɨ̀ əne ɨmbə̀ʼ ɨghəm nɨ chəi wɨ̀ nyaʼa berɨ wə̀d mɔʼɔ nɨ chè əməd.
58006014	Wɨ̀ nyaʼa kàʼ əne ghà ni, “Mə bɨrɨ kaŋ zɨ əbɔrəbɔd ɨgwɨ ne bə̀ ghɨ̀ ni bɔn tɨ ənɨ e əghaŋ san.”
58006015	Abràham nyaʼa yim fîŋ bə̀ wòm, əne wɨ̀ nyaʼa berɨ əghɨ ze nɨ Ŋwìə̀ nyaʼa kaʼ ɨ bɔ.
58006016	Ənɨ bə̂d ə kànə̀, ɨ mbɨə kàn ənɨ ɨkum wə̀d we nɨ che mɨ̀mə̌d. Ənɨ mbɨ kàn əne, ənû ə tàŋ ə mɔʼɔ ze nɨ mbɨ berɨ ə bɨrɨ mi i.
58006017	Ənɨ Ŋwìə̀ nyaʼa kəb ghɨ zɨə zeŋ əmbɨ ə bə̂d mbe nɨ wɨ̀ nyaʼa kaʼ mɨ̀mə̌d ni chəi tə bɨrɨ nɔ kwepɨ ənû ze nɨ tə nyaʼa fə nuŋɨ, wɨ̀ nyaʼa nɨŋ i ɨkum kàn əŋgu.
58006018	Ɨnû nɨ chəi ənɨ tɨ mbɨ kwepɨ mbɨ ɨbe nɨ chəi Ŋwìə̀ bɨrɨ nɔ gha mɨghab ɨmbə̀ʼ mbɨwən. Əne mbà mbe nɨ fə norɨ wo nə̀mbɨ̀ əton məd mbe tɨ rɨ̀ yim fîŋ ɨmbə̀ʼ berɨ ənû ze nɨ tɨə nùŋ rɨkɔndɨ wòmə̀.
58006019	Ənû zɔ̂ nɨ tɨə wòmə̀ yɨ əghɨ ze nɨ a ɨ̀tènɨ̀ təm ɨgun kàànɨ̀ nɨ chəi ənɨ tɨ əghɨ ə mɔʼɔ chìʼ. Zɨə bɨrɨ ghɨ̀ ni tɨ̀ wo əsɨ ɨwumnɨ ze nɨ yeʼ ənjìm ngywɨ̌ ze nɨ mbɨ tam ɨŋga mbàn Ŋwìə̀,
58006020	nɨ yeʼ əsɨ ze nɨ Yeso nyaʼa nyɨ ɨŋga ɨmbə̀ʼ əwa. Məd fə sɨ ətu ɨgwɨ ə bə̂d mbàn Ŋwìə̀ koŋ ənɨ ɨwaŋ Mèlkizedèk.
58007001	Mèlkizedèk wɔ̂ yɨə nyaʼa ɨfɔ̂n ə Salèm. Wɨ̀ yɨə nyaʼa bə̀ ə wə̀d mbàn Ə̀chè-ɨsɨg Ŋwìə̀. Wɨ̀ nyaʼa bòmnɨ̀ mbɨ Abràham ənɨ Abràham nyaʼə bə̀ndɨ̀ rɨ ənɨ ɨbid we nɨ wɨ̀ nyaʼa baŋ mɨfɔ̂n mɨ̀kwè. Ənɨ mbɨ nyaʼa bomnɨ əne, Mèlkizedèk nyaʼa zɨ̀ əbɔrəbɔd ɨgun ə Abràham.
58007002	Abràham nyaʼa ghàpɨ̀ ɨghɨ mbe nɨ wɨ̀ nyaʼa yeʼe rɨ ə bid mbɨ mbɨwən ɨsɨ wum, nàʼ əsɨ ə fibɨ̀ ɨ bɔ. Əton rɨtu ənɨ ə Mèlkizedèk yɨ ni, “Ɨfɔ̂n nɨ ɨnû məd kuʼnɨ.” Wɨ̀ yɨə nyaʼə bə̀ ɨfɔ̂n ə Salèm, əne əton ə cherə ənɨ ɨkum we yɨ ni, “Ɨfɔ̂n nɨə ghɨ̀ ni bə̂d chub ənɨ əbɔrəbɔd.”
58007003	Chəi mbɨ ŋwaʼnɨ ɨmbə̀ʼ mbǎʼ məd, ɨmbə̀ʼ ɨŋgɔb məd kɨ̀ ɨmbə̀ʼ ɨnəbɨ məd. Chəi mbɨ ŋwaʼnɨ ɨmbə̀ʼ ɨchî nɨ mbɨ nyaʼa gywɨ əməd kɨ̀ ɨmbə̀ʼ ɨchî nɨ wɨ̀ nyaʼa kwɨ, àyɨə ɨchî nɨ wɨ̀ yɨə nyaʼa ɨghabɨ ə Wan Ŋwìə̀, wɨ̀ yɨə wə̀d mbàn Ŋwìə̀ koŋ.
58007004	Mbə̀ zə ɨchî nɨ Mèlkizedèk nyaʼa dabə! Abràham a mbǎʼ ɨnəbɨ mɨ̀Izre nyaʼa nàʼ əsɨ ə fibɨ̀ rəbɔʼ ɨsɨ wum tɨ ənɨ ɨghɨ mbe nɨ wɨ̀ nyaʼa nɨŋ rɨ ə bid ɨ bɔ.
58007005	Bə̂d tɨ ənɨ əghaŋ ə Levì nɨ yeʼ bə̂d mbàn Ŋwìə̀ berɨ ɨkə mɔʼ ɨŋga tɨkə rɨ Mose nɨ gha ni mbɨ nɨŋ əsɨ ə fibɨ̀ ɨŋga mbɨ wum tɨ əmbɨ ə bə̂d, əne yɨ rɨ əmbɨ ə bɔŋgɔb mɨ̀mə̌d, ka à be yeʼi ni mbɨ yɨə bə̀ ə bɔn tɨ ənɨ əghaŋ ə Abràham.
58007006	Ka Mèlkizedèk yɨə nyaʼa i rɨŋga ɨnəbɨ Levì, àyɨə wɨ̀ nyaʼa nɨŋ əsɨ ə fibɨ̀ ɨŋga mbɨ wum rɨ əmbɨ Abràham. Wɨ̀ nyaʼa nɨŋ əne zɨ̀ əbɔrəbɔd ɨgwɨ məd we nɨ Ŋwìə̀ nyaʼa kaʼ ənû ze ɨ bɔ.
58007007	Zɨə zeŋ ni wə̀d we nɨə nàʼ əbɔrəbɔd ə chè we nɨə nɨŋə.
58007008	Ɨ wo ənɨ ə bə̂d mbàn Ŋwìə̀, à yɨə bə̂d nɨə kwɨə ə nɨŋ əsɨ ə fibɨ̀ ɨŋga mbɨ wum. Ɨ wo ənɨ ə Mèlkizedèk, mbɨ ŋwàʼnɨ̀ ni à yɨə wə̀d nɨ kɨrɨ ɨkǎ nyaʼa nɨŋɨ.
58007009	Wə̀d we tɨ̀ wɨ̀ be ghà ni Levì ziə, nɨ nyaʼə nɨŋ əsɨ ə fibɨ̀ ɨŋga mbɨ wum, nyaʼa bə̀ nàʼ əsɨ ə fibɨ̀ ɨŋga mbɨ wum ənjìm ə Abràham,
58007010	ɨmbə̀ʼ ɨghəm nɨ ənɨ Mèlkizedèk nyaʼa bomnɨ mbɨ Abràham, Levì wɨə nyaʼa kɨrɨ i ɨŋga mɨcheŋ Abràham nɨ nyaʼə mbǎʼ məd rəŋwe.
58007011	À yɨ ənjìm bə̂d mbàn nɨ rɨkə nyaʼa yeʼe. Əne à mɨ yeʼ nɨ ɨ̀fàʼì bə̂d mbàn mbe nɨ nyaʼa rɨŋga ɨnəbɨ Levì nyaʼa bɔŋɨ màànɨ̀, njɨ əton nɨ mbɨ bɨrɨ wɨrɨ kəb wə̀d mbàn cherə tɨ ənɨ ɨwaŋ Mèlkizedèk, nɨ kaʼi tɨ ənɨ ɨwaŋ Eròn, kɨ ni ye ə?
58007012	À yɨ ɨmbə̀ʼ ɨghəm nɨ mbɨ mɨ kwepɨ ɨwaŋ bə̂d mbàn Ŋwìə̀, tɨkə rɨ bə̀ kwepə.
58007013	Wə̀d wɔ̂ nɨ mbɨə ghà ɨnû mbɔ̂ ɨmbə̀ʼ əməd yɨ rɨŋga ɨnəbɨ cherə. Chəi wə̀d mɔʼɔ rɨŋga ɨnəbɨ we kweʼ fàʼ ɨghabɨ wə̀d mbàn Ŋwìə̀.
58007014	Zɨə zeŋ ni a Ə̀nùŋɨ̀sɨg yɨə nyaʼa rɨŋga ɨnəbɨ Judà. Chəi Mose nyaʼa gha ənû ə mɔʼɔ ɨmbə̀ʼ bə̂d mbàn Ŋwìə̀ dè ɨnəbɨ we.
58007015	Ənû ze nɨ tɨ̀ gha ə jwɨ̀ zeŋ ni wə̀d mbàn Ŋwìə̀ cherə fə jwɨ̀, nɨ yeʼ ɨghabɨ ə Mèlkizedèk.
58007016	Məd yɨə wə̀d mbàn Ŋwìə̀, kaʼ i ɨmbə̀ʼ ɨchî nɨ tɨkə ɨnəbɨ chwi əne. Məd yɨə wə̀d mbàn Ŋwìə̀ ənjìm ɨka we nɨ yeʼ ənɨ ɨ̀tènɨ̀ we nɨ chəi ənɨ tɨ̀ əghɨ ə mɔʼɔ nimnɨ.
58007017	Mbɨ nyaʼa ŋwàʼnɨ̀ ɨmbə̀ʼ əməd ni, “Àwɔ̀ yɨə wə̀d mbàn Ŋwìə̀ koŋ, ənɨ ɨwaŋ Mèlkizedèk.”
58007018	Mbɨ nyaʼa tindɨ ɨkə rɨtu we ɨban ɨmbə̀ʼ ɨghəm nɨ wɨ nyaʼa bɔrɨ fɔrɨ ɨmbə̀ʼ ɨghəm nɨ chəi wɨ̀ nyaʼə weerɨə bə̂d.
58007019	Chəi ɨkə nyaʼa ghɨ ni ənû ə mɔʼɔ ə bɔŋ màànɨ̀. Əne ɨnû mbe nɨ tɨ̀ nuŋ fîŋ ɨgun tɨ̀nîn ə bɔ̀ŋ chè mbe nɨ tɨ̀ nyaʼa be nùŋ fîŋ ɨgun. Tɨ̀ wɨə che ənjìm ɨnû mbe tindɨ ɨban ə Ŋwiə̀.
58007020	Ŋwìə̀ nyaʼa kàn ənɨ wɨ̀ nyaʼə nùŋ əməd ənɨ i wə̀d mbàn. Chəi wɨ̀ nyaʼa kan ənɨ wɨ̀ nyaʼə nùŋə̀ bə̂d mbàn cherə.
58007021	Ŋwìə̀ nyaʼa kàn, nùŋ wə̀d mbàn wɔ̂ ghà ɨ bɔ ni, “Ə̀nùŋɨ̀sɨg ə fə kàn, chəi wɨ̀ bɨrɨ wɨrɨ kwepɨ i fîŋ, 'Àwɔ̀ yɨə wə̀d mbàn Ŋwìə̀ koŋ.'”
58007022	Ɨchî nɨ Ŋwìə̀ nyaʼa kan əne, Yeso fə ghɨ̀ ni tɨ̀ berɨ fɨso fe nɨ bɔŋɨ chè.
58007023	Bə̂d mbàn Ŋwìə̀ rɨtu nyaʼa nɔʼ ɨmbə̀ʼ ɨghəm nɨ chəi ɨvɨ nyaʼa saŋ ni mbɨ wò ɨmbì mbɨ ə̀fàʼì,
58007024	àyɨə məd ə yim e ə̀fàʼì wə̀d mbàn Ŋwìə̀ koŋ, ɨmbə̀ʼ ɨghəm nɨ məd ziə ə bə̀ ten i koŋ.
58007025	Əne məd ə berɨ ɨka ənɨ mɨ̀nyùmə̀ jìm nɨ chɨ bə̂d mbe nɨ che ənjìm məd tindɨ ɨban ə Ŋwiə̀ rəŋgəʼ, ɨmbə̀ʼ ɨghəm nɨ məd wɨ i ɨkǎ koŋ ɨmbə̀ʼ kɔŋgɨ ə Ŋwiə̀ ɨgwɨ mɨ̀mə̌d.
58007026	Ɨkwɨ ətu ɨgwɨ ə bə̂d mbàn Ŋwìə̀ wɔ̂ fə kàŋ kùʼ ɨ na. Məd ə zeŋ. Chəi ɨgu ənû ɨgwɨ məd. Chəi ɨbə ɨgwɨ məd. Chəi məd əbɔʼ bə̂d mbe nɨə ghɨ̀ ɨnû rɨbɔ̀ŋ. Mbɨ nyaʼa fə bə̀ nɔ̀ əməd ɨkaŋ.
58007027	Chəi wɨ̀ berɨ əton, ɨghabɨ ɨtu cherə ɨgwɨ ə bə̂d mbàn Ŋwìə̀, nɨ naʼ ɨghɨ ə̀fà ɨni jìm, rɨtu ɨgwɨ mbi ɨnû rɨbɔ̀ŋ, beenɨ mbɨ bə̂d cherə. Wɨ̀ nyaʼa fə ghɨ̀ əne fən ɨghəm mɔʼ. Əne yɨ ənɨ wɨ̀ nyaʼa naʼ i ɨnyod ənɨ əghɨ ə̀fà.
58007028	Tɨkə rɨ Mose nyaʼa chwi ni mbɨ chɔʼ bə̂d nɨ tɨ̀ mbɨ nyaʼa gù ənû ənɨ ɨtu ɨgwɨ ə bə̂d mbàn Ŋwìə̀, àyɨə ɨŋgam we nɨ Ŋwìə̀ nyaʼa kaʼa kàn, nɨ nyaʼa sɨ beenɨ rənjìm tɨkə te, nyaʼa chɔʼ Wan nɨ Ŋwìə̀ fə ghɨ wɨ̀ zeŋ màànɨ̀ koŋ.
58008001	Ənû ə kyeŋ nɨ yeʼ ɨŋga ənû zɔ̂ yɨ ni, tɨ̀ berɨ ətu ɨgwɨ ə bə̂d mbàn Ŋwìə̀ nɨ yeʼ ɨghabɨ wɔ̂ nɨ tɨ̀ gha ɨmbə̀ʼ əməd. Ɨ wɨ ɨkaŋ əbà əbɔ ə jɨg ətən ɨfɔ̀n ə Ŋwiə̀ Ə̀chè-ɨsɨg.
58008002	Ɨ wɨə fàʼ ɨŋga Əsɨ nɨ Zeŋɨ Màànɨ̀ nɨ yeʼ ɨŋwenɨ rəsìʼ we nɨ Ə̀nùŋɨ̀sɨg ziə korɨ, nɨ kaʼi bə̂d mɨ̀sɔŋɨchù korɨ.
58008003	Ɨ mbɨə chɔʼ ətu ɨgwɨ ə bə̂d mbàn Ŋwìə̀ jìm ni mbɨ naʼ ɨchəmnɨ bə̀ nàʼ ɨghɨ ə̀fà əmbɨ ə Ŋwiə̀. Əne zɨə kuʼ ni wə̀d mbàn wɔ̂ bə berɨ əghɨ nɨ nàʼ.
58008004	À kɨ nɨ məd ə kəʼ ɨgwɨ ə si, njɨ ka məd yɨ i wə̀d mbàn Ŋwìə̀, ɨmbə̀ʼ ɨghəm nɨ bə̂d mbàn Ŋwìə̀ mbɨ əŋgu nɨə nàʼ ɨchəmnɨ ɨchî nɨ tɨkə rɨ Mose chwiə.
58008005	Ɨnû mbe nɨ mɨ̀mə̌d ə ghɨ̀ ɨŋga əsɨ ɨwumnɨ yɨ əmɨgɨ bə̀ fɔrɨ əzîŋɨ tɨ ənɨ mbe nɨ yeʼ ɨkaŋ. Ənɨ Mose nyaʼa kəb kod ɨŋwenɨ we, Ŋwìə̀ nyaʼa patɨ əməd ni, “Zə ni à tekɨ ɨghɨjìm ɨchî nɨ mə̀ nyaʼa chwi ɨ ne ɨkaŋ ɨwum.”
58008006	Àyɨə tɨ̀nîn ə̀fàʼì ze nɨ Ŋwìə̀ naʼ əmbɨ Yeso ə chè əzɨ mɨ̀mə̌d, àmei ɨchî nɨ fɨso fe nɨ məd yeʼe mbɨ fɨwən bə chè fɨso ə nun, ɨmbə̀ʼ ɨghəm nɨ fɨso fe ə berɨ ɨnû nɨ bɔŋ chè mbe nɨ yeʼ ɨŋga fɨso ənun.
58008007	À kɨ nɨ chəi ənû ə mɔʼɔ ə nyaʼa bə ɨŋga fɨso rɨtu fe, njɨ chəi əton ənɨ fɨso fe nɨ beenɨ.
58008008	Àyɨə Ŋwìə̀ nyaʼa zə ɨbə əkaʼ mbi bə̂d, əne wɨ̀ nyaʼa ghà ni, “Ə̀nùŋɨ̀sɨg ə ghà ni, ɨni bɨrɨ yeʼe, nɨ mə bɨrɨ san fɨso fi mbɨ mɨ̀Izre fɔrɨ mbɨ mɨ̀Judà.
58008009	Ka fɨso fɔ̂ yɨ i ɨghabɨ fe nɨ mə nyaʼa san mbɨ mɨ̀mbǎʼ mɨ̀mə̌d rəŋwe əni ze nɨ mə nyaʼa nɨŋ mɨ̀mə̌d ənɨ mɨ əbɔ, chɨ̀ rɨ ə Ijìp. Chəi mbɨ nyaʼə wɨrɨə nùŋ fɨso fe nɨ mə nyaʼa sanɨ mbɨ mɨ̀mə̌d, əne chəi mə̀ nyaʼa wɨrɨ zɨ̀ ətu ənɨ ɨnû mbe nɨ mbɨ nyaʼə ghɨ̀ə̀.
58008010	Ə̀nùŋɨ̀sɨg ə ghà ni, fɨso fe nɨ mə̀ bɨrɨ san mbɨ mɨ̀Izre yɨ ni: ənɨ ɨni mbe fə che i, mə bɨrɨ zɨ tum rɨkə ɨŋga ɨtu mɨ̀mə̌d, bə̀ ŋwàʼnɨ̀ ɨŋga fîŋ tɨ mɨ̀mə̌d. Mə bɨrɨ yeʼ Ŋwìə̀ mɨ̀mə̌d, mɨ̀mə̌d bə̀ yeʼ mbɨ bə̂d.
58008011	Chəi wə̀d nɨ bɨrɨ chwi ənû əmbɨ wi aŋgɔb, kɨ̀ bè ghà əmbɨ wi aŋgɔb ni, 'Kyerɨ Ə̀nùŋɨ̀sɨg,' ɨmbə̀ʼ ɨghəm nɨ mɨ̀mə̌d mɨjìm bɨrɨ kyerɨ əmɨ, kɔ rɨ ənɨ wɨ kwa wò pè ənɨ wɨ kyeŋ.
58008012	Mə bɨrɨ waʼ ɨnû rɨbɔ̀ŋ mɨ̀mə̌d. Chəi mə bɨrɨ wɨrɨ kɔndɨ tɨ̀gurɨ-ɨnû mɨ̀mə̌d.”
58008013	Ɨchî nɨ wɨ̀ nyaʼə ghà ɨmbə̀ʼ fɨso fi ə chwiə ni nyùmə̀ fɨso ənun fə chè i. Əghɨ ze nɨə sɨə nùnə̀, nɨ nyùmə̀ məd fə che i, ə bɨrɨ zambɨ nim.
58009001	Fɨso rɨtu nyaʼa berɨ tɨkə nɨ nyaʼa chwi ɨchî nɨ mbɨə wumnɨ ə Ŋwiə̀. Fɨ nyaʼa bə̀ chwi əsɨ nɨ mbɨə wumnɨ əməd ɨgwɨ ə si.
58009002	Mbɨ nyaʼa kod ɨŋwenɨ sobrɨ ənɨ ə ngywɨ̌, əne ghɨ̀ ɨtu ɨbe. Ɨ mbɨə nyaʼə tɔŋ ətu ze nɨə nèŋ ɨsɨg ənɨ Əsɨ ə Zeŋɨ. Ɨ mbɨə nyaʼə nùŋ əghɨ ze nɨ mbɨə te ənam ɨgun bə̀ nùŋ ə tebrə̀ fɔrɨ ŋgə̀ŋ ze nɨ mbɨ nuŋ əmbɨ ə Ŋwiə̀ ɨŋga ətu ze.
58009003	Ɨ mbɨə nyaʼə tɔŋ ətu ə nəb ze rɨŋga ənɨ Əsɨ nɨ Zeŋɨ Màànɨ̀.
58009004	Ɨkwi ɨjə̀ŋ ə̀fààrɨ̀ nɨ mbɨ nyaʼə tɔn ə ɨneŋ ɨgun wɨə nyaʼa ɨŋga ətu ə nəb ze. Mbɨ nyaʼa tekɨ ɨkwi ɨjə̀ŋ we ənɨ gôl. Tɨkub ə fɨso nɨ mbɨ nyaʼa zɔʼ ɨba jìm ənɨ ə gôl zɨə nyaʼa bə ɨŋga ətu ə nəb ze. Fɨkyiŋ nɨ mbɨ nyaʼa tekɨ ənɨ ə gôl zɨ ə manà ɨŋga mbɨ mbàŋ Eròn nɨ nyaʼə chə̀ʼə̀ fə nyaʼa bə ɨŋga ətu ə nəb ze. Ɨbapɨ əti mbe ɨbe nɨ mbɨ nyaʼa ŋwaʼnɨ rɨkə ɨgun mbɨə nyaʼa bə ɨŋga ətu ə nəb ze.
58009005	Mɨ̀cherùb nɨ nyaʼə chwiə ni Ŋwìə̀ wɨ əsɨ ze mbɨə nyaʼa ɨgun əkubrɨ ə tɨkub ə fɨso ze. Ɨ mbɨə nyaʼə tɔŋ əsɨ ze nɨ tɨkub ə fɨso ze ə nyaʼa əŋgu ni à yɨ əsɨ nɨ Ŋwìə̀ ə waʼ ɨnû rɨbɔ̀ŋ bə̂d. Ka tɨ̀ bɨrɨ ghà a ɨmbə̀ʼ ɨnû mbɔ̂ jìm tɨ̀nîn ɨzweŋɨ zweŋɨ.
58009006	Ənɨ mbɨ fə tekɨ ɨghɨjìm ɨchî wɔ̂, bə̂d mbàn Ŋwìə̀ mbɨə nyaʼə wò nyɨ ɨŋga ətu ə nəb ze nɨə nèŋ ɨsɨg ɨghəm jìm ɨmbə̀ʼ fàʼ mbə ɨ̀fàʼì.
58009007	Àmei ətu ɨgwɨ ə bə̂d mbàn Ŋwìə̀ ə nyɨ ɨŋga ətu ə nəb ze rɨŋga. Ɨ wɨə ghɨ̀ əne àmei ɨghəm mɔʼ ɨŋga əghəm əwu. Wɨ̀ mɨ kəb nyɨ, wɨ̀ bɨrɨ nɨŋ ənəm nɨ wɨ̀ bɨrɨ chəmnɨ ɨmbə̀ʼ e ətu fɔrɨ ɨmbə̀ʼ ɨnû rɨbɔ̀ŋ mbe nɨ bə̂d ə ghɨ̀ə̀ nɨ chəi mbɨ kyerɨ.
58009008	Ɨchî nɨ zɨə yeʼ ɨchî wɔ̂, Əzwî ə Zeŋɨ ə zɨə chwiə ni chəi mbɨ kɨrɨ fiʼ ɨnə̂njɨ̀ nɨ wo ɨŋga Əsɨ nɨ Zeŋɨ Màànɨ̀ nɨ ətu ə nəb ze nɨə nèŋ ɨsɨg ə kɨrɨ əŋgu.
58009009	Əzɔ̂ yɨ ənweenɨ nɨə chwi ɨnû ɨmbə̀ʼ nyùmə̀ wɔ̂. Əne yɨ ni chəi ɨchəmnɨ mbɨ ɨghɨ ə̀fà mbe tɨ̀ mbɨ zeŋnɨ fîŋ wə̀d we nɨə wumnɨ ə Ŋwìə̀.
58009010	Ɨghɨ mbɔ̂ ə berɨ ɨnû nɨ ghɨ àmei mbɨ ɨghɨjɨg, mbɨ mɨnoʼ fɔrɨ mbɨ tɨkwɨrɨ ɨnə̂njɨ̀ nɨ bə̂d ə zeŋnɨ ɨnyod. Tɔ̂ yɨ rɨkə te nɨə ghɨ̀ ni bə̂d zeŋ rɨ əsaŋ. Tɨ bɨrɨ yeʼ əŋgu pè ənɨ Ŋwìə̀ kwepɨ ɨghɨjìm.
58009011	Kristo nyaʼa yeʼe ɨghabɨ ətu ɨgwɨ ə bə̂d mbàn Ŋwìə̀ ənɨ ɨghɨ chɔ̀m mbe nɨ fə sɨ əgha. Ɨŋwenɨ we nɨ məd ə fàʼ ɨŋga ə bɔ̀ŋ màànɨ̀. À yɨə bə̀ ɨŋwenɨ nɨ chè mɨŋwenɨ jìm. Kaʼi bə̂d nyaʼa kod ɨŋwenɨ we, əne yɨ ni, ka ɨŋwenɨ we yɨ i əba rɨ ənɨ ɨsɨg wɔ̂.
58009012	Ənɨ Kristo nyaʼa nyɨ ɨŋga Əsɨ ze nɨ Zeŋɨ Màànɨ̀ fən ɨghəm mɔʼ, chəi wɨ̀ nyaʼa nɨŋ ənəm ə gywɨ mbɨ ənəm ə bɔn mbɨ̀rɨkun ɨmbə̀ʼ naʼ ənɨ ɨghɨ ə̀fà. Wɨ̀ nyaʼa nɨŋ yeʼ e ənəm choʼ ɨtu ə bə̂d əŋgu koŋ.
58009013	À mɨ yeʼ nɨ mbɨ sab ənəm ə gywɨ mbɨ ənəm ə mbɨ̀rɨkun bə̀ fùʼ əburɨ tɨ ənɨ ə wan rɨkun ɨgun ə bə̂d mbe nɨ chəi mbɨ zeŋɨ, əne əze ə ghɨ̀ ni ɨnyod mɨ̀mə̌d zeŋ,
58009014	njɨ ənəm ə Kristo ə bɨrɨ zeŋnɨ əwa chè. Əzwî ze nɨ ten i koŋ ə nyaʼa ghɨ̀ ni Kristo naʼ i ɨnyod əmbɨ ə Ŋwiə̀ ənɨ əghɨ ə̀fà nɨ chəi ənɔʼɔ ɨmbə̀ʼ zeŋnɨ ta fîŋ tɨ ənɨ ɨnû rɨbɔ̀ŋ mbe nɨə ghɨ̀ ni bə̂d kwɨ. Əne yɨ ɨmbə̀ʼ tɨ̀ faʼ əmbɨ ə Ŋwìə̀ we nɨ yeʼ ɨkǎ.
58009015	Məd wɨ ɨŋga mɨgharə̀ Ŋwìə̀ mbɨ ə bə̂d ənɨ fɨso fi fe nɨ mbɨ sanɨ, ɨmbə̀ʼ bə̂d mbe nɨ Ŋwìə̀ nyaʼa tɔŋ ənɨ mbi jɨg ɨghɨ mbe nɨ wɨ̀ nyaʼa kaʼ əmbɨ mɨ̀mə̌d koŋ. Kristo nyaʼa kwɨ ɨmbə̀ʼ choʼ ɨtu mɨ̀mə̌d tɨ ənɨ ɨnû rɨbɔ̀ŋ mbe nɨ mbɨ nyaʼə ghɨ̀ əton fɨso rɨtu.
58009016	Bɔŋ mbɨ sɨə ghɨ̀ ənû ze nɨ yeʼ ɨŋga ɨtə wə̀d, mbɨ berɨ be chwiə ni wə̀d we nɨ tə i fə kwɨ.
58009017	Ɨ mbɨə ghɨ̀ ənû ze nɨ yeʼ ɨŋga ɨtə wə̀d àmei ənɨ wə̀d we nɨ tə i fə kwɨ. Chəi mbɨə ghɨ̀ ənû ze nɨ yeʼ ɨŋga ɨtə wə̀d ənɨ rəŋgàŋ kɨrɨ i ɨkǎ.
58009018	À yɨ əton nɨ chəi ənɨ tɨ̀ mbɨ nyaʼa ghɨ̀ ni fɨso rɨtu fe təm nɨ chəi ənəm.
58009019	Ənɨ Mose nyaʼa fə ghà rɨkə rɨjìm əmbɨ ə bə̂d mbe mɨjìm, wɨ̀ nyaʼa nɨŋ ɨnaŋ bə̀ nɨŋ ndàb nɨə bàŋə̀ buù nɨ mbɨ nyaʼa tekɨ ənɨ nyôŋ rɨ njɨ̀g. Wɨ̀ nyaʼa nɨŋ əne chùb ɨŋga ənəm ə bɔn mbɨ̀rɨkun mbɨ əzɨ ə gywɨ nɨ mbɨ fɔtɨ tɔpɨ ɨŋga mɨnib, əne ŋwììrɨ̀ ɨgun ə̀ŋwàʼnɨ̀ ze nɨ rɨkə yeʼ ɨŋga bə̀ ŋwììrɨ̀ ɨgun ə bə̂d mbe mɨjìm.
58009020	Ɨ wɨə nyaʼə ŋwììrɨ̀ə̀ ghàə̀ ni, “Əzɔ̂ yɨ ənəm nɨ chwi ni Ŋwìə̀ fə san fɨso mbɨ nən.”
58009021	À yɨ əndəŋ əndəŋ ni wɨ̀ nyaʼa bə̀ ŋwììrɨ̀ ənəm ze ɨgun ɨŋwenɨ we bə̀ ŋwììrɨ̀ ɨgun ɨghɨjìm mbe nɨ mbɨ nyaʼə wumnɨ ə Ŋwiə̀ əŋgu.
58009022	À yɨ rəsìʼ ni ə zɨ ɨŋga rɨkə ni à bùʼ àmei rɨpiî ənəm ə zeŋnɨ ɨghɨjìm. Ənəm ə mɨ ton chəmbɨ i, chəi mbɨ bɨrɨ waʼ ɨnû rɨbɔ̀ŋ bə̂d.
58009023	Zɨə nyaʼa kùʼ ni mbɨ zeŋnɨ ɨmɨgɨ rɨ ənɨ ɨghɨ mbe nɨ yeʼ ɨkaŋ ənɨ ɨghɨ ə̀fà mbɔ̂, àyɨə ɨghɨ mbe nɨ yeʼ ɨkaŋ mbɨə kə̀b yeʼ ɨghɨ ə̀fà mbe nɨ bɔŋ chè mbɔ̂.
58009024	Chəi Kristo nyaʼa nyɨ ɨŋga əsɨ ɨwumnɨ ze nɨ mbɨ tekɨ ənɨ ɨbɔ, nɨ yeʼ əmɨgɨ ənɨ əzɨ rəsìʼ. Wɨ̀ nyaʼa nyɨ ɨkaŋ, ɨmbə̀ʼ chub ɨfě Ŋwiə̀ ɨmbə̀ʼ əwa.
58009025	Chəi wɨ̀ nyaʼa naʼ i ɨnyod ənɨ əghɨ ə̀fà ɨghəm nɔnɔʼ, ɨchî nɨ ətu ɨgwɨ ə bə̂d mbàn Ŋwìə̀ ə nyɨ ɨŋga Əsɨ nɨ Zeŋɨ Màànɨ̀ ɨghəm ɨwu jìm mbɨ ənəm nɨ kaʼi əzɨ əməd.
58009026	À kɨ nɨ wɨ̀ nyaʼa ghɨ̀ əne, njɨ wɨ̀ nyaʼa berɨ zə ŋgəʼ ɨghəm nɔnɔʼ tɨ ənɨ Ŋwìə̀ nyaʼa tekɨ ɨsɨg. Àyɨə ɨchî nɨ zɨə yeʼ əne, wɨ̀ nyaʼa fə jwɨ̀ fən ɨghəm mɔʼ ənɨ ɨsɨg ə sɨə wo nwìə̀, ɨmbə̀ʼ waʼ ɨnû rɨbɔ̀ŋ ɨchî nɨ wɨ̀ nyaʼa naʼ i ɨnyod ənɨ əghɨ ə̀fà.
58009027	Ɨchî nɨ Ŋwìə̀ nyaʼa fə nuŋ ni wə̀d ə berɨ kwɨ ɨghəm we mɔʼ, à sɨ əwu rənjìm wɨ̀ saʼ əməd,
58009028	yɨə bə̀ ɨchî nɨ wɨ̀ nyaʼa naʼ ə Kristo ənɨ əghɨ ə̀fà fən ɨghəm we mɔʼ, ɨmbə̀ʼ wɨ̀ beʼ ɨnû rɨbɔ̀ŋ bə̂d mɨ̀nɔnɔʼ. Ka wɨ̀ bɨrɨ yeʼe ənɨ ɨghəm nɨ pe ɨbe ɨ ghɨ ni Ŋwìə̀ waʼ ɨnû rɨbɔ̀ŋ bə̂d. Wɨ̀ bɨrɨ yeʼe ɨmbə̀ʼ chɨ bə̂d rəŋgəʼ, əne yɨ mbe nɨə wòm əməd ənɨ tə fîŋ rɨ̀jìm.
58010001	Tɨkə rɨ Mose yɨ əzîŋɨ rɨ ənɨ ɨghɨ chɔ̀m mbe nɨ bɨrɨ yeʼe. Ka rɨkə te yɨ i ɨghɨ chɔ̀m mbe. Ka tɨ bɨrɨ nɔ ghɨ i ni bə̂d mbe nɨ tindɨ ɨban ə Ŋwiə̀ bɔŋ màànɨ̀ àmei ɨmbə̀ʼ ɨchî nɨ mbɨə nàʼ tɨkwɨrɨ ɨghɨ ə̀fà ə mɔʼ ɨgwɨ əghəm əwu.
58010002	À mɨ kə̀ʼ yeʼ ni ɨghɨ ə̀fà mbe tɨ̀ mbɨ zeŋnɨ ɨnû rɨbɔ̀ŋ, njɨ chəi mbɨ kɨrɨ saŋ ənû nɨ naʼ ɨghɨ ə̀fà ə? À mɨ yeʼ nɨ mbɨ nyaʼa fə zeŋnɨ bə̂d mbe nɨə wumnɨ ə Ŋwiə̀ fən ɨghəm mɔʼ, njɨ chəi fîŋ tɨə wɨrɨə saʼə mɨ̀mə̌d ɨmbə̀ʼ ɨnû rɨbɔ̀ŋ.
58010003	Àyɨə ɨnû nɨ faarɨ ɨghɨ mbe ə ghɨ̀ ni bə̂d kɔndɨ mbə ɨnû rɨbɔ̀ŋ ɨghəm ɨwu jìm,
58010004	ɨmbə̀ʼ ɨghəm nɨ ka ənəm ə mbɨ̀rɨkun mbɨ ənəm ə gywɨ ə ze tɨ̀ zɨə nimnɨ ɨnû rɨbɔ̀ŋ.
58010005	À yɨ əton nɨ ənɨ Yeso nyaʼa wo yeʼe ɨŋga ɨsɨg, wɨ̀ nyaʼa ghà ni, “Chəi à kəb ɨghɨ ə̀fà mbɨ ɨghɨ mbe nɨ mbɨə chəmnɨ əwe əŋgu. À fə tekɨ yeʼ nyamnyod nàʼ ɨ num.
58010006	Chəi à ghaʼ ɨghɨ ə̀fà mbe nɨ mbɨə tɔ̀n ɨ ne. Chəi à bə̀ ghaʼ ɨchəmnɨ we nɨ mbɨə nàʼ ɨmbə̀ʼ ɨnû rɨbɔ̀ŋ.
58010007	Əne mə nyaʼa ghà ni, 'Ŋwìə̀ zə, mə fə yeʼe ɨmbə̀ʼ ghɨ ənû ze nɨ à kə̀bɨ,' àmei ɨchî nɨ mbɨ ŋwàʼnɨ̀ ɨmbə̀ʼ əmɨ ɨŋga ə̀ŋwàʼnɨ̀ rɨkə.”
58010008	Wɨ̀ nyaʼa bè ghà ni, “Chəi à kəbɨ kɨ̀ ghaʼ ɨghɨ ə̀fà mbɨ ɨchəmnɨ mbɨ ɨghɨ ə̀fà tɔnɨ fɔrɨ ɨchəmnɨ ɨmbə̀ʼ ɨnû rɨbɔ̀ŋ.” (Bə̂d mbɨə nyaʼə nàʼ ɨghɨ mbɔ̂ ɨchî nɨ zɨə yeʼ ɨŋga rɨkə rɨ Mose).
58010009	Wɨ̀ nyaʼa bə̀ yì ghà ni, “Zə, mə fə yeʼe ɨmbə̀ʼ ghɨ ənû ze nɨ à kəbɨ.” Əne Ŋwìə̀ fə nimnɨ fɨso rɨtu ɨmbə̀ʼ nuŋ fe nɨ beenɨ.
58010010	Ɨchî nɨ Yeso Kristo nyaʼa ghɨ ənû ze nɨ Ŋwìə̀ nyaʼa kə̀bɨ, Ŋwìə̀ fə che ənjìm məd zeŋnɨ əwa tɨ ənɨ mba ɨnû rɨbɔ̀ŋ. Kristo nyaʼa ghɨ̀ əne ɨchî nɨ wɨ̀ nyaʼa naʼ i ɨnyod ənɨ əghɨ ə̀fà fən ɨghəm mɔʼ.
58010011	Wə̀d mbàn jìm wɨə təmə fàʼ mbi ɨ̀fàʼì ɨni jìm. Ɨ wɨə nàʼ ɨkwɨ ə̀fà mɔʼ ɨghəm nɔnɔʼ, nɨ chəi əghɨ ə̀fà ze bɨrɨ nɔ nimnɨ ɨnû rɨbɔ̀ŋ.
58010012	Àyɨə ənɨ Kristo nyaʼa naʼ əghɨ ə̀fà fən ɨghəm mɔʼ ɨmbə̀ʼ nimnɨ ɨnû rɨbɔ̀ŋ, wɨ̀ nyaʼa chub əbà əbɔ ə jɨg ə Ŋwiə̀.
58010013	Wɨ̀ bɨrɨ chub əŋgu wòm nyùmə̀ we nɨ Ŋwìə̀ bɨrɨ ghɨ bə̂d pə̀n məd ənɨ ətən nɨ wɨ̀ bɨrɨ teerɨ mbi ɨwu ɨgun.
58010014	Ənjìm əghɨ ə̀fà ə mɔʼ, wɨ̀ fə zeŋnɨ bə̂d Ŋwiə̀, mbɨ bɔ̀ŋ màànɨ̀ koŋ.
58010015	Əzwî ə Zeŋɨ yɨə bə̀ ə zərɨmbin ɨ na ənɨ ɨnû mbe nɨ wɨ̀ nyaʼa ghǎ. Əzwî ze ə nyaʼa bè ghà ni,
58010016	“Ə̀nùŋɨ̀sɨg ə ghà ni, fɔ̂ yɨ fɨso fe nɨ mə bɨrɨ san mbɨ mɨ̀mə̌d ənɨ ɨni mbe fə che: Mə bɨrɨ zɨ tum rɨkə ɨŋga fîŋ tɨ mɨ̀mə̌d, bə̀ ŋwàʼnɨ̀ tɨkə te ɨŋga ɨtu mɨ̀mə̌d.”
58010017	Wɨ̀ bə̀ yì ghà ni, “Chəi mə bɨrɨ wɨrɨ kɔndɨ ɨnû rɨbɔ̀ŋ mbɨ tɨ̀gurɨ-ɨnû mɨ̀mə̌d.”
58010018	Əne chəi əton nɨ wɨrɨ naʼ ɨghɨ ə̀fà ɨmbə̀ʼ ɨnû rɨbɔ̀ŋ ənɨ mbɨ fə waʼ ɨnû rɨbɔ̀ŋ.
58010019	Mbɨ bɔŋgɔb, tɨ̀ kyerɨ ni tɨ̀ bɨrɨ nyɨ ɨŋga Əsɨ nɨ Zeŋɨ Màànɨ̀ ənjìm ənəm ə Yeso.
58010020	Wɨ̀ nyaʼa chè ənjìm ə ngywɨ̌ ze nɨ mbɨ nyaʼa tam fiʼ ɨnə̂njɨ̀ fi ɨ na ni tɨ̀ che əŋgu jɨg ɨ̀tènɨ̀. Wɨ̀ nyaʼa ghɨ̀ əne ɨchî nɨ wɨ̀ nyaʼa kwɨ ɨmbə̀ʼ əwa.
58010021	Tɨ̀ berɨ ədabɨ ə wə̀d mbàn nɨə nəŋgɨ ə nəb Ŋwìə̀.
58010022	Əne tɨ̀ tindɨ ɨban ə Ŋwiə̀ mbɨ ə fîŋ jìm bə̀ nùŋ ta rɨkɔndɨ jìm àmei ɨgwɨ məd. Tɨ̀ ghɨ̀ əne mbɨ ə fîŋ nɨ mbɨ fə zeŋnɨ tɨ ənɨ rɨkɔndɨ rɨbɔ̀ŋ. Tɨ̀ bə̀ ghɨ̀ əne ənɨ ə nyamnyod nɨ mbɨ so ənɨ mɨnib nɨ zeŋɨ.
58010023	Tɨ̀ jeŋgɨ yim ɨnû mbe nɨ tɨ̀ benɨ bə̀ nùŋ ɨkɔndɨ wòm, ɨmbə̀ʼ ɨghəm nɨ Ŋwìə̀ bɨrɨ ghɨ ɨnû mbe nɨ wɨ̀ kaʼi.
58010024	Tɨ̀ kɔndɨ ɨchî nɨ timbɨ əwa mbǎ mbǎ, ɨmbə̀ʼ tɨ̀ ghaʼ a ɨnyod bə̀ sɨə ghɨ̀ ɨnû chɔ̀m.
58010025	Tɨ rɨ̀ waʼ a ənû nɨ kɨə fetɨə, ɨchî nɨ bə̂d mɔʼɔ ə ghɨ̀ə̀, àyɨə tɨ̀ timbɨ a ɨnyod mbǎ mbǎ. Mbə jeŋgɨ ghɨ̀ əne ɨchî nɨ mbə̀ zə ni əni ze nɨ Ə̀nùŋɨ̀sɨg bɨrɨ wɨrɨ yeʼe fə tiinɨ.
58010026	Tɨ̀ mɨ kyerɨ ɨnû rɨbɔ̀ŋ wɨrɨ ghɨ̀, ənɨ mbɨ fə ghɨ tɨ̀ kyerɨ rəsìʼ, njɨ tɨ̀ kyerɨ ni chəi əghɨ ə̀fà ə mɔʼɔ nɨ wɨrɨ bùʼ nɨ tɨ̀ zɨə ghɨ̀ Ŋwiə̀ waʼ ɨnû rɨbɔ̀ŋ.
58010027	Ənû nɨ sɨ bùʼ yɨ ni tɨ̀ chubɨ mbɨ ɨbɔɔ wòm əni ze nɨ Ŋwìə̀ bɨrɨ saʼ ɨsɨg. Tɨ̀ bə̀ bɔ ɨwid ka ka we nɨ bɨrɨ nimnɨ bə̂d pə̀n Ŋwiə̀.
58010028	Chəi mbɨ nyaʼə diirɨ ə wə̀d mɔʼɔ we nɨ chəi wɨ̀ nyaʼə nùŋə̀ rɨkə rɨ Mose. Mbɨ nyaʼa zwiirɨ əməd ənɨ mbɨ nyaʼa zu ɨŋgam rɨ əmbɨ mɨ̀zərɨmbin mɨbe kɨ̀ rɨ əmbɨ mɨ̀zərɨmbin mɨtad.
58010029	Zɨə nɨə yeʼ əne, njɨ mbə kɔn əzən ni à kɨ ɨkwɨ ɨchə nɨ kaanɨ rɨ ye nɨ tɨ̀ mbɨ nàʼ əmbɨ ə wə̀d we nɨ təənɨ Wan Ŋwìə̀, tìbrɨ̀ ənəm ze nɨ mbɨ nyaʼa nɨŋ san fɨso fe nɨ nyaʼa zeŋnɨ əməd, bə̀ zɔ̀m Əzwî ə Ŋwiə̀ ze nɨə ghɨ̀ ɨ̀chɔ̀m ənɨ ə na ə?
58010030	Tɨ̀ kyerɨ məd we nɨ nyaʼa gha ni, “À yɨə mɔ̌ ə wìə̀ pə̀n. Mə bɨrɨ wì.” Wɨ̀ nyaʼa bə̀ yì ghà ni, “Ə̀nùŋɨ̀sɨg bɨrɨ saʼ mbi bə̂d.”
58010031	Ənû nɨ wə̀d jìm berɨ nɨ bɔ yɨ nɨ feŋ ɨŋga tɨkyerɨ-ɨbɔ Ŋwìə̀ we nɨ yeʼ ɨkǎ.
58010032	Mbə̀ kɔndɨ ɨni mbe nɨ nyaʼa fə che i. Mbə̀ kɔndɨ ɨchî nɨ ənɨ mbə̀ nyaʼa zə ɨzeŋɨ zeŋɨ Ŋwiə̀, mbə mbɨə nyaʼə kàŋə̀ zəə ŋgəʼ àyɨə mbə nyaʼa nyìʼ kwàʼ ɨchî chɔ̀m.
58010033	À nyaʼa ənɨ mɨ̀nyùmə̀ mɔʼɔ, ɨ mbɨə nyaʼə zɔ̀m əwən bə̀ chə əwən əkaʼ bə̂d. Ənɨ mɨ̀nyùmə̀ cherə, mbə mbɨə nyaʼə wèèrɨ̀ə̀ bə̂d cherə mbe nɨ mbɨ nyaʼə zɔ̀mə̀ mɨ̀mə̌d bə̀ chəə mɨ̀mə̌d.
58010034	Mbə mbɨə nyaʼə dììrɨ̀ə̀ bə̂d mbe nɨ nyaʼa ə nəb ndəŋ. Ənɨ mbɨ nyaʼa fe mbə ɨghɨ, mbə̀ nyaʼa ben ənɨ ɨghaʼi. Mbə mbɨə nyaʼa ghɨ̀ əne ɨmbə̀ʼ ɨghəm nɨ mbə̀ nyaʼa kyerɨ ni mbə berɨ ɨghɨ nɨ bɔŋ chè mbe, nɨ yeʼ ɨghɨ nɨ bɨrɨ ten i koŋ.
58010035	Əne tɨ mbə̀ waʼ əwən ənû nɨ nuŋ fîŋ ɨgun Ə̀nùŋɨ̀sɨg, ɨmbə̀ʼ ɨghəm nɨ əze ə bɨrɨ yeʼe mbɨ ɨchɔʼ ə̀fàʼì kyeŋ.
58010036	Mbə berɨ nyiʼ, ɨmbə̀ʼ mbə ghɨ ənû ze nɨ Ŋwìə̀ kə̀bɨ. Mbə mɨ ghɨ̀ əne, mbə bɨrɨ berɨ əghɨ ze nɨ Ŋwìə̀ kaʼ ɨ nən.
58010037	Ə zɨ ɨŋga Ə̀ŋwàʼnɨ̀ ə Ŋwiə̀ ni, “À buʼ àmei ɨkə nyùmə̀, we nɨə yeʼe bɨrɨ yeʼe. Ka wɨ̀ bɨrɨ wɨrɨ tandɨ i.
58010038	Wə̀d we nɨə ghɨ̀ ɨnû nɨ kuʼnɨ bɨrɨ chubɨ ɨkǎ ənjìm ɨbenɨ. Wɨ̀ mɨ bèŋ rəbɔʼɔ, ka mɨ fîŋ bɨrɨ bɔŋ i mbɨ məd.”
58010039	Chəi əwa əbɔʼ bə̂d mbe nɨə bèŋ rəbɔʼɔ. Tɨ̀ mɨ bèŋ rəbɔʼɔ njɨ tɨ̀ bɨrɨ nim. Tɨ̀ yɨ əbɔʼ bə̂d mbe nɨ benɨ, əne tɨ̀ fə jwɨ̀ rəŋgəʼ.
58011001	Ɨbenɨ yɨ nɨ kyerɨ ni tɨ̀ bɨrɨ berɨ ɨghɨ mbe nɨ tɨə wòmə̀. À yɨ bə̀ nɨ kyerɨ ni tɨ̀ bɨrɨ berɨ ɨghɨ mbe nɨ chəi tɨə zəə.
58011002	À yɨ ənjìm ɨbenɨ bə̂d mbe rəŋwe nɨ Ŋwìə̀ nyaʼa chwi ni tə ghaʼ mɨ̀mə̌d.
58011003	À yɨ ənjìm ɨbenɨ nɨ tɨ̀ kyerɨ ni Ŋwìə̀ nyaʼa tekɨ ɨsɨg àmei ənɨ i ɨŋgam. Əne yɨ ni wɨ̀ nyaʼa tekɨ ɨghɨ mbe nɨ tɨə zəə tɨ ənɨ mbe nɨ chəi tɨə zəə.
58011004	À yɨ ɨbenɨ nyaʼa ghɨ ni Abèl nàʼ əghɨ ə̀fà əmbɨ ə Ŋwiə̀ nɨ nyaʼa bɔŋ chè əzɨ ə Kaìn. À yɨ ənjìm ɨbenɨ məd nɨ Ŋwìə̀ nyaʼa gha ni məd wɨə ghɨ̀ ɨnû nɨ kuʼnɨ. Ŋwìə̀ nyaʼa ghà əne ɨmbə̀ʼ ɨghəm nɨ wɨ̀ nyaʼa ben ɨghɨ mbe nɨ wɨ̀ nyaʼa naʼa. Abèl nyaʼa kwɨ, àyɨə ənjìm ɨbenɨ məd, ɨ wɨə kɨrɨ ghàmə̀.
58011005	À yɨ ɨbenɨ nyaʼa ghɨ ni Ŋwìə̀ nɨŋ ə Enɔ̀k ɨkaŋ nɨ chəi wɨ̀ nyaʼa kɨrɨ kwɨ. Chəi ənɨ tɨ̀ mbɨ nyaʼa wɨrɨ zə əməd, ɨmbə̀ʼ ɨghəm nɨ Ŋwìə̀ nyaʼa fə nɨŋ əməd. Bɔŋ Ŋwìə̀ nyaʼa sɨə nɨŋ əməd, bə̂d nyaʼa ben ni məd wɨə nyaʼə ghɨ̀ə̀ ni fîŋ Ŋwìə̀ bɔ̀ŋ ə.
58011006	Ɨbenɨ mɨ bù i, chəi ənɨ tɨ̀ bə̂d ghɨ̀ fîŋ Ŋwìə̀ bɔ̀ŋ, ɨmbə̀ʼ ɨghəm nɨ wə̀d we nɨə kəb tindɨ ɨban ə Ŋwiə̀ berɨ ben ni Ŋwìə̀ wɨ əŋgu bə̀ ben ni wɨ̀ bɨrɨ chɔʼ ə̀fàʼì bə̂d mbe nɨə kə̀b əməd ənɨ tə fîŋ rɨ̀jìm.
58011007	À yɨ ɨbenɨ nyaʼa ghɨ̌ ni Noà zuunɨ ə Ŋwiə̀, əne tekɨ əbaŋ ɨgyɨ̀ ze nɨ nyaʼa chɨ ɨnəbɨ məd rəŋgəʼ. Wɨ̀ nyaʼa ghɨ̀ əne ənɨ Ŋwìə̀ nyaʼa fə patɨ əməd dè ɨnû mbe nɨ chəi wɨ̀ nyaʼa kɨrɨ zə. À yɨ ɨbenɨ məd nyaʼa ghɨ ni Ŋwìə̀ zɨ ɨsaʼi ɨgwɨ ɨsɨg. Əne Ŋwìə̀ nyaʼa nɨŋ ni məd wɨə ghɨ̀ ɨnû nɨ kuʼnɨ ənjìm ɨbenɨ.
58011008	À yɨ ɨbenɨ nyaʼa ghɨ ni Abràham zuunɨ ə Ŋwiə̀ ənɨ wɨ̀ nyaʼa tɔŋ əməd ni wɨ̀ jwɨ ə wò əsɨ ze nɨ wɨ̀ nyaʼa wo naʼ ɨ bɔ. Wɨ̀ nyaʼa jwɨ̀ wò, ka à bè yeʼi ni chəi wɨ̀ nyaʼa kyerɨ əsɨ ze nɨ wɨ̀ nyaʼə wò əŋgu.
58011009	À yɨ ɨbenɨ nyaʼa ghɨ ni wɨ̀ wo chub ɨŋga əbeŋ ze nɨ Ŋwìə̀ nyaʼa kaʼ ni tə bɨrɨ naʼ ɨ bɔ. Wɨ̀ nyaʼa wò chub əŋgu ɨchî nɨ wə̀d rɨ̀sɔ̀ʼ ə chub ɨŋga əbeŋ ə cherə. Wɨ̀ nyaʼa chub ɨŋga mɨ̀ŋwènɨ̀ ɨchî nɨ Aizìk mbɨ Jekɔ̂b nyaʼa bə chubɨ. Mbɨ nyaʼa berɨ bɨ jɨg ɨghɨ mbe nɨ Ŋwìə̀ nyaʼa kaʼ əmbɨ Abràham.
58011010	Abràham nyaʼa ghɨ̀ əne ɨmbə̀ʼ ɨghəm nɨ ɨ wɨə nyaʼə nèŋ ɨmbì ɨmbə̀ʼ chub ɨŋga əsɨ nɨ əchɨ ə nəb ə nyaʼa sɨ əŋgu, nɨ wə̀d we nɨ nyaʼa ŋwaʼ əsɨ ze bə̀ bɔm yɨə Ŋwiə̀.
58011011	À yɨ ɨbenɨ nyaʼa ghɨ ni Abràham nɨ nyaʼa fə nun i, mbɨ Sèra nɨ nyaʼa kòm əyi, we tɨ̀ wɨ̀ nyaʼa berɨ wan, ɨmbə̀ʼ ɨghəm nɨ wɨ̀ nyaʼa ben ni wə̀d we nɨ kaʼ əməd bɨrɨ ghɨ ənû ze nɨ wɨ̀ kaʼi.
58011012	Əne tɨ ənɨ ə wə̀d wɔ̂ mɔʼ, nɨ nyaʼa fə sɨ i ɨghabɨ əvɨ ə wə̀d, mbɨ nyaʼa berɨ bɔn tɨ ənɨ əghaŋ əməd nɨ nyaʼa nɔʼ ɨghabɨ rɨtəmɨ te rɨ əton ɨkaŋ, bə̀ nɔʼ ɨghabɨ rɨsi ze nɨ yeʼ əŋgo rɨ̀bàà nɨ chəi ənɨ tɨ̀ wə̀d taŋ.
58011013	Mɨ̀mə̌d mbɔ̂ mɨjìm nyaʼa nùŋ ɨbenɨ ɨgun ə Ŋwiə̀ pè ənɨ mbɨ nyaʼa kwɨ. Mbɨ nyaʼa kwɨ nɨ chəi mbɨ nyaʼa kɨrɨ berɨ ɨghɨ mbe nɨ Ŋwìə̀ nyaʼa kaʼ əmbɨ mɨ̀mə̌d. Mbɨ nyaʼa zə ɨghɨ mbe rɨ əsa əgha, əne mbɨ nyaʼa ghaʼ kwàʼ rɨŋgəʼ. Mbɨ nyaʼa zə əne, kyerɨ ni mbə yɨə bə̂d rɨ̀sɔ̀ʼɔ̀ nɨə che ə che ɨŋga ɨsɨg wɔ̂.
58011014	Bə̂d mbe nɨə ghà tɨkwɨrɨ ɨnû tɔ̂ fə ghɨ̀ zɨə zeŋ ni ɨ mbɨə kə̀b əbeŋ ze nɨ yeʼ əzɨ mɨ̀mə̌d.
58011015	À kɨ nɨ mbɨ nyaʼə kɔndɨə yeʼ əbeŋ ze nɨ mbɨ nyaʼa jwɨ rəŋgu, njɨ mbɨ nyaʼa berɨ əpan nɨ wɨrɨ bə̀ndɨ̀ wò əŋgu.
58011016	Mbɨ nyaʼa kə̀b yeʼ əbeŋ ze nɨ bɔŋɨ chè əze, əne yɨ əbeŋ ze nɨ yeʼ ɨkaŋ. Chəi ətu ə nìd əmbɨ ə Ŋwiə̀ ənɨ mbɨ tɔŋ əməd ni wɨ̀ yɨə Ŋwìə̀ mɨ̀mə̌d. Chəi zɨə nìd ɨmbə̀ʼ ɨghəm nɨ wɨ̀ fə tekɨ əsɨ əmbɨ mɨ̀mə̌d.
58011017	À yɨ ɨbenɨ nyaʼa ghɨ̌ ni Abràham naʼ ə Aizìk ənɨ əghɨ ə̀fà ənɨ ə nyùmə̀ we nɨ Ŋwìə̀ nyaʼa kwaʼnɨ əməd. Məd we nɨ Ŋwìə̀ nyaʼa kaʼ ɨnû mbe ɨ bɔ nyaʼa fə tekɨ ɨnyod nɨ naʼ i wan we mɔʼ ənɨ əghɨ ə̀fà.
58011018	Ŋwìə̀ nyaʼa fə ghà ɨ bɔ ni, “À yɨ ənjìm ə Aizìk nɨ à bɨrɨ berɨ bɔn mbe nɨ mə̀ kaʼi.”
58011019	Abràham nyaʼa ben ni Ŋwìə̀ we tɨ̀ wɨ̀ zwemnɨ bə̂d, əne yɨ ɨnə̂njɨ̀ mɔʼɔ nɨ ghà ni wɨ̀ nyaʼa wɨrɨ nɨŋ ə Aizìk nɨ nyaʼa fə kwɨ.
58011020	À yɨ ɨbenɨ nyaʼa ghɨ ni Aizìk zɨ əbɔrəbɔd ɨgun ə Jekɔ̂b bə̀ zɨ̀ ɨgun ə Esaò ɨmbə̀ʼ ɨnû mbe nɨ nyaʼa wo ghɨ ənɨ mɨ̀mə̌d.
58011021	À yɨ ɨbenɨ nyaʼa ghɨ ni ənɨ Jekɔ̂b nyaʼə sɨə wo kwɨ, wɨ̀ nyaʼa zɨ əbɔrəbɔd ɨgun ə bɔn mbaŋə̀ Jòsêf ɨ mɔʼ mɔʼ. Wɨ̀ nyaʼa gundɨ zəʼrɨ ɨgun i mbàŋ, wumnɨ ə Ŋwiə̀.
58011022	À yɨ ɨbenɨ nyaʼa ghɨ ni ənɨ ə Jòsêf nyaʼə sɨə wò kwɨ, wɨ̀ ghà ɨmbə̀ʼ ɨchî nɨ mɨ̀Izre bɨrɨ jwɨ̀ rɨ ə Ijìp bə̀ ghà ɨmbə̀ʼ ɨchî nɨ mbɨ bɨrɨ tweŋ əməd.
58011023	À yɨ ɨbenɨ nyaʼa ghɨ ni, ənɨ mbɨ nyaʼa gywɨ ə Mose, mbǎʼ məd mbɨ ɨŋgɔb məd nyaʼa nə̀m əməd əmɨg ətad. Mbɨ nyaʼa ghɨ̀ əne ɨmbə̀ʼ ɨghəm nɨ mbɨ nyaʼa zə ni wan we nyaʼa təm. Chəi mbɨ nyaʼa bɔ ənû ze nɨ ɨfɔ̂n we rɨ ə Ijìp nyaʼa sobɨ.
58011024	À yɨ ɨbenɨ nyaʼa ghɨ ni ənɨ Mose nyaʼa fə kwi i, wɨ̀ nyaʼa ton ni tɨ mbɨ tɔŋ əwi ənɨ ə wan wan əyi Ferò.
58011025	Wɨ̀ nyaʼa də̀b yeʼ nɨ zə ŋgəʼ mbɨ ə bə̂d Ŋwiə̀, chè ɨchî nɨ nɨŋ ɨkə nyumə̀ ghɨ̀ ɨnû rɨbɔ̀ŋ mbe nɨ nyamnyod ə feenɨə.
58011026	Wɨ̀ nyaʼa zə ni ənû nɨ zə ŋgəʼ ɨmbə̀ʼ Wə̀d we nɨ Ŋwìə̀ zɔʼɔ ə bɔ̀ŋ chè mbɔ̂n ze rɨ ə Ijìp, ɨmbə̀ʼ ɨghəm nɨ ɨ wɨə nyaʼə nèŋ ɨmbì ɨmbə̀ʼ ɨchɔʼ ə̀fàʼì we nɨ wɨ̀ bɨrɨ berɨ.
58011027	À yɨ ɨbenɨ nyaʼa ghɨ ni wɨ̀ nɔʼ rɨ ə Ijìp, nɨ chəi wɨ̀ nyaʼa bɔ ni ɨfɔ̂n we rɨ ə Ijìp bɨrɨ sə ɨtəm. Wɨ̀ nyaʼa ton nɨ beŋ rəbɔʼɔ, ɨmbə̀ʼ ɨghəm nɨ wɨ̀ nyaʼa zə əməd we nɨ chəi bə̂d ə zəə.
58011028	À yɨ ɨbenɨ nyaʼa ghɨ ni wɨ̀ nuŋ ni mɨ̀Jû kɔ jɨg Əchwɨ̂ ə Che-ɨgun bə̀ ghɨ̀ ni mbɨ ŋwiirɨ ənəm ətu əkɔŋ, ɨmbə̀ʼ tɨ aŋgɨrə̀ we nɨə zwiirɨ ə bə̂d zwiirɨ i bɔn mbaŋə̀ fə̀d mɨ̀mə̌d.
58011029	À yɨ ɨbenɨ nyaʼa ghɨ ni mɨ̀Izre baanɨ ɨŋga Rɨ̀bàà Bàgɨ ɨghabɨ ni à yɨ ɨgun ə si zobɨ. Àyɨə ənɨ mɨ̀Ijìp nyaʼa nɨrə ghɨ̀ əne, mbɨ nyaʼa koŋ.
58011030	À yɨ ɨbenɨ nyaʼa ghɨ ni ɨ̀gùʼ ɨkam mbe rɨ ə Jerikò buʼ ə si ənɨ mɨ̀Izre nyaʼa nɨŋ ɨni sambe yènɨ̀ kad.
58011031	À yɨ ɨbenɨ nyaʼa ghɨ ni tɨ ə̀kùnɨ̀ ze nɨ mbɨ nyaʼə tɔŋ ənɨ ə Rahàb kwɨ i mbɨ ə bə̂d mbe nɨ nyaʼa ghɨ rɨ̀zuə̀. Chəi wɨ̀ nyaʼa kwɨ ɨmbə̀ʼ ɨghəm nɨ wɨ̀ nyaʼa nɨŋ mɨ̀ànàŋgɔŋ mbe nɨ nyaʼa yeʼe jɨrɨ neŋ ə Jerikò. Wɨ̀ nyaʼa nɨŋ mɨ̀mə̌d kwàʼ ənɨ əbɔrəbɔd.
58011032	Mə̀ gha wò pè ə yi? Chəi mə̀ berɨ nyùmə̀ nɨ ghà ɨmbə̀ʼ ə Gidiòn, ɨmbə̀ʼ ə Baràk, ɨmbə̀ʼ ə Samsɨ̀n, ɨmbə̀ʼ ə Jeftà, ɨmbə̀ʼ ə Dèvîd, ɨmbə̀ʼ ə Samwèl fɔrɨ ɨmbə̀ʼ bə̂d ɨ̀kə̀n Ŋwiə̀
58011033	mbe nɨ ɨbenɨ mɨ̀mə̌d nyaʼa ghɨ mbɨ mɔʼɔ màʼ bid mbɨ ɨbeŋ mɨfɔ̀n cherə chè, mbɨ mɔʼɔ saʼ bə̂d ɨchɨ nɨ kuʼnɨ, mbɨ mɔʼɔ berɨ ɨnû mbe nɨ Ŋwìə̀ nyaʼa kaʼ əmbɨ mɨ̀mə̌d, mbɨ mɔʼɔ kubrɨ mɨchû mɨ̀ŋgwàbaʼ,
58011034	mbɨ mɔʼɔ nimnɨ ɨwid ka ka, mbɨ mɔʼɔ nòd ɨvɨ rɨ ɨchû ɨbi, mbɨ mɔʼɔ nyaʼa bɔd àyɨə Ŋwìə̀ nyaʼa nàʼ ɨka əmbɨ mɨ̀mə̌d, mbɨ mɔʼɔ nyaʼa berɨ ɨka nɨ maʼ bid əne ghɨ̀ mɨnɔ̂n mɨ̀sɔgyɨ̀ rɨŋga ɨbeŋ cherə nòrə̀.
58011035	À yɨ ɨbenɨ nyaʼa ghɨ ni məyi nɨŋ mbə ɨfurɨ mbe nɨ nyaʼa kwɨ wɨrɨ zwemə. Mbɨ nyaʼa chə mbɨ mɔʼɔ ə nəb ndəŋ, àyɨə mbe nyaʼa ton ni tɨ mbɨ chɨ əwən sàŋɨ̀, ɨmbə̀ʼ mbə mɨ kwɨ, mbə bɨrɨ wɨrɨ zwemə əne jɨg ɨ̀tènɨ̀ we nɨ bɔŋɨ chè.
58011036	Mbɨ nyaʼa baʼrɨ mbɨ mɔʼɔ, te mbɨ mɔʼɔ ənɨ ə ŋgwad, kod mbɨ mɔʼɔ ənɨ mɨ̀kàrə̀ zɨ ə ndəŋ.
58011037	Mbɨ nyaʼa tumbɨ mbɨ mɔʼɔ ənɨ əti, sandɨ mbɨ mɔʼɔ ɨba be ənɨ əsɔ̌, zwiirɨ mbɨ mɔʼɔ ənɨ ɨbi bid. Mbɨ mɔʼɔ mbɨə nyaʼə tìŋə̀ gôb rɨ njɨ̀g bə̀ tìŋə̀ gôb rɨ gywɨ ghanə yènə̀. Mbɨ mɔʼɔ mbɨə nyaʼa chub ənɨ ɨkwaŋ, mbɨ nwèndɨ̀ tɨkyerɨ-ɨwu mbɨ mɔʼɔ bə̀ chə mbɨ mɔʼɔ kwàʼ ɨchî rɨbɔ̀ŋ.
58011038	Chəi ɨsɨg wɔ̂ nyaʼa kuʼ əmbɨ mɨ̀mə̌d. Ɨ mbɨə nyaʼə yèn ɨŋga rɨbad rɨkwàʼi bə̀ yen ɨkaŋ rɨwum. Ɨ mbɨə nyaʼə chub àmei ɨŋga mɨ̀sùm fɔrɨ ɨŋga rɨbɨgɨ te rɨŋga si.
58011039	Ŋwìə̀ nyaʼa ben bə̂d mbɔ̂ mɨ̀jìm ɨmbə̀ʼ ɨbenɨ mɨ̀mə̌d, àyɨə chəi mbɨ nyaʼa nɨŋ ɨghɨ mbe nɨ Ŋwìə̀ nyaʼa kaʼ əmbɨ mɨ̀mə̌d.
58011040	Ŋwìə̀ nyaʼa fə taŋ ənû nɨ bɔŋɨ chè nùŋ ɨ na. Əne yɨ ni àmei ənɨ ɨfɔtɨ mbɨ na nɨ tɨ̀ mbɨ bɔ̀ŋ màànɨ̀.
58012001	Ɨchî nɨ mɨ̀zərɨmbin mbɔ̂ ɨnɔ̂n kyeŋ kaŋ kad əwa, əne tɨ̀ waʼ ɨnû jìm mbe nɨə kən ɨnə̂njɨ̀ ɨ na bə̀ waʼ ɨnû rɨbɔ̀ŋ mbe nɨ kod əwa. Tɨ̀ notɨ ə̀nòtɨ̀ ze nɨ yeʼ ɨmbì ɨ na mbɨ ɨnyiʼ fîŋ.
58012002	Tɨ̀ neŋ àmei Yeso we nɨ a ɨbenɨ kɔ bə̀ nwìə̀ àmei ɨgwɨ məd. Wɨ̀ nyaʼa nyìʼ əzed ə baʼnɨ ɨmbə̀ʼ ɨghəm nɨ wɨ̀ nyaʼa kyerɨ ɨghaʼi we nɨ nyaʼa ɨmbì ɨ bɔ. Wɨ̀ nyaʼa bə̀ tə̀ə̀nɨ̀ ɨchî nɨ wɨ̀ nyaʼa wo berɨ tɨ̀nìd ətu ənɨ mbɨ nyaʼa kombɨ əməd əzed ə baʼnɨ. Ɨ wɨə sɨ əbɔ ə jɨgɨ ətən ɨfɔ̀n ə Ŋwiə̀.
58012003	Mbə̀ kɔndɨ ɨchî nɨ wɨ̀ nyaʼa nyiʼi mbɨ ə bə̂d ɨnû rɨbɔ̀ŋ mbe nɨ nyaʼə bàn əməd. Mbə̀ bə nyiʼ, ɨmbə̀ʼ tɨ mbə̀ bɔd əwən əne sùŋgɨ̀ rə̀bɔ̀ʼɔ̀.
58012004	Mbə mbɨə màʼə̀ bid mbɨ ɨnû rɨbɔ̀ŋ, àyɨə chəi mbə̀ kɨrɨ maʼ wò pè əsɨ ze nɨ tɨ̀ mbɨ zwiirɨ əwən.
58012005	Mbə wa fə neb ɨŋgam Ŋwìə̀ we nɨə tìmbɨ̀ əwən ni mbə yɨə bɔn məd ə? Ɨŋgam we ə ghà ni, “Mɨ wan, Ŋwìə̀ mɨ chə e, tɨrə̀ nɨŋ e ni à yɨ əfed. Tɨ e fîŋ bɔd i əwù ze nɨ Ŋwìə̀ gham əbɔʼ ne,
58012006	ɨmbə̀ʼ ɨghəm nɨ Ŋwìə̀ wɨə chəə wə̀d jìm we nɨ wɨ̀ ghaʼi. Ɨ wɨə bə̀ chəə wə̀d jìm we nɨ wɨ̀ ben ni à yɨ i wan.”
58012007	Mbə̀ kàŋ nyìʼ ənɨ mbɨə chə əwən. À yɨ ɨchî nɨ Ŋwìə̀ ə ghɨ̀ə̀ mbɨ mbi bɔn. Wan mɔʼɔ wɨə wa əŋgu nɨ chəi mbǎʼ məd ə chə əməd əwù ze nɨ wɨ̀ gù ənû ə?
58012008	Ŋwìə̀ mɨ ton chə i əwən ɨchî nɨ wɨə chəə mbi bɔn cherə, njɨ ka mbə yɨə kàŋ ə bɔn məd. Mbə yɨə bɔn nɨ chəi mbǎʼ.
58012009	Ənû ə cherə yɨ ni, tɨ̀ nyaʼa kweʼ berɨ mɨ̀mbǎʼ ɨgwɨ ə si nɨ nyaʼə chə əwa. Tɨ̀ wɨə nyaʼə wumnɨə mɨ̀mə̌d ɨchî nɨ mbɨ nyaʼə ghɨ̀ əne. À mɨ yeʼ ɨchî nɨ tɨ̀ nyaʼə ghɨ̀ə̀ we, njɨ ka tɨ̀ wa bɨrɨ swi a ɨnyod əmbɨ a Mbǎʼ we nɨ naʼ əzwî ɨ na chè ɨchî nɨ tɨ̀ nyaʼə swi əmbɨ mɨ̀mə̌d ə? Tɨ̀ berɨ swi ɨnyod ɨmbə̀ʼ chub ɨkǎ.
58012010	Mba mɨ̀mbǎʼ rɨ ɨgwɨ ə si mbɨə nyaʼə chə əwa ɨchî nɨ zɨə nyaʼa kuʼ əmbɨ mɨ̀mə̌d. Ɨ mbɨə nyaʼə ghɨ̀ əne àmei ənɨ ɨkə nyùmə̀. Àyɨə Ŋwìə̀ wɨə chə əwa ɨmbə̀ʼ weerɨ əwa. Ɨ wɨə ghɨ̀ əne ɨmbə̀ʼ tɨ̀ chub ɨzeŋɨ zeŋɨ ɨghabɨ əməd.
58012011	Chəi ənû ze nɨ mbɨə chə əwa ə nyaʼa bɔŋ ənɨ ə nyùmə̀ we. Ə zɨə nyaʼə tɔə kwàʼ rɨŋgəʼ. Àyɨə əmad ə nɨə zombɨ, ɨchə we ghɨ ni bə̂d mbe nɨ mbɨ chə mɨ̀mə̌d ghɨ ɨnû nɨ kuʼnɨ bə̀ ghɨ̀ ni mbɨ chub ənɨ əbɔrəbɔd.
58012012	Əne mbə̀ zə ni mbə ɨbɔ nɨə sɨə bɔrə wɨrɨ kàànɨ̀, bə̀ zə ni mbə̀ sèmbɨ̀ mbə ɨtu ɨnywɨ nɨə bindɨə.
58012013	Mbə̀ tekɨ mɨnə̂njɨ̀ nɨ yen ɨgun mbɨ təm, ɨmbə̀ʼ tɨ bə̂d mbe nɨə tèʼ ɨwu buʼrɨ ə mbə ɨwu. Mɨnə̂njɨ̀ mbe ghɨ yeʼ ni ɨwu mbe kaanə.
58012014	Mbə̀ kywɨ ənywɨ zə ni mbə̀ chub ənɨ əbɔrəbɔd mbɨ ə bə̂d mɨ̀jìm, bə̀ kywɨ ənywɨ zə ni mbə̀ chub ɨzeŋɨ zeŋɨ, ɨmbə̀ʼ ɨghəm nɨ chəi wə̀d we nɨ rɨka zeŋ i bɨrɨ nɔ zə Ə̀nùŋɨ̀sɨg.
58012015	Mbə̀ zə ni tɨ wə̀d mɔʼɔ sam i ɨ̀chɔ̀m we nɨ Ŋwiə̀ ə ghɨ̀ə̀, bə̀ zə ni tɨ wə̀d mɔʼɔ yeʼi ɨghabɨ ɨghaŋ nɨə nywɨ̀ə̀ nɨə kwiə ghɨ̀ə̀ ni bə̂d mɨ̀nɔnɔʼ zə ŋgəʼ mbɨ ɨniʼi we nɨə jwɨ̀ rəŋgu.
58012016	Mbə̀ zə ni tɨ wə̀d mɔʼɔ ni i məyi kɨ̀ mbaŋə̀ əbəŋ əbəŋ, bə̀ zə ni tɨ wə̀d mɔʼɔ chub i nɨ chəi wɨə bɔ ə Ŋwìə̀ ɨchî nɨ Esaò nyaʼa ghɨ̌. Wɨ̀ nyaʼa fen i ɨkyěŋ ɨghabɨ ə wan fə̀d ənɨ əkaŋ əghɨjɨg.
58012017	Mbə kyerɨ ə ni əwu rənjìm, ənɨ wɨ̀ nyaʼə kə̀b nɨŋ əbɔrəbɔd rɨ əmbɨ i mbǎʼ, mbǎʼ məd nyaʼa ton i ɨmbə̀ʼ ɨghəm nɨ chəi ənɨ tɨ wɨ̀ nyaʼa kwepɨ ənû ze nɨ wɨ̀ nyaʼa fə ghɨ̌, ka à bè yeʼi ni ɨ wɨ̀ nyaʼə kə̀b əbɔrəbɔd ze mbɨ mɨsɨ əghə.
58012018	Chəi mbə̀ kɨrɨ pe, ɨchî nɨ mɨ̀Izre nyaʼa pe, ənɨ ɨwum nɨ tɨ bə̂d bètɨ̀, nɨ yeʼ ɨwum we nɨ ɨwid ə berə ɨgun. Chəi mbə̀ kɨrɨ pe ɨŋga ɨsɨ firɨ. Chəi mbə̀ kɨrɨ pe ɨŋga ɨsɨ mbe nɨə finə kììm. Chəi əfim ə ka ka ə kɨrɨ kumnɨ əwən.
58012019	Chəi mbə̀ kɨrɨ zu gɨ̂ taŋ kɨ̀ bè zu ɨŋgam we nɨ nyaʼa ghamɨ. Ənɨ Ŋwìə̀ nyaʼa ghamɨ, bə̂d mbe nɨ nyaʼa zu nyaʼa buʼ ɨbɔ ni tɨ wɨ̀ wɨrɨ gham i,
58012020	ɨmbə̀ʼ ɨghəm nɨ chəi ənɨ tɨ mbɨ nyaʼa nyìʼ ɨŋgam we nɨ nyaʼa gha ni, “Ka àbei nyam, zɨ mɨ bètɨ̀ ɨwum wɔ̂, mbɨ tumbɨ ənɨ əti zwiirɨ.”
58012021	Ɨghɨ mbe nɨ mbɨ nyaʼa zə̌ nyaʼa ghɨ̀ ni ɨfeŋɨ yim mɨ̀mə̌d. Mbɨ nyaʼa ghɨ̀ Mose ghà ni, “Mə wɨə bindɨə bə̀ bɔə.”
58012022	Mbə fə yeʼe ɨkaŋ Ɨwum Zayɔ̀n. Mbə fə yeʼe ə Jèrusalèm we nɨ yeʼ ɨkaŋ, nɨ yeʼ əsɨ ə Ŋwìə̀ we nɨ yeʼ ɨkǎ. Mbə fə yeʼe əsɨ mbɨ̀aŋgɨrə̀ chuʼ mbɨ ə chuʼ nɨ fɔtɨ chub ənɨ ɨghaʼi.
58012023	Mbə fə yeʼe əsɨ ɨfetɨ bɔn fə̀d Ŋwiə̀ mbe nɨ mbɨ fə ŋwaʼnɨ tɨkum tɨ mɨ̀mə̌d ɨkaŋ. Mbə fə yeʼe əsɨ Ŋwìə̀ we nɨə saʼə bə̂d mɨ̀jìm. Mbə fə yeʼe əsɨ ɨzwî bə̂d mbe nɨə ghɨ̀ ɨnû nɨ kuʼnɨ, nɨ Ŋwìə̀ fə ghɨ̌ mbɨ bɔ̀ŋ màànɨ̀.
58012024	Mbə fə yeʼe əsɨ ə Yeso we nɨ nyaʼa yeʼe mbɨ fɨso fi. Mbə fə bə̀ yeʼe əsɨ ənəm ze nɨ mbɨ nyaʼa ŋwiirɨ. Ənəm ze ə zɨə ghà ənû nɨ bɔŋ chè əze nɨ ənəm ə Abèl ə nyaʼa ghǎ.
58012025	Mbə̀ zə ni tɨ mbə̀ ton ə məd we nɨə ghàm ɨ nən. À mɨ yeʼ nɨ chəi bə̂d mbe nɨ nyaʼa ton wə̀d we nɨ nyaʼa patɨ mɨ̀mə̌d ɨgwɨ ə si nyaʼa jwɨ rəŋgəʼ, njɨ tɨ̀ kɨə wo chè rɨ ye bɔŋ norɨ məd we nɨə patɨ əwa rɨkaŋ ə?
58012026	Gɨ̂ məd nyaʼa ghɨ̀ si wùd, àyɨə rɨ̀nîn wɨ̀ fə kàʼ ni, “Chəi mə bɨrɨ wɨrɨ ghɨ ni àmei si wud ɨghəm cherə. Mə bɨrɨ bɨ ghɨ ni ɨkaŋ bə wùd.”
58012027	Ɨŋgam we ni, “Ɨghəm cherə,” ə chwi ni ɨghɨ mbe nɨ mbɨ tekɨ ənɨ ɨbɔ bɨrɨ wùd, ɨmbə̀ʼ mbe nɨ chəi ənɨ tɨ mbɨ ghɨ̀ mbɨ wùd mbɨ tenə.
58012028	Əne tɨ̀ naʼ məben-əwe əmbɨ ə Ŋwiə̀ ɨchî nɨ tɨ̀ berɨ ənû ɨfɔ̀n nɨ chəi ənɨ tɨ̀ mbɨ ghɨ̀ zɨə wùd. Tɨ̀ wumnɨ ə Ŋwiə̀ ɨchî nɨ bɔŋ ɨ bɔ. Tɨ̀ wumnɨ əməd bə̀ bɔ əməd,
58012029	ɨmbə̀ʼ ɨghəm nɨ a Ŋwiə̀ yɨ ɨwid nɨə tɔn ɨghɨ.
58013001	Mbə̀ che ɨmbì ghaʼ əwən mbənə mbənə ɨchî nɨ bɔŋgɔb ə ghaʼ ə ɨnyod.
58013002	Tɨ mbə̀ waʼ ə ənû nɨ nɨŋ bə̂d rɨ̀sɔ̀ʼɔ̀ əkwɨ nən, ɨmbə̀ʼ ɨghəm nɨ bə̂d mɔʼɔ nyaʼa ghɨ̀ əne nɨŋ mbɨ̀aŋgɨrə̀ əkwɨ nən zɨ rɨ kyerɨ.
58013003	Mbə̀ kɔndɨ bə̂d mbe nɨ yeʼ ə nəb ndəŋ, ɨghabɨ ni mbə mbɨ ə nəb ndəŋ mbɨ mɨ̀mə̌d. Mbə̀ kɔndɨ mbe nɨ mbɨə chəə mɨ̀mə̌d, ɨghabɨ ni mbə mbɨə zəə ŋgəʼ mbɨ mɨ̀mə̌d. Mbə̀ ghɨ̀ əne ɨmbə̀ʼ ɨghəm nɨ mbə̀ yɨə sɨə nyamnyod mɔʼ mbɨ mɨ̀mə̌d.
58013004	Wə̀d jìm yim ɨnamɨ mbɨ ɨwumnɨ. Tɨ mbə̀ ghɨ̀ ə ɨfabrɨ-ɨnû, ɨmbə̀ʼ ɨghəm nɨ Ŋwìə̀ bɨrɨ saʼ bə̂d mbe nɨə ghɨ̀ ɨfabrɨ-ɨnû, bə̀ saʼ mbe nɨə ni məyi kɨ̀ mbaŋə̀ əbəŋ əbəŋ.
58013005	Tɨ mbə̀ zɨ ə ədɔʼ ənɨ ɨkab. Mbə̀ ben ni ɨghɨ mbe nɨ mbə̀ berɨ ə kùʼ, ɨmbə̀ʼ ɨghəm nɨ Ŋwìə̀ fə ghà ni, “Chəi mə̀ bɨrɨ nɔ saŋ əwən kɨ̀ bè waʼ əwən.”
58013006	Əne tɨ̀ we tɨ̀ rɨ̀ ghà ənɨ ta fîŋ rɨ̀jìm ni, “Ə̀nùŋɨ̀sɨg wɨə wèèrɨ̀ əmɨ, əne chəi mə̀ bɨrɨ bɔ. À kɨə ye nɨ tɨ wə̀d mɨ̀sɔŋɨchù ghɨ̀ ənɨ ə num ə?”
58013007	Mbə̀ kɔndɨ bə̂d mbe nɨ nyaʼə chà əwən. À yɨ mɨ̀mə̌d nyaʼa be gha ɨŋgam Ŋwiə̀ ɨ nən. Mbə̀ kɔndɨ ɨchî nɨ mbɨ nyaʼə chubə, əne beenɨ əbɔʼ ɨchî nɨ mbɨ nyaʼa nuŋ fîŋ ɨgun ə Ŋwiə̀.
58013008	Yeso Kristo wɨ əndəŋ əndəŋ ɨchî nɨ wɨ̀ kɨə kəʼ rɨwɔ̀, ɨchî nɨ wɨ̀ yeʼ rəchɔ̀ŋ mbɨ ɨchî nɨ wɨ̀ bɨrɨ ten əne koŋ.
58013009	Tɨ mbə̀ ben əwən ni tɨkwɨrɨ ɨnû rɨ̀sɔ̀ʼ jìm mbe nɨ bə̂d ə chwiə beŋ tə fîŋ tɨ ənɨ ɨnə̂njɨ̀ rəsìʼ. À yɨ ɨ̀chɔ̀m Ŋwiə̀ bɨrɨ ghɨ ni tə fîŋ kaanə, kaʼi ənû nɨ zuunɨ rɨkə ɨmbə̀ʼ rɨjɨg. Chəi tɨkə te ə wèèrɨ̀ bə̂d mbe nɨə beenɨ əbɔʼ rɨwən.
58013010	Tɨ̀ berɨ ɨkwi ɨjə̀ŋ ə̀fààrɨ̀ mɔʼɔ nɨ chəi bə̂d mbe nɨə fàʼ ɨŋga ɨŋwenɨ Ŋwìə̀ berɨ ɨka nɨ jɨg əghɨ ə mɔʼɔ ze nɨ mbɨ tɔn ɨgun ɨkwi ɨjə̀ŋ we.
58013011	Ətu ɨgwɨ ə bə̂d mbàn Ŋwìə̀ wɨə nyaʼə nɨŋ ənəm ə nyam te nɨ mbɨ nyaʼa warɨ wò nyɨ ɨŋga Əsɨ nɨ Zeŋɨ Màànɨ̀. Ɨ wɨə nyaʼə nàʼ ənɨ əghɨ ə̀fà nɨ chɨ ɨnû rɨbɔ̀ŋ. Ɨ mbɨə nyaʼə tɔ̀nə̀ nyam te ənjìm əsɨ ze nɨ mbɨ nyaʼə chubə.
58013012	À yɨ ɨchî nɨ Yeso nyaʼa bə zə ŋgəʼ ənjìm ɨkam ɨmbə̀ʼ bə̂d zeŋ ənjìm ənəm əməd.
58013013	Əne tɨ̀ wo əsɨ məd ənjìm əsɨ ze nɨ mbɨ chubɨ, bə̀ nɨŋ tɨ̀nìd ətu we nɨ mbɨ nyaʼa zɨ ɨgwɨ məd.
58013014	Chəi tɨ̀ berɨ əsɨ ze nɨ ten ɨghəm mɔʼ. Tɨ̀ wɨə wòmə̀ yeʼ əsɨ ze nɨ bɨrɨ yeʼe.
58013015	Əne tɨ̀ che ənjìm məd wò ɨmbì nàʼ əghɨ ə̀fà nɨ yiirɨ ə Ŋwìə̀, əne yɨ ni, tɨ̀ nɨŋ mba mɨ̀chù mbe nɨ ben ni məd yɨ Ə̀nùŋɨ̀sɨg wumnɨ əməd əŋgu.
58013016	Tɨ̀ mbə̀ waʼ ə ənû nɨ ghɨ ɨ̀chɔ̀m. Tɨ mbə̀ bɨ waʼ ə ənû nɨ ghapɨ ɨghɨ mbe nɨ mbə̀ berɨ, ɨmbə̀ʼ ɨghəm nɨ tɨkwɨrɨ ɨghɨ ə̀fà tɔ̂ ə bɔ̀ŋ əmbɨ ə Ŋwiə̀.
58013017	Mbə̀ zuunɨ bə̂d mbe nɨə chà əwən, bə̀ ghɨ̀ ɨnû mbe nɨ mbɨ gha ɨ nən. Ɨ mbɨə nəŋgɨ əwən nɨ chəi mbɨ ə zwììrɨ̀ə̀. Mbɨ berɨ gha ɨnû mbe nɨ mbɨ fə ghɨ əmbɨ ə Ŋwiə̀. Mbə mɨ zuunɨ mɨ̀mə̌d, mbɨ bɨrɨ fàʼ mbɨ ɨghaʼi kaʼi mbɨ ə̀kə̀nɨ̀, ɨmbə̀ʼ ɨghəm nɨ chəi ə̀kə̀nɨ̀ ə bɨrɨ weerɨ əwən.
58013018	Mbə̀ kɔŋgɨ ə Ŋwìə̀ ɨgwɨ na. Tɨ kàŋ kyerɨ ni ta fîŋ ə zeŋ. Tɨ wɨə bə̀ kəb ghɨ̀ ɨnû jìm ɨchî nɨ kuʼnɨ.
58013019	Mə jeŋgɨ yì buʼ ɨbɔ ɨ nən ni mbə̀ kɔŋgɨ ə Ŋwìə̀ ni mə wɨrɨ zambɨ yeʼe əsɨ nən.
58013020	Ŋwìə̀ we nɨə nàʼ əbɔrəbɔd, nɨ nyaʼa che ənjìm ənəm ze nɨ wɨ̀ nyaʼa nɨŋ san fɨso fe nɨ ten i koŋ əne zwemnɨ ə Yeso a Ə̀nùŋɨ̀sɨg nɨ yeʼ ənə̂ŋgɨ̀-njɨ̀g nɨ dabə,
58013021	naʼ ɨghɨ chɔ̀m jìm ɨ nən ɨmbə̀ʼ mbə ghɨ ɨnû mbe nɨ wɨ̀ kəbɨ. Wɨ̀ che ənjìm ə Yeso Kristo ghɨ̀ ɨnû mbe nɨ bɔŋ ɨ bɔ ɨŋga na. Tɨ̀ wumnɨ ə Yeso Kristo koŋ koŋ. À yɨ əne.
58013022	Mbɨ bɔŋgɔb, mə wɨə buʼ ɨbɔ ɨ nən ni mbə̀ nɨŋ ɨŋgam wɔ̂ nɨ mɨə tìmbɨ̀ əwən əŋgu ənɨ ə fîŋ chɔ̀m, ɨmbə̀ʼ ɨghəm nɨ chəi ə̀ŋwàʼnɨ̀ zɔ̂ nɨ mə ŋwaʼnɨ ɨ nən ə jeŋgɨ sà.
58013023	Mbə̀ kyerɨ ni mbɨ fə chɨ̀ wa aŋgɔb Timotì rɨ ə nəb ndəŋ. Wɨ̀ mɨ zàmbɨ̀ pè əgha, mə bɨrɨ yeʼe zə əwən mbɨ məd.
58013024	Mbə̀ chaʼrɨ bə̂d mɨ̀jìm mbe nɨə chà əwən bə̀ chàʼrɨ̀ bə̂d Ŋwiə̀ mɨ̀jìm. Mba bɔŋgɔb mbe rɨ ə Italì bə̀ chàʼrɨ̀ əwən.
58013025	Ŋwìə̀ ghɨ ɨ̀chɔ̀m ənɨ mbə̀n mɨjìm. À yɨ əne.
59001001	À yɨə mɔ̌ Jems, nɨ mə̀ yeʼ wə̀d ə̀fàʼì Ŋwìə̀ mbɨ wɨ Ə̀nùŋɨ̀sɨg Yeso Kristo, ŋwaʼnɨ ə̀ŋwàʼnɨ̀ zɔ̂. Mə wɨə ŋwàʼnɨ̀ əmbɨ mbə̀n mɨnəbɨ mɨ̀Jû mbe wum chɔ̀b rɨ̀be nɨ jaŋ ɨŋga ɨsɨg jìm. Mə chàʼrɨ̀ əwən.
59001002	Mbɨ bɔŋgɔb, mbə̀ ghaʼrɨ əwən ənɨ mɨ̀nyùmə̀ jìm mbe nɨ tɨkwɨrɨ ɨ̀kwàʼnɨ̀ nɔnɔʼ nyɨ ɨgwɨ nən.
59001003	Mbə̀ fə kyerɨ ə ni mbɨ mɨ zweʼrɨ ə ɨbenɨ, mbə mbe tɨ̀ mbə nyìʼ.
59001004	Mbə̀ zə ni mbə̀ nyiʼ ə wò ɨmbì. Mbə̀ mɨ ghɨ̀ əne, mbə bɨrɨ kwi kàànɨ̀, mbə mɨchî bə̀ bɔ̀ŋ màànɨ̀ nɨ chəi mbə̀ bɔd ənɨ əba ə mɔʼɔ.
59001005	Wə̀d mɔʼɔ rəbɔʼ nən mɨ kwaŋ ɨwe, wɨ̀ nɔn rɨ əmbɨ ə Ŋwiə̀. Məd wɨə nàʼ ɨghɨ əmbɨ ə bə̂d mɨ̀jìm əbu əbu. Ɨ wɨə bə̀ nàʼ ənɨ ə fîŋ chɔ̀m. Wɨ̀ bɨrɨ naʼ ɨwe ɨ bɔ.
59001006	Àyɨə ənɨ wɨ̀ nɔnɨ, wɨ̀ ben ɨŋga i fîŋ ni Ŋwìə̀ bɨrɨ naʼ ɨ bɔ. Tɨ wɨ̀ bid i, ɨmbə̀ʼ ɨghəm nɨ wə̀d we nɨə bìrə̀ yɨ ɨghabɨ mɨnib ɨŋga rɨ̀bàà nɨ əfim ə tinə mbɨ nɔ̀ʼə̀ swiʼə.
59001007	Tɨ ɨkwɨ wə̀d we kɔndɨ i ni Ə̀nùŋɨ̀sɨg bɨrɨ naʼ əghɨ ə mɔʼɔ ɨ bɔ.
59001008	Fîŋ məd zɨ ɨba ɨbe. Ənɨ ɨnû jìm mbe nɨ wɨə ghɨ̀ə̀, ɨ wɨə bid i birɨ.
59001009	Aŋgɔb we nɨ chəi bə̂d ə nèŋ əməd ni wɨ̀ yɨ əghɨ ə mɔʼɔ berɨ ghaʼ ənɨ Ŋwìə̀ nɔ əməd.
59001010	Aŋgɔb we nɨ berɨ mbɔ̂n berɨ ghaʼ ənɨ Ŋwìə̀ swi əməd, ɨmbə̀ʼ ɨghəm nɨ wə̀d mbɔ̂n yɨ ɨghabɨ ɨ̀kwě nɨə nə̀ŋə̀ kwɨə.
59001011	Nyùmə̀ wɨə teə mbɨ əzuʼ ə ka ka. Əzuʼ ze ə zɨə ghɨ̀ ni ɨghɨ nəŋə. Ɨghɨ mbe nɨə nəŋə, tɨ̀kwě feŋgɨ. Tɨ̀kwě te nɨ nyaʼa kaŋ bɔ̀ŋ fə wɨrɨ bèŋ bə i. À yɨə bə̀ əndəŋ əndəŋ ni wə̀d mbɔ̂n bɨrɨ nim ɨchî nɨ wɨə beenɨ əbɔʼ mbi ɨnû.
59001012	Ŋwìə̀ zɨ əbɔrəbɔd ɨgun ə wə̀d we nɨə nyìʼ ənɨ ə̀kwàʼnɨ̀ ə nyɨ ɨgwɨ məd, ɨmbə̀ʼ ɨghəm nɨ ənɨ wɨ̀ chè ə̀kwàʼnɨ̀ ze, wɨ̀ bɨrɨ nɨŋ ɨneʼe. Ɨneʼe we yɨ ɨ̀tènɨ̀ rɨ mì we nɨ Ŋwìə̀ nyaʼa kaʼ əmbɨ ə bə̂d mbe nɨ ghaʼ əməd.
59001013	Ənɨ ənumbɨ ə nyɨ ɨgun ə wə̀d, tɨ wɨ̀ ghà i ni, “À yɨə Ŋwìə̀ numbɨ əmɨ,” ɨmbə̀ʼ ɨghəm nɨ chəi ənû rɨbɔ̀ŋ ə mɔʼɔ nɨ tɨ̀ zɨə numbɨ ə Ŋwiə̀. Chəi Ŋwìə̀ ziə ə bə̀ numbɨ ə wə̀d.
59001014	Ənumbɨ ə zɨə nyɨ ɨgun ə wə̀d ənɨ ɨnû mbe nɨ wɨə feenɨə zɨ ətam ɨ bɔ bə̀ tambɨ əməd.
59001015	Ɨnû mbe nɨ wɨə feenɨə bɨrɨ nyɨ ɨŋga fîŋ məd, sɨ ghɨ̀ ni wɨ̀ ghɨ̀ ɨnû rɨbɔ̀ŋ. Ənɨ ɨnû rɨbɔ̀ŋ mbe fə kaanɨ ɨŋga məd, mbɨ bɨrɨ zwiirɨ əməd.
59001016	Mbɨ bɔŋgɔb nɨ mə̀ ghaʼi kwàʼ rɨŋgəʼ, tɨ wə̀d mɔʼɔ tambɨ i əwən.
59001017	Ɨghɨ chɔ̀m jìm mbɨ ɨneʼe jìm we nɨ bɔŋɨ màànɨ̀ yɨ rɨkaŋ. Mbɨ yɨ rɨ əmbɨ ə Mbǎʼ we nɨ nyaʼa tekɨ ɨghɨjìm mbe nɨ yeʼ ɨkaŋ, nɨ à yɨə məd ə nàʼ ɨzeŋɨ zeŋɨ. Ka məd wɨə kwepɨ i. Ka ɨchî nɨ wɨə beŋ ɨnyod wɨə ghɨ̀ i ni ɨsɨ fin.
59001018	À yɨə məd ziə, ənɨ i ɨghəm, nyaʼa ghaʼ nɨ nɨŋ əwa ənɨ mbi bɔn ənjìm ɨŋgam məd we nɨ yeʼ wɨ rəsìʼ. Wɨ̀ nyaʼa nɨŋ əwa ɨmbə̀ʼ tɨ̀ berɨ tɨmbin rɨtu rəbɔʼ ɨghɨ mbe nɨ wɨ̀ nyaʼa tekɨ.
59001019	Mbɨ bɔŋgɔb nɨ mə̀ ghaʼi kwàʼ rɨŋgəʼ, mbə̀ berɨ kyerɨ ənû zɔ̂. Wə̀d jìm tɔ ɨ̀tǒŋ zu ənû. Tɨ wɨ̀ kɨə ghàm i. Tɨ wɨ̀ kɨə sə i ɨtəm,
59001020	ɨmbə̀ʼ ɨghəm nɨ ənɨ wə̀d ə sə ɨtəm, chəi wɨ̀ bɨrɨ ghɨ ɨnû mbe nɨ Ŋwìə̀ kəbɨ.
59001021	Əne mbə̀ waʼ ɨzwɨ̂ ɨnû jìm bə̀ waʼ ɨnû ɨzɨg jìm mbe nɨ mbɨə ghɨ̀ə̀. Mbə swi ə ɨnyod, ben ɨŋgam Ŋwiə̀ we nɨ wɨ̀ zɨ ɨŋga tə fîŋ. Ɨŋgam we bɨrɨ ghɨ̀ ni mbə̀ jwɨ rəŋgəʼ.
59001022	Tɨ mbə̀ yeʼ ə bə̂d nɨə zu ɨŋgam Ŋwiə̀ zu, əne tambɨ ə ɨnyod. Mbə̀ ghɨ ɨnû mbe nɨ ɨŋgam we gha ni mbə̀ ghɨ̀ ə.
59001023	Wə̀d we nɨə zu ɨŋgam Ŋwiə̀, àyɨə chəi wɨə ghɨ̀ə̀, yɨ ɨghabɨ wə̀d nɨ neŋ i ɨnyod ɨŋga əneŋ-ɨfě.
59001024	Wɨ̀ bɨrɨ neŋ i ɨnyod kwàʼ ɨchî chɔ̀m sɨ nɔ̀ʼ wo i. Àmei əwu əwən, wɨ̀ bɨrɨ neb ɨchî nɨ wɨ̀ kɨə kəʼə.
59001025	Ŋwìə̀ bɨrɨ zɨ əbɔrəbɔd ɨgun ə wə̀d we nɨ jeŋgɨ neŋ rɨkə te nɨ bɔŋɨ màànɨ̀, nɨ yeʼ rɨkə te nɨə ghɨ̀ ni wə̀d chub ənɨ i ɨghəm. Wɨ̀ bɨrɨ zɨ əbɔrəbɔd ze ɨmbə̀ʼ wɨ̀ wo ɨmbì ghɨ̀ ɨnû mbe nɨ yeʼ ɨŋga rɨkə te, nɨ chəi wɨ̀ neb ɨnû mbe nɨ wɨ̀ nyaʼa be zu, àyɨə ɨ wɨə ghɨ̀ ɨnû rəŋgu.
59001026	Wə̀d mɔʼɔ rəbɔʼ nən wa kɔndɨ ni tə kàànɨ̀ ɨŋga ənû ə Ŋwìə̀ ə? Wɨ̀ mɨ ton yimbɨ i i ɨchû, ɨ wɨə tambɨ i ɨnyod, əne ənû ə Ŋwìə̀ əməd ze yɨ ətu ə̀kǒ.
59001027	Ənû ə Ŋwìə̀ ze nɨ Ŋwiə̀ Mbǎʼ ben ni zɨə zeŋ, nɨ chəi ənû rɨbɔ̀ŋ ɨŋga, yɨ nɨ nəŋgɨ mɨchɨ bə̀ fɔrɨ nɨ nəŋgɨ mɨku əyi mbe nɨə zəə ŋgəʼ. À yɨə bə ni tɨ wə̀d ben i ni ɨnû rɨŋga ɨsɨg chəkɨ əməd.
59002001	Mbɨ bɔŋgɔb, ɨchî nɨ mbə̀ ben Ə̀nùŋɨ̀sɨg Yeso Kristo we nɨ bə̂d ə wumnɨə, tɨ mbə̀ ghɨ̀ ə əghə.
59002002	Tɨ̀ nɨŋ ni mbaŋə̀ mɔʼɔ nɨ zɨ mɨ̀kàrə̀ gôl bə̀ zɨ̀ ngywɨ̌ əka ɨnun yeʼe nyɨ ɨŋga ə ɨfetɨ, wə̀d ɨkwaŋ mɔʼɔ nɨ zɨ ɨbeʼ ngywɨ̌ bə̀ yeʼe nyɨ.
59002003	Mbə mɨ nàʼ ɨwumnɨ əmbɨ ə mbaŋə̀ ze nɨ zɨ ngywɨ̌ əka ɨnun əne ghà ɨ bɔ ni, “Chub ɨgun ətən ə chɔ̀m zɔ̂,” àyɨə mbə ghà əmbɨ ə wə̀d ɨkwaŋ we ni, “Təm ə yɨə” kɨ̀ ni, “Chub ɨban mbɨ ɨwu,”
59002004	njɨ chəi mbə̀ kɨrɨ ghabrɨ bə̂d əkaʼ nən, bə̀ saʼ bə̂d mbɨ rɨkɔndɨ rɨbɔ̀ŋ ə?
59002005	Mbɨ bɔŋgɔb nɨ mə̀ ghaʼi kwàʼ rɨŋgəʼ, mbə̀ zwetɨ! Ŋwìə̀ nyaʼa chɔʼ bə̂d mbe nɨ yeʼ bə̂d kwaŋ ɨŋga ɨsɨg ɨmbə̀ʼ mbɨ yeʼ bə̂d mbɔ̂n ɨchî nɨ mbɨ ben ə Yeso Kristo. Əne mbɨ bɨrɨ jɨg ənû ɨfɔ̀n ze nɨ Ŋwìə̀ nyaʼa kaʼ əmbɨ ə bə̂d mbe nɨ ghaʼ əməd.
59002006	Àyɨə mbə fə tìbrɨ̀ wə̀d ɨkwaŋ. Ka à wa kɨ i bə̂d mbɔ̂n mbe ə nyèm əwən ə? Ka à wa kɨ i mɨ̀mə̌d ə sùŋ əwən nɨŋə wò ɨŋga nəb ɨsaʼi ə?
59002007	Ka à wa kɨ i mɨ̀mə̌d ə chə̀kɨ̀ ɨkum ɨwumnɨ we nɨ Ŋwìə̀ naʼ ɨ nən ə?
59002008	Mbə mɨ kàŋ nuŋ ɨkə we nɨ ɨfɔ̀n we nɨə nùŋ ɨsɨg nyaʼa gha mbɨ ŋwaʼnɨ ɨŋga Ə̀ŋwàʼnɨ̀ ə Ŋwiə̀ ni, “À berɨ ghaʼ wə̀d nɨ tindɨ ɨban ne ɨchî nɨ à ghaʼ e nyamnyod,” njɨ mbə̀ fə ghɨ̀ ənû nɨ kuʼnɨ.
59002009	Mbə mɨ yeʼə ghɨ̀ əghə, njɨ mbə fə ghɨ̀ ənû rɨbɔ̀ŋ. Əne ɨkə fə yim əwən ɨchî nɨ wɨ̀ yim bə̂d mbe nɨ fə gù ɨkə.
59002010	Wə̀d mɔʼɔ mɨ nuŋ tɨkə rɨjìm əne gù àmei ɨkə mɔʼ, əne wɨ̀ fə gù tɨkə te rɨjìm.
59002011	Wə̀d we nɨ nyaʼa gha ni, “Tɨrə̀ ni e ɨwi kɨ̀ ɨnom wə̀d cherə,” nyaʼa bə̀ ghà ni, “Tɨrə̀ zwiirɨ e wə̀d.” À mɨ yeʼ nɨ chəi à ni ɨwi kɨ̀ ɨnom wə̀d cherə, àyɨə à zwiirɨ wə̀d, à fə gù ɨkə.
59002012	Mbə ghàmə̀ bə̀ ghɨ̀ ɨnû ɨghabɨ ə bə̂d mbe nɨ Ŋwìə̀ bɨrɨ saʼ mɨ̀mə̌d əton ɨkə we nɨə ghɨ̀ ni bə̂d chub ənɨ ə ɨghəm,
59002013	ɨmbə̀ʼ ɨghəm nɨ ənɨ Ŋwìə̀ ə saʼə bə̂d, chəi wɨ̀ bɨrɨ diirɨ mbe nɨ chəi mbɨə bə̀ dììrɨ mbɨ cherə. Wə̀d mɨ yeʼə dììrɨ̀ə̀ bə̂d, Ŋwìə̀ bɨrɨ bɨ diirɨ əməd ənɨ ə nyùmə̀ we nɨ wɨə sob mɨsaʼi.
59002014	Mbɨ bɔŋgɔb, njìm nɨ wə̀d bɨrɨ jɨg kɨə yè, əwù ze nɨ wɨ̀ gha ni tə ben ə? Tɨ̀ ɨbenɨ we chɨ̀ əməd rəŋgəʼ ə?
59002015	Aŋgɔb mɔʼɔ kɨ̀ njàbɨ mɔʼɔ mɨ yeʼ əŋgu nɨ kwaŋ ngywɨ̌ bə̀ kwaŋ ɨghɨjɨg,
59002016	əne wə̀d mɔʼɔ rəbɔʼ nən gha əmbɨ aŋgɔb we kɨ̀ əmbɨ ə njàbɨ ze ni, “Wo e ənɨ əbɔrəbɔd. Ghɨ e ɨnyod nom ə, bə̀ jɨg kod,” nɨ chəi wɨ̀ naʼ ɨghɨ mbe nɨ bɨrɨ ghɨ ni ɨnyod məd chub ɨchî chɔ̀m, njɨ njìm nɨ wɨ̀ bɨrɨ jɨg kɨə ye?
59002017	Əne ɨbenɨ tə̀zìʼ wi nɨ chəi ɨnû chɔ̀m mbe nɨ wə̀d ə ghɨ̀ə̀ əbɔʼ yɨ ətu ə̀kǒ.
59002018	Wə̀d mɔʼɔ bɨrɨ gha ni, “À benɨ, àyɨə mə wɨə ghɨ̀ə̀ ɨnû chɔ̀m.” Wɨ̀ mɨ ghà əne, mə bɨrɨ gha ɨ bɔ ni, “Chwi e ɨbenɨ ɨ num nɨ chəi ɨnû chɔ̀m mbe nɨ àwɔ̀ ə ghɨ̀ə̀, əne mə bɨrɨ chwi mɨ ɨbenɨ ɨ ne ənɨ ɨnû chɔ̀m mbe nɨ mɨə ghɨ̀ə̀.”
59002019	À ben ni Ŋwiə̀ mei we mɔʼ. Zɨə bɔŋ! Ka àbei ɨzwî rɨbɔ̀ŋ, mbɨ bə̀ ben əne, àyɨə ɨ mbɨə benə bə̀ bindɨə.
59002020	Ənêŋ! À wa kəb ni mbɨ chwi ɨ ne ni ɨbenɨ nɨ chəi ɨnû chɔ̀m mbe nɨ wə̀d ə ghɨ̀ə̀ yɨ ətu ə̀kǒ ə?
59002021	Ənɨ chəi Abràham nyaʼa ton nɨ naʼ i wan we nɨ mbɨ nyaʼə tɔŋ ənɨ ə Aizìk ənɨ əghɨ ə̀fà əmbɨ ə Ŋwìə̀, ɨmbə̀ʼ Ŋwìə̀ nyaʼa nɨŋ ni wɨ̀ fə ghɨ̀ ənû nɨ kuʼnɨ ə?
59002022	À fə zə ni ɨbenɨ məd nyaʼa yènɨ̀ mbɨ ɨnû chɔ̀m mbe nɨ wɨ̀ nyaʼə ghɨ̀ə̀. À fə bə̀ zə ni ɨbenɨ məd nyaʼa bɔ̀ŋ màànɨ̀ ənjìm ɨnû chɔ̀m mbe nɨ wɨ̀ nyaʼə ghɨ̀ə̀.
59002023	Ə̀ŋwàʼnɨ̀ ə Ŋwiə̀ ə nyaʼa jwɨ̀ ənɨ rəsìʼ ɨchî nɨ zɨə nyaʼa gha ni, “Abràham nyaʼa ben ə Ŋwiə̀ əne Ŋwìə̀ nyaʼa ben ni məd ə təm kùʼnɨ̀.” Əze ə nyaʼa ghɨ̀ ni Ŋwìə̀ tɔŋ əməd ənɨ i sə̀ʼ.
59002024	Əne à fə zə ni Ŋwiə̀ wɨə benə ni wə̀d ə təm kùʼnɨ̀ ɨmbə̀ʼ ɨnû chɔ̀m mbe nɨ wɨə ghɨ̀ə̀, ka àmei ɨmbə̀ʼ ɨbenɨ tə̀zìʼ wi.
59002025	À yɨ bə̀ əndəŋ əndəŋ nɨ Ŋwìə̀ nyaʼa ben ni ə̀kùnɨ̀ ze nɨ mbɨ nyaʼə tɔŋ ənɨ ə Rahàb nyaʼa təm kùʼnɨ̀ ənjìm ənû ə chɔ̀m ze nɨ wɨ̀ nyaʼa ghɨ̌ ənɨ mɨ̀ànàŋgɔŋ mɨ̀Izre mbe nɨ nyaʼa wo jɨrɨ neŋ ə Jerikò. Wɨ̀ nyaʼa nɨŋ mɨ̀mə̌d ɨchî chɔ̀m əne cha mɨ̀mə̌d ni mbɨ wò əwən ɨnə̂njɨ̀ cherə.
59002026	Ɨchî nɨ nyamnyod nɨ chəi əzwî yɨ ətu ə̀kǒ, əne bə̂, ɨbenɨ nɨ chəi ɨnû chɔ̀m mbe nɨ wə̀d ə ghɨ̀ə̀ yɨ ətu ə̀kǒ.
59003001	Mbɨ bɔŋgɔb, tɨ bə̂d mɨ̀nɔnɔʼ rəkaʼ nən yeʼ əwən məchwiə̀-ɨ̀nù, ɨmbə̀ʼ ɨghəm nɨ mbə̀ fə kyerɨ ə ni Ŋwìə̀ bɨrɨ saʼ mbà mbe nɨə chwi ɨnû ənɨ ɨnə̂njɨ̀ nɨ kaanɨ.
59003002	Mba mɨjìm mbɨə fàn ɨnû ənɨ mɨnə̂njɨ̀ nɔnɔʼ. Wə̀d mɔʼɔ mɨ yeʼ əŋgu nɨ chəi wɨə fàn ənɨ ɨnû mbe nɨ wɨə ghàə̀, njɨ məd ə bɔŋ màànɨ̀, bə̀ kyerɨ ɨchî nɨ yimbɨ i ɨnyod jìm.
59003003	Tɨ mɨ zɨ̀ ətənɨ ɨŋga ɨchû ngyi ɨmbə̀ʼ zɨ zuunɨ əwa, əne tɨ̀ we tɨ̀ rɨ̀ ghɨ̀ ni zɨ̀ wo əsɨ ze nɨ tɨ̀ kə̀bɨ.
59003004	Mbə̀ bə nèŋ əbaŋ ɨgyɨ̀, ka à bè yeʼi ni zɨə faŋ, əfim ə ka ka ə bə̀ tin əməd, əghɨ ze nɨə bèŋ əməd yɨ ətənɨ ə kwa kwa. Wə̀d we nɨə tinə wɨə bèŋ ətənɨ ə kwa kwa ze ghɨ̀ ni zɨə wo əsɨ ze nɨ wɨ̀ kə̀bɨ.
59003005	À yɨ ɨchî nɨ zɨə yeʼ we mbɨ ɨnemɨ. Ɨnemɨ yɨ əsɨ ɨnyod nɨ kaŋ kə, àyɨə ɨ wɨə goŋ ɨgɔ̂ ɨmbə̀ʼ ɨnû kyeŋ. Mbə̀ kɔndɨ ɨchî nɨ akə ɨwid ə tɔ̀nə̀ buʼ kyeŋ!
59003006	Tɨ əbɔʼ ɨsɨ ɨnyod mbe nɨ yeʼ ɨŋga na, ɨnemɨ yɨ ɨsɨg nɨ ɨnû rɨbɔ̀ŋ swi ɨŋga. Ɨ wɨə chə̀kɨ̀ə̀ nyamnyod wə̀d jìm, bə̀ tɔ̀n ɨ̀tènɨ̀ məd jìm. À yɨ ɨwid rɨ nìmə we nɨ yeʼ əsɨ ɨchə ə tɔ̀n əməd.
59003007	Wə̀d mɨ̀sɔŋɨchù we tɨ̀ wɨ̀ yimbɨ əne fə bə̀ yimbɨ tɨkwɨrɨ nyam jìm fɔrɨ tɨkwɨrɨ tɨnən jìm. Əne yɨə nyam te nɨə kɔ ɨbum ə si mbɨ te nɨ yeʼ ɨŋga ɨgyɨ̀.
59003008	Àyɨə chəi wə̀d mɨ̀sɔŋɨchù mɔʼɔ nɨ tɨ̀ wɨ̀ yimbɨ ɨnemɨ. Ɨnemɨ yɨ ənû rɨbɔ̀ŋ nɨ chəi ənɨ tɨ̀ wə̀d yimbɨ. Mɨtɨgɨ rɨbɔ̀ŋ mbɨ ɨŋga ɨ swi nɨ tɨ̀ mbɨ zwiirɨ wə̀d.
59003009	Tɨ̀ wɨə nɨŋ ɨnemɨ yiirɨ ə Ə̀nùŋɨ̀sɨg Mbǎʼ. Tɨ̀ wɨə bə̀ nɨŋə zɨ̀ə̀ ndɔ̀n ɨgwɨ ə bə̂d mbe nɨ Ŋwìə̀ tekɨ ni mbɨ yeʼ ɨghabɨ ə məd.
59003010	Ənû nɨ yiirɨ ə Ŋwiə̀ mbɨ ənû nɨ zɨ ndɔ̀n ɨgun ə wə̀d mbɨə jwɨ̀ àmei rɨŋga ɨchû mɔʼ. Mbɨ bɔŋgɔb, tɨ zɨə yeʼi əne!
59003011	Tɨ̀ mɨnib zwɨ̀ mbɨ mbe nɨə nywɨ̀ə̀ jwɨ̀ rɨŋga jwɨ̀-əmboŋ mɔʼ ə?
59003012	Mbɨ bɔŋgɔb, tɨ̀ əzed ə maŋgòrə̀ ə kɔ əkwebɨ ə? Kɨ̀ tɨ̀ əzed ə namsɨ̀ ə kɔ mɨ̀tamtɨg ə? Chəi mɨnib nɨə nywɨ̀ə̀ mbɨ mɨnib zwɨ̀ mbe tɨ mbɨ jwɨ̀ rɨ ənɨ jwɨ̀-əmboŋ mɔʼ.
59003013	À kɨə we əkaʼ nən nɨ berɨ ɨwe bə̀ kyerɨ ənû ə? Wɨ̀ berɨ chwi mbi ɨnû chɔ̀m mbe nɨ wɨə ghɨ̀ə̀ ɨchî nɨ wɨə ghɨ̀ ɨnû ənɨ ɨbɔtɨ fîŋ bə̀ fɔrɨ ənɨ ɨwe.
59003014	À mɨ berɨ ə̀dìì rɨbɔ̀ŋ, à mɨ bə̀ kə̀b ɨghɨ àmei ɨmbə̀ʼ e ɨghəm, tɨrə̀ goŋ e ɨgɔ̂ ɨmbə̀ʼ əzɨ əwən kɨ̀ bè ton ɨnû mbe nɨ yeʼ mbɨ rəsìʼ.
59003015	Ka ɨkwɨ ɨwe wɔ̂ yɨ i we nɨ Ŋwiə̀ ə nàʼə̀. Wɨ yɨ rɨ əmbɨ ə bə̂d rɨ ɨgwɨ ə si, kaʼi rɨ əmbɨ Əzwî ə Ŋwìə̀. Wɨ̀ yɨ rɨ əmbɨ ə debɨ̀rə̀.
59003016	Əsɨ nɨ ə̀dìì mbɨ ənû nɨ wə̀d ə kə̀b ɨghɨ àmei ɨmbə̀ʼ i ɨghəm yeʼ əŋgu, ə̀bùùrɨ̀ mbɨ tɨkwɨrɨ ɨnû rɨbɔ̀ŋ jìm bɨrɨ yeʼ əŋgu.
59003017	Ɨwe we nɨ Ŋwiə̀ ə nàʼə̀ wɨə ghɨ̀ə̀ ni tɨ̀ chub zeŋɨ zeŋɨ, chub ənɨ əbɔrəbɔd, berɨ ɨbɔtɨ fîŋ, zwetɨ ɨnû nɨ bə̂d ə ghàə̀, diirɨ bə̂d bə̀ ghɨ̀ ɨ̀chɔ̀m. Ɨ wɨə bə̀ ghɨ̀ ni tɨ rɨ̀ ghɨ a ɨghə mbɨ ni tɨ rɨ̀ ghɨ a ɨbekɨ ɨnû.
59003018	Bə̂d mbe nɨə ghɨ̀ə̀ ni bə̂d chub ənɨ əbɔrəbɔd mɨ kon əbɔrəbɔd ɨŋga bə̂d, mbɨ bɨrɨ kwəŋ ɨnû chɔ̀m.
59004001	Ənû nɨ zɔ̀ŋ mbɨ ənû nɨ chɔb kɨ rɨ ə yi əkaʼ nən ə? Ka à wa kɨ̀ i rɨ ənɨ ɨghɨ mbe nɨ tə fîŋ ə feenɨə, nɨ yeʼ mbe nɨə kɨə zɔ̀ŋ ɨŋga nən ə?
59004002	Mbə mbɨə kə̀b ɨghɨ, àyɨə chəi mbə̀ berɨə, əne mbə mbɨə zwiirɨ ə bə̂d ɨmbə̀ʼ berɨ ɨghɨ mbe. Mbə mbɨə ghə̀ʼnɨ̀ ɨghɨ bə̂d, àyɨə chəi ənɨ tɨ̀ mbə nɨŋ, əne mbə mbɨə chɔbə bə̀ zɔ̀ŋə̀ ɨmbə̀ʼ nɨŋ ɨghɨ rəŋgu. Chəi mbə̀ berɨ ɨghɨ ɨmbə̀ʼ ɨghəm nɨ chəi mbə̀ə nɔnə rɨ əmbɨ ə Ŋwiə̀.
59004003	Mbə mbɨə nɔn ɨghɨ, àyɨə chəi mbɨə nàʼ ɨ nən ɨmbə̀ʼ ɨghəm nɨ mbə mbɨə nɔnə mbɨ rɨkɔndɨ rɨbɔ̀ŋ. Mbə mbɨə nɔn ɨmbə̀ʼ nɨŋ ghɨ̀ ɨnû mbe nɨ tə nyamnyod ə feenɨə.
59004004	Mbə yɨ ɨghabɨ məyi namɨ nɨə niirɨə mbaŋə̀! Chəi mbə̀ kyerɨ ni wə̀d we nɨə kə̀b jɨg ə̀sə̀ʼ mbɨ ɨsɨg yɨə wə̀d pə̀n Ŋwìə̀ ə? Əne wə̀d mɔʼɔ we nɨ ghaʼ ənû nɨ jɨg ə̀sə̀ʼ mbɨ ɨsɨg yɨə wə̀d pə̀n Ŋwìə̀.
59004005	Kɨ̀ mbə̀ wa kɔndɨ ni à yɨ ətu ə̀kǒ nɨ Ə̀ŋwàʼnɨ̀ ə Ŋwiə̀ ə ghà ni, “Ŋwìə̀ wɨə ghə̀ʼnɨ̀ Əzwî əməd ze nɨ wɨ̀ ghɨ ni zɨə yeʼ ɨŋga na.”
59004006	À yɨə Ŋwìə̀ wɨə ghɨ̀ ɨ̀chɔ̀m ənɨ ə na ɨmbə̀ʼ tɨ berɨ ɨka nɨ baŋ ɨnû rɨbɔ̀ŋ. Ə zɨ ɨŋga Ə̀ŋwàʼnɨ̀ ə Ŋwiə̀ ni, “Ŋwìə̀ wɨə tonə bə̂d mbe nɨə nɔ̀ ɨnyod, àyɨə ɨ wɨə ghɨ̀ ɨ̀chɔ̀m ənɨ mbe nɨə swi ɨnyod.”
59004007	Əne mbə̀ zuunɨ ə Ŋwiə̀ ənɨ ɨnû jìm. Mbə̀ ton ə debɨ̀rə̀, əne wɨ̀ bɨrɨ nod i tɨ ənɨ ə nən.
59004008	Mbə̀ tindɨ ɨban ə Ŋwiə̀, əne wɨ̀ bɨrɨ bɨ tindɨ ɨban nən. Mbə̀n mbe nɨə ghɨ̀ ɨnû rɨbɔ̀ŋ, mbə̀ so mbə ɨbɔ! Mbə̀n mbe nɨ berɨ fîŋ rɨ̀be, mbə̀ zeŋnɨ tə fîŋ!
59004009	Mbə̀ kənə, dì bə̀ chweŋ mɨsɨ. Mbə̀ kwepɨ ɨchəʼrɨ ənɨ əwob, bə̀ kwepɨ ɨghaʼi ənɨ ə̀kə̀nɨ̀.
59004010	Mbə̀ swi ɨnyod ɨfě Ə̀nùŋɨ̀sɨg, əne wɨ̀ bɨrɨ nɔ əwən.
59004011	Mbɨ bɔŋgɔb, tɨ wə̀d gha i ɨnû rɨbɔ̀ŋ ɨgwɨ wi aŋgɔb. Wə̀d we nɨə ghà ɨnû rɨbɔ̀ŋ ɨgwɨ wi aŋgɔb kɨ̀ beə saʼ əməd wɨə ghàə̀ ni tɨkə rɨ Ŋwiə̀ rɨka kuʼi. Məd wɨə bə̀ saʼə tɨkə rɨ Ŋwiə̀. Àwɔ̀ mɨ yeʼ wə̀d nɨə saʼə tɨkə rɨ Ŋwiə̀, njɨ ka àwɔ̀ wɨə nùŋ e rɨkə te. À wɨə saʼə rɨwən.
59004012	Wə̀d nɨə nàʼə̀ rɨkə bə̀ saʼə mɨsaʼi mei we mɔʼ. Àmei məd we tɨ̀ wɨ̀ chɨ̀ bə̂d rəŋgəʼ. Àmei məd we tɨ̀ wɨ̀ bə̀ nimnɨ bə̂d. Əne àwɔ̀ kɨə we nɨ saʼ we aŋgɔb ə?
59004013	Mbə̀ zu, mbə̀n mbe nɨə ghàə̀ ni, “Tə̀chɔ̀ŋ kɨ̀ ɨsɔ tɨ̀ bɨrɨ wo ɨŋga əbeŋ ə mɔʼɔ, pè chub əghəm əwu, ghɨ̀ ɨwin, jɨg njìm.”
59004014	Chəi mbə̀ kyerɨ ɨnû mbe nɨ bɨrɨ yeʼe ɨsɔ. Ə ɨ̀tènɨ̀ kɨə ye ə? Mbə yɨ ɨghabɨ ə ndiʼ nɨ nam ɨsɨ ənɨ ɨkə nyùmə̀, əmad ə nɨə zombɨ, zɨ nim i.
59004015	Njɨ mbə̀ kə̀ʼ ghà yeʼ ni, “Ə̀nùŋɨ̀sɨg mɨ benɨ, tɨ̀ bɨrɨ chub ɨkǎ ghɨ ənû zɔ̂ kɨ̀ əzɨ ə cherə.”
59004016	Tɨ̀nîn, mbə mbɨə nɔ̀ ɨnyod bə̀ goŋ ɨgɔ̂. Ənû nɨ goŋ ɨgɔ̂ yɨ ənû rɨbɔ̀ŋ.
59004017	Əne wə̀d we nɨ kyerɨ ənû nɨ kuʼnɨ nɨ tɨ̀ wɨ̀ ghɨ̀, àyɨə chəi wɨ̀ ghɨ̌, fə gù ənû.
59005001	Mbə̀n bə̂d mbɔ̂n, mbə̀ zwetɨ! Mbə̀ chweŋ mɨsɨ, zə̀ʼ kwàʼ rɨkǎ ɨmbə̀ʼ ŋgəʼ nɔnɔʼ ze nɨə yeʼe ɨgwɨ nən!
59005002	Mbɔ̂n ze nɨ mbə̀ berɨ fə bèŋ ənɨ ɨghɨ əko. Ɨsəʼɨ fə kud tə ngywɨ̌.
59005003	Gôl mbɨ ə sɨrɨvà we nɨ mbə̀ berɨ fə bèŋ ənɨ ɨghɨ əko. Ɨghɨ mbɔ̂ nɨ beŋ ənɨ ɨghɨ əko bɨrɨ yeʼ ənweenɨ ɨ nən ni mbə mbɨə ghɨ̀ əjə. Mbɔ̂n ze bɨrɨ tɔn əwən ɨchî nɨ ɨwid ə tɔ̀n ə wə̀d. Mbə fə fetɨ mbɔ̂n nùŋ ɨŋga ɨni mbɔ̂ nɨ sɨ nwìə̀.
59005004	Mbə̀ zə, bə̂d mbe nɨ nyaʼə fàʼ ɨŋga tə mbeŋ, nɨ mbə̀ nyaʼa yim ɨkab mɨ̀mə̌d ənɨ ɨ̀kǎ, mbɨə zə̀ʼ əwob ɨmbə̀ʼ əwən. Əwob ə bə̂d mbe nɨ nyaʼa kwəŋ mbə ɨghɨ fə pè ɨŋga ə̀tǒŋ ə Ŋwìə̀ Ə̀tùmbɨ̀ ɨsɨg.
59005005	Mbə fə chub ɨgwɨ ə si ɨŋga mbɔ̂n. Mbə mbɨə bə̀ ghɨ̀ àmei ɨnû mbe nɨə ghɨ̀ ni tə fîŋ bɔŋə. Mbə fə jɨg faŋ ɨghabɨ ə nyam nɨ mbɨə wo wàd.
59005006	Mbə fə sob ɨsaʼi zwiirɨ bə̂d nɨ chəi mbɨ gu ənû. Chəi ɨchî nɨ tɨ̀ mbɨ fè ə ɨnyod rɨ nən.
59005007	Mbɨ bɔŋgɔb, mbə̀ yim fîŋ pè əni ze nɨ Ə̀nùŋɨ̀sɨg bɨrɨ wɨrɨ yeʼe. Mbə̀ zə, wə̀d nɨə fàʼə̀ mbeŋ wɨə wòmə̀ ni ɨghɨjɨg kɔʼ ə mbeŋ. Ɨ wɨə yimə fîŋ wòmə̀ kɔ rɨ ənɨ mbə̀ŋ chubɨ wò pè ənɨ mbə̀ŋ ə sobə.
59005008	Mbə̀n bə̂, mbə̀ yim fîŋ ghɨ̀ ə ɨbenɨ kaanə ɨmbə̀ʼ ɨghəm nɨ Ə̀nùŋɨ̀sɨg bɨrɨ zambɨ yeʼe.
59005009	Mbɨ bɔŋgɔb, tɨ mbə̀ ghambɨ ə mbə bɔŋgɔb ɨmbə̀ʼ tɨ Ŋwìə̀ saʼ i əwən. Mbə̀ zə, wə̀d we nɨ bɨrɨ saʼ ɨsɨg fə sɨ i ɨchû nəb!
59005010	Mbɨ bɔŋgɔb, mbə̀ kɔndɨ bə̂d ɨ̀kə̀n mbe nɨ nyaʼə ghà ɨnû ənɨ ɨkum Ə̀nùŋɨ̀sɨg. Mbə̀ nɨŋ ənweenɨ rɨ əmbɨ mɨ̀mə̌d nɨ yim fîŋ əton ə ŋgəʼ.
59005011	Mbə̀ zə, Ŋwìə̀ nyaʼa zɨ̀ əbɔrəbɔd ɨgwɨ mɨ̀mə̌d ɨmbə̀ʼ ɨghəm nɨ mbɨ nyaʼa nyìʼ. Mbə fə zu ɨchî nɨ Job nyaʼa nyiʼi bə̀ zə ɨchî nɨ Ŋwìə̀ nyaʼa ghɨ ɨ̀chɔ̀m ənɨ məd ənɨ ɨnwǐ. Ŋwìə̀ wɨə kɔə mɨsin bə̀ dììrɨ̀ə̀ bə̂d.
59005012	Mbɨ bɔŋgɔb, ənû nɨ che ɨnû jìm yɨ ni tɨ mbə̀ kan ə, kɨ̀ à kɨ ənɨ ɨkaŋ, kɨ̀ à kɨ ənɨ ə si, kɨ̀ ənɨ əghɨ ə cherə nɨ tɨ̀ bə̂d kàn ɨgun. Mbə mɨ ben ənû ə mɔʼɔ, mbə̀ gha àmei ni, “Ee”. Mbə mɨ ton ənû ə mɔʼɔ, mbə̀ gha àmei ni, “Chə̂.” Mbə̀ ghɨ àmei əne ɨmbə̀ʼ tɨ Ŋwìə̀ zɨ i ɨsaʼi ɨgwɨ nən.
59005013	Wə̀d mɔʼɔ rəbɔʼ nən wɨə wa əŋgəʼ ə? Wɨ̀ kɔŋgɨ ə Ŋwiə̀. Wə̀d mɔʼɔ rəbɔʼ nən wɨə wa ghaʼrɨ əwi ə? Wɨ̀ kwerɨ ɨkyî yiirɨ ə Ŋwiə̀.
59005014	Wə̀d mɔʼɔ rəbɔʼ nən wɨə wa wɔ̀n ə? Wɨ̀ tɔŋ bə̂d mbe nɨə chà ɨfetɨ bə̂d Kristo mbɨ yeʼe kɔ̀ŋgɨ̀ ə Ŋwiə̀ ɨgwɨ məd, bə̀ zɔʼ əməd ənɨ mɨwud ənɨ ɨkum Ə̀nùŋɨ̀sɨg.
59005015	Ə̀kɔ̀ŋgɨ̀ ə wə̀d we nɨ ben ə Ŋwiə̀ bɨrɨ ghɨ ni wə̀d əwɔn we bɔtɨ. Ə̀nùŋɨ̀sɨg bɨrɨ ghɨ ni ɨnyod məd wɨrɨ kàànɨ̀. À mɨ yeʼ nɨ wɨ̀ ghɨ̌ ɨnû rɨbɔ̀ŋ mɔʼɔ, Ŋwìə̀ bɨrɨ waʼ ɨnû rɨbɔ̀ŋ mbe.
59005016	Əne mbə ben tə rɨ̀gùrɨ-ɨnû mbənə mbənə, kɔ̀ŋgɨ̀ ə Ŋwiə̀ ɨgwɨ mbə bɔŋgɔb, ɨmbə̀ʼ Ŋwìə̀ ghɨ ni mbə̀ bɔtɨ. Ə̀kɔ̀ŋgɨ̀ ə wə̀d we nɨ təm kùʼnɨ̀, ə berɨ ɨka kyeŋ nɨ ghɨ ənû ze nɨ wɨ̀ kɔŋgɨ ə Ŋwiə̀ nɔn.
59005017	Èlaijà yɨə nyaʼə wə̀d mɨ̀sɔŋɨchù ɨghabɨ ə mbǎ. Wɨ̀ nyaʼa kɔ̀ŋgɨ̀ ə Ŋwìə̀ ənɨ i fîŋ jìm ni tɨ mbə̀ŋ nɔ i. Əne chəi mbə̀ŋ nyaʼa bə nɔ ənɨ ɨghəm ɨwu ɨtad mbɨ əmɨg rɨ̀fuə.
59005018	Ənɨ wɨ̀ nyaʼa wɨrɨ kɔ̀ŋgɨ̀ ə Ŋwiə̀, Ŋwìə̀ nyaʼa ghɨ̀ mbə̀ŋ nɔ, tɨjɨg kɔʼ.
59005019	Mbɨ bɔŋgɔb, wə̀d mɔʼɔ rəbɔʼ nən mɨ fèbə̀ tɨ ənɨ rəsìʼ, wɨ cherə wɨrɨ nɨŋ əməd rəbɔʼɔ,
59005020	wɨ̀ kyerɨ ni wə̀d we nɨ wɨrɨ nɨŋ wə̀d nɨ ghɨ̀ ɨnû rɨbɔ̀ŋ tɨ ənɨ ɨchî nɨ wɨ̀ febə, bɨrɨ chɨ ɨ̀tènɨ̀ wə̀d we nɨə ghɨ̀ ɨnû rɨbɔ̀ŋ rɨ ɨchû ɨvɨ, əne ghɨ̀ Ŋwìə̀ waʼ ɨnû rɨbɔ̀ŋ nɔnɔʼ mbe nɨ wɨ̀ nyaʼə ghɨ̀ə̀.
60001001	À yɨə mɔ̌ Pità, nɨ mə̀ yeʼ wə̀d tom Yeso Kristo, ŋwaʼnɨ ə̀ŋwàʼnɨ̀ zɔ̂. Mə wɨə ŋwàʼnɨ̀ əmbɨ ə bə̂d mbe nɨ Ŋwiə̀ chɔʼɔ, nɨ yeʼ ɨ̀nɔ̀ʼɔ̀ mbe nɨ jaŋ ɨŋga Pontùs, ɨŋga Gàlesià, ɨŋga Kàpàdosìà, ɨŋga Esià bə̀ fɔrɨ ɨŋga Betinià.
60001002	Ŋwìə̀ Mbǎʼ nyaʼa chɔʼ əwən ni mbə̀ yeʼ mbi bə̂d ɨchî nɨ wɨ̀ nyaʼa fə nuŋɨ. Əzwî əməd ə fə ghɨ̀ mbə zeŋ, ɨmbə̀ʼ mbə̀ zuunɨ ə Yeso Kristo bə̀ ghɨ̀ ni ənəm əməd ze nɨ wɨ̀ nyaʼa chəmnɨ ə zeŋnɨ əwən. Ɨ̀chɔ̀m Ŋwiə̀ mbɨ əbɔrəbɔd əməd yeʼe ɨgwɨ nən ɨ ə̀bù-ə̀bù.
60001003	Tɨ̀ yiirɨ ə Ŋwiə̀ we nɨ yeʼ Mbǎʼ a Ə̀nùŋɨ̀sɨg Yeso Kristo! Məd wɨə dììrɨ̀ əwa kwàʼ ɨchî chɔ̀m. Wɨ̀ fə ghɨ̀ ni tɨ̀ jɨg ɨ̀tènɨ̀ fi ɨchî nɨ wɨ̀ zwemnɨ ə Yeso Kristo. Əzɔ̂ ə fə ghɨ̀ ni tɨ̀ nuŋ rɨkɔndɨ wom ɨnû mbe nɨ Ŋwìə̀ kaʼ ɨ na.
60001004	Zɨə fə bə̀ ghɨ̀ ni mbə̀ jɨg ɨghɨ mbe nɨ wɨ̀ nuŋ ɨkaŋ əmbɨ mbi bə̂d. Wɨ̀ fə nùŋ ɨghɨ mbe ɨkaŋ əsɨ nɨ chəi mbɨ bɨrɨ nɔ bɔb, chəi mbɨ bɨrɨ nɔ bə, chəi mbɨ bɨrɨ nɔ chɔʼrə.
60001005	Ŋwìə̀ fə chè ənjìm i ɨka kən əwən ɨchî nɨ mbə̀ nuŋ fîŋ ɨgun ə Kristo, ɨmbə̀ʼ mbə̀ jwɨ rəŋgəʼ əwu rənjìm.
60001006	Əne mbə ghaʼrɨ əwən ɨmbə̀ʼ ənû zɔ̂ nɨ Ŋwìə̀ fə ghɨ̌, ka à be yeʼi ni tɨ̀nîn bə̂d mbɨə kɨrɨ kwaʼnɨ əwən ənɨ ɨnû nɔnɔʼ, mbə̀ mbɨə bə̀ kɨrɨ wo zə ŋgəʼ ənɨ ɨkə nyumə̀.
60001007	Ɨnû mbɔ̂ yɨ nɨ zweʼrɨ əwən ɨ zə ni ə ɨbenɨ ə bə̀ kàŋ kàànɨ̀ ə. Ka àbei ə gôl nɨ tɨ mbɨ chə̀kɨ̀, ɨ mbɨə zweʼrɨ ənɨ mbɨ tɔn ɨŋga ɨsweŋ ɨwid ənam. Əne mbɨ berɨ bɨ zweʼrɨ ə ɨbenɨ we nɨ yeʼ əghɨ əka ɨnun chè ə gôl. Ɨbenɨ we mɨ kàànɨ̀, Ŋwìə̀ ziə bɨrɨ yiirɨ əwən, mbə bə̀ berɨ ɨzeŋɨ zeŋɨ mbɨ ɨwumnɨ ənɨ ə nyùmə̀ we nɨ Yeso Kristo bɨrɨ wɨrɨ yeʼe.
60001008	Mbə ghaʼ əməd, ka à be yeʼi ni chəi mbə kɨrɨ zə əməd. Mbə nuŋ fîŋ ɨgwɨ məd, ka à be yeʼi ni chəi mbə̀ə zə əməd. Mbə̀ kàŋ ghaʼrɨ mbɨ ɨkwɨ ɨghaʼi we nɨ chəi ənɨ tɨ wə̀d ghà ənɨ ɨ̀chù.
60001009	Ɨchî nɨ mbə̀ fə benɨ, mbə̀ bɨrɨ jwɨ rəŋgəʼ.
60001010	Bə̂d ɨkə̂n nyaʼa kàŋ kə̀b nɨ kyerɨ ɨmbə̀ʼ ənû zɔ̂ nɨ jwɨ rəŋgəʼ. Mbɨ nyaʼa jeŋgɨ kə̀b bə̀ nwèndɨ̀ ənû ɨmbə̀ʼ ɨ̀chɔ̀m we nɨ Ŋwiə̀ nyaʼa wo ghɨ ənɨ ə nən.
60001011	Mbɨ nyaʼa bə̀ jeŋgɨ nwèndɨ̀ ɨnû ze nɨ Əzwî ə Kristo ze nɨ yeʼ ɨŋga mɨ̀mə̌d ə nyaʼa be ghà əmbɨ mɨ̀mə̌d ɨmbə̀ʼ ɨchî nɨ Kristo nyaʼa wo zə ŋgəʼ. Mbɨ nyaʼa bə̀ jeŋgɨ nwèndɨ̀ ɨwumnɨ kyeŋ we nɨ wɨ̀ nyaʼa wo berɨ. Mbɨ nyaʼa bə̀ jeŋgɨ nwèndɨ̀ ɨmbə̀ʼ wə̀d we nɨ məd yeʼ wɨwən bə̀ nwèndɨ̀ ə nyùmə̀ we nɨ ɨnû mbe bɨrɨ ghɨ̀.
60001012	Ŋwìə̀ nyaʼa chwi əmbɨ mɨ̀mə̌d ni chəi mbɨ nyaʼə faʼə yeʼ ɨmbə̀ʼ ə ɨghəm. Ɨ mbɨə nyaʼə faʼə yeʼ ɨmbə̀ʼ weerɨ əwən. Ɨ mbɨə nyaʼə ghà ɨnû mbe nɨ mbə̀ nyaʼa fə zu rɨ əmbɨ ə bə̂d mbe nɨ nyaʼa chè ənjìm Əzwî ə Zeŋɨ ze nɨ Ŋwìə̀ cha rɨkaŋ gha ɨkə̂n chɔ̀m. Mbɨ̀aŋgɨrə̀ mbɨə nyaʼə bə̀ kə̀b kyerɨ ənû rəŋgu.
60001013	Mbə̀ tekɨ tə fîŋ ɨmbə̀ʼ ghɨ ɨnû mbe nɨ Ŋwiə̀ kəbɨ. Mbə̀ yimbɨ ə ɨnyod kwàʼ ɨchî chɔ̀m. Mbə̀ jeŋgɨ nuŋ tə rɨkɔndɨ àmei ɨgun ɨ̀chɔ̀m we nɨ Ŋwìə̀ bɨrɨ ghɨ ənɨ ə nən ənɨ Yeso Kristo wɨrɨ yeʼe.
60001014	Ɨchî nɨ mbə yeʼ bɔn nɨə zuunɨə, tɨ mbə wɨrɨ beenɨ ə əbɔʼ ɨnû rɨbɔ̀ŋ mbe nɨ tə nyamnyod nyaʼə feenɨə ənɨ ə nyùmə̀ we nɨ chəi mbə̀ nyaʼa kɨrɨ kyerɨ ə Ŋwiə̀.
60001015	Àyɨə mbə ghɨ ɨnû jìm ɨzeŋɨ zeŋɨ, àmei ɨchî nɨ məd we nɨ tɔŋ əwən bə zeŋ.
60001016	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Mbə chub ɨzeŋɨ zeŋɨ ɨmbə̀ʼ ɨghəm nɨ mə zeŋ.”
60001017	Ɨchî nɨ mbə̀ə tɔŋ ə Ŋwiə̀ ənɨ ə Mbǎʼ ənɨ mbə̀ə kɔ̀ŋgɨ̀ əməd, əne mbə̀ kyerɨ ni chəi məd ə ghɨ̀ ɨghə ənɨ wɨə saʼə bə̂d. Əne mbə̀ bɔ əməd ɨchî nɨ mbə̀ yeʼ ɨghabɨ ɨ̀nɔ̀ʼɔ̀ ɨgwɨ ə si əgha.
60001018	Mbə̀ kyerɨ ni Ŋwìə̀ nyaʼa fə choʼ mbə ɨtu tɨ ənɨ mɨchî rɨbɔ̀ŋ mbe nɨ mbə nyaʼa nɨŋ rɨ əmbɨ mbə mɨ̀mbǎʼ rəŋwe. Chəi wɨ̀ nyaʼa ghɨ əne ənɨ ə sɨrɨvà kɨ ənɨ ə gôl nɨ tɨ̀ mbɨ bə.
60001019	Wɨ̀ nyaʼa choʼ yeʼ ənɨ ənəm əka ɨnun ze nɨ Kristo nyaʼa chəmnɨ. Kristo yɨ ɨghabɨ ə wan njɨ̀g nɨ chəi ənɔʼɔ kɨ̀ ədurɨ ɨgun.
60001020	Ŋwiə̀ nyaʼa fə chɔʼ əməd bɔŋ wɨ̀ nyaʼə sɨə tekɨ ɨsɨg. Wɨ̀ fə ghɨ̀ ni bə̂d kyerɨ əməd ɨŋga ɨni mbɔ̂ nɨ sɨ nwìə̀. Wɨ̀ nyaʼa ghɨ̀ əne ɨmbə̀ʼ weerɨ əwən.
60001021	Mbə̀ fə chè ənjìm məd ben ə Ŋwiə̀ nɨ nyaʼa zwemnɨ əməd bə̀ naʼ ɨwumnɨ ɨ bɔ. À yɨ əton nɨ mbə berɨ nuŋ tə fîŋ bə̀ nùŋ tə rɨkɔndɨ àmei ɨgun ə Ŋwiə̀.
60001022	Mbə fə ghɨ tə fîŋ zeŋ ɨchî nɨ mbə̀ə ghɨ̀ ɨnû mbe nɨ yeʼ mbɨ rəsìʼ. Mbə mbɨə kàŋə̀ ghaʼə mbə bɔŋgɔb kwàʼ ɨchî chɔ̀m. Əne mbə̀ ghaʼ mɨ̀mə̌d kwàʼ rɨŋga fîŋ.
60001023	Mbɨ fə gywɨ əwən ɨghəm cherə ɨmbə̀ʼ mbə̀ jɨg ɨ̀tènɨ̀ fi ənjìm ɨŋgam Ŋwiə̀ we nɨ yeʼ ɨkǎ. Ka ɨ̀tènɨ̀ we yɨ i rɨ əmbɨ ə mbǎʼ nɨə kwɨə. Wɨ yɨ rɨ əmbɨ ə Mbǎʼ nɨ chəi wɨ̀ bɨrɨ nɔ kwɨ.
60001024	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Bə̂d mɨjìm yɨ ɨghabɨ ɨfu, ɨwumnɨ mɨ̀mə̌d yɨ ɨghabɨ wɨ rɨ̀kwě. Ɨfu wɨə kwɨə, rɨ̀kwě nə̀ŋə̀ feŋgɨə,
60001025	àyɨə ɨŋgam Ə̀nùŋɨ̀sɨg ə ten i koŋ.” Ɨŋgam we yɨ ɨkə̂n chɔ̀m we nɨ mbɨ gha ɨ nən.
60002001	Mbə waʼ ɨnû rɨbɔ̀ŋ jìm, waʼ ɨnû nɨ fɨg bə̂d, waʼ ɨbekɨ ɨnû, waʼ ɨnû nɨ ghɨ ə̀dìì bə̀ waʼ ɨnû nɨ ghɨ mɨniə.
60002002	Ɨghabɨ ə bɔn bɔd nɨə kɨrɨ nyɔŋ ɨbən, mbə kəb yeʼ ɨbən zeŋɨ we nɨ əzwî ə nàʼə̀, ɨmbə̀ʼ mbə mɨ nyɔŋ, mbə bɨrɨ kwi kàànɨ̀, Ŋwìə̀ chɨ̀ əwən rəŋgəʼ.
60002003	Mbə fə zweʼrɨ zə ni Ə̀nùŋɨ̀sɨg ə bɔŋ.
60002004	Mbə yeʼe əsɨ məd we nɨ yeʼ ɨti we nɨ yeʼ ɨka. Bə̂d nyaʼa ton əməd, àyɨə Ŋwiə̀ nyaʼa chɔʼ əməd. Məd ə bɔ̀ŋ kwàʼ rɨŋgəʼ ɨfě Ŋwiə̀.
60002005	Mbə yeʼe ɨghabɨ əti nɨ yeʼ ɨka ɨmbə̀ʼ mbɨ nɨŋ əwən bɔm nəb əzwî əŋgu. Mbə mɨ ghɨ̀ əne, mbə bɨrɨ yeʼ bə̂d mbàn Ŋwìə̀ zeŋɨ, əne chè ənjìm ə Yeso Kristo naʼ ɨghɨ ə̀fà əzwî mbe nɨ Ŋwiə̀ benɨ.
60002006	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Mbə̀ zə, mə wɨə zi ɨti ə Zayɔ̀n. À yɨ ɨti ɨbu nəb nɨ mə nyaʼa chɔʼ nùŋ, wɨ bɔ̀ŋ kwàʼ rɨŋgəʼ. Chəi wə̀d we nɨ nuŋ fîŋ ɨgwɨ məd bɨrɨ nɔ berɨ tɨ̀nìd ətu.”
60002007	Əmbɨ mbə̀n mbe nɨ benɨ, ɨti we ə bɔ̀ŋ kwàʼ rɨŋgəʼ, àyɨə əmbɨ mbe nɨ chəi mbɨ benɨ, “Ɨti we nɨ məbɔmɨ nəb nyaʼa tonɨ, fə bèŋ ənɨ ɨti rɨ ɨbu nəb,”
60002008	fɔrɨ ni, “À yɨ ɨti nɨ bɨrɨ ghɨ ni bə̂d tɨ̀grə, bə̀ yeʼ ɨwɔ̌ nɨ bɨrɨ ghɨ ni bə̂d gu ə.” Ɨ mbɨə tɨ̀grə ɨmbə̀ʼ ɨghəm nɨ chəi mbɨə ghɨ̀ ɨnû mbe nɨ yeʼ ɨŋga ɨŋgam Ŋwiə̀. Əzɔ̂ yɨ ənû nɨ Ŋwìə̀ nyaʼa fə nuŋ əmbɨ mɨ̀mə̌d.
60002009	À yeʼ ɨmbə̀ʼ əwən, mbə̀ yɨ ɨnəbɨ nɨ Ŋwiə̀ nyaʼa chɔʼɔ. Mbə yɨə bə̂d mbàn Ŋwìə̀ nɨə fàʼ əmbɨ ɨfɔ̀n kyeŋ. Mbə yɨ əbeŋ nɨ zeŋɨ. Mbə yɨə bə̂d Ŋwiə̀ ɨmbə̀ʼ gha ɨnû yiirɨ mbe nɨ wɨ̀ fə ghɨ̌. À yɨə məd nyaʼa tɔŋ əwən rɨŋga ɨsɨ firɨ əne zɨ̀ ɨŋga əsɨ ə zeŋɨ ze nɨ wɨ̀ naʼ əmbɨ ə bə̂d.
60002010	À nyaʼa ənɨ ə nyùmə̀ mɔʼɔ, ka mbə yɨə nyaʼə əwən bə̂d Ŋwiə̀, àyɨə tɨ̀nîn mbə yɨə sɨə bə̂d ɨməd. À nyaʼa ənɨ ə nyùmə̀ mɔʼɔ, chəi Ŋwìə̀ nyaʼa kɨrɨ diirɨ əwən, àyɨə tɨ̀nîn wɨ̀ fə dììrɨ̀ əwən.
60002011	Mbɨ bɔŋgɔb nɨ mə̀ ghaʼi kwàʼ rɨŋgəʼ, mbə̀ kyerɨ ni mbə yɨ ɨ̀nɔ̀ʼɔ̀ fɔrɨ ni mbə̀ yɨə bə̂d rɨ̀sɔ̀ʼɔ̀ ɨŋga ɨsɨg wɔ̂. Əne mə wɨə buʼ ɨbɔ ɨ nən ni tɨ mbə̀ ghɨ ə ɨnû rɨbɔ̀ŋ mbe nɨ tə nyamnyod ə feenɨə. Mbɔ̂ yɨ ɨnû mbe nɨə màʼə̀ bid ɨŋga tə fîŋ.
60002012	Mbə mɨ̀chì əkaʼ bə̂d mbe nɨ kaʼi mɨ̀Jû berɨ bɔ̀ŋ, ɨmbə̀ʼ ka mbɨ bè gha ə ni mbə yɨə bə̂d nɨə ghɨ̀ ɨnû rɨbɔ̀ŋ, mbɨ bɨrɨ zə ɨnû chɔ̀m mbe nɨ mbə̀ə ghɨ̀ əne yiirɨ ə Ŋwiə̀ əni ze nɨ wɨ̀ bɨrɨ wɨrɨ yeʼe.
60002013	Ɨchî nɨ mbə̀ ben Ə̀nùŋɨ̀sɨg, mbə̀ zuunɨ bə̂d mɨ̀jìm mbe nɨ mbɨ nuŋ ɨgwɨ nən ni mbɨ tumbɨ əwən, kɨ̀ à kɨ ɨfɔ̂n kyeŋ nɨ yeʼ ɨgwɨ mɨfɔ̀n cherə,
60002014	kɨ̀ mɨ̀gɔmnà mbe nɨ wɨ̀ chɔʼ nùŋ ni mbɨ chə bə̂d mbe nɨə ghɨ̀ ɨnû rɨbɔ̀ŋ, bə̀ wumnɨ mbe nɨə ghɨ̀ ɨnû nɨ kuʼnɨ.
60002015	Ŋwìə̀ nyaʼa kə̀b yeʼ ni mbə̀ ghɨ ɨnû nɨ kuʼnɨ ɨmbə̀ʼ kubrɨ mɨchû ɨneŋ bə̂d mbe nɨə ghà ɨnû nɨ chəi mbɨ kyerɨ.
60002016	Mbə̀ chub ɨghabɨ ə bə̂d mbe nɨ yeʼ ənɨ ə ɨghəm, àyɨə tɨ mbə nɨŋ əwən ɨchî nɨ mbə̀ə chub ənɨ ə ɨghəm ɨmbə̀ʼ ghɨ ɨnû rɨbɔ̀ŋ. Mbə̀ chub ɨchî nɨ bə̂d ə̀fàʼì Ŋwiə̀ berɨ chubɨ.
60002017	Mbə̀ wumnɨ bə̂d mɨjìm, ghaʼ bɔŋgɔb mbe nɨ ben ə Kristo, bɔ ə Ŋwiə̀ bə̀ wumnɨ ɨfɔ̂n kyeŋ.
60002018	Bə̂d ə̀fàʼì, mbə zuunɨ mbə mɨ̀mbǎʼ ə̀fàʼì mbɨ ɨwumnɨ jìm. Tɨ mbə̀ wumnɨ ə àmei mbe nɨ berɨ fîŋ chɔ̀m bə̀ berɨ ɨbɔtɨ fîŋ. Mbə zuunɨ fɔrɨ mbe nɨə nyaə.
60002019	Ŋwiə̀ bɨrɨ zɨ əbɔrəbɔd ɨgun ə wə̀d we nɨə nyìʼə̀ fîŋ zuə rɨbuʼ bə̀ zəə ŋgəʼ ətu əko, ɨmbə̀ʼ ɨghəm nɨ wɨ̀ kyerɨ ni məd wɨ əŋgu.
60002020	Njìm kɨə ye, nɨ à mɨ gu ənû, mbɨ som əwe, à nyìʼ ə? Àyɨə à mɨ ghɨ ənû nɨ kuʼnɨ, əne zə ŋgəʼ ɨmbə̀ʼ əzɨ əwən, Ŋwiə̀ bɨrɨ zɨ əbɔrəbɔd ɨgwɨ ne.
60002021	À yɨ ɨmbə̀ʼ ɨkwɨ ŋgəʼ wɔ̂ nɨ Ŋwiə̀ nyaʼa tɔŋ əwən ni mbə̀ yeʼ mbi bə̂d. Mbə̀ kyerɨ ni Kristo nyaʼa bə̀ zə ŋgəʼ ɨmbə̀ʼ əwən. Əne wɨ̀ nyaʼa chwi ənweenɨ ɨ nən ɨmbə̀ʼ mbə sɨə beenɨ əbɔʼ tɨkyerɨ-ɨwu ɨməd.
60002022	Chəi wɨ̀ nyaʼa ghɨ ənû rɨbɔ̀ŋ ə mɔʼɔ. Chəi mɨghab mɔʼɔ nyaʼa jwɨ̀ rɨŋga ɨ̀chù ɨməd.
60002023	Ənɨ mbɨ nyaʼa zɔm əməd, chəi wɨ̀ nyaʼa bə̀ zɔ̀m bə̂d mbe nɨ nyaʼa zɔm əməd. Ənɨ wɨ̀ nyaʼə zə ŋgəʼ, chəi wɨ̀ nyaʼa gha ni tə bɨrɨ wì. Wɨ̀ nyaʼa nuŋ i fîŋ yeʼ ɨgun ə Ŋwiə̀ we nɨə saʼə bə̂d ɨchî nɨ kuʼnɨ.
60002024	Kristo ziə nyaʼa beʼ mba ɨnû rɨbɔ̀ŋ ɨŋga i ɨnyod ənɨ wɨ̀ nyaʼa əzed ə baʼnɨ. Wɨ̀ nyaʼa ghɨ əne ɨmbə̀ʼ tɨ rɨ̀ wɨrɨ ghɨ a ɨnû rɨbɔ̀ŋ. Tɨ̀ sɨə chub àmei ɨchî nɨ kuʼnɨ. Ɨna mbe nɨ nyaʼa ɨgwɨ məd fə ghɨ mbə bɔtɨ.
60002025	Mbə mbɨə nyaʼa ɨghabɨ ə njɨ̀g te nɨ nyaʼa febə, àyɨə tɨ̀nîn mbə fə wɨrɨ bə̀ndɨ̀ wo əsɨ Ənə̂ŋgɨ̀-njɨ̀g, nɨ yeʼ Wə̀d we nɨə nə̀m əwən.
60003001	À yɨ əndəŋ əndəŋ ni mbə̀n məyi berɨ zuunɨ mbə mɨnom, ɨmbə̀ʼ à mɨ yeʼ nɨ chəi wɨ mɔʼɔ rəbɔʼ mɨ̀mə̌d kɨrɨ ben ɨŋgam Ŋwiə̀, məyi mɨ̀mə̌d mbe tɨ mbɨ beŋ mɨ̀mə̌d ənɨ tə rɨghɨrɨ-ɨnû, nɨ chəi mbɨ gha ənû ə mɔʼɔ.
60003002	Mbɨ bɨrɨ bèŋ ənɨ mbɨ zə ɨchî nɨ mbə̀n məyi ə wumnɨ mɨ̀mə̌d fɔrɨ ɨmbə̀ʼ ɨchî nɨ mbə̀ə ghɨ̀ ɨnû nɨ zeŋɨ.
60003003	Tɨ ɨchî nɨ mbə̀ təm yeʼe i rɨ əsaŋ. Tɨ zɨə yeʼe ənɨ ɨkwɨ ɨchî nɨ mbə̀ə tekɨ tə nyôŋ rɨ ətu kɨ̀ ənɨ ɨchî nɨ mbə̀ə tìŋ ɨghɨ mbe nɨ mbɨ tekɨ ənɨ gôl kɨ̀ ənɨ mbə̀ə zɨ̀ə̀ ngywɨ̌ rɨ chɔ̀m.
60003004	Ɨchî nɨ mbə̀ təm berɨ jwɨ̀ yeʼ rɨŋga fîŋ. Ka ɨkwɨ ɨtəm wɔ̂ wɨə bəi. Wɨ yɨ rɨ ənɨ əzwî ze nɨə bɔtɨə. Əzwî ze nɨə bɔtɨə yɨ əghɨ əka ɨnùn əghə ə Ŋwiə̀.
60003005	À yɨ ənɨ ɨkwɨ ɨchî wɔ̂ nɨ məyi zeŋ mbe rəŋwe nyaʼə yèʼ ə ɨnyod. Ɨ mbɨə nyaʼə yèʼ àmei ɨchî nɨ mbɨ nyaʼə zuunɨə mbə mɨnom.
60003006	Sèra wɨə nyaʼa əne. Ɨ wɨə nyaʼə zuunɨ ə Abràham, əne ɨ wɨə nyaʼə tɔŋ əməd ənɨ ə masà. Mbə yɨə bɔn məd əwù ze nɨ mbə̀ə ghɨ ɨnû nɨ kuʼnɨ fɔrɨ ənɨ chəi mbə̀ə bɔ ənû ə mɔʼɔ.
60003007	Əndəŋ əndəŋ, mbə̀n mɨnom berɨ wumnɨ mbə məyi bə̀ chubɨ mbɨ mɨ̀mə̌d ɨchî nɨ kuʼnɨ. Mbə mɨə yeʼə ghɨ̀ əne, njɨ mbə̀ kyerɨ ni mɨ̀mə̌d ə bɔd chè əwən. Mbə ghɨ əne ɨmbə̀ʼ ɨghəm nɨ Ŋwiə̀ bɨrɨ naʼ ɨ̀tènɨ̀ əmbɨ mbə̀n mɨ̀jìm. Mbə ghɨ əne ɨmbə̀ʼ tɨ əghɨ ə mɔʼɔ ə kən i ə ə̀kɔ̀ŋgɨ̀.
60003008	Ɨ nwìə̀, mbə̀n mɨjìm berɨ chub ənɨ ənû ə mɔʼ. Mbə̀ kən ənɨ mbə bɔŋgɔb, ghaʼ mbə bɔŋgɔb, ghɨ̀ ɨ̀chɔ̀m ənɨ mbə bɔŋgɔb bə̀ swi ə ɨnyod ənɨ mbə̀ yeʼ əkaʼ mbə bɔŋgɔb.
60003009	Tɨ mbə̀ wi ə ɨbə ɨgwɨ ɨbə. Tɨ mbə wi ə mɨzɔ̂m ɨgwɨ mɨzɔ̀m. Bə̂d mɨ ghɨ̀ ənû ənɨ ə nən, mbə̀ wi yeʼ ənɨ əbɔrəbɔd. Ŋwiə̀ nyaʼa tɔŋ əwən ni mbə ghɨ əne ɨmbə̀ʼ wɨ̀ zɨ əbɔrəbɔd ɨgwɨ nən.
60003010	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Wə̀d we nɨ ghaʼ nɨ chub ɨchî chɔ̀m bə̀ zə ɨni chɔ̀m, berɨ yimbɨ i ɨnemɨ ɨmbə̀ʼ tɨ wɨ̀ gha i ɨŋgam rɨbɔ̀ŋ. Wɨ̀ bə yimbɨ i ɨchû ɨmbə̀ʼ tɨ wɨ̀ gha i mɨghab.
60003011	Wɨ̀ berɨ waʼ ɨnû rɨbɔ̀ŋ əne bèŋ sɨə ghɨ̀ yeʼ ɨnû chɔ̀m. Wɨ̀ berɨ kywɨ ənywɨ ɨmbə̀ʼ chub ənɨ əbɔrəbɔd mbɨ wə̀d jìm.
60003012	Əghə Ə̀nùŋɨ̀sɨg ə zɨ ɨgun ə bə̂d nɨə ghɨ̀ ɨnû chɔ̀m. Ɨ̀tǒŋ məd mbɨ əjə nɨ zu ə̀kɔ̀ŋgɨ̀ mɨ̀mə̌d. Àyɨə chəi wɨ̀ ghaʼ bə̂d mbe nɨə ghɨ̀ ɨnû rɨbɔ̀ŋ.”
60003013	À kɨə we nɨ tɨ̀ wɨ̀ ghɨ̀ əghəm ənɨ ə nən əwù ze nɨ mbə̀ zɨ ətu nɨ ghɨ ɨnû nɨ kuʼnɨ ə?
60003014	Àyɨə ka mbə bè yeʼə zəə ŋgəʼ ɨmbə̀ʼ ɨchî nɨ mbə̀ə ghɨ̀ ɨnû nɨ kuʼnɨ, Ŋwìə̀ bɨrɨ zɨ əbɔrəbɔd ɨgwɨ nən. Əne tɨ mbə̀ bɔ ə, kɨ̀ bè nwìʼ ə nyamnyod.
60003015	Àyɨə mbə wumnɨ ə Kristo ɨŋga tə fîŋ ni məd yɨ Ə̀nùŋɨ̀sɨg. Mbə̀ tekɨ ɨnyod ənɨ mɨ̀nyùmə̀ jìm nɨ wiirɨ ɨŋgam əmbɨ ə wə̀d jìm we nɨ biirɨ əton ɨmbə̀ʼ ɨkɔndɨ we nɨ mbə berɨ. Mbə̀ ghɨ əne mbɨ ɨbɔtɨ fîŋ fɔrɨ mbɨ ɨwumnɨ.
60003016	Mbə̀ berɨ fîŋ nɨ zeŋɨ, ɨmbə̀ʼ ɨtu nid bə̂d mbe nɨə ghà ɨnû rɨbɔ̀ŋ ɨmbə̀ʼ mɨchî chɔ̀m mbe nɨ mbə̀ berɨ ɨchî nɨ mbə̀ yeʼ bə̂d Kristo,
60003017	ɨmbə̀ʼ ɨghəm nɨ zɨə bɔ̀ŋ ni mbə zə ŋgəʼ ɨmbə̀ʼ ɨchî nɨ mbə̀ə ghɨ̀ ɨ̀chɔ̀m ɨchî nɨ Ŋwiə̀ kəbɨ, chè ɨchî nɨ zə ŋgəʼ ənɨ mbə̀ə ghɨ ɨnû rɨbɔ̀ŋ.
60003018	Kristo nyaʼa kwɨ ɨmbə̀ʼ ɨnû rɨbɔ̀ŋ fən ɨghəm mɔʼ. Wə̀d nɨ nyaʼə ghɨ̀ ɨnû nɨ kuʼnɨ nyaʼa kwɨ ɨgwɨ ətu ə bə̂d mbe nɨə ghɨ̀ ɨnû rɨbɔ̀ŋ, ɨmbə̀ʼ wɨ nɨŋ əwa wò əsɨ ə Ŋwiə̀. Mbɨ nyaʼa zwiirɨ nyamnyod məd, àyɨə Əzwî ə Ŋwiə̀ ə nyaʼa ghɨ̀ wɨ̀ wɨrɨ chub ɨkǎ.
60003019	À yɨ Əzwî ze ə nyaʼa ghɨ ni wɨ̀ wo ghà ɨŋgam Ŋwiə̀ əmbɨ ɨzwî mbe nɨ nyaʼa ə ndəŋ.
60003020	Mbɔ̂ yɨ ɨzwî bə̂d mbe rəŋwe nɨ chəi mbɨ nyaʼa zuunɨ ə Ŋwiə̀ ənɨ wɨ̀ nyaʼa yim fîŋ wom ənɨ ə nyùmə̀ we nɨ Noà nyaʼə kombɨ əbaŋ ɨgyɨ̀ ze. Àmei bə̂d rɨpiî, əne yɨə bə̂d famɨ nyaʼa jwɨ rəŋgəʼ ɨŋga əbaŋ ze.
60003021	Mɨnib mbɔ̂ nɨ mbɨ nyaʼə nəŋ ɨgun nyaʼa təm ənɨ ənû nɨ bə̂d ə nɨŋə mɨnib. À yɨ mɨnib mbe ə chɨ̀ əwən rəŋgəʼ tɨ̀nîn. Ka ənû nɨ nɨŋ mɨnib yɨ i ənû nɨ chɨ rɨfiŋ tɨ ənɨ ɨnyod. À yɨ ənû nɨ mbə̀ kaʼ əmbɨ ə Ŋwiə̀ mbɨ ə fîŋ nɨ zeŋɨ. Ənû nɨ nɨŋ mɨnib ə zɨə chɨ̀ əwən rəŋgəʼ ənjìm ɨchî nɨ Yeso Kristo nyaʼa zwemə.
60003022	Wɨ̀ fə wo ɨkaŋ pè chub əbà əbɔ ə jɨgɨ ə Ŋwiə̀. Ɨ wɨə sɨə tùmbɨ̀ mbɨ̀aŋgɨrə̀ bə̀ tùmbɨ̀ ɨzwî jìm mbe nɨ yeʼ ɨkaŋ fɔrɨ ɨgwɨ ə si.
60004001	Kristo nyaʼa zə ŋgəʼ ənɨ mbɨ nyaʼa kombɨ əməd, əne mbə berɨ bɨ berɨ tɨkwɨrɨ ɨkɔndɨ te nɨ wɨ̀ nyaʼa berɨ, ɨmbə̀ʼ ɨghəm nɨ chəi wə̀d mɔʼɔ we nɨ fə zə ŋgəʼ bɨrɨ wɨrɨ berɨ ənû nɨ ghɨ̀ mbɨ ɨnû rɨbɔ̀ŋ.
60004002	Əne mbə̀ nɨŋ nyùmə̀ we nɨ buʼ ɨ nən ɨgwɨ ə si ghɨ̀ ɨnû mbe nɨ Ŋwiə̀ kəbɨ, kaʼi mbe nɨ bə̂d rɨ ɨgwɨ ə si ə kə̀bə̀.
60004003	Nyùmə̀ we nɨ mbə kɨə kə̀ʼə̀ ghɨ̀ ɨnû mbe nɨ bə̂d mbe nɨ kaʼi mɨ̀Jû ghaʼ nɨ ghɨ̀ fə chè i. Mbə mbɨə nyaʼə ghɨ̀ ɨnyamnɨ-ɨnû. Mbə mbɨə nyaʼə feenɨ məyi, məyi bə̀ feenɨ ə mbaŋə̀. Mbə mbɨə nyaʼə nɔə beə. Mbə mbɨə nyaʼə jɨg əchwɨ̂ nɨ bə̂d ə nɔə bùùrɨ̀ə̀. Mbə mbɨə nyaʼə bə̀ wumnɨ mbɨ̀anèŋ nɨ chəi tɨkə rɨ Ŋwiə̀ ben ni mbə̀ ghɨ əne.
60004004	Tɨ̀nîn ɨ mbɨə yiirɨə ni chəi mbə̀ ə wɨrɨə fɔtɨ əbɔʼ mɨ̀mə̌d ɨmbə̀ʼ ghɨ ɨnû rɨbɔ̀ŋ mbe nɨ mbə̀ nyaʼə beə ghɨ̀ə̀. Ɨchî nɨ chəi mbə̀ə wɨrɨə fɔtɨ əbɔʼ mɨ̀mə̌d, ɨ mbɨə sɨə zɔ̀m əwən.
60004005	Mbɨ bɨrɨ gha ɨnû mbe nɨ mbɨ fə ghɨ əmbɨ ə məd we nɨ fə tekɨ ɨnyod nɨ saʼ bə̂d mbe nɨ yeʼ ɨkǎ mbɨ mbe nɨ fə kwɨ.
60004006	Əzɔ̂ yɨ əton nɨ mbɨ nyaʼa gha ɨkə̂n chɔ̀m fɔrɨ əmbɨ ɨvɨ bə̂d, ka à bè yeʼi ni mbɨ nyaʼa fə saʼ mɨ̀mə̌d ɨchî nɨ mbɨə saʼə bə̂d cherə. Əne yɨ ɨmbə̀ʼ ɨzwî mɨ̀mə̌d yeʼ ɨghabɨ Əzwî ə Ŋwiə̀.
60004007	Ɨnwǐ ɨghɨjìm fə tiinɨ, əne mbə nuŋ mbə ɨtu mbɨ zeŋ bə̀ yimbɨ ə ɨnyod ɨmbə̀ʼ kyerɨ ɨchî nɨ kɔŋgɨ ə Ŋwiə̀.
60004008	Ənû nɨ che ɨnû jìm yɨ ni mbə̀ ghaʼ ə ɨnyod mbənə mbənə kwàʼ rɨŋga fîŋ, ɨmbə̀ʼ ɨghəm nɨ ɨghaʼi wɨə kubrɨ ɨnû rɨbɔ̀ŋ nɔnɔʼ.
60004009	Mbə̀ nɨŋ mbə bɔŋgɔb ɨŋga tə nəb. Àyɨə mbə mɨ nɨŋ, tɨ mbə dumbɨ ə.
60004010	Mbə nɨŋ mɨneʼe mbe nɨ Ŋwìə̀ naʼ əmbɨ wə̀d mɔʼ mɔʼ rəbɔʼ nən wèèrɨ̀ mbə bɔŋgɔb əŋgu. Əne yɨ ɨchî ni Ŋwìə̀ ə che ənɨ ə njìm ghɨ̀ə̀ tɨkwɨrɨ chɔ̀m jìm ənɨ ə bə̂d.
60004011	Wə̀d mɔʼɔ mɨ yeʼə ghà ɨŋgam Ŋwiə̀, wɨ̀ gha àmei ənû ze nɨ Ŋwìə̀ gha ɨ bɔ. Wɨ̀ mɔʼɔ mɨ yeʼə fàʼə̀, wɨ̀ faʼ àmei ənɨ ɨka we nɨ Ŋwìə̀ naʼ ɨ bɔ, ɨmbə̀ʼ ənɨ ɨnû jìm, bə̂d mbe tɨ̀ mbɨ yiirɨ ə Ŋwiə̀ ənjìm ə Yeso Kristo. Ɨwumnɨ jìm mbɨ ɨka jìm yɨ wɨ məd koŋ koŋ. À yɨ əne.
60004012	Mbɨ bɔŋgɔb nɨ mə̀ ghaʼi kwàʼ rɨŋgəʼ, tɨ mbə̀ yiirɨ ə ni ɨ̀kwàʼnɨ̀ ka ka mbɨə yeʼe ɨgwɨ nən ɨmbə̀ʼ zweʼrɨ ə ɨbenɨ. Zɨə bɨrɨ yeʼ ɨghabɨ ni ɨnû rɨ̀sɔ̀ʼ mɔʼɔ mbɨə ghɨ̀ ənɨ ə nən.
60004013	Àyɨə mbə̀ ghaʼ ɨchî nɨ mbə̀ə zəə ŋgəʼ ɨchî nɨ Kristo nyaʼa bə zə. Ɨghaʼi bɨrɨ swi ɨŋga tə fîŋ ənɨ wɨ̀ wɨrɨ yeʼe ɨŋga ɨzeŋɨ zeŋɨ məd.
60004014	Bə̂d mɨ yeʼə zɔ̀m əwən ɨmbə̀ʼ ɨchî nɨ mbə̀ ben ə Kristo, Ŋwìə̀ bɨrɨ zɨ əbɔrəbɔd ɨgwɨ nən. Əne yɨ ni Əzwî ə Zeŋɨ ze nɨ yeʼ Əzwî ə Ŋwiə̀ ə fə sɨ i ɨgwɨ nən.
60004015	Wə̀d mɔʼɔ rəbɔʼ nən mɨ yeʼə zəə ŋgəʼ, tɨ wɨ̀ zə i ɨmbə̀ʼ ɨghəm nɨ wɨ̀ zwiirɨ wə̀d, kɨ̀ ɨmbə̀ʼ ɨghəm nɨ wɨ̀ jɨ̂, kɨ̀ ɨmbə̀ʼ ɨghəm nɨ wɨ̀ ghɨ ənû rɨbɔ̀ŋ, kɨ̀ ɨmbə̀ʼ ɨghəm nɨ wɨ̀ zɨ i ɨchû ɨŋga ɨnû bə̂d cherə.
60004016	Àyɨə wə̀d mɔʼɔ rəbɔʼ nən mɨ yeʼə zəə ŋgəʼ ɨmbə̀ʼ ɨghəm nɨ məd yɨə wə̀d Kristo, tɨ ətu ə məd ə nid i. Wɨ̀ yiirɨ ə Ŋwiə̀ ɨmbə̀ʼ ɨghəm nɨ wɨ̀ ben ɨkum Kristo.
60004017	Nyùmə̀ fə kuʼ nɨ Ŋwìə̀ bɨrɨ kɔ saʼ bə̂d. Wɨ̀ bɨrɨ kɔ mbɨ ɨnəbɨ Ŋwiə̀. Wɨ̀ mɨ nɨə kɔ mbɨ na, njɨ ɨnwǐ bə̂d mbe nɨ chəi mbɨə zuunɨ ɨkə̂n chɔ̀m ɨmbə̀ʼ ə Ŋwiə̀ kɨə wo yeʼ rɨ ye ə?
60004018	Ə zɨ ɨŋga Ə̀ŋwàʼnɨ̀ ə Ŋwiə̀ ni, “Zɨə mɨ yeʼe se əmbɨ ə bə̂d mbe nɨə ghɨ̀ ɨnû nɨ kuʼnɨ nɨ jwɨ rəŋgəʼ, njɨ zɨə kɨə wo yeʼ rɨ ye mbɨ mbe nɨ chəi mbɨə wumnɨ ə Ŋwiə̀ fɔrɨ mbe nɨə ghɨ̀ ɨnû rɨbɔ̀ŋ ə?”
60004019	Əne bə̂d mbe nɨə zəə ŋgəʼ ɨchî nɨ Ŋwiə̀ kəbɨ, che ɨmbì ghɨ ɨnû nɨ kuʼnɨ. Mbɨ bə nàʼ ə ɨ̀tènɨ̀ əmbɨ Ŋwìə̀ we nɨ nyaʼa tekɨ mɨ̀mə̌d. Məd wɨə ghɨ̀ ɨnû jìm mbe nɨ wɨ̀ kaʼi.
60005001	Mə yɨə wə̀d nɨə chà ɨfetɨ bə̂d Kristo. Mə yɨə zərɨmbin ɨchî nɨ Kristo nyaʼa zə ŋgəʼ. Mə yɨə bə̀ wɨ mɔʼɔ rəbɔʼ bə̂d mbe nɨ bɨrɨ zə ɨzeŋɨ zeŋɨ we nɨ Ŋwiə̀ bɨrɨ chwi ənɨ Kristo wɨrɨ yeʼe. Əne mə wɨə buʼ ɨbɔ əmbɨ mbə̀n mbe nɨə chà ɨfetɨ bə̂d Kristo ni,
60005002	mbə nəŋgɨ njɨ̀g rɨ Ŋwiə̀ te nɨ wɨ̀ zɨ ɨŋga tə rɨkyerɨ-ɨbɔ. Tɨ mbə̀ ghɨ̀ ə əne ɨghabɨ ni ɨ mbɨə nyeŋ əwən nyeŋɨ. Mbə̀ ghɨ əne ɨchî nɨ mbə̀ benɨ fɔrɨ ɨchî nɨ Ŋwiə̀ kəbɨ. Tɨ mbə̀ ghɨ̀ ə əne ɨmbə̀ʼ ədɔʼ ɨkab. Mbə̀ ghɨ yeʼ ɨmbə̀ʼ ɨchî nɨ mbə̀ ghaʼ nɨ fàʼ.
60005003	Tɨ mbə̀ nyem ə bə̂d mbe nɨ mbɨ zɨ ɨŋga tə rɨkyerɨ-ɨbɔ, àyɨə mbə̀ yeʼ əmbɨ mɨ̀mə̌d ɨghabɨ əmɨgɨ.
60005004	Ənɨ Ənə̂ŋgɨ̀-njɨ̀g kyeŋ yeʼe, mbə bɨrɨ nɨŋ əchwɨ̂ əgu ə zeŋɨ ze nɨ chəi zɨə bɨrɨ nɔ chɔʼrɨ.
60005005	Ŋgwàʼ bə̂d, mbə̀ zuunɨ bə̂d mbe nɨ fə kaanɨ chè əwən. Mbə̀n mɨjìm swi ə ɨnyod fàʼ əmbɨ mbə bɔŋgɔb ɨmbə̀ʼ ɨghəm nɨ, “Ŋwìə̀ wɨə bànə̀ bə̂d mbe nɨə nɔ ɨnyod, àyɨə ɨ wɨə ghɨ̀ ɨ̀chɔ̀m ənɨ mbe nɨə swi ɨnyod.”
60005006	Əne mbə swi ə ɨnyod əton ɨka Ŋwiə̀, ɨmbə̀ʼ nyùmə̀ mɨ nɨə kuʼə wɨ̀ nɔ̀ɔ̀rɨ̀ əwən.
60005007	Mbə saŋ ɨnû jìm mbe nɨə chə əwən ɨ bɔ, ɨmbə̀ʼ ɨghəm nɨ à yɨə məd ə nəŋgɨ əwən.
60005008	Mbə̀ yimbɨ ɨnyod bə̀ chub ɨkyèʼe. Ə wə̀d pə̀n, əne yɨə debɨ̀rə̀ wɨə yènə̀ zùʼə̀ ɨghabɨ ə ŋgwàbaʼ. Ɨ wɨə kə̀bə̀ wə̀d mɔʼɔ we nɨ wɨ̀ bɨrɨ nimnɨ.
60005009	Tɨ mbə̀ benə ni ə ɨbenɨ bɔd. Mbə̀ fe ə ɨnyod rɨ bɔ. Mbə̀ kyerɨ ni mbə bɔŋgɔb ɨŋga ɨsɨg jìm mbɨə zə ɨkwɨ ŋgəʼ we nɨ mbə̀n ə zəə.
60005010	Mbə̀ nɨə fə zə ŋgəʼ ənɨ ɨkə nyùmə̀, Ŋwìə̀ we nɨə ghɨ̀ ɨ̀chɔ̀m ənɨ ə wə̀d jìm bɨrɨ wɨrɨ tekɨ ɨghɨjìm ɨ nən. Wɨ̀ bɨrɨ ghɨ ni ə ɨbenɨ wɨrɨ kàànɨ̀ bə̀ ghɨ ni mbə təm kàànɨ̀. À yɨə məd nyaʼa che ənjìm ə Kristo tɔŋ əwən ni mbə yeʼe nyɨ ɨŋga ɨzeŋɨ zeŋɨ məd we nɨ chəi wɨ bɨrɨ nɔʼ mì.
60005011	Məd tumbɨ ɨsɨg koŋ koŋ. À yɨ əne.
60005012	À yɨə Sailàs weerɨ əmɨ ni mə ŋwaʼnɨ akə ə̀ŋwàʼnɨ̀ wɔ̂ ɨ nən. Məd yɨ aŋgɔb nɨ mə̀ kyerɨ ni wɨ̀ nuŋ fîŋ ɨgun ə Kristo. Mə ŋwàʼnɨ̀ ə̀ŋwàʼnɨ̀ zɔ̂ ɨmbə̀ʼ timbɨ əwən fɔrɨ nɨ ghɨ mbə̀ kyerɨ ni Ŋwìə̀ wɨə kàŋə̀ ghɨ̀ ɨ̀chɔ̀m ənɨ ə nən. Mbə təm kàànɨ ɨŋga ɨ̀chɔ̀m we.
60005013	Mbə bɔŋgɔb mbe rɨŋga ɨfetɨ bə̂d Kristo we rɨ ə Babilɔ̀n cha ə̀chàʼrɨ̀ ɨ nən. À yɨə Ŋwiə̀ nyaʼa bə chɔʼ mɨ̀mə̌d. Mɨ wan, Mak, ə bə̀ chàʼrɨ̀ əwən.
60005014	Mbə̀ chaʼrɨ wə̀d mɔʼ mɔʼ kwàʼ ɨchî chɔ̀m əne chwi ɨghaʼi bə̂d Kristo. Ŋwìə̀ naʼ əbɔrəbɔd əmbɨ ə mbə̀n mɨjìm mbe nɨ yeʼ ənɨ ɨfɔtɨ mbɨ Kristo.
61001001	À yɨə mɔ̌ Saimon Pità, nɨ mə yeʼ wə̀d ə̀fàʼì fɔrɨ wə̀d tom Yeso Kristo, ŋwaʼnɨ ə̀ŋwàʼnɨ̀ zɔ̂. Mə wɨə ŋwàʼnɨ̀ əmbɨ mbə̀n mbe nɨ ə ɨbenɨ yeʼ əndəŋ əndəŋ mbɨ wa ənjìm a Ŋwìə̀ Yeso Kristo nɨə chɨ̀ə̀ bə̂d rəŋgəʼ. Məd wɨə ghɨ̀ ɨnû nɨ kùʼnɨ̀.
61001002	Ŋwìə̀ ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən ɨ swi. Wɨ̀ ghɨ əne ənjìm ɨchî nɨ mbə̀ kyerɨ əməd bə̀ kyerɨ ə Yeso a Ə̀nùŋɨ̀sɨg.
61001003	Ŋwiə̀ fə chè ənjìm i ɨka nàʼ ɨghɨjìm mbe nɨ tɨ̀ kəbɨ, ɨmbə̀ʼ tɨ̀ chub ɨkǎ wumnɨ əməd. Wɨ̀ fə nàʼ əne ənjìm ɨchî nɨ tɨ̀ kyerɨ əməd. Wɨ̀ nyaʼa tɔŋ əwa ni tɨ̀ berɨ əbà ɨŋga ɨwumnɨ məd bə̀ fɔrɨ ɨŋga ɨ̀chɔ̀m məd.
61001004	Wɨ̀ nyaʼa chè ənjìm ɨka we naʼ mɨneʼe mbe nɨ wɨ̀ nyaʼa kaʼ ni tə bɨrɨ naʼ ɨ na, nɨ chəi ənɨ tɨ̀ wə̀d taŋ ɨnun. Wɨ̀ nyaʼa ghɨ̀ əne ɨmbə̀ʼ ənjìm mɨneʼe mbɔ̂, mbə mbe tɨ̀ mbə nòd ɨnû rɨbɔ̀ŋ mbe nɨ bə̂d rɨŋga ɨsɨg ə feenɨə, sɨ bèŋ yeʼ ɨghabɨ ə Ŋwiə̀.
61001005	Ɨchî nɨ Ŋwìə̀ fə ghɨ̌ ɨnû mbɔ̂ ɨ na, mbə̀ berɨ kaŋ kywɨ ənywɨ zə ni ɨchî nɨ mbə̀ nuŋ fîŋ ɨgun ə Ŋwiə̀ ə ghɨ ni mbə̀ ghɨ ɨ̀chɔ̀m. Ɨchî nɨ mbə̀ə ghɨ ɨ̀chɔ̀m ə ghɨ ni mbə̀ kyerɨ ə Ŋwiə̀.
61001006	Ɨchî nɨ mbə̀ kyerɨ ə Ŋwiə̀ ə ghɨ ni mbə̀ yimbɨ ɨnyod. Ɨchî nɨ mbə̀ə yimbɨ ɨnyod ə ghɨ ni mbə̀ chi ɨnû. Ɨchî nɨ mbə̀ə chì ɨnû ə ghɨ ni mbə̀ wumnɨ ə Ŋwìə̀.
61001007	Ɨchî nɨ mbə̀ə wumnɨ ə Ŋwìə̀ ə ghɨ ni mbə̀ ghaʼ mbə bɔŋgɔb. Ɨchî nɨ mbə̀ə ghaʼ mbə bɔŋgɔb ə ghɨ ni mbə̀ ghaʼ bə̂d cherə.
61001008	Mbɔ̂ yɨ ɨnû mbe nɨ mbə̀ berɨ ghɨ̀. Mbə mɨ ghɨ̀ əne wò ɨmbì, mbə bɨrɨ fə fàʼ ɨchî chɔ̀m bə̀ ghɨ̀ ɨnû chɔ̀m nɔnɔʼ. Əze ə chwi ni kaʼi ətu ə̀kǒ nɨ mbə̀ kyerɨ a Ə̀nùŋɨ̀sɨg Yeso Kristo.
61001009	Wə̀d mɔʼɔ we nɨ chəi wɨə ghɨ̀ ɨnû mbɔ̂ yɨ ɨghabɨ ə wə̀d we nɨ chəi wɨə zə ɨsɨ ɨchî chɔ̀m. Wɨ̀ yɨə bə̀ ɨghabɨ ɨfɨgɨ. Wɨ̀ fə neb ni Ŋwìə̀ nyaʼa fə zeŋnɨ əwi tɨ ənɨ ɨnû rɨbɔ̀ŋ ə nun.
61001010	Əne kyɨə bɔŋgɔb, mbə̀ jeŋgɨ kywɨ ənywɨ zə ni mbə̀ chub àmei ɨchî nɨ Ŋwìə̀ nyaʼa chɔʼ əwən bə̀ tɔŋə ni mbə̀ yeʼ mbi bə̂d. Mbə mɨ chub əne, njɨ chəi mbə bɨrɨ nɔ ghɨ ɨnû rɨbɔ̀ŋ.
61001011	Əne Ŋwìə̀ bɨrɨ naʼ ɨka jìm ɨ nən nɨ nyɨ ɨŋga ənû ɨfɔ̀n rɨ mì a Ə̀nùŋɨ̀sɨg Yeso Kristo we nɨə chɨ̀ əwa rəŋgəʼ.
61001012	Mə wɨə nɔ̀ɔ̀rɨ̀ mbə ɨtu ɨghəm jìm ɨmbə̀ʼ ɨnû mbɔ̂, ka à bè yeʼi ni mbə fə bè kyerɨ ɨnû rəŋgu bə̀ kyerɨ ni mbə fə təm kàànɨ̀ ɨŋga rəsìʼ we nɨ mbɨ nyaʼa chwi ɨ nən.
61001013	Mə kàŋ kɔndɨ ni zɨə kùʼ ni mə nɔɔrɨ mbə ɨtu ɨmbə̀ʼ ɨnû mbɔ̂ ənɨ mə kɨrɨ ɨkǎ.
61001014	Mə kyerɨ ni mə bɨrɨ zambɨ saŋ ɨsɨg ɨchî nɨ a Ə̀nùŋɨ̀sɨg Yeso Kristo fə ghɨ̌ zɨə zeŋ ɨ num.
61001015	Mə bɨrɨ kywɨ ənywɨ zə ni ənɨ mə̀ fə saŋ ɨsɨg, mbə mbe tɨ̀ mbə sɨə kɔndɨ ɨnû mbɔ̂ jìm.
61001016	Chəi tɨ̀ nyaʼa beenɨ əbɔʼ tɨpoʼ əko te nɨ bə̂d nyaʼa nɨŋ ɨwe tekɨ ənɨ tɨ̀ nyaʼə ghà ɨ nən ɨmbə̀ʼ ɨka a Ə̀nùŋɨ̀sɨg Yeso Kristo fɔrɨ ɨmbə̀ʼ nyùmə̀ we nɨ wɨ̀ bɨrɨ wɨrɨ yeʼe. Tɨ̀ yɨə nyaʼə mɨ̀zərɨmbin ənɨ wɨ̀ nyaʼa jɨg ənû ɨfɔ̀n.
61001017	Ŋwìə̀ Mbǎʼ nyaʼa nàʼ ɨwumnɨ bə̀ nàʼ ɨzeŋɨ zeŋɨ ɨ bɔ ənɨ ə nyùmə̀ we nɨ gɨ̂ Ŋwìə̀ we nɨ mbɨə nàʼ ɨwumnɨ kyeŋ ɨ bɔ nyaʼa gham ɨ bɔ ni, “Wɔ̂ yɨ mɨ Wan nɨ mə̀ ghaʼi kwàʼ rɨŋgəʼ, mɨ fîŋ ə bɔ̀ŋ əku ɨmbə̀ʼ əməd!”
61001018	Tɨ̀ nyaʼa zu gɨ̂ zɔ̂ nɨ nyaʼa gham rɨkaŋ ənɨ tɨ̀ nyaʼa mbɨ məd ɨkaŋ ɨwum Ŋwiə̀.
61001019	Əne tɨ̀ fə kyerɨ ni ɨŋgam we nɨ bə̂d ɨ̀kə̀n nyaʼa ghǎ ɨmbə̀ʼ əməd yɨə kaŋ ɨŋgam rəsìʼ. Mbə̀ jeŋgɨ zɨ̀ ətu ənɨ ɨŋgam wɔ̂, ɨmbə̀ʼ ɨghəm nɨ ɨ wɨ ɨghabɨ ənam nɨə te ɨŋga ɨsɨ firɨ. Mbə̀ ghɨ ɨnû mbe nɨ ɨŋgam wɔ̂ gha ɨ nən ɨmbə̀ʼ ɨtuʼ mɨ chɨg i chɨgɨ, Kristo te ɨŋga tə fîŋ ɨchî nɨ təbid ə te ənjɨtuʼ.
61001020	Ənû rɨtu nɨ mbə̀ berɨ nɨ kyerɨ yɨ ni chəi wə̀d mɔʼɔ nɨ tɨ̀ wɨ̀ tòʼrɨ̀ ənû ze nɨ bə̂d ɨ̀kə̀n Ŋwiə̀ nyaʼa ŋwaʼnɨ ɨŋga Ə̀ŋwàʼnɨ̀ ə Ŋwiə̀ ənɨ i ɨghəm,
61001021	ɨmbə̀ʼ ɨghəm nɨ chəi ɨkə̂n Ŋwiə̀ nyaʼa yeʼe ɨchî nɨ bə̂d mɨ̀sɔŋɨchù nyaʼa kəbɨ. À yɨ Əzwî ə Zeŋɨ ə nyaʼa ghɨ ni bə̂d gha ɨkə̂n Ŋwiə̀.
61002001	Bə̂d ɨ̀kə̀n mɨghab mbɨə nyaʼa əkaʼ bə̂d mbɨ rəŋwe àmei ɨchî nɨ məchwiə̀-ɨ̀nù mɨghab bɨrɨ bɨ yeʼ əkaʼ nən. Mbɨ bɨrɨ nyaʼrɨ yeʼe mbɨ mɨŋgam mɨghab ɨmbə̀ʼ ə Ŋwiə̀. Mɨŋgam mɨghab mbe yɨ mɨŋgam nɨ bɨrɨ nimnɨ bə̂d. Mbɨ bɨrɨ bɨ ton Mbǎʼ ə̀fàʼì mɨ̀mə̌d we nɨ nyaʼa choʼ ɨtu mɨ̀mə̌d. Mbɨ mɨ ghɨ̀ əne, Ŋwìə̀ bɨrɨ zambɨ nimnɨ mɨ̀mə̌d.
61002002	Bə̂d mɨ̀nɔnɔʼ bɨrɨ kɨrɨ beenɨ əbɔʼ ɨnyamnɨ-ɨnû məchwiə̀-ɨ̀nù mɨghab mbe. À yɨ ɨmbə̀ʼ ɨnû mbe nɨ mbɨə ghɨ̀ə̀ nɨ bə̂d bɨrɨ gha ɨnû rɨbɔ̀ŋ ɨmbə̀ʼ ɨchî rəsìʼ we nɨ bə̂d berɨ chubɨ.
61002003	Ɨchî nɨ mbɨ ghaʼ ənû nɨ ghɨ əjə, mbɨ bɨrɨ gha tɨpoʼ əko ɨ nən ɨmbə̀ʼ jɨg əwən. Əgha ə fə kàŋ sà nɨ Ŋwìə̀ nyaʼa fə zɨ ɨsaʼi ɨgwɨ mɨ̀mə̌d. Ŋwìə̀ we nɨ bɨrɨ nimnɨ mɨ̀mə̌d wɨ i ɨkyèʼe.
61002004	Wɨ̀ bɨrɨ ghɨ əne ɨmbə̀ʼ ɨghəm nɨ wɨ̀ nyaʼa bə̀ chə mbɨ̀aŋgɨrə̀ mbe nɨ nyaʼa ghɨ ɨnû rɨbɔ̀ŋ. Wɨ̀ nyaʼa màʼ mɨ̀mə̌d ɨŋga əsɨ ɨchə, nɨ yeʼ əsɨ nɨ wɨ̀ kod mɨ̀mə̌d ənɨ mɨ̀kàrə̀ ɨŋga ɨsɨ mbe nɨə finə kììm, ɨmbə̀ʼ mbɨ chub əŋgu pè əni ze nɨ wɨ̀ bɨrɨ saʼ ɨsɨg.
61002005	Wɨ̀ nyaʼa chə ɨsɨg rəŋwe, àyɨə wɨ̀ nyaʼa chɨ̀ ə Noà mbɨ ə bə̂d cherə sambe rəŋgəʼ. Wɨ̀ nyaʼa ghɨ̀ əne ənɨ ə nyùmə̀ we nɨ mɨnib nyaʼa kubrɨ ɨsɨg bə̂d mbe nɨ chəi mbɨ nyaʼə wumnɨ ə Ŋwiə̀. Noà wɨə nyaʼə saʼə ni bə̂d ghɨ ɨnû nɨ kuʼnɨ.
61002006	Ŋwìə̀ nyaʼa bə̀ zɨ̀ ɨchə ɨgwɨ ɨsɨ mbe nɨ mbɨ nyaʼə tɔŋ ənɨ ə Sodòm mbɨ Gòmorà. Wɨ̀ nyaʼa nimnɨ ɨsɨ mbe ənɨ ɨwid. Wɨ̀ nyaʼa ghɨ̀ ni mbɨ yeʼ ənweenɨ əmbɨ ə bə̂d mbe nɨ chəi mbɨə wumnɨ əməd.
61002007	Wɨ̀ nyaʼa bə̀ chɨ ə Lɔ̂t rəŋgəʼ. Lɔ̂t yɨə nyaʼə wə̀d chɔ̀m. Ɨ wɨə nyaʼə kàŋə̀ kə̀n ɨmbə̀ʼ ɨnyamnɨ-ɨnû mbe nɨ bə̂d mbe nɨ chəi mbɨ nyaʼə wumnɨ ə Ŋwiə̀ nyaʼə ghɨ̀ə̀.
61002008	Fîŋ mbaŋə̀ zɔ̂ nɨ nyaʼə ghɨ̀ ɨnû nɨ kuʼnɨ zɨə nyaʼə tɔb əməd ɨni jìm ɨmbə̀ʼ ɨchî nɨ ɨ wɨ̀ nyaʼə zəə bə̀ zuə ɨnû mbe nɨ bə̂d mbe nɨ chəi mbɨ nyaʼə wumnɨ ə Ŋwiə̀ nyaʼə ghɨ̀ə̀ bə̀ ghàə̀.
61002009	Əne yɨ ni Ə̀nùŋɨ̀sɨg ə kyerɨ ɨchî nɨ chɨ bə̂d mbe nɨə wumnɨ əməd tɨ ənɨ ɨ̀kwàʼnɨ̀. Wɨ̀ bə̀ kyerɨ ɨchî nɨ chə mbe nɨ chəi mbɨə ghɨ̀ ɨnû nɨ kuʼnɨ. Wɨ̀ bɨrɨ nuŋ mɨ̀mə̌d wò pè əni ze nɨ wɨ̀ bɨrɨ nwìə̀ saʼ ɨsɨg,
61002010	màànɨ̀ mbe nɨə beenɨ əbɔʼ ɨnû rɨbɔ̀ŋ mbe nɨ nyamnyod tɨ mɨ̀mə̌d ə feenɨə. Ɨ mbɨə bə̀ tonə ni chəi Ŋwìə̀ berɨ ɨka nɨ tumbɨ əwən. Məchwiə̀-ɨnû mɨghab mbɔ̂ mbɨə seenɨə bə̀ berɨ ɨka fîŋ. Chəi mbɨə bɔə nɨ zɔm ɨghɨ mbe nɨ mbɨə wumnɨ ɨkaŋ.
61002011	Ka àbei mbɨ̀aŋgɨrə̀ nɨ berɨ ɨka bə̀ berɨ əzîŋ chè məchwiə̀-ɨ̀nù mɨghab mbɔ̂, chəi mbɨ kweʼ zɨ̀ ɨsaʼi ɨgwɨ ɨghɨ mbe nɨ mbɨə wumnɨ ɨkaŋ ɨmbə̀ʼ chəkɨ mɨ̀mə̌d ɨfě Ŋwiə̀.
61002012	Bə̂d mbɔ̂ mbɨə ghɨ̀ yeʼ ɨnû mbe nɨə kɔʼ ɨŋga fîŋ tɨ mɨ̀mə̌d. Chəi mbɨə kɔndɨ ɨnû bɔŋ ghɨ̀. Mbɨ yɨ ɨghabɨ ə nyam rɨ tɔtɔ nɨ mbɨ nyaʼa gywɨ mɨ̀mə̌d ni bə̂d gywɨ ə zwiirɨ. Ɨ mbɨə chəkɨ ɨnû mbe nɨ chəi mbɨ kyerɨ, əne mbɨ bɨrɨ bɨ zwiirɨ mɨ̀mə̌d ɨchî nɨ mbɨə zwiirɨə nyam rɨ tɔtɔ.
61002013	Mbɨ bɨrɨ chwɨ mɨ̀mə̌d ənɨ ə ŋgəʼ ɨmbə̀ʼ ɨghəm nɨ ɨ mbɨə zɨ̀ə̀ ŋgəʼ ɨgun ə bə̂d cherə. À yɨ ɨghaʼi əmbɨ mɨ̀mə̌d nɨ ghɨ̀ ɨnû mbe nɨ nyamnyod tɨ mɨ̀mə̌d ə kə̀bə̀ əziə. Mbɨ yɨ ɨghabɨ tɨfiŋɨ bə̀ fɔrɨ ɨghabɨ ɨnyɔɔrɨ. Ənɨ mbɨə jɨgə mbɨ nən, ɨ mbɨə tambɨ əwən.
61002014	Ɨ mbɨə kɨə nèŋə̀ məyi mbe nɨə niirɨə mbaŋə̀ ɨmbə̀ʼ ni mɨ̀mə̌d. Chəi mbɨə bɔrə nɨ ghɨ ɨnû rɨbɔ̀ŋ. Ɨ mbɨə tambɨ ə bə̂d mbe nɨ chəi fîŋ tɨ mɨ̀mə̌d kɨrɨ kaanɨ. Mbɨ fə kwembɨ ənû nɨ kɨə ghɨ̀ əjə. Ŋwìə̀ bɨrɨ zɨ ndɔ̀n ɨgwɨ mɨ̀mə̌d.
61002015	Chəi mbɨə wɨrɨə ghɨ̀ ɨnû nɨ kuʼnɨ. Ɨ mbɨə sɨə ghɨ̀ àmei ɨnû rɨbɔ̀ŋ. Ɨ mbɨə ghɨ̀ yeʼ ɨnû mbe nɨ Balàm nɨ nyaʼə wan Beò nyaʼə ghɨ̀ə̀. Balàm nyaʼa ghaʼ ɨkab we nɨ wɨ̀ nyaʼa wo berɨ tɨ ənɨ ɨnû rɨbɔ̀ŋ mbe nɨ wɨ̀ nyaʼə ghɨ̀ə̀.
61002016	Ənɨ wə̀d ɨ̀kə̀n wɔ̂ nyaʼə ghɨ̀ ɨnû rɨbɔ̀ŋ məd mbe, jàkas, nɨ chəi wɨə ghàmə̀, nyaʼa ghàm əbɔʼ əməd. Jàkas we nyaʼa ghàm əbɔʼ əməd ənɨ ə gɨ̂ wə̀d. Əze ə nyaʼa təmnɨ ətəd əməd ze.
61002017	Məchwiə̀-ɨnû mɨghab mbɔ̂ yɨ ɨghabɨ mɨ̀jwɨ̀-əmboŋ nɨ fə zomɨ. Mbɨ yɨ ɨghabɨ ə pàʼ nɨ əfim ə bèʼè chè i che, nɨ chəi zɨə ghɨ̀ ni mbə̀ŋ nɔ. Ŋwìə̀ fə nùŋ rɨmbin əmbɨ mɨ̀mə̌d ɨŋga əsɨ ze nɨə finə kììm.
61002018	Ɨ mbɨə ghàm mɨŋgam əneŋ goŋ ɨgɔ̂. Ɨ mbɨə nɨŋə ɨnyamnɨ-ɨnû mbe nɨ nyamnyod ə feenɨə tambɨə bə̂d mbe nɨ fə cherə jwɨ̀ rəbɔʼ mbe nɨə chub ɨŋga ɨfebrɨ-ɨnû.
61002019	Ɨ mbɨə kàʼə̀ ni mbə bɨrɨ chɨ̀ bə̂d mbɔ̂ rəŋgəʼ, àyɨə ənɨ ə ɨghəm, mbɨ yɨ ɨ̀bòʼò əmbɨ ɨnû rɨbɔ̀ŋ, ɨmbə̀ʼ ɨghəm nɨ wə̀d yɨ ə̀bòʼò əmbɨ əghɨ ze nɨ baŋ əməd.
61002020	Bə̂d mɨ fə kyerɨ a Ə̀nùŋɨ̀sɨg Yeso Kristo nɨə chɨ̀ əwa rəŋgəʼ, əne nòrɨ̀ tɨ ənɨ ɨnû rɨbɔ̀ŋ mbe nɨ yeʼ ɨŋga ɨsɨg, àyɨə ɨnû rɨbɔ̀ŋ mbe wɨrɨ gywɨ̀ mɨ̀mə̌d baŋə, njɨ ŋgəʼ ze nɨ bɨrɨ nyɨ ɨgwɨ mɨ̀mə̌d bɨrɨ bə chè ze nɨ mbɨ nyaʼə be ɨŋga.
61002021	Zɨə nyaʼa kàŋ bɔ̀ŋ ni tɨ mbɨ be kyerɨ ə ɨnû nɨ kuʼnɨ, chè ɨchî nɨ mbɨ kyerɨ, əne wɨrɨ firɨ njìm ənɨ rɨkə zeŋɨ te nɨ mbɨ nyaʼa naʼ əmbɨ mɨ̀mə̌d.
61002022	Ənû ze nɨ nyaʼa ghɨ̀ ənɨ mɨ̀mə̌d ə chwiə ni mɨŋgam maʼi mbɔ̂ mɨ̀be fə jwɨ̀ ənɨ rəsìʼ. Mɨŋgam rəŋgu yɨ ni, “Bu mɨ zèŋ, zɨ̀ wɨrɨ bèŋ wò jɨg mbi mɨ̀zèŋ,” mbɨ ni, “Mbɨ mɨ fə sò ə kuŋə, wɨ̀ bɨrɨ wɨrɨ bə̀ndɨ̀ wò biŋgɨ ɨŋga rɨchaʼ.”
61003001	Mbɨ bɔŋgɔb nɨ mə̀ ghaʼi kwàʼ rɨŋgəʼ, ə̀ŋwàʼnɨ̀ zɔ̂ nɨ mə ŋwaʼnɨ ɨ nən tɨ̀nîn yɨ ə̀ŋwàʼnɨ̀ ze nɨ pe ənɨ mbɨ ɨbe. Ɨŋga ɨ̀ŋwàʼnɨ̀ mbɔ̂ ɨbe, mə fə kywɨ ənywɨ nɨ nɔ̀ɔ̀rɨ̀ mbə ɨtu ɨmbə̀ʼ ɨnû mbe nɨ mbə̀ nyaʼa fə be kyerɨ, ɨmbə̀ʼ mbə̀ wɨrɨ kɔndɨ ɨnû rəŋgu mbɨ ə fîŋ nɨ zeŋɨ.
61003002	Mə kə̀b ni mbə̀ kɔndɨ ɨŋgam we nɨ bə̂d ɨ̀kə̀n Ŋwiə̀ zeŋɨ nyaʼa ghàm rəŋwe bə̀ kɔndɨ rɨkə te nɨ Ə̀nùŋɨ̀sɨg nɨ chɨ̀ə̀ bə̂d rəŋgəʼ nyaʼa che ənjìm mbə bə̂d tom nàʼ ɨ nən.
61003003	Ənû rɨtu nɨ mbə̀ berɨ nɨ kyerɨ yɨ ni ɨŋga ɨni mbe nɨ sɨ nwìə̀, məbaʼrɨ-bə̂d bɨrɨ yeʼe pè baʼrɨ əwən. Mbɨ bɨrɨ beenɨ əbɔʼ ɨnû mbe nɨ nyamnyod tɨ mɨ̀mə̌d ə feenɨə.
61003004	Mbɨ bɨrɨ biirɨ ni, “Ɨmbə̀ʼ Yeso nyaʼa kàʼ ni tə bɨrɨ wɨrɨ yeʼe ə? Məd wi ə? Tɨ ənɨ mba mɨ̀mbǎʼ rəŋwe nyaʼa fə saŋ ɨsɨg, ɨnû jìm mbɨə kɨrɨ i àmei ɨchî nɨ mbɨ nyaʼa i tɨ ənɨ Ŋwìə̀ nyaʼa tekɨ ɨsɨg!”
61003005	Mbɨ kàŋ kyerɨ ə bɔŋ sɨə təənɨ ənû ze ni, à nyaʼa rəŋwe, Ŋwìə̀ nyaʼa tekɨ ɨkaŋ bə̀ tekɨ si àmei ənɨ i ɨŋgam. Wɨ̀ nyaʼa ghàbrɨ̀ si tɨ ənɨ mɨnib, əne si nyaʼa jwɨ̀ rɨŋga mɨnib.
61003006	À yɨə bə̀ ənjìm ɨchî nɨ mɨnib nyaʼa kubrɨ ɨsɨ nɨ Ŋwìə̀ nyaʼa nimnɨ ɨsɨg we rəŋwe.
61003007	À yɨə bə̀ àmei ənɨ ɨŋgam nɨ Ŋwìə̀ fə nuŋ ni tə bɨrɨ nimnɨ ɨkaŋ wɔ̂ nɨ yeʼ rɨ̀nîn bə̀ nimnɨ si zɔ̂ nɨ yeʼ rɨ̀nîn ɨŋga ɨwid. Ŋwìə̀ fə nùŋ ni ɨkaŋ mbɨ ə si chubɨ pè əni ze nɨ wɨ̀ bɨrɨ saʼ mɨ̀mə̌d bə̀ nimnɨ bə̂d mbe nɨ chəi mbɨə wumnɨ əməd.
61003008	Mbɨ bɔŋgɔb nɨ mə̀ ghaʼi kwàʼ rɨŋgəʼ, tɨ mbə̀ təənɨ ə ənû zɔ̂ ə mɔʼ. Ənû rəŋgu yɨ ni əmbɨ Ə̀nùŋɨ̀sɨg əni ə mɔʼ yɨ ɨghabɨ ɨghəm ɨwu chuʼ fibɨ̀, mbɨ ni ɨghəm ɨwu chuʼ fibɨ̀ yɨ ɨghabɨ əni ə mɔʼ.
61003009	Chəi Ə̀nùŋɨ̀sɨg ə kɨə chəkɨə nyumə̀ bɔŋ ghɨ ɨnû mbe nɨ wɨ̀ kaʼi, ɨchî nɨ bə̂d mɔʼɔ ə kɔndɨə ni ɨ wɨə chə̀kɨ̀ə̀. Àyɨə məd wɨə yimə fîŋ mbɨ nən ɨmbə̀ʼ ɨghəm nɨ chəi wɨ̀ kəb ni wə̀d mɔʼɔ nim. Wɨ̀ kə̀b yeʼ ni wə̀d jìm beŋ i fîŋ, waʼ mbi ɨnû rɨbɔ̀ŋ.
61003010	Àyɨə əni ze nɨ Ə̀nùŋɨ̀sɨg bɨrɨ wɨrɨ yeʼe ə zɨ ɨghabɨ ɨchî nɨ ɨjɨ ə yeʼe. Əni ze, ɨkaŋ bɨrɨ jùʼ rɨkǎ nim. Ɨwid bɨrɨ tɔn ɨghɨjìm mbe nɨ yeʼ ɨkaŋ, mbɨ sam. Ɨwid bɨrɨ tɔn si bə̀ tɔ̀n ɨghɨjìm mbe nɨ yeʼ ɨgwɨ ə si, mbɨ nim.
61003011	Ɨchî nɨ Ŋwìə̀ bɨrɨ nimnɨ ɨghɨ mbɔ̂ jìm ɨchî wɔ̂, mbə̀ kɨə wo yeʼ ɨkwɨ bə̂d mbi ə? Mbə berɨ chub ɨzeŋɨ zeŋɨ bə̀ sweŋ ə ɨnyod əmbɨ ə Ŋwiə̀
61003012	ɨchî nɨ mbɨə wòm əni ze nɨ wɨ̀ bɨrɨ wɨrɨ yeʼe. Mbə̀ kywɨ ənywɨ zə ni əni ze ə zambɨ yeʼe. Ɨgwɨ əni ze, ɨwid bɨrɨ tɔn ɨkaŋ, wɨ nim. Əzuʼ rɨ ənɨ ɨwid we bə̀ ghɨ̀ ni ɨghɨ mbe nɨ yeʼ ɨkaŋ mbɨ sam.
61003013	À yeʼ ɨmbə̀ʼ əwa, tɨ̀ wɨə wòm ɨkaŋ fi mbɨ si fi ze nɨ Ŋwìə̀ kaʼ ɨ na, nɨ yeʼ əsɨ ze nɨ wə̀d jìm bɨrɨ chub ɨchî nɨ kuʼnɨ.
61003014	Əne kyɨə bɔŋgɔb nɨ mə̀ ghaʼi kwàʼ rɨŋgəʼ, ɨchî nɨ mbɨə wòm ɨnû mbɔ̂, mbə̀ kywɨ ənywɨ zə ni mbə̀ chub ɨzeŋɨ zeŋɨ ɨmbə̀ʼ tɨ Ŋwìə̀ zə i ɨgu ənû mɔʼɔ ɨgwɨ nən. Mbə̀ bə zə ni mbə̀ chub ənɨ əbɔrəbɔd mbɨ ə Ŋwiə̀.
61003015	Mbə̀ neŋ ɨchî nɨ Ŋwìə̀ ə yimə fîŋ mbɨ nən, əne nɨŋ əze ɨghabɨ əpan nɨ wɨ̀ naʼ ɨ nən ni mbə̀ jwɨ rəŋgəʼ. Wa aŋgɔb Pɔ̂l, nɨ tɨ̀ ghaʼi kwàʼ rɨŋgəʼ, nyaʼa bə̀ ŋwàʼnɨ̀ ənû zɔ̂ ɨ nən ɨchî nɨ Ŋwìə̀ nyaʼa naʼ ɨwe ɨ bɔ ni wɨ̀ ghɨ əne.
61003016	Ənû ze nɨ wɨ̀ ŋwaʼnɨ mbɨ ɨŋga ɨ̀ŋwàʼnɨ̀ jìm mbe nɨ wɨ̀ ŋwaʼnɨ. Ɨnû mɔʼɔ mbɨ ɨŋga ɨ̀ŋwàʼnɨ̀ mbe nɨ Pɔ̂l ŋwaʼnɨ nɨ chəi ənɨ tɨ ɨtu bə̂d zeŋ ɨmbə̀ʼ mbɨwən. Bə̂d mbe nɨ chəi mbɨ kyerɨ ɨnû, nɨ ɨbenɨ mɨ̀mə̌d kɨrɨ bɔd, bɨrɨ toʼrɨ ɨnû mbɔ̂ ɨchî cherə. Bə̂d mbɨə kwepɨ ɨnû ɨŋga ɨ̀ŋwàʼnɨ̀ mbɔ̂ àmei ɨchî nɨ mbɨə kwepɨ ɨŋga ɨ̀ŋwàʼnɨ̀ Ŋwiə̀ cherə. Ɨchî nɨ mbɨə ghɨ̀ əne, ɨ mbɨə tɔŋə ŋgəʼ ɨgwɨ mbə ɨtu.
61003017	Əne mbə̀nə mbɨ bɔŋgɔb nɨ mə̀ ghaʼi kwàʼ rɨŋgəʼ, mbə̀ fə bè kyerɨ ə ənû zɔ̂. Mbə̀ we əwən ɨmbə̀ʼ ɨchî nɨ bə̂d mbe nɨ chəi mbɨ kyerɨ tɨkə ə kəb febrɨ əwən, njɨ mbə bɨrɨ nim ɨnə̂njɨ̀, əne feŋ rɨ əsɨ ze nɨ mbə kəʼ fə təm ɨgun kàànɨ̀.
61003018	Àyɨə mbə wo ɨmbì kwi ɨŋga ɨ̀chɔ̀m fɔrɨ ɨŋga ənû nɨ kyerɨ a Ə̀nùŋɨ̀sɨg Yeso Kristo nɨə chɨ̀ əwa rəŋgəʼ. Bə̂d mɨ̀jìm wumnɨ məd kɔ rɨ̀nîn wò nwì koŋ! À yɨ əne.
62001001	Tɨ̀ wɨə ŋwàʼnɨ̀ ə̀ŋwàʼnɨ̀ zɔ̂ ɨ nən ɨmbə̀ʼ Ɨŋgam. Ɨŋgam we wɨə nyaʼa i əŋgu bɔŋ Ŋwìə̀ nyaʼa sɨə tekɨ ɨsɨg. Tɨ̀ nyaʼa zu əməd ənɨ wɨ̀ nyaʼə ghàm ɨ na. Tɨ̀ nyaʼa kàŋ zə əməd mbǎ mbǎ. Tɨ̀ nyaʼa nèŋ əməd bə̀ kàŋ bètɨ̀ əməd mbǎ mbǎ. Ɨŋgam we wɨə ghɨ̀ ni bə̂d jɨg ɨ̀tènɨ̀.
62001002	Ɨ̀tènɨ̀ we nyaʼa chwi i ɨnyod əsaŋ. Tɨ̀ nyaʼa zə əməd, əne tɨ̀ wɨə ghà rəsìʼ ɨmbə̀ʼ əməd ɨ nən. Tɨ̀ wɨə bə̀ ghàə̀ ni məd yɨə nyaʼə ɨ̀tènɨ̀ rɨ mì we nɨ nyaʼa i mbɨ Mbǎʼ, nɨ Mbǎʼ ziə nyaʼa ghɨ̌ tɨ̀ kyerɨ.
62001003	Ɨnû mbe nɨ tɨ̀ nyaʼa zə bə̀ zu yɨ mbɔ̂ tɨə ghà ɨ nən. Əne yɨ ɨmbə̀ʼ mbə̀ fɔtɨ mbɨ na ənɨ ɨfɔtɨ we nɨ tɨ̀ berɨ mbɨ Mbǎʼ bə̀ berɨ mbɨ Wan məd Yeso Kristo.
62001004	Tɨ̀ wɨə ŋwàʼnɨ̀ ɨnû mbɔ̂ ɨ nən ɨmbə̀ʼ ɨghaʼi swi ɨŋga ta fîŋ.
62001005	Ɨkə̂n we nɨ tɨ̀ nyaʼa zu rɨ əmbɨ ə Wan Ŋwìə̀, nɨ tɨə bə̀ ghà ɨ nən yɨ ni, Ŋwiə̀ yɨ ɨzeŋɨ zeŋɨ, fɔrɨ ni chəi ɨsɨ firɨ berɨ ənû ə mɔʼɔ nɨ ghɨ̀ mbɨ məd.
62001006	Tɨ̀ mɨ ghà ni tɨ̀ wɨ ənɨ ɨfɔtɨ mbɨ məd, àyɨə tɨ̀ wɨə kɨrɨ ɨŋga ɨsɨ firɨ, əne yɨ ni tɨ̀ wɨə ghàə̀ mɨghab fɔrɨ ni chəi tɨə beenɨ əbɔʼ rəsìʼ.
62001007	Tɨ̀ mɨ yeʼ ɨŋga ɨzeŋɨ zeŋɨ, ɨchî nɨ məd ziə bə yeʼ ɨŋga ɨzeŋɨ zeŋɨ, njɨ tɨ̀ wɨ ənɨ ɨfɔtɨ mbǎ mbǎ, əne ənəm ə Yeso, Wan məd, ə zɨə sò mba ɨnû rɨbɔ̀ŋ jìm.
62001008	Tɨ̀ mɨ ghà ni chəi ənû rɨbɔ̀ŋ ə mɔʼɔ ɨŋga na, njɨ tɨ̀ wɨə tambɨ a ɨnyod, əne chəi rəsìʼ ɨŋga ɨnû mbe nɨ tɨə ghàə̀.
62001009	Tɨ̀ mɨ ben mba ɨnû rɨbɔ̀ŋ, njɨ məd we nɨə ghɨ̀ ɨnû mbe nɨ wɨ̀ kaʼi bə̀ ghɨ̀ mbe nɨ kuʼnɨ, bɨrɨ waʼ mba ɨnû rɨbɔ̀ŋ bə̀ zeŋnɨ əwa rɨ ənɨ ta rɨ̀gùrɨ-ɨnû jìm.
62001010	Tɨ̀ mɨ ghà ni chəi tɨ̀ kweʼ ghɨ̀ ənû rɨbɔ̀ŋ, əne tɨ̀ wɨə ghàə̀ ni Ŋwìə̀ yɨə wə̀d mɨghab. Chə bəi ɨŋgam məd ɨŋga ta fîŋ.
62002001	Mbɨ bɔn nɨ mə̀ ghaʼi kwàʼ rɨŋgəʼ, mə wɨə ŋwàʼnɨ̀ ɨnû mbɔ̂ ɨ nən ɨmbə̀ʼ tɨ mbə̀ ghɨ ə ɨnû rɨbɔ̀ŋ. Àyɨə wə̀d mɔʼɔ mɨ ghɨ̀ ənû rɨbɔ̀ŋ, tɨ̀ berɨ wə̀d mɔʼɔ nɨə buʼ ɨbɔ əmbɨ Mbǎʼ ɨgwɨ mba ɨtu. Məd yɨə Yeso Kristo we nɨə ghɨ̀ ɨnû nɨ kuʼnɨ.
62002002	Məd yɨ əghɨ ə̀fà ze nɨ Ŋwìə̀ che ənjìm məd waʼ mba ɨnû rɨbɔ̀ŋ. Ka wɨ̀ bɨrɨ waʼ i àmei mba ɨnû rɨbɔ̀ŋ, wɨ̀ bɨrɨ bɨ waʼ mbɨ bə̂d mɨ̀jìm rɨŋga ɨsɨg.
62002003	Tɨ̀ mɨ yeʼə nùŋə̀ rɨkə rɨ Ŋwiə̀, njɨ zɨə chwi ni tɨ̀ ə kyerɨ əməd.
62002004	Wə̀d mɔʼɔ we nɨ ghà ni tə kyerɨ əməd, àyɨə chəi wɨə nùŋə̀ rɨkə məd, yɨə wə̀d mɨghab. Chəi rəsìʼ ɨŋga ɨnû mbe nɨ wɨə ghàə̀.
62002005	Wə̀d mɔʼɔ mɨ yeʼə ghɨ̀ ɨnû mbe nɨ yeʼ ɨŋga ɨŋgam məd, əne yɨ ni ɨghaʼi ɨgwɨ ə Ŋwiə̀ ə kàŋ swi ɨŋga fîŋ məd. Wɔ̂ yɨ ɨnə̂njɨ̀ nɨ kyerɨ ni tɨ̀ wɨ ənɨ ɨfɔtɨ mbɨ məd.
62002006	Wə̀d mɔʼɔ we nɨ ghà ni tə wɨ ənɨ ənû ə mɔʼ mbɨ ə Ŋwiə̀ berɨ beenɨ àmei əbɔʼ tɨkyerɨ-ɨwu Yeso Kristo.
62002007	Mbɨ bɔŋgɔb nɨ mə̀ ghaʼi kwàʼ rɨŋgəʼ, ka ɨkə wɔ̂ nɨ mɨə ŋwàʼnɨ̀ ɨ nən yɨ i ɨkə fi. À yɨ ɨkə ənun nɨ mbə̀ nyaʼa fə kyerɨ tɨ ənɨ mbə̀ nyaʼa ben ə Kristo. Ɨkə ənun we yɨ ɨŋgam we nɨ mbə̀ nyaʼa fə be zu.
62002008	Àyɨə ɨkə wɔ̂ nɨ mɨə ŋwàʼnɨ̀ ɨ nən yɨə kàŋ wɨ fi. Bə̂d mbɨə zə rəsìʼ we nɨ yeʼ ɨŋga ɨkə wɔ̂ tɨ ənɨ ɨchî nɨ Kristo nyaʼə ghɨ̀ ɨnû bə̀ fɔrɨ tɨ ənɨ ɨchî nɨ mbə̀n ə bə̀ ghɨ̀ ɨnû, ɨmbə̀ʼ ɨghəm nɨ ɨsɨ firɨ fə sɨə che i, əne ɨzeŋɨ zeŋɨ rəsìʼ fə sɨə teə.
62002009	Wə̀d we nɨ ghà ni tə wɨ ɨŋga ɨzeŋɨ zeŋɨ àyɨə ɨ wɨə kɨrɨ ban wi aŋgɔb, wɨə kɨrɨ i ɨŋga ɨsɨ firɨ.
62002010	We nɨ ghaʼ wi aŋgɔb wɨ ɨŋga ɨzeŋɨ zeŋɨ, əne chəi ənû ə mɔʼɔ ɨŋga məd nɨ tɨ̀ zɨə ghɨ̀ ni wɨ̀ tɨ̀grə gù.
62002011	Àyɨə we nɨ ban wi aŋgɔb wɨə kɨrɨ i ɨŋga ɨsɨ firɨ. Məd wɨə yèn ɨŋga ɨsɨ firɨ, əne chəi wɨ̀ kyerɨ əsɨ ze nɨ wɨə wòə̀, ɨmbə̀ʼ ɨghəm nɨ ɨsɨ firɨ fə ghɨ̀ ni tɨ̀ wɨ̀ wɨrɨ zə i ɨsɨ.
62002012	Mbɨ bɔn nɨ mə̀ ghaʼi kwàʼ rɨŋgəʼ, mə wɨə ŋwàʼnɨ̀ ɨ nən ɨmbə̀ʼ ɨghəm nɨ Ŋwìə̀ fə waʼ mbə ɨnû rɨbɔ̀ŋ ɨmbə̀ʼ ə Kristo.
62002013	Mɨ̀mbǎʼ, mə wɨə ŋwàʼnɨ̀ ɨ nən ɨmbə̀ʼ ɨghəm nɨ mbə̀ kyerɨ məd we nɨ nyaʼa i əŋgu bɔŋ Ŋwìə̀ nyaʼa sɨə tekɨ ɨsɨg. Ŋgwàʼ bə̂d, mə wɨə ŋwàʼnɨ̀ ɨ nən ɨmbə̀ʼ ɨghəm nɨ mbə fə baŋ wə̀d rɨ̀bɔ̀ŋ.
62002014	Mbɨ bɔn, mə wɨə ŋwàʼnɨ̀ ɨ nən ɨmbə̀ʼ ɨghəm nɨ mbə̀ kyerɨ ə Mbǎʼ. Mɨ̀mbǎʼ, mə wɨə ŋwàʼnɨ̀ ɨ nən ɨmbə̀ʼ ɨghəm nɨ mbə̀ kyerɨ məd we nɨ nyaʼa i əŋgu bɔŋ Ŋwìə̀ nyaʼa sɨə tekɨ ɨsɨg. Ŋgwàʼ bə̂d, mə wɨə ŋwàʼnɨ̀ ɨ nən ɨmbə̀ʼ ɨghəm nɨ mbə̀ berɨ ɨka, ɨŋgam Ŋwiə̀ wɨ ɨŋga nən, mbə̀ fə bə̀ baŋ wə̀d rɨ̀bɔ̀ŋ.
62002015	Tɨ mbə̀ ghaʼ ə ɨsɨg kɨ̀ be ghaʼ ɨghɨ mbe nɨ yeʼ ɨŋga ɨsɨg. Wə̀d mɔʼɔ mɨ ghaʼ ɨsɨg, əne chəi wɨ̀ ghaʼ ə Mbǎʼ,
62002016	ɨmbə̀ʼ ɨghəm nɨ ka ɨghɨjìm mbe nɨ yeʼ ɨŋga ɨsɨg, əne yɨ ɨghɨ mbe nɨ nyamnyod ə feenɨə, mbe nɨ əghə ə nèŋə̀ feenɨə mbɨ mbe nɨ bə̂d ə nɔ̀ ɨnyod ɨmbə̀ʼ mbɨwən, yɨ i rɨ əmbɨ ə Mbǎʼ. Mbɨ yɨ rɨŋga ɨsɨg.
62002017	Ɨsɨg mbɨ ɨghɨjìm mbe nɨ bə̂d ə feenɨə wɨə che i che, àyɨə wə̀d we nɨə ghɨ̀ ɨnû mbe nɨ Ŋwìə̀ kə̀bɨ bɨrɨ ten i koŋ.
62002018	Mbɨ bɔn, nyùmə̀ we nɨ ɨsɨg ə wò nwìə̀ fə tiinɨ. Mbə nyaʼa fə zu ni wə̀d pə̀n Kristo wɨə yeʼe. Tɨ̀nîn bə̂d pə̀n Kristo nɔnɔʼ fə yeʼe. Əzɔ̂ ə fə ghɨ̀ tɨ̀ kyerɨ ni nyùmə̀ we nɨ ɨsɨg ə wò nwìə̀ fə tiinɨ.
62002019	Bə̂d pə̀n mbɔ̂ yɨ rəkaʼ na, àyɨə chə nyaʼa i mɨ̀mə̌d ɨŋga a ɨfɔtɨ. À kɨ nɨ mbɨ nyaʼa rɨŋga a ɨfɔtɨ, njɨ mbɨ nyaʼa chubɨ mbɨ na. Àyɨə mbɨ nyaʼa jwɨ̀ ɨmbə̀ʼ zɨə zeŋ ni chə nyaʼa i mɨ̀mə̌d ɨŋga a ɨfɔtɨ.
62002020	À yeʼ ɨmbə̀ʼ əwən, Wə̀d Zeŋɨ fə zɔʼ əwən, əne mbə̀n mɨjìm fə kyerɨ rəsìʼ.
62002021	Chəi mɨə ŋwàʼnɨ̀ ɨ nən ɨmbə̀ʼ ɨghəm nɨ chəi mbə̀ kyerɨ rəsìʼ. Mə wɨə ŋwàʼnɨ̀ yeʼ ɨmbə̀ʼ ɨghəm nɨ mbə kyerɨ rəsìʼ bə̀ kyerɨ ni chəi mɨghab ə jwɨ̀ ənɨ rəsìʼ.
62002022	Wə̀d mɨghab kɨə we? Ka à wa kɨ i wə̀d we nɨə ghàə̀ ni ka Yeso yɨ i wə̀d we nɨ Ŋwìə̀ zɔʼ ə? Wə̀d we nɨ ton ə Mbǎʼ bə̀ ton Wan yɨə wə̀d pə̀n Kristo.
62002023	Wə̀d we nɨ ton Wan fə bə̀ ton ə Mbǎʼ. We nɨ ben Wan fə bə̀ ben ə Mbǎʼ.
62002024	Ɨnû mbe nɨ mbə̀ nyaʼa zu tɨ ənɨ mbə̀ nyaʼa ben ə Kristo, mbə̀ nuŋ ɨŋga tə fîŋ. Mbə mɨ nùŋ ɨnû mbe, mbə bɨrɨ yeʼ ənɨ ɨfɔtɨ mbɨ ə Wan fɔrɨ mbɨ ə Mbǎʼ.
62002025	Ənû ze nɨ Wan fə kaʼ ni tə bɨrɨ naʼ ɨ na yɨ ɨ̀tènɨ̀ rɨ mì.
62002026	Mə wɨə ŋwàʼnɨ̀ ənû zɔ̂ ɨ nən ɨmbə̀ʼ bə̂d mbe nɨə kə̀b tambɨ əwən.
62002027	À yeʼ ɨmbə̀ʼ əwən, Əzwî ze nɨ Kristo nyaʼa cha ɨ nən ə fə ten i ɨŋga nən, əne chəi ənɨ tɨ̀ wə̀d mɔʼɔ wɨrɨ chwi ənû ɨ nən. Əzwî ə zɨə chwi ɨnû jìm ɨ nən. Ɨnû mbe nɨ zɨə chwiə yɨ ɨnû rəsìʼ, nɨ chəi mɨghab ɨŋga. Mbə̀ ghɨ ɨnû mbe əne chubɨ ənɨ ɨfɔtɨ mbɨ Kristo.
62002028	Əne tɨ̀nîn, kyɨə bɔn nɨ mə̀ ghaʼi kwàʼ rɨŋgəʼ, mbə̀ chubɨ ənɨ ɨfɔtɨ mbɨ məd, ɨmbə̀ʼ ənɨ wɨ̀ wɨrɨ yeʼe, chəi tɨ̀ bɨrɨ bɔ. Chəi tɨ̀nìd ətu bɨrɨ ghɨ ni tɨ̀ nəmbɨ rɨ bɔ.
62002029	Mbə mɨ kyerɨ ni Kristo wɨə ghɨ̀ ɨnû nɨ kuʼnɨ, njɨ mbə bɨrɨ bɨ kyerɨ ni wə̀d jìm we nɨə ghɨ̀ ɨnû nɨ kuʼnɨ yɨə wə̀d Ŋwìə̀.
62003001	Mbə̀ zə ɨchî nɨ Mbǎʼ ghaʼ əwa chè əbɔ. Əze ə fə ghɨ̀ wɨ̀ tɔŋ əwa ni tɨ̀ yɨ mbi bɔn. Tɨ̀ yɨə kàŋ mbɨwən. Əton nɨ chəi ɨsɨg kyerɨ əwa yɨ ni chəi wɨ̀ nyaʼa be kyerɨ əməd.
62003002	Mbɨ bɔŋgɔb nɨ mə̀ ghaʼi kwàʼ rɨŋgəʼ, tɨ̀ yɨə bɔn Ŋwiə̀ tɨ̀nîn. Chəi zɨə kɨrɨ zeŋ ni tɨ̀ kɨə wò yeʼ rɨ ye ənɨ ə Kristo wɨrɨ yeʼe. Ənû nɨ tɨ̀ kyerɨ yɨ ni tɨ̀ bɨrɨ yeʼ ɨghabɨ əməd, ɨmbə̀ʼ ɨghəm nɨ tɨ̀ bɨrɨ zə əməd ɨchî nɨ wɨ̀ yeʼ ə.
62003003	Əne wə̀d jìm we nɨ nuŋ ɨkɔndɨ wɔ̂ ɨgwɨ məd fə zeŋnɨ i ɨnyod ɨchî nɨ məd ziə bə zeŋ.
62003004	Wə̀d jìm we nɨə ghɨ̀ ənû rɨbɔ̀ŋ fə gù ɨkə, ɨmbə̀ʼ ɨghəm nɨ ənû rɨbɔ̀ŋ yɨ ənû nɨ gu ɨkə.
62003005	Mbə̀ kyerɨ ə ni Kristo nyaʼa yeʼe ɨmbə̀ʼ nimnɨ ɨnû rɨbɔ̀ŋ. Mbə̀ bə̀ kyerɨ ə ni chəi məd ə ghɨ̀ ɨnû rɨbɔ̀ŋ.
62003006	Chəi wə̀d we nɨ yeʼ ənɨ ɨfɔtɨ mbɨ məd bɨrɨ kɨrɨ wò ɨmbì nɨ ghɨ̀ ɨnû rɨbɔ̀ŋ. Chəi ətu ə wə̀d we nɨə kɨrɨ wò ɨmbì nɨ ghɨ̀ ɨnû rɨbɔ̀ŋ ə kɨrɨ zeŋ ɨmbə̀ʼ əməd. Chəi wɨ̀ be kweʼ kyerɨ wə̀d we nɨ wɨ̀ yeʼ wɨwən.
62003007	Mbɨ bɔn nɨ mə̀ ghaʼi kwàʼ rɨŋgəʼ, tɨ mbə̀ ben ə ni wə̀d mɔʼɔ tambɨ əwən. Wə̀d we nɨə ghɨ̀ ɨnû nɨ kuʼnɨ ə təm kùʼnɨ̀ ɨchî nɨ Kristo bə təm kùʼnɨ̀.
62003008	Wə̀d we nɨə ghɨ̀ ɨnû rɨbɔ̀ŋ yɨə wə̀d debɨ̀rə̀. Wə̀d debɨ̀rə̀, ɨmbə̀ʼ ɨghəm nɨ debɨ̀rə̀ nyaʼa fə kɔ ghɨ̌ ənû rɨbɔ̀ŋ tɨ ənɨ Ŋwìə̀ nyaʼa tekɨ ɨsɨg. Wan Ŋwìə̀ nyaʼa yeʼe ɨmbə̀ʼ nimnɨ ɨnû mbe nɨ debɨ̀rə̀ nyaʼə ghɨ̀ə̀.
62003009	Chəi wə̀d we nɨ yeʼ wə̀d Ŋwiə̀ we tɨ̀ wɨ̀ kɨrɨ wò ɨmbì nɨ ghɨ̀ ɨnû rɨbɔ̀ŋ, ɨmbə̀ʼ ɨghəm nɨ mɨchî Ŋwiə̀ mbɨ ɨŋga məd. Chəi ənɨ tɨ̀ wɨ̀ wɨrɨ ghɨ̀ ənû rɨbɔ̀ŋ ɨmbə̀ʼ ɨghəm nɨ məd yɨə wə̀d Ŋwìə̀.
62003010	Ɨchî nɨ tɨ̀ rɨ̀ kyerɨ bə̂d mbe nɨ yeʼ bɔn Ŋwiə̀ mbɨ mbe nɨ yeʼ bɔn debɨ̀rə̀ yɨ ni: Ka wə̀d we nɨ chəi wɨə ghɨ̀ ɨnû nɨ kuʼnɨ, kɨ̀ we nɨ chəi wɨ̀ ghaʼ wi aŋgɔb yɨ i wə̀d Ŋwìə̀.
62003011	Ɨkə̂n we nɨ mbə̀ nyaʼa kɔ zu tɨ ənɨ mbə̀ nyaʼa ben ə Kristo yɨ ni: tɨ̀ berɨ ghaʼ a ɨnyod mbǎ mbǎ.
62003012	Tɨ rɨ̀ yeʼ a ɨghabɨ ə Kaìn nɨ nyaʼə wan wə̀d rɨ̀bɔ̀ŋ. Wɨ̀ nyaʼa zwiirɨ wi aŋgɔb Abèl. Wɨ̀ nyaʼa zwiirɨ əməd ɨmbə̀ʼ ə yè ə? Wɨ̀ nyaʼa zwiirɨ ɨmbə̀ʼ ɨghəm nɨ tɨ̀gurɨ-ɨnû məd nyaʼa bə, àyɨə mbɨ aŋgɔb məd nyaʼa bɔ̀ŋ.
62003013	Mbɨ bɔŋgɔb, tɨ mbə̀ bid ə ni ɨsɨg ə bàn əwən.
62003014	Tɨ̀ ə kyerɨ ni tɨ̀ wɨə nyaʼa ɨghabɨ ɨvɨ bə̂d, àyɨə tɨ̀nîn, tɨ̀ fə jɨg ɨ̀tènɨ̀, ɨmbə̀ʼ ɨghəm nɨ tɨ̀ ghaʼ mba bɔŋgɔb. Wə̀d we nɨ chəi wɨ̀ ghaʼ wi aŋgɔb wɨə kɨrɨ i ɨghabɨ əvɨ ə wə̀d.
62003015	Wə̀d we nɨə bàn wi aŋgɔb yɨ ə̀zwììrɨ̀-bə̂d. Mbə fə bə̀ kyerɨ ə ni chəi ə̀zwììrɨ̀-bə̂d bɨrɨ jɨg ɨ̀tènɨ̀ rɨ mì.
62003016	Ɨchî nɨ tɨ̀ rɨ̀ kyerɨ ənû ze nɨ ɨghaʼi kaŋ yeʼ wɨwən yɨ ni: Kristo nyaʼa kwɨ ɨgwɨ mba ɨtu. Əne mbà bə, tɨ̀ berɨ bɨ kwɨ ɨgwɨ ɨtu mba bɔŋgɔb.
62003017	Tɨ̀ wə̀d mɔʼɔ we nɨ berɨ mbɔ̂n ghà i ni tə ghaʼ ə Ŋwiə̀ əwu ze nɨ wɨ̀ zə wi aŋgɔb nɨ kwaŋ əghɨ ə mɔʼɔ àyɨə chəi wɨ̀ wèèrɨ̀ əməd ə?
62003018	Mbɨ bɔn nɨ mə̀ ghaʼi kwàʼ rɨŋgəʼ, tɨ rɨ̀ ghaʼ a bə̂d àmei ənɨ ɨŋgam bə̀ fɔrɨ ənɨ ɨ̀chù. Tɨ̀ berɨ chwi ənɨ ɨnû mbe nɨ tɨə ghɨ̀ə̀ bə̀ fɔrɨ ənɨ rəsìʼ we nɨ tɨə ghàə̀ ni tɨ̀ ghaʼ mɨ̀mə̌d.
62003019	Əne yɨ ɨchî nɨ tɨ̀ bɨrɨ kyerɨ ni tɨ̀ yɨə bə̂d nɨə ghà rəsìʼ. Əze ə bɨrɨ ghɨ ni ta fîŋ bɔtɨ ɨfě Ŋwiə̀
62003020	ənɨ mɨ̀nyùmə̀ jìm mbe nɨ ta fîŋ ə saʼ əwa. Tɨ̀ ə kyerɨ ni Ŋwìə̀ ə chè ta fîŋ. Tɨ̀ bə̀ kyerɨ ni məd ə kyerɨ ɨnû jìm.
62003021	Mbɨ bɔŋgɔb nɨ mə̀ ghaʼi kwàʼ rɨŋgəʼ, à mɨ yeʼ ni chəi ta fîŋ ə saʼ əwa, njɨ chəi tɨ̀ berɨ bɔ ənɨ tɨ̀ yeʼ ɨfě Ŋwiə̀.
62003022	Məd wɨə nàʼ ɨghɨjìm mbe nɨ tɨ̀ biirɨ ɨ bɔ. Ɨ wɨə ghɨ̀ əne ɨmbə̀ʼ ɨghəm nɨ tɨ̀ wɨə nùŋ tɨkə rɨ məd bə̀ ghɨ̀ ɨnû mbe nɨ bɔŋ ɨ bɔ.
62003023	Ɨkə we nɨ Ŋwìə̀ naʼ ɨ na yɨ ni tɨ ben Wan məd Yeso Kristo bə̀ ghaʼ mba bɔŋgɔb. Tɨ̀ ghɨ əne àmei ɨchî nɨ Kristo nyaʼa fə gha ɨ na.
62003024	Bə̂d mɨ̀jìm mbe nɨ nuŋ tɨkə rɨ Ŋwiə̀ mbɨ ənɨ ɨfɔtɨ mbɨ məd. Məd ziə wɨ̀ bə̀ ənɨ ɨfɔtɨ mbɨ mɨ̀mə̌d. Tɨ̀ ə kyerɨ ni məd wɨ ənɨ ənû ə mɔʼ mbɨ na ənjìm Əzwî ze nɨ wɨ̀ naʼ ɨ na.
62004001	Mbɨ bɔŋgɔb nɨ mə̀ ghaʼi kwàʼ rɨŋgəʼ, tɨ mbə̀ ben ə wə̀d jìm we nɨ gha ni Əzwî ə Ŋwiə̀ ə zɨ ɨŋga məd, àyɨə mbə̀ zweʼrɨ ɨzwî jìm ɨmbə̀ʼ zə ni mbɨ yɨ rɨ əmbɨ ə Ŋwiə̀ kɨ̀ chə ə, ɨmbə̀ʼ ɨghəm nɨ bə̂d ɨ̀kə̀n mɨghab nɔnɔʼ fə jàŋ ɨŋga ɨsɨg.
62004002	Ɨchî nɨ mbə̀ bɨrɨ kyerɨ wə̀d we nɨ Əzwî ə Ŋwìə̀ ə yeʼ ɨŋga məd yɨ ni: Wə̀d jìm we nɨ ben ni Yeso Kristo nyaʼa yeʼe ɨŋga ɨsɨg ɨŋga nyamnyod wə̀d mɨ̀sɔŋɨchù, Əzwî ə Ŋwiə̀ ə zɨ ɨŋga məd.
62004003	Chəi Əzwî ə Ŋwìə̀ ɨŋga wə̀d jìm we nɨ chəi wɨ̀ ben ə Yeso. Əzwî ze nɨ yeʼ ɨŋga məd yɨ rɨ əmbɨ wə̀d pə̀n Kristo. Mbə nyaʼa fə zu ni əzwî ze ə bɨrɨ yeʼe, əne tɨ̀nîn ə zɨə sɨ i ɨŋga ɨsɨg.
62004004	Mbɨ bɔn nɨ mə̀ ghaʼi kwàʼ rɨŋgəʼ, mbə yɨə bə̂d Ŋwiə̀ əne mbə fə baŋ bə̂d ɨ̀kə̀n mɨghab mbe. Mbə fə baŋ mɨ̀mə̌d ɨmbə̀ʼ ɨghəm nɨ Əzwî ze nɨ yeʼ ɨŋga nən ə chè əze nɨ yeʼ ɨŋga ɨsɨg.
62004005	Bə̂d ɨ̀kə̀n mɨghab mbɔ̂ yɨə bə̂d rɨŋga ɨsɨg, əne ɨnû mbe nɨ mbɨə ghàə̀ yɨ ɨnû rɨŋga ɨsɨg. Ɨsɨg wɨə zwetɨ ɨnû mbe nɨ mbɨə ghàə̀.
62004006	Tɨ̀ yɨə bə̂d Ŋwiə̀, əne wə̀d mɔʼɔ we nɨ kyerɨ ə Ŋwìə̀ wɨə zwetɨ ɨnû mbe nɨ tɨə ghàə̀. Chəi wə̀d we nɨ kaʼi wə̀d Ŋwìə̀ ə zwetɨ ɨnû mbe nɨ tɨə ghàə̀. Wɔ̂ yɨ ɨchî nɨ tɨ̀ rɨ̀ kyerɨ ɨkwepɨ rɨ ənɨ əzwî ze nɨə ghɨ̀ ni tɨ̀ kyerɨ rəsìʼ bə̀ fɔrɨ tɨ ənɨ əze nɨə tambɨə bə̂d.
62004007	Mbɨ bɔŋgɔb nɨ mə̀ ghaʼi kwàʼ rɨŋgəʼ, tɨ̀ wo ɨmbì nɨ ghaʼ mba bɔŋgɔb, ɨmbə̀ʼ ɨghəm nɨ à yɨə Ŋwìə̀ ə ghɨ̀ə̀ ni bə̂d ghaʼ mbə bɔŋgɔb. Wə̀d we nɨ ghaʼ mbi bɔŋgɔb yɨə wə̀d Ŋwìə̀, əne məd ə kyerɨ ə Ŋwìə̀.
62004008	We nɨ chəi wɨ̀ ghaʼ mbi bɔŋgɔb rɨka kyerɨ i ə Ŋwiə̀. Mbə̀ kyerɨ ni Ŋwìə̀ wɨə ghaʼə bə̂d.
62004009	Ŋwìə̀ wɨə chwi ɨchî nɨ wɨ̀ ghaʼ əwa əni: Wɨ̀ nyaʼa tom i Wan we mɔʼ ɨŋga ɨsɨg ɨmbə̀ʼ tɨ̀ we tɨ̀ rɨ̀ chè ənjìm məd jɨg ɨ̀tènɨ̀.
62004010	Wɔ̂ yɨə kaŋ ɨghaʼi rəsìʼ. Kaʼi ni tɨ̀ nyaʼa ghaʼ ə Ŋwiə̀, àyɨə ni məd ziə nyaʼa ghaʼ əwa əne tom i Wan ni wɨ̀ yeʼ əghɨ ə̀fà ze nɨ wɨ̀ bɨrɨ chè ənjìm məd waʼ mba ɨnû rɨbɔ̀ŋ.
62004011	Mbɨ bɔŋgɔb nɨ mə̀ ghaʼi kwàʼ rɨŋgəʼ, wɔ̂ mɨ yeʼ ɨchî nɨ Ŋwìə̀ ghaʼ əwa, njɨ tɨ̀ berɨ bɨ ghaʼ a ɨnyod mbǎ mbǎ.
62004012	Chəi wə̀d mɔʼɔ kweʼ zə ə Ŋwìə̀, àyɨə tɨ̀ mɨ ghaʼ a ɨnyod mbǎ mbǎ, Ŋwìə̀ bɨrɨ yeʼ ənɨ ənû ə mɔʼ mbɨ na. Wɨ̀ nɨə ghɨ əne, ɨghaʼi bɨrɨ swi ɨŋga ta fîŋ.
62004013	Ŋwìə̀ fə nàʼ e Əzwî ɨ na, əne wɔ̂ yɨ ɨnə̂njɨ̀ nɨ tɨ̀ kyerɨ ni məd wɨ ənɨ ənû ə mɔʼ mbɨ na bə̀ kyerɨ ni tɨ̀ wɨ ənɨ ənû ə mɔʼ mbɨ məd.
62004014	Tɨ̀ nyaʼa fə zə, əne tɨ̀ wɨə ghà əmbɨ ə bə̂d ni Mbǎʼ nyaʼa tom i Wan ni wɨ̀ yeʼ wə̀d nɨə chɨ̀ ɨsɨg jìm rəŋgəʼ.
62004015	Wə̀d we nɨ ben ni Yeso yɨə Wan Ŋwìə̀ wɨ ənɨ ənû ə mɔʼ mbɨ ə Ŋwìə̀. Ŋwìə̀ wɨə bə̀ ənɨ ənû ə mɔʼ mbɨ məd.
62004016	Əne tɨ̀ fə kyerɨ bə̀ ben ni Ŋwìə̀ ə ghaʼ əwa. Ŋwìə̀ wɨə ghaʼə bə̂d, əne wə̀d we nɨ ghaʼ wi aŋgɔb wɨ ənɨ ənû ə mɔʼ mbɨ ə Ŋwìə̀, Ŋwìə̀ ziə wɨə bə̀ ənɨ ənû ə mɔʼ mbɨ məd.
62004017	Ɨchî nɨ zɨə yeʼ əne, ɨghaʼi berɨ swi ɨŋga ta fîŋ, ɨmbə̀ʼ chəi tɨ̀ bɨrɨ bɔ ənû ə mɔʼɔ əni ze nɨ Ŋwìə̀ bɨrɨ saʼ ɨsɨg. Chəi tɨ̀ bɨrɨ bɔ ɨmbə̀ʼ ɨghəm nɨ a ɨ̀tènɨ̀ ɨŋga ɨsɨg wɔ̂ yɨ ɨghabɨ wɨ Kristo.
62004018	Chəi ɨbɔɔ əsɨ ze nɨ ɨghaʼi yeʼ əŋgu. Àyɨə ɨghaʼi we nɨ bɔŋɨ màànɨ̀ wɨə fid ɨbɔɔ jìm, ɨmbə̀ʼ ɨghəm nɨ ɨbɔɔ ə berɨ ənû nɨ ghɨ̀ mbɨ ɨchə, əne chəi ɨghaʼi swi ɨŋga fîŋ wə̀d we nɨə bɔə.
62004019	Tɨ̀ wɨə ghaʼə Ŋwiə̀ ɨmbə̀ʼ ɨghəm nɨ məd ziə nyaʼa bè ghaʼ əwa.
62004020	Wə̀d mɔʼɔ mɨ ghà ni tə ghaʼ ə Ŋwìə̀, àyɨə wɨ̀ bàn wi aŋgɔb, əne məd yɨə wə̀d mɨghab, ɨmbə̀ʼ ɨghəm nɨ ka wə̀d we nɨ chəi wɨ̀ ghaʼ wi aŋgɔb nɨ wɨə zəə, bɨrɨ bɨ ghaʼ i Ŋwìə̀ we nɨ chəi wɨ̀ kweʼ zə.
62004021	Ɨkə we nɨ Ŋwìə̀ fə naʼ ɨ na yɨ ni, wə̀d we nɨ ghaʼ əməd berɨ bɨ ghaʼ wi aŋgɔb.
62005001	Wə̀d we nɨ ben ni Yeso yɨə Wə̀d we nɨ Ŋwìə̀ zɔʼɔ yɨə wə̀d Ŋwìə̀. Wə̀d we nɨ ghaʼ mbǎʼ wan, ə bə̀ ghaʼ wan məd.
62005002	Ɨchî nɨ tɨ̀ kyerɨ ni tɨ̀ ghaʼ bɔn Ŋwiə̀ yɨ ni: Tɨ̀ berɨ ghaʼ ə Ŋwiə̀ bə̀ nùŋ tɨkə rɨ məd.
62005003	Ɨ ghaʼ ə Ŋwìə̀ ə chwiə ni tɨ̀ berɨ nuŋ tɨkə rɨ məd. Chəi tɨkə te jeŋgɨ se ɨ na nɨ nuŋ,
62005004	ɨmbə̀ʼ ɨghəm nɨ wə̀d Ŋwìə̀ jìm fə baŋ ɨsɨg. Tɨ̀ we tɨ̀ rɨ̀ baŋ ɨsɨg ənjìm ɨchî nɨ tɨ̀ nuŋ fîŋ ɨgun ə Yeso.
62005005	À kɨə we nɨ tɨ̀ wɨ̀ baŋ ɨsɨg ə? Àmei wə̀d we nɨ ben ni Yeso yɨə Wan Ŋwìə̀.
62005006	Ənɨ Yeso Kristo nyaʼa yeʼe, wɨ̀ nyaʼa chwiə ni tə yɨə Wan Ŋwìə̀ ɨchî nɨ wɨ̀ nyaʼa nɨŋ mɨnib mbɨ ɨchî nɨ wɨ̀ nyaʼa chəmnɨ e ənəm əzed ə baʼnɨ. Chəi wɨ̀ nyaʼa nɨŋ àmei mɨnib, wɨ̀ nyaʼa nɨŋ mɨnib bə̀ chəmnɨ e ənəm. Əzwî ziə ə zɨə ghàə̀ ni ənû zɔ̂ yɨ ənû rəsìʼ, ɨmbə̀ʼ ɨghəm nɨ à yɨə Ŋwìə̀ ə nàʼ Əzwî rəsìʼ.
62005007	Mɨ̀zərɨmbin mɨ̀tad mbɨə ghàə̀ ni ənû zɔ̂ yɨ ənû rəsìʼ.
62005008	Mɨ̀zərɨmbin mbɔ̂ yɨ Əzwî ə Ŋwìə̀, mɨnib mbɨ ənəm. Mɨ̀zərɨmbin mbɔ̂ mɨ̀tad mbɨə ghà àmei ənû ə mɔʼ.
62005009	Bə̂d mɨ̀sɔŋɨchù mɨ ghà ənû ze nɨ mbɨ zə, tɨ̀ wɨə benə, àyɨə əze nɨ Ŋwìə̀ ghǎ ə chè əzɨ mɨ̀mə̌d. Ŋwìə̀ ziə fə ghà ni ənû ɨmbə̀ʼ i Wan yɨ ənû rəsìʼ.
62005010	Wə̀d we nɨ ben Wan Ŋwìə̀ fə bə̀ ben ənû ze nɨ Ŋwìə̀ ghǎ. We nɨ chəi wɨ̀ ben ənû ze nɨ Ŋwìə̀ ghǎ ɨmbə̀ʼ i Wan wɨə ghàə̀ ni Ŋwìə̀ yɨə wə̀d mɨghab, ɨmbə̀ʼ ɨghəm nɨ chəi məd ben ənû ze nɨ Ŋwìə̀ ghǎ ɨmbə̀ʼ i Wan.
62005011	Ənû ze nɨ wɨ̀ ghǎ ɨmbə̀ʼ i Wan yɨ ni: Ŋwìə̀ nyaʼa ghɨ̀ ni tɨ̀ jɨg ɨ̀tènɨ̀ rɨ mì, əne à yɨə Wan məd ə nàʼ ɨ̀tènɨ̀ rɨ mì we ɨ na.
62005012	Wə̀d we nɨ yeʼ ənɨ ənû ə mɔʼ mbɨ ə Wan bɨrɨ jɨg ɨ̀tènɨ̀ we. Ka wə̀d we nɨ chəi əməd ənɨ ənû ə mɔʼ mbɨ ə Wan Ŋwìə̀ bɨrɨ jɨg i ɨ̀tènɨ̀ we.
62005013	Mə wɨə ŋwàʼnɨ̀ ənû zɔ̂ əmbɨ mbə̀n mbe nɨ ben Wan Ŋwìə̀, ɨmbə̀ʼ mbə̀ kyerɨ ni mbə bɨrɨ jɨg ɨ̀tènɨ̀ rɨ mì.
62005014	Əton nɨ chəi tɨə bɔə ənɨ tɨə kɔŋgɨ ə Ŋwiə̀ yɨ ɨmbə̀ʼ ɨghəm nɨ tɨ̀ fə kyerɨ ni məd wɨə zu ɨnû mbe nɨ tɨə biirɨə əwù ze nɨ tɨ̀ biirɨ ɨchî nɨ wɨ̀ kəbɨ.
62005015	Ɨchî nɨ tɨ̀ kyerɨ ni məd wɨə zu əwa ənɨ tɨə biirɨə ɨnû rɨ bɔ, əne tɨ̀ bə̀ kyerɨ ni wɨ̀ bɨrɨ naʼ ɨghɨ mbe nɨ tɨə biirɨə.
62005016	Wə̀d mɔʼɔ mɨ zə wi aŋgɔb ənɨ wɨə ghɨ̀ ənû rɨbɔ̀ŋ ze nɨ chəi zɨə bɨrɨ ghɨ ni wɨ kwɨ, wɨ̀ kɔŋgɨ ə Ŋwìə̀ ni wɨ̀ naʼ ɨ̀tènɨ̀ ɨ bɔ. Mə wɨə ghà yeʼ mbe nɨə ghɨ̀ ɨnû rɨbɔ̀ŋ mbe nɨ chəi mbɨ bɨrɨ ghɨ ni wɨ̀ kwɨ. Ənû rɨbɔ̀ŋ ə mɔʼɔ ə zɨ əŋgu nɨə ghɨ̀ ni bə̂d kwɨ. Chəi mə̀ ghà ni wɨ̀ kɔŋgɨ ə Ŋwiə̀ ɨgwɨ ə bə̂d mbe nɨə ghɨ̀ ɨkwɨ ənû rɨbɔ̀ŋ we.
62005017	Ɨgu ənû jìm yɨ ɨnû rɨbɔ̀ŋ, àyɨə ɨnû rɨbɔ̀ŋ mɔʼɔ mbɨ əŋgu nɨ chəi mbɨə ghɨ̀ ni wə̀d kwɨ.
62005018	Tɨ̀ ə kyerɨ ni chəi wə̀d Ŋwìə̀ mɔʼɔ əŋgu nɨə wò ɨmbì kɨrɨ ghɨ̀ ɨnû rɨbɔ̀ŋ. Wan Ŋwìə̀ wɨə nəŋgɨ əməd, əne chəi ənɨ tɨ Satàn wɨrɨ ghɨ ənû ə mɔʼɔ ənɨ məd.
62005019	Tɨ̀ ə kyerɨ ni tɨ yɨə bə̂d Ŋwiə̀. Tɨ̀ bə̀ kyerɨ ni ɨsɨg jìm wɨ əton ə Satàn.
62005020	Tɨ̀ bə̀ kyerɨ ni Wan Ŋwìə̀ fə yeʼe. Wɨ̀ fə ghɨ̀ ni tɨ̀ kyerɨ ɨnû, ɨmbə̀ʼ tɨ̀ kyerɨ Ŋwìə̀ we nɨ yeʼ wɨ rəsìʼ. Tɨ̀ wɨ ənɨ ɨfɔtɨ mbɨ Ŋwìə̀ we nɨ yeʼ wɨ rəsìʼ. Tɨ̀ wɨə bə̀ ənɨ ɨfɔtɨ mbɨ Wan məd Yeso Kristo. Məd yɨə Ŋwìə̀ rəsìʼ we nɨə ghɨ̀ ni bə̂d jɨg ɨ̀tènɨ̀ rɨ mì.
62005021	Mbɨ bɔn nɨ mə̀ ghaʼi kwàʼ rɨŋgəʼ, tɨ mbə̀ berɨ ə ənû ə mɔʼɔ nɨ ghɨ̀ mbɨ mbɨ̀anèŋ.
63001001	À yɨə mɔ̌, nɨ mə̀ yeʼ wə̀d we nɨə chà ɨfetɨ bə̂d Kristo, ŋwaʼnɨ ə̀ŋwàʼnɨ̀ zɔ̂. Mə wɨə ŋwàʼnɨ̀ ɨ ne, àwɔ̀ Əyi kyeŋ we nɨ Ŋwìə̀ nyaʼa chɔʼɔ fɔrɨ əmbɨ mbe bɔn. Mə kàŋ ghaʼ əwən ənɨ rəsìʼ. Ka àmei mɔ̌ ghaʼ əwən, bə̂d mɨjìm mbe nɨ kyerɨ rəsìʼ we nɨ tɨə ghàə̀ bə̀ ghaʼ əwən.
63001002	Mə ghaʼ əwən ɨmbə̀ʼ ɨghəm nɨ tɨ̀ kyerɨ rəsìʼ, əne rəsìʼ we bɨrɨ ten i ɨŋga na koŋ.
63001003	Ŋwìə̀ Mbǎʼ mbɨ Yeso Kristo, Wan Mbǎʼ, ghɨ ɨ̀chɔ̀m ənɨ ə nən, dììrɨ̀ əwən bə̀ nàʼ əbɔrəbɔd ɨ nən. Ɨnû mbɔ̂ bɨrɨ yeʼ mba ɨchî nɨ tɨ̀ kyerɨ rəsìʼ fɔrɨ ɨmbə̀ʼ ɨchî nɨ tɨ̀ ghaʼ əwa mbǎ mbǎ.
63001004	Mə nyaʼa kàŋ ghaʼ əku nɨ zə ni mbe bɔn mɔʼɔ mbɨə beenɨ əbɔʼ rəsìʼ àmei ɨchî nɨ Mbǎʼ nyaʼa gha ɨ na.
63001005	Tɨ̀nîn mə wɨə buʼ ɨbɔ ɨ ne, kyɨ àwɔ̀ Əyi Kyeŋ, ni ka ɨkə wɔ̂ nɨ mɨə ŋwàʼnɨ̀ ɨ ne yɨ i ɨkə fi. À yɨ ɨkə nɨ tɨ̀ nyaʼa fə kyerɨ tɨ ənɨ tɨ̀ nyaʼa ben ə Kristo. Ɨkə rəŋgu yɨ ni tɨ̀ ghaʼ əwa mbǎ mbǎ.
63001006	Ɨghaʼi wɔ̂ nɨ mɨə ghà ɨmbə̀ʼ wɨwən yɨ ni tɨ̀ nuŋ tɨkə rɨ Ŋwìə̀. Ɨkə wɔ̂, ɨchî nɨ mbə̀ nyaʼa zu rɨ ənɨ mbə̀ nyaʼa ben ə Kristo yɨ ni mbə̀ ghaʼ mbə bɔŋgɔb.
63001007	Mətambɨ-bə̂d mɨ̀nɔnɔʼ fə jàŋ ɨŋga ɨsɨg. Chəi mbɨ ben ni Yeso Kristo nyaʼa yeʼe ɨŋga ɨsɨg ɨŋga nyamnyod wə̀d mɨ̀sɔŋɨchù. Ɨkwɨ wə̀d ɨghabɨ wɔ̂ yɨ ətambɨ-bə̂d fɔrɨ wə̀d pə̀n Kristo.
63001008	Mbə̀ we əwən ɨmbə̀ʼ tɨ mbə̀ nim ə əghɨ ze nɨ mbə̀ fə faʼ ɨmbə̀ʼ əzɨ əwən, àyɨə mbə̀ wo ɨmbì fàʼ ɨmbə̀ʼ mbə̀ berɨ ɨchɔʼ ə̀fàʼì ɨ swi.
63001009	Wə̀d we nɨ chəi wɨə ghɨ̀ ɨnû mbe nɨ Yeso nyaʼə chwi ɨ na, àyɨə ɨ wɨə wo ɨmbì ghɨ̀ə̀ yeʼ ɨnû mbe nɨ che mbe nɨ wɨ̀ chwiə, chəi məd ənɨ ənû ə mɔʼ mbɨ ə Ŋwiə̀. We nɨə ghɨ̀ ɨnû mbe nɨ Kristo nyaʼə chwiə wɨ ənɨ ənû ə mɔʼ mbɨ Mbǎʼ fɔrɨ mbɨ ə Wan.
63001010	Wə̀d mɔʼɔ mɨ yeʼe əsɨ nən nɨ chəi wɨə chwi ɨkə wɔ̂, tɨ mbə̀ nɨŋ ə məd əkwɨ nən kɨ̀ bè chàʼrɨ̀ əməd.
63001011	Wə̀d mɔʼɔ we nɨ chaʼrɨ əməd wɨə fɔtɨə mbɨ məd ənɨ ɨnû ɨzɨg mbe nɨ wɨə ghɨ̀ə̀.
63001012	Mə berɨ ɨnû nɔnɔʼ nɨ gha ɨ nən, àyɨə chəi mə bɨrɨ ŋwàʼnɨ̀ ɨŋga ə̀ŋwàʼnɨ̀. Mə kɔndɨ yeʼ ni mə bɨrɨ yeʼe zə əwən bə̀ ghàmbɨ̀ mbɨ nən mɔ̌ mɔ̌, ɨmbə̀ʼ ɨghaʼi swi ɨŋga ta fîŋ.
63001013	Bɔn e njàbɨ ze nɨ Ŋwìə̀ chɔʼɔ mbɨə chàʼrɨ̀ əwe.
64001001	À yɨə mɔ̌, nɨ mə̀ yeʼ wə̀d nɨə cha ɨfetɨ bə̂d Kristo, ŋwaʼnɨ ə̀ŋwàʼnɨ̀ zɔ̂. Mə wɨə ŋwàʼnɨ̀ ɨ ne, àwɔ̀ Gayùs nɨ mə̀ ghaʼi kwàʼ rɨŋgəʼ. Mə kaŋ ghaʼ əwe ənɨ rəsìʼ.
64001002	Wum aŋgɔb nɨ mə̀ ghaʼi kwàʼ rɨŋgəʼ, mə wɨə kɔ̀ŋgɨ̀ ə Ŋwiə̀ ni ɨnû jìm yenɨ mbɨ ne kwàʼ ɨchî chɔ̀m. Mə wɨə bə̀ kɔ̀ŋgɨ̀ə̀ ni e ɨnyod kaanə ɨchî nɨ e fîŋ bə̀ kàànɨ̀.
64001003	Mə nyaʼa kàŋ ghaʼ əku ənɨ bɔŋgɔb mɔʼɔ nyaʼa yeʼe pè ghà ɨ num ɨmbə̀ʼ ɨchî nɨ àwɔ̀ ə beenɨ əbɔʼ rəsìʼ. Mə kyerɨ ni àwɔ̀ wɨə kàŋə̀ beenɨ əbɔʼ rəsìʼ we ɨghəm jìm.
64001004	Chəi ɨghaʼi cherə ɨŋga mɨ fîŋ nɨ che rɨ ənɨ ɨchî nɨ mə̀ zu ni mbɨ bɔn mbɨə beenɨ əbɔʼ rəsìʼ.
64001005	Wum aŋgɔb nɨ mə̀ ghaʼi kwàʼ rɨŋgəʼ, à wɨə kàŋə̀ fàʼ ənɨ e fîŋ jìm ənɨ àwɔ̀ ə ghɨ̀ ɨnû əmbɨ ə bə̂d Kristo, màànɨ̀ əmbɨ mbe nɨ yeʼ bə̂d rɨ̀sɔ̀ʼɔ̀.
64001006	Mbɨ fə ghà əmbɨ ɨfetɨ wɨ rɨ əgha ɨmbə̀ʼ ɨchî nɨ àwɔ̀ ə ghaʼə bə̂d. À bɨrɨ fə kàŋ ghɨ̀ ənû ə chɔ̀m əwù ze nɨ à naʼ ɨghɨ mbe nɨ mbɨ kəbɨ ənɨ mbɨə sɨə wɨrɨə wò ə. Əze ə bɨrɨ kaŋ bɔ̀ŋ əmbɨ ə Ŋwìə̀,
64001007	ɨmbə̀ʼ ɨghəm nɨ mbɨ fə jwɨ̀ ɨ wo fàʼ əmbɨ Kristo nɨ chəi mbɨ ben nɨ nɨŋ əghɨ ə mɔʼɔ rɨ əmbɨ ə bə̂d mbe nɨ chəi mbɨ kɨrɨ ben ə Kristo.
64001008	Əne tɨ̀ berɨ kəŋgɨ bə̂d ɨghabɨ mbɔ̂, ɨmbə̀ʼ tɨ̀ faʼ ɨnɔ̂n mbɨ mɨ̀mə̌d ɨchî nɨ tɨə ghà rəsìʼ ɨmbə̀ʼ Kristo.
64001009	Mə fə ŋwàʼnɨ̀ ənû ə mɔʼɔ əmbɨ ɨfetɨ bə̂d Kristo. Àyɨə chəi Dìotrefès, nɨə kɨə ghaʼ ənû nɨ che ɨmbì ənɨ ɨnû jìm, ben ni mə berɨ ɨka nɨ gha ənû ə mɔʼɔ.
64001010	Ənɨ mə̀ yeʼe, mə bɨrɨ ghɨ mbə̀ kyerɨ ɨnû jìm mbe nɨ wɨ̀ fə ghɨ̌, əne yɨ ɨnû rɨbɔ̀ŋ mbe nɨ wɨə ghà ɨmbə̀ʼ əwa. Ɨghabɨ ni chəi əze ə kɨrɨ kuʼ, chəi məd ə nɨŋə bɔŋgɔb əkwɨ ni əwù ze nɨ mbɨ yeʼe. Ɨ wɨə bə̀ təmnɨə bə̂d mbe nɨə kəb nɨŋ bɔŋgɔb mbɔ̂ əkwɨ nən. Mbɨ mɨ tɔ nɨŋ, wɨ̀ chɨ̀ mɨ̀mə̌d rɨŋga ɨfetɨ bə̂d Kristo.
64001011	Wum aŋgɔb nɨ mə̀ ghaʼi kwàʼ rɨŋgəʼ, tɨrə̀ mɨ̀g e ənû rɨbɔ̀ŋ. Mɨg yeʼ ənû ə chɔ̀m. Wə̀d we nɨə ghɨ̀ ɨ̀chɔ̀m yɨə wə̀d Ŋwiə̀. Chəi wə̀d we nɨə ghɨ̀ ɨnû rɨbɔ̀ŋ kweʼ zə ə Ŋwiə̀.
64001012	Wə̀d jìm wɨə ghà ɨnû chɔ̀m ɨmbə̀ʼ ə Dèmetriùs. Məd wɨə chub àmei ɨchî nɨ rəsìʼ we nɨ yeʼ ɨŋga Ə̀ŋwàʼnɨ̀ ə Ŋwiə̀ kəbɨ. Mba bə tɨ̀ bə̀ ben ni məd wɨə chub ɨchî nɨ rəsìʼ chwiə. Əne mbə̀ kyerɨ ni ənû ze nɨ tɨ̀ gha yɨ ənû rəsìʼ.
64001013	Mə berɨ ɨnû nɔnɔʼ nɨ gha ɨ nən, àyɨə chəi mə kəb nɨ ŋwaʼnɨ ɨŋga ə̀ŋwàʼnɨ̀.
64001014	Mə kɔndɨ ni mə bɨrɨ zambɨ yeʼe zə əwe. Ənɨ mə̀ yeʼe, tɨ̀ bɨrɨ ghambɨ ɨnɔ̂n.
64001015	Ŋwìə̀ naʼ əbɔrəbɔd ɨ ne. Mbe mɨ̀sə̀ʼ mbe nɨ yeʼ əgha mbɨ chàʼrɨ̀ əwe. Bə chaʼrɨ mba mɨ̀sə̀ʼ ɨ mɔʼ mɔʼ.
65001001	À yɨə mɔ̌ Jûd, nɨ mə̀ yeʼ wə̀d ə̀fàʼì Yeso Kristo bə̀ yeʼ aŋgɔb Jems, ŋwaʼnɨ ə̀ŋwàʼnɨ̀ zɔ̂. Mə wɨə ŋwàʼnɨ̀ əmbɨ ə bə̂d mbe nɨ Ŋwìə̀ Mbǎʼ nyaʼa ghaʼi kwàʼ rɨŋgəʼ, əne tɔŋ mɨ̀mə̌d ni mbɨ yeʼ mbi bə̂d, bə̀ nùŋ mɨ̀mə̌d wòm nyùmə̀ we nɨ Yeso Kristo bɨrɨ wɨrɨ yeʼe.
65001002	Ŋwìə̀ diirɨ əwən, naʼ əbɔrəbɔd ɨ nən bə̀ ghɨ̀ ni ɨghaʼi swi ɨŋga tə fîŋ.
65001003	Mbɨ bɔŋgɔb nɨ mə̀ ghaʼi kwàʼ rɨŋgəʼ, mə wɨə nyaʼə kàŋə̀ kə̀b nɨ ŋwaʼnɨ ɨ nən ɨmbə̀ʼ ɨchî nɨ mba mɨjìm fɔtɨ jwɨ̀ rəŋgəʼ, àyɨə mə nyaʼa zə ni zɨə bɔ̀ŋ ni mə̀ ŋwaʼnɨ tìmbɨ̀ əwən ni mbə̀ zɔŋə wò ɨmbì ɨmbə̀ʼ ɨbenɨ we nɨ Ŋwìə̀ nyaʼa fə zɨ ɨŋga rɨkyerɨ-ɨbɔ mbi bə̂d fən ɨghəm mɔʼ.
65001004	Mə wɨə ghà əne ɨmbə̀ʼ ɨghəm nɨ bə̂d mɔʼɔ nɨ chəi mbɨə wumnɨ ə Ŋwiə̀ fə nyaʼrɨ yeʼe nyɨ əkaʼ nən. Ɨ mbɨə bèŋ ɨ̀chɔ̀m a Ŋwìə̀ ɨmbə̀ʼ ghɨ ɨnyamnɨ-ɨnû. Ɨ mbɨə bə̀ ton ə Yeso Kristo nɨ àmei məd yeʼ a Mbǎʼ ə̀fàʼì bə̀ yeʼ a Ə̀nùŋɨ̀sɨg we mɔʼ. Ə̀ŋwàʼnɨ̀ ə Ŋwìə̀ ə nyaʼa fə ghà rəŋwe ni Ŋwìə̀ bɨrɨ zɨ ɨsaʼi ɨgwɨ mɨ̀mə̌d.
65001005	Ka à bè yeʼi ni mbə nyaʼa fə kyerɨ ɨnû mbɔ̂ jìm, àyɨə mə kə̀b nɔɔrɨ mbə ɨtu ni Ə̀nùŋɨ̀sɨg nɨ nyaʼa chɨ mɨ̀Izre rɨ ə Ijìp, nyaʼa wɨrɨ nimnɨ mbe nɨ chəi mbɨ nyaʼa benɨ.
65001006	Mə wɨə bə̀ nɔ̀ɔ̀rɨ̀ mbə ɨtu ɨmbə̀ʼ mbɨ̀aŋgɨrə̀ mbe nɨ chəi mbɨ nyaʼa yim ɨsɨ mbe nɨ Ŋwìə̀ nyaʼa naʼ əmbɨ mɨ̀mə̌d. Mbɨ nyaʼa sàŋ əsɨ ze nɨ mbɨ nyaʼə chub əŋgu. Ŋwìə̀ fə kod mɨ̀mə̌d ənɨ mɨ̀kàrə̀ koŋ əne nùŋ ɨŋga ɨsɨ mbe rɨ əton nɨə finə kììm. Mbɨ bɨrɨ chub əŋgu sɨə wòm Əni ə kyeŋ ze nɨ Ŋwìə̀ bɨrɨ saʼ ɨsɨg.
65001007	Mbə̀ kɔndɨ ə Sodòm mbɨ Gòmorà bə̀ kɔndɨ ɨbeŋ mbe nɨ nyaʼa ɨban ɨban. Ɨ mbɨə nyaʼə ghɨ̀ ɨnyamnɨ-ɨnû bə̀ ghɨ̀ tɨkwɨrɨ ɨfabrɨ-ɨnû jìm mbe nɨ bə̂d ə feenɨə. Ɨchî nɨ mbɨə zəə ŋgəʼ ɨŋga ɨwid we nɨ ten i koŋ yɨ ənweenɨ əmbɨ ə bə̂d mɨ̀jìm.
65001008	À yɨə bə̀ əndəŋ əndəŋ nɨ məchwiə̀-ɨ̀nù mɨghab mbɔ̂ ə zə ɨnû mɔʼɔ ɨŋga tə njə̀m nɨə ghɨ̀ ni mbɨ fiinɨ tə nyamnyod, tə̀ə̀nɨ̀ ɨka Ŋwiə̀ bə̀ zɔ̀m ɨghɨ mbe nɨ mbɨə wumnɨ ɨkaŋ.
65001009	Ka àbei Maikɨ̀l nɨ yeʼ ətu ɨgwɨ mbɨ̀aŋgɨrə̀, ənɨ wɨ̀ nyaʼə tàŋə̀ mbɨ ə debɨ̀rə̀ ɨmbə̀ʼ we rəbɔʼ mɨ̀mə̌d nɨ bɨrɨ nɨŋ əvɨ ə Mose, chəi wɨ̀ nyaʼa kɔndɨ nɨ zɨ ɨsaʼi ɨgun ə debɨ̀rə̀ ɨmbə̀ʼ chəkɨ ɨkum məd. Wɨ̀ nyaʼa ghà ɨ bɔ àmei ni, “Ə̀nùŋɨ̀sɨg gham əbɔʼ nè.”
65001010	Àyɨə bə̂d mbɔ̂ mbɨə ghàm ɨŋgam rɨbɔ̀ŋ ɨmbə̀ʼ ɨnû mɔʼɔ mbe nɨ chəi ɨtu mɨ̀mə̌d zeŋ ɨmbə̀ʼ mbɨwən. Ɨnû mbe nɨ mbɨ che kyerɨ kyerɨ mbɨə chə̀kɨ̀ mɨ̀mə̌d. Mbɨ yɨ ɨghabɨ ə nyam rɨ tɔtɔ nɨə ghɨ̀ ɨnû əbəŋ əbəŋ.
65001011	Ŋgəʼ bɨrɨ nyɨ ɨgwɨ mɨ̀mə̌d! Ɨ mbɨə ghɨ̀ ɨnû mbe nɨ Kaìn nyaʼa ghɨ̌. Ɨ mbɨə ghɨ̀ əfebrɨ-ənû ze nɨ Balàm nyaʼa ghɨ̌ ɨmbə̀ʼ ədɔʼ ɨkab. Ɨ mbɨə ghɨ̀ rɨ̀zuə̀ àmei ɨchî nɨ Korà nyaʼa ghɨ̌. Əne mbɨ bɨrɨ nim ɨghabɨ ə Korà.
65001012	Bə̂d mbɔ̂ yɨ ɨghabɨ tɨfiŋɨ nɨə fiinɨ əwən ənɨ mbɨə jɨgə tɨjɨg ɨghaʼi mbɨ nən. Chəi ɨtu ə nìd mɨ̀mə̌d ənɨ mbɨə jɨgə mbɨ nən. Ɨ mbɨə nəŋgɨ àmei tə nyamnyod. Mbɨ yɨ ɨghabɨ ə pàʼ nɨ ɨfə ə tinə, nɨ chəi tɨə ghɨ̀ ni mbə̀ŋ nɔ. Mbɨ yɨ ɨghabɨ ɨzed mbe nɨ chəi tɨə kɔ rɨtam, ka àbei ənɨ ə nyùmə̀ we nɨ ɨzed ə kɔ rɨtam. Mbɨ yɨ ɨghabɨ ɨzed nɨ mbɨ fə chɔʼ rɨ ə si, mbɨ kwɨ.
65001013	Mbɨ yɨ ɨghabɨ rɨ̀bàà nɨə kɔʼə swiʼə kwàʼ rɨ̀kǎ ghɨ̀ əjo. Əjo ze yɨ tɨ̀nìd ətu əmbɨ mɨ̀mə̌d. Mbɨ yɨ ɨghabɨ rɨtəmɨ te nɨə yènɨ̀ yenɨ, nɨ Ŋwìə̀ fə nuŋ əsɨ əmbɨ mɨ̀mə̌d ɨŋga ɨsɨ mbe nɨə finə kììm. Mbɨ bɨrɨ chub əŋgu koŋ.
65001014	À yɨ ɨmbə̀ʼ ə bə̂d mbɔ̂ nɨ Enɔ̀k nyaʼa ghamɨ rəŋwe. Enɔ̀k yɨə nyaʼə tɨ ənɨ əghaŋ ə Adàm nɨ pè ənɨ ɨwaŋ sambe. Wɨ̀ nyaʼa ghà ni, “Mbə̀ zə, Ə̀nùŋɨ̀sɨg wɨə yeʼe mbɨ mbi mbɨ̀aŋgɨrə̀ zeŋɨ chuʼ mbɨ ə chuʼ
65001015	ɨ saʼ bə̂d mɨ̀jìm chə mɨ̀mə̌d, bə̀ zɨ̀ ɨsaʼi ɨgwɨ ə bə̂d mɨ̀jìm mbe nɨ chəi mbɨə wumnɨ ə Ŋwiə̀. Wɨ̀ bɨrɨ zɨ ɨsaʼi ɨgwɨ mɨ̀mə̌d ɨmbə̀ʼ ɨnû ɨzɨg mbe nɨ mbɨə ghɨ̀ə̀. Wɨ̀ bɨrɨ bɨ zɨ ɨsaʼi ɨmbə̀ʼ mɨŋgam rɨbɔ̀ŋ jìm mbe nɨ bə̂d mbe nɨə ghɨ̀ ɨnû rɨbɔ̀ŋ, nɨ chəi mbɨə wumnɨ ə Ŋwiə̀ ə gha ɨmbə̀ʼ əməd.”
65001016	Bə̂d mbɔ̂ mbɨə ghàmbɨ̀ə̀. Chəi ənû ə mɔʼɔ ə bɔŋ əmbɨ mɨ̀mə̌d. Ɨ mbɨə beenɨ əbɔʼ ɨnû rɨbɔ̀ŋ mbe nɨ nyamnyod tɨ mɨ̀mə̌d ə feenɨə. Ɨ mbɨə nɨŋə mbə mɨ̀chù goŋ ɨgɔ̂ ɨmbə̀ʼ tə nyamnyod. Ɨ mbɨə bə̀ ghàm mɨŋgam nəmɨ nəmɨ ɨmbə̀ʼ berɨ ɨghɨ mbe nɨ mbɨ kəbɨ.
65001017	Àyɨə mbɨ bɔŋgɔb nɨ mə̀ ghaʼi kwàʼ rɨŋgəʼ, mbə̀ berɨ kɔndɨ ɨnû mbe nɨ bə̂d tom a Ə̀nùŋɨ̀sɨg Yeso Kristo nyaʼa fə gha ɨ nən.
65001018	Mbɨ nyaʼa ghà ɨ nən ni, “Ɨŋga ɨni mbe nɨ sɨ nwìə̀, məbaʼrɨ-bə̂d bɨrɨ yeʼe. Mbɨ bɨrɨ beenɨ əbɔʼ ɨnû mbe nɨ nyamnyod tɨ mɨ̀mə̌d ə feenɨə. Ɨnû mbe mbɨə ghɨ̀ə̀ ni tɨ mbɨ wumnɨ ə Ŋwiə̀.”
65001019	Mɨ̀mə̌d mbɨə ghàbrə̀ bə̂d. Mɨ̀mə̌d mbɨə beenɨ əbɔʼ ɨnû mbe nɨ nyamnyod tɨ mɨ̀mə̌d ə kə̀bə̀. Chəi Əzwî ə Ŋwiə̀ ɨŋga mɨ̀mə̌d.
65001020	À yeʼ mbə̀nə, mbɨ bɔŋgɔb nɨ mə̀ ghaʼi kwàʼ rɨŋgəʼ, mbə̀ wo ɨmbì kwi ɨŋga ə ɨbenɨ we nɨ fə zeŋɨ màànɨ̀. Mbə̀ kɔŋgɨ ə Ŋwiə̀ ɨchî nɨ Əzwî ə Zeŋɨ ə naʼ ɨka ɨ nən.
65001021	Mbə̀ chub kyerɨ ni Ŋwìə̀ ə ghaʼ əwən ɨchî nɨ mbɨə wòmə̀ ni a Ə̀nùŋɨ̀sɨg Yeso Kristo diirɨ əwən, ghɨ̀ mbə̀ jɨg ɨ̀tènɨ̀ rɨ mì.
65001022	Mbə̀ diirɨ bə̂d mbe nɨə bìrə̀,
65001023	chɨ̀ mbɨ mɔʼɔ rɨŋga ɨwid əne chɨ̀ mɨ̀mə̌d rəŋgəʼ. Mbə̀ diirɨ mbɨ mɔʼɔ, àyɨə mbə̀ we əwən ɨmbə̀ʼ ɨnû rɨbɔ̀ŋ mɨ̀mə̌d nɨə tàb əwən. Mbə̀ ban ka àbei ngywɨ̌ te nɨ ɨnyod mɨ̀mə̌d fə fiinɨ ənɨ ɨnû rɨbɔ̀ŋ.
65001024	Tɨ̀ yiirɨ ə Ŋwìə̀ we nɨ tɨ̀ wɨ̀ nùŋ əwən ni tɨ mbə̀ gu ə. Ɨ we tɨ̀ wɨ̀ ghɨ̀ ni mbə̀ zeŋ màànɨ̀ ɨfě məd bə̀ ghɨ̀ ni mbə̀ sɨə ghaʼrɨə.
65001025	Mbɨ naʼ ɨwumnɨ, nàʼ ənû ɨfɔ̀n ə kyeŋ, nàʼ ɨka bə̀ nàʼ ənû nɨ tumbɨ ɨsɨg əmbɨ ə Ŋwìə̀ we mɔʼ. Məd wɨə chɨ̀ əwa rəŋgəʼ ənjìm a Ə̀nùŋɨ̀sɨg Yeso Kristo. Ɨnû mbɔ̂ mbɨə nyaʼa i mbɨ məd kɔ rɨ ənɨ ə nyùmə̀ we nɨ nyaʼa fə che i. Ɨ mbɨə mbɨ məd tɨ̀nîn. Mbɨ bɨrɨ yeʼ mbɨ məd koŋ. À yɨ əne.
66001001	Ə̀ŋwàʼnɨ̀ zɔ̂ yɨ ɨmbə̀ʼ ɨnû mbe nɨ bɨrɨ zambɨ ghɨ̀, nɨ Ŋwìə̀ nyaʼa ghǎ əmbɨ Yeso Kristo ni wɨ̀ chwi əmbɨ mbi bə̂d ə̀fàʼì. Yeso Kristo nyaʼa tom wi aŋgɨrə̀ əsɨ i wə̀d ə̀fàʼì nɨ ɨkum məd nyaʼə Jɔ̌n. Wɨ̀ nyaʼa tom əməd ni wɨ̀ ghɨ bə̂d kyerɨ ɨnû mbɔ̂.
66001002	Jɔ̌n fə ghà ɨnû jìm mbe nɨ wɨ̀ nyaʼa zə, əne yɨ ɨnû ɨmbə̀ʼ ɨŋgam Ŋwiə̀ mbɨ ɨnû ɨmbə̀ʼ ə Yeso Kristo.
66001003	Ŋwìə̀ zɨ əbɔrəbɔd ɨgun ə wə̀d we nɨ foŋ mɨŋgam mbɔ̂ ɨmbə̀ʼ ɨnû mbe nɨ bɨrɨ ghɨ̀. Ŋwìə̀ zɨ əbɔrəbɔd ɨgun ə bə̂d mbe nɨ zu mɨŋgam mbɔ̂ bə̀ ghɨ̀ ɨnû mbe nɨ mbɨ ŋwàʼnɨ̀, ɨmbə̀ʼ ɨghəm nɨ nyùmə̀ we nɨ ɨnû mbɔ̂ bɨrɨ ghɨ̀ fə tiinə.
66001004	À yɨə mɔ̌ Jɔ̌n ŋwaʼnɨ ə̀ŋwàʼnɨ̀ zɔ̂. Mə wɨə ŋwaʼnɨ əmbɨ rɨfetɨ bə̂d Kristo te sambe nɨ yeʼ əbà əbeŋ ze rɨ ə Esià. Məd we nɨ yeʼ rɨ̀nîn, nɨ nyaʼa bei əŋgu, nɨ bɨrɨ wɨrɨ yeʼe, ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən. Ɨzwî mbe sambe nɨ yeʼ ɨfě ətən ɨfɔ̀n əməd bə ghɨ̀ ɨ̀chɔ̀m ənɨ ə nən bə̀ nàʼ əbɔrəbɔd ɨ nən.
66001005	Yeso Kristo we nɨə ghà rəsìʼ, nɨ yeʼ wə̀d rɨtu nɨ nyaʼa zwemə mbɨ ni à yɨə məd ə tùmbɨ̀ mɨfɔ̂n mɨ̀jìm rɨ ɨgwɨ ə si, ghɨ ɨ̀chɔ̀m ənɨ ə nən bə̀ nàʼ əbɔrəbɔd ɨ nən. Yeso ə ghaʼ əwa, əne wɨ̀ nyaʼa chè ənjìm ənəm ze nɨ wɨ̀ nyaʼa chəmnɨ, chɨ̀ əwa rɨ əton ɨka we nɨ ɨnû rɨbɔ̀ŋ nyaʼa berɨ ɨgwɨ na.
66001006	Wɨ̀ nyaʼa ghɨ̀ əwa ənɨ mɨfɔ̂n bə̀ fɔrɨ ənɨ ə bə̂d mbàn ɨŋga ənû ɨfɔ̀n ə Ŋwiə̀. Wɨ̀ nyaʼa ghɨ̀ əne ɨmbə̀ʼ tɨ̀ fàʼ əmbɨ Ŋwiə̀ məd, nɨ bə̀ yeʼ Mbǎʼ məd. Tɨ̀ wumnɨ Yeso Kristo nɨ berɨ ɨka nɨ tumbɨ ɨsɨg koŋ koŋ! À yɨ əne.
66001007	Mbə̀ zə, ɨ wɨə yeʼe ɨŋga pàʼ. Bə̂d mɨjìm bɨrɨ zə əməd, ka àbei mbe nɨ nyaʼa zum əməd. Mɨnəbɨ jìm rɨ ɨgwɨ ə si bɨrɨ di ɨmbə̀ʼ əməd. À yɨ ɨchî nɨ zɨə bɨrɨ nɨ yeʼ we! À yɨ əne.
66001008	Ə̀nùŋɨ̀sɨg Ŋwìə̀ we nɨ yeʼ rɨ̀nîn, nɨ nyaʼa bei əŋgu, nɨ bɨrɨ wɨrɨ yeʼe, ə ghà ni, “Mɔ̌ yɨə Alfà fɔrɨ ə Omegà.”
66001009	Mɔ̌, Jɔ̌n we nɨ yeʼ wən aŋgɔb, wɨ ənɨ ɨfɔtɨ mbɨ nən ɨchî nɨ tɨə zəə ŋgəʼ, ɨchî nɨ tɨ̀ chub ɨŋga ənû ɨfɔ̀n ə Ŋwiə̀ bə̀ fɔrɨ ɨchî nɨ tɨə yimə fîŋ nyìʼ əton ə ŋgəʼ. Ɨnû mbɔ̂ yɨ ɨmbə̀ʼ ɨghəm nɨ tɨ̀ yeʼ ənɨ ɨfɔtɨ mbɨ Yeso. Mbɨ nyaʼa chà əmɨ ɨŋga əkəm əsɨ ə si nɨ mɨnib karɨ, nɨ mbɨə tɔŋ ənɨ ə Patmòs. Mbɨ nyaʼa chà əmɨ əŋgu ɨmbə̀ʼ ɨghəm nɨ mə̀ wɨə nyaʼə ghà ɨŋgam Ŋwiə̀ mbɨ ni mə wɨə nyaʼə ghà rəsìʼ ɨmbə̀ʼ ə Yeso.
66001010	À nyaʼa ɨgwɨ əni Ə̀nùŋɨ̀sɨg, Əzwî ə nyaʼa yeʼe ɨgwɨ num, əne mə nyaʼa zu gɨ̂ kǎ kǎ ənɨ mɨ njìm. Gɨ̂ ze nyaʼa ghàm ɨghabɨ ə tàŋ
66001011	ni, “Ŋwaʼnɨ ɨnû mbe nɨ àwɔ̀ ə zəə. À mɨ ŋwàʼnɨ̀, à tom əmbɨ rɨfetɨ bə̂d Kristo te sambe: əmbɨ ɨfetɨ wɨ rɨ ə Efesùs, əmbɨ we rɨ ə Smainà, əmbɨ we rɨ ə Pegamùm, əmbɨ we rɨ ə Tìatirà, əmbɨ we rɨ ə Sadìs, əmbɨ we rɨ ə Fìlàdelfià fɔrɨ əmbɨ we rɨ ə Laodisià.”
66001012	Mə nyaʼa bèŋ nèŋ ɨmbə̀ʼ zə wə̀d we nɨ nyaʼə ghàm ɨ num. Ənɨ mə̀ nyaʼa beŋ nèŋ əne, mə nyaʼa zə ɨghɨ sambe nɨ mbɨə te ɨnam ɨgun. Mbɨ nyaʼa tekɨ ɨghɨ mbe ənɨ ə gôl.
66001013	Wə̀d mɔʼɔ nɨ nyaʼa ɨghabɨ ə Wan Wə̀d wɨə nyaʼə əkaʼ ɨghɨ mbe nɨ mbɨə te ɨnam ɨgun. Wɨ̀ nyaʼa zɨ̀ ngywɨ̌ se, bə̀ neb əwâm nɨ mbɨ nyaʼa tekɨ ənɨ ə gôl.
66001014	Nyôŋ ətu rɨməd tɨə nyaʼə fuə ɨghabɨ ə ndàb rɨ̀fɨ. Əghə əməd ə zɨə nyaʼə te ɨchî nɨ ɨnemɨ ɨwid ə teə.
66001015	Tɨkyerɨ-ɨwu məd tɨə nyaʼa ɨghabɨ ə brɔnz nɨ mbɨ tɔn ɨŋga ɨsweŋ ɨwid ənam, chiʼ kwàʼ ɨchî chɔ̀m. Gɨ̂ məd zɨə nyaʼa ɨghabɨ ɨchî nɨ mɨgyɨ̂ nɔnɔʼ ə jùʼə̀.
66001016	Wɨ̀ nyaʼa yim rɨtəmɨ sambe ɨŋga e əbɔ ə jɨgɨ. Ɨbi bid ɨba jìm nɨ nyaʼə tɔə wɨə nyaʼə jwɨ̀ rɨŋga ɨ̀chù ɨməd. Ɨfě məd wɨə nyaʼə te ɨchî nɨ nyùmə̀ ə teə kwàʼ rɨkǎ.
66001017	Ənɨ mə̀ nyaʼa zə əməd, mə nyaʼa gù ə si ɨban ɨwu məd sɨ ɨghabɨ əvɨ ə wə̀d. Àyɨə wɨ̀ nyaʼa zab e əbɔ ə jɨgɨ ɨgwɨ num ghà ni, “Tɨrə̀ bɔ e, mɔ̌ yɨə wɨ rɨtu bə̀ yeʼ we nɨ sɨ nwìə̀.
66001018	Mɔ̌ yɨə we nɨ yeʼ ɨkǎ. Mə nyaʼa kwɨ, àyɨə zə, mə wɨ ɨkǎ koŋ. Mə berɨ ɨka ɨgwɨ ɨvɨ bə̀ fɔrɨ ɨgwɨ əbeŋ ɨvɨ bə̂d.
66001019	Əne ŋwàʼnɨ̀ ɨnû jìm mbe nɨ à fə zə, əne yɨ mbe nɨ yeʼ rɨ̀nîn mbɨ mbe nɨ bɨrɨ ghɨ̀ əwu rənjìm.
66001020	Ənû ze nɨ yeʼ ənə̀mə ɨmbə̀ʼ rɨtəmɨ te sambe nɨ à zə ɨŋga mɨ əbɔ ə jɨgɨ bə̀ fɔrɨ ɨmbə̀ʼ ɨghɨ mbe sambe nɨ mbɨə te ɨnam ɨgun yɨ ni: rɨtəmɨ te sambe yɨ mbɨ̀aŋgɨrə̀ mbe nɨə nəŋgɨ rɨfetɨ bə̂d Kristo te sambe, ɨghɨ mbe sambe nɨ mbɨə te ɨnam ɨgun, nɨ mbɨ nyaʼa tekɨ ənɨ ə gôl yɨ rɨfetɨ bə̂d Kristo te sambe.”
66002001	Ə̀nùŋɨ̀sɨg Yeso nyaʼa gha ɨ num ni, “Ŋwaʼnɨ əmbɨ aŋgɨrə̀ we nɨə nəŋgɨ ɨfetɨ bə̂d Kristo we rɨ ə Efesùs ni: “Wə̀d we nɨ yim rɨtəmɨ te sambe ɨŋga e əbɔ ə jɨgɨ, nɨə yèn əkaʼ ɨghɨ mbe sambe nɨ mbɨə te ɨnam ɨgun, nɨ mbɨ tekɨ ənɨ ə gôl, ə ghà ni,
66002002	Mə kyerɨ ɨnû mbe nɨ àwɔ̀ ə ghɨ̀ə̀. Mə kyerɨ ɨchî nɨ à fə fàʼi rɨkǎ bə̀ kyerɨ ɨchî nɨ à fə nyiʼ əton ə ŋgəʼ. Mə kyerɨ ni chəi à ghaʼ nɨ zə bə̂d mbe nɨə ghɨ̀ ɨnû rɨbɔ̀ŋ. Mə bə̀ kyerɨ ni à fə kwàʼnɨ̀ bə̂d mbe nɨə ghàə̀ ni mbə̀ yɨə bə̂d tom àyɨə kaʼi mbɨwən, əne zə ni mbɨ yɨə bə̂d mɨghab.
66002003	Mə kyerɨ ni à wɨə nyìʼə̀ bə̀ zəə ŋgəʼ əku ɨmbə̀ʼ əmɨ, àyɨə chəi à kɨrɨ bɔd.
66002004	Àyɨə mə berɨ ənû zɔ̂ ɨmbə̀ʼ əwe. Ənû rəŋgu yɨ ni chəi àwɔ̀ ə wɨrɨə ghaʼə bə̂d ɨchî nɨ à nyaʼə beə ghaʼə.
66002005	Əne kɔndɨ ɨchî nɨ à nyaʼa beə bɔŋ à nyaʼa sɨə gùə̀! Beŋ e fîŋ sɨə wɨrɨə ghɨ̀ ɨnû mbe nɨ à nyaʼə beə ghɨ̀ə̀. À mɨ ton ghɨ e əne, mə bɨrɨ yeʼe əsɨ ne, pè chɨ̀ əghɨ ze nɨ àwɔ̀ ə te ənam ɨgun rɨ əsɨ ze nɨ zɨə yeʼ əŋgu.
66002006	Àyɨə ənû ə chɔ̀m ze nɨ à ghɨ̌ yɨ ni: à bàn ɨnû mbe nɨ bə̂d mbe nɨə beenɨ əbɔʼ Nikolaùs ə ghɨ̀ə̀, àmei ɨchî nɨ mə̀ bə bàn.
66002007	“Wə̀d we nɨ tɨ̀ wɨ̀ zu ənû, wɨ̀ zu ənû ze nɨ Əzwî ə ghàə̀ əmbɨ rɨfetɨ bə̂d Kristo. Mə bɨrɨ naʼ ɨka əmbɨ ə bə̂d mbe nɨ baŋ ɨnû rɨbɔ̀ŋ ni mbɨ jɨg rɨ ənɨ əzed ze nɨə ghɨ̀ ni bə̂d jɨg ɨ̀tènɨ̀. Əzed ze zɨ ɨŋga paradaìs Ŋwìə̀.”
66002008	Ə̀nùŋɨ̀sɨg nyaʼa bə̀ ghà ɨ num ni: “Ŋwaʼnɨ əmbɨ aŋgɨrə̀ we nɨ yeʼ ɨŋga ɨfetɨ bə̂d Kristo we rɨ ə Smainà ni, 'Ɨŋgam wɔ̂ yɨ rɨ əmbɨ wɨ rɨtu nɨ bə̀ yeʼ we nɨ sɨ nwìə̀, nɨ nyaʼa kwɨ wɨrɨ zwemə.
66002009	Mə kyerɨ ɨchî nɨ àwɔ̀ ə zəə ŋgəʼ bə̀ kyerɨ ɨchî nɨ à kwaŋɨ, àyɨə àwɔ̀ yɨə wə̀d ɨkab. Mə kyerɨ ɨnû mbe nɨ bə̂d mbe nɨə ghà ni mbə yɨə mɨ̀Jû, àyɨə kaʼi mbɨwən ə ghàə̀ ɨmbə̀ʼ chəkɨ e ɨkum. Mbɨ yɨ rɨŋga ɨfetɨ Satàn.
66002010	Tɨrə̀ bɔ e ənû ze nɨ à bɨrɨ zə ŋgəʼ ɨmbə̀ʼ əzɨ əwən. Zə, debɨ̀rə̀ bɨrɨ zɨ mbən mɨmɔʼɔ ə ndəŋ, ɨmbə̀ʼ zweʼrɨ əwən. Mbɨ bɨrɨ nwendɨ tə rɨkyerɨ-ɨwu ɨni wum. Mbə̀ nuŋ fîŋ ɨgun ə Kristo wò pè ənɨ mbɨ zwiirɨ əwən. Mə bɨrɨ neʼ əwən mbɨ ɨ̀tènɨ̀.
66002011	Wə̀d we nɨ tɨ̀ wɨ̀ zu ənû, wɨ̀ zu ənû ze nɨ Əzwî ə ghàə̀ əmbɨ rɨfetɨ bə̂d Kristo. Ka ɨvɨ we nɨ pe ənɨ wɨ ɨbe bɨrɨ betɨ i wə̀d we nɨ baŋ ɨnû rɨbɔ̀ŋ.'”
66002012	Ə̀nùŋɨ̀sɨg nyaʼa bə̀ gha ɨ num ni: “Ŋwaʼnɨ əmbɨ aŋgɨrə̀ we nɨ yeʼ ɨŋga ɨfetɨ bə̂d Kristo we rɨ ə Pegamùm ni, 'Ɨŋgam wɔ̂ yɨ rɨ əmbɨ wə̀d we nɨ berɨ ɨbi bid we nɨə tɔ ɨba jìm.
66002013	Mə kyerɨ əsɨ ze nɨ àwɔ̀ ə chub əŋgu, əne yɨ əsɨ ze nɨ ətən ɨfɔ̀n ə Satàn ə yeʼ əŋgu. Yim mɨ ɨkum wɨ wò ɨmbì. Chəi à nyaʼa sob nɨ nuŋ fîŋ ɨgwɨ num, ka àbei ənɨ ə nyùmə̀ Antipàs we nɨ nyaʼə ghà ɨnû ɨmbə̀ʼ əmɨ ənɨ i fîŋ jìm. Mbɨ nyaʼa zwiirɨ əməd əkaʼ nən əsɨ ze nɨ Satàn ə chubə.
66002014	Àyɨə mə berɨ ɨnû mɔʼɔ rɨpiî ɨmbə̀ʼ əwe. Bə̂d mɔʼɔ mbɨ əkaʼ nən nɨə beenɨ əbɔʼ ɨnû mbe nɨ Balàm nyaʼə chwiə. Balàm nyaʼa chwi ɨchî əmbɨ Balàk ni wɨ̀ febrɨ mɨ̀Izre ɨmbə̀ʼ mbɨ jɨg ɨghɨ mbe nɨ mbɨ nyaʼa naʼ ənɨ ɨghɨ ə̀fà əmbɨ mbɨ̀anèŋ. Wɨ̀ nyaʼa bə̀ febrɨ mɨ̀mə̌d ni mbɨ ghɨ̀ ɨfabrɨ ɨnû.
66002015	À yɨə bə̀ əndəŋ əndəŋ ni bə̂d mɔʼɔ mbɨ əkaʼ nən nɨə beenɨ əbɔʼ ɨnû mbe nɨ Nikolaùs nyaʼə chwiə.
66002016	Əne beŋ e fîŋ! À mɨ ton beŋ e, mə bɨrɨ zambɨ yeʼe əsɨ ne pè màʼ bid mbɨ mɨ̀mə̌d mbɨ ɨbi bid we nɨ yeʼ ɨŋga mɨ ɨchû.
66002017	Wə̀d we nɨ tɨ̀ wɨ̀ zu ənû, wɨ̀ zu ənû ze nɨ Əzwî ə ghà əmbɨ rɨfetɨ bə̂d Kristo. Mə bɨrɨ naʼ ə manà mɔʼɔ rəbɔʼ we nɨ yeʼ ənə̀mə əmbɨ wə̀d jìm we nɨ baŋ ɨnû rɨbɔ̀ŋ. Mə bɨrɨ naʼ ɨti rɨ̀fɨ nɨ mbɨ ŋwaʼnɨ ɨkum fi ɨgun ɨ bɔ. Chəi wə̀d mɔʼɔ kyerɨ ɨkum we chè rɨ ənɨ wə̀d we nɨ nɨŋ ɨti we.'”
66002018	Ə̀nùŋɨ̀sɨg nyaʼa bə̀ gha ɨ num ni: “Ŋwaʼnɨ əmbɨ aŋgɨrə̀ we nɨ yeʼ ɨŋga ɨfetɨ bə̂d Kristo we rɨ ə Tìatirà ni, 'Ɨŋgam wɔ̂ yɨ rɨ əmbɨ ə Wan Ŋwìə̀ we nɨ əghə əməd ə berɨ ɨghabɨ ɨnemɨ ɨwid, nɨ tɨkyerɨ-ɨwu məd yeʼ ɨghabɨ ə brɔnz nɨ mbɨ chiʼi.
66002019	Mə kyerɨ ɨnû mbe nɨ àwɔ̀ ə ghɨ̀ə̀. Mə kyerɨ ɨchî nɨ à ghaʼ mbe bɔŋgɔb bə̀ kyerɨ ni à fə nuŋ e fîŋ ɨgwɨ num. Mə bə̀ kyerɨ ni à wɨə faʼə fɔrɨ ni à wɨə nyìʼ əton ə ŋgəʼ. Ɨ̀fàʼì mbe nɨ à sɨ nwìə̀ faʼ, mbɨ chè mbɨ rɨtu.
66002020	Àyɨə mə berɨ ənû ə mɔʼɔ ɨmbə̀ʼ əwe. Ənû ze yɨ ni, chəi à təmnɨ əyi we nɨ mbɨə tɔŋ ənɨ ə Jesebèl. Ɨ wɨə ghàə̀ ni tə yɨə wə̀d ɨ̀kə̀n əyi. Ɨ wɨə chwi ɨnû ɨmbə̀ʼ febrɨ mbɨ bə̂d ə̀fàʼì ni mbɨ ghɨ ɨfabrɨ-ɨnû fɔrɨ ni mbɨ jɨg tɨjɨg te nɨ mbɨ naʼ ənɨ əghɨ ə̀fà əmbɨ mbɨ̀anèŋ.
66002021	Mə nyaʼa nàʼ nyùmə̀ ɨ bɔ ni wɨ̀ beŋ i fîŋ ɨmbə̀ʼ ɨfabrɨ-ɨnû mbe nɨ wɨ̀ nyaʼə ghɨ̀ə̀, àyɨə wɨ̀ nyaʼa ton i.
66002022	Zə, mə bɨrɨ zɨ əwɔn ɨgwɨ məd, bə̀ zɨ̀ ŋgəʼ kyeŋ ɨgun ə mbaŋə̀ te nɨə ni əməd, kɨrɨ ənɨ mbɨ beŋ tə fîŋ tɨ ənɨ ɨnû mbe nɨ mbɨə ghɨ̀ə̀ mbɨ məd.
66002023	Mə bɨrɨ zwiirɨ bɔn məd. Tɨfetɨ bə̂d Kristo rɨ̀jìm bɨrɨ kyerɨ ni mɔ̌ yɨə wə̀d nɨə kyèʼrɨ̀ə̀ tɨkɔndɨ bə̂d bə̀ kyèʼrɨ̀ə̀ fîŋ tɨ mɨ̀mə̌d. Mə bɨrɨ chwɨ wə̀d mɔʼ mɔʼ rəbɔʼ nən beenɨ əbɔʼ ɨnû mbe nɨ mbə̀ ghɨ̌.
66002024	Àyɨə əmbɨ ə mbə̀n mbe nɨ buʼ ə Tìatirà, nɨ chəi mbɨə beenɨ əbɔʼ ɨnû mbɔ̂, nɨ chəi mbə̀ kɨrɨ kwembɨ ɨnû mbe nɨ yeʼ ənə̀mə ɨmbə̀ʼ ə Satàn, mə ghà ɨ nən ni chəi mə bɨrɨ zɨ ɨkom cherə ɨgwɨ nən.
66002025	Ɨkom we nɨ mə̀ bɨrɨ zɨ ɨgwɨ nən mei ni mbə̀ nuŋ fîŋ ɨgwɨ num pè ənɨ mə̀ bɨrɨ wɨrɨ yeʼe.
66002026	Mə bɨrɨ naʼ ɨka nɨ tumbɨ ɨbeŋ jìm əmbɨ ə wə̀d we nɨ baŋ ɨnû rɨbɔ̀ŋ bə̀ sɨə ghɨ̀ ɨnû mbe nɨ mə̀ kəbɨ wò pè ənɨ ɨnwǐ.
66002027	Məd bɨrɨ tumbɨ ɨbeŋ mbe ənɨ ɨka jìm àmei ɨchî nɨ wə̀d ə zwiə rɨkyiŋ si ənɨ ə mbàŋ ə̀tə̀nɨ, tɨ sandɨ tɨkə rɨkə.
66002028	Wɨ̀ bɨrɨ berɨ ɨkwɨ ɨka we nɨ mɨ Mbǎʼ nàʼ ɨ num. Mə bɨrɨ naʼ təbid ɨ bɔ.
66002029	Wə̀d we nɨ tɨ̀ wɨ̀ zu ənû, wɨ̀ zu ənû ze nɨ Əzwî ə ghà əmbɨ rɨfetɨ bə̂d Kristo.'”
66003001	Ə̀nùŋɨ̀sɨg nyaʼa bə̀ gha ɨ num ni: “Ŋwaʼnɨ əmbɨ aŋgɨrə̀ we ɨŋga ɨfetɨ bə̂d Kristo we rɨ ə Sadìs ni, 'Ɨŋgam wɔ̂ yɨ rɨ əmbɨ wə̀d we nɨ yim ɨzwî Ŋwiə̀ mbe sambe bə̀ yim rɨtəmɨ te sambe. Ɨ wɨə ghàə̀ ni, mə kyerɨ ɨnû mbe nɨ àwɔ̀ ə ghɨ̀ə̀: mə kyerɨ ni à wɨə ghɨ̀ ɨghabɨ ni à wɨə kɨrɨ ɨkǎ, àyɨə à fə kwɨ.
66003002	Nɔʼ rɨ əŋgwenɨ, ghɨ̀ ni tɨ əghɨ ze nɨ buʼ ɨŋga ne ə kwɨ i, ɨmbə̀ʼ ɨghəm nɨ mə̀ fə zə ni chəi ɨnû mbe nɨ àwɔ̀ ə ghɨ̀ə̀ kɨrɨ bɔŋ màànɨ̀ ɨfě mɨ Ŋwiə̀.
66003003	Əne kɔndɨ ɨnû mbe nɨ mbɨ nyaʼa chwiə ɨ ne à zu. Beŋ e fîŋ, nùŋ ɨnû mbe. À mɨ ton nɔʼ e rɨ əŋgwenɨ, mə bɨrɨ yeʼe ɨghabɨ ɨjɨ. Chəi à bɨrɨ kyerɨ ə nyùmə̀ we nɨ mə̀ bɨrɨ yeʼe.
66003004	Àyɨə bə̂d mɔʼɔ rɨpiî mbɨ ə Sadìs nɨ chəi mbɨ kɨrɨ tab tə ngywɨ̌. Mbɨ bɨrɨ yen mbɨ num ɨŋga ngywɨ̌ tɨ rɨ̀fɨ, ɨmbə̀ʼ ɨghəm nɨ mbɨ kàŋ kùʼ nɨ ghɨ əne.
66003005	Wə̀d we nɨ baŋ ɨnû rɨbɔ̀ŋ bɨrɨ bɨ zɨ ngywɨ̌ tɨ rɨ̀fɨ ɨghabɨ mɨ̀mə̌d. Chəi mə̀ bɨrɨ nimnɨ ɨkum məd rɨŋga ə̀ŋwàʼnɨ̀ ze nɨ mbɨ ŋwaʼnɨ tɨkum bə̂d mbe nɨ bɨrɨ jɨg ɨ̀tènɨ̀. Mə bɨrɨ gha ɨfě mɨ Mbǎʼ bə̀ ghà ɨfě mbɨ̀aŋgɨrə̀ məd ni mə kyerɨ əməd.
66003006	Wə̀d we nɨ tɨ̀ wɨ̀ zu ənû, wɨ̀ zu ənû ze nɨ Əzwî ə ghà əmbɨ rɨfetɨ bə̂d Kristo.'”
66003007	Ə̀nùŋɨ̀sɨg nyaʼa bə̀ gha ɨ num ni, “Ŋwaʼnɨ əmbɨ aŋgɨrə̀ we nɨ yeʼ ɨŋga ɨfetɨ bə̂d Kristo we rɨ ə Fìlàdelfià ni, 'Ɨŋgam wɔ̂ yɨ rɨ əmbɨ wə̀d we nɨ zeŋɨ, nɨə bə̀ ghà rəsìʼ. Məd ə berɨ əfiʼi ze nɨ yeʼ əzɨ ɨfɔ̀n Dèvîd. Wɨ̀ mɨ fiʼi nəb, chəi wə̀d nɨ tɨ̀ wɨ̀ wùb. Wɨ̀ mɨ wùb nəb, chəi wə̀d nɨ tɨ̀ wɨ̀ fìʼi.
66003008	Mə kyerɨ ɨnû mbe nɨ àwɔ̀ ə ghɨ̀ə̀. Zə, mə fə fìʼ ɨchû nəb ɨ ne nɨ chəi wə̀d nɨ tɨ̀ wɨ̀ wùb. Mə kyerɨ ni e ɨka ə kə, àyɨə à fə ghɨ̀ ɨnû mbe nɨ mə̀ nyaʼa gha ɨ ne. Mə bə̀ kyerɨ ni chəi à ton əmɨ.
66003009	Zə, mə bɨrɨ ghɨ ni bə̂d mɨghab mbe nɨ yeʼ ɨŋga ɨfetɨ bə̂d Satàn yeʼe gundɨ ə si ənɨ e ɨfě, əne ben ni mə ghaʼ əwe. Mɨ̀mə̌d mbɨə ghàə̀ ni mbɨ yɨə mɨ̀Jû, àyɨə ka mbɨ yɨə mbɨwən.
66003010	Ɨchî nɨ à fə yim fîŋ nyìʼ ɨchî nɨ mə nyaʼa gha ɨ ne, mə bɨrɨ nəm əwe ənɨ ə nyùmə̀ we nɨ ŋgəʼ bɨrɨ yeʼe ɨgwɨ ɨsɨg jìm ɨmbə̀ʼ kwaʼnɨ bə̂d mbe nɨ yeʼ ɨgwɨ ə si.
66003011	Mə bɨrɨ zambɨ yeʼe. Àwɔ̀ nuŋ fîŋ ɨgwɨ num, ɨmbə̀ʼ tɨ wə̀d mɔʼɔ fe i ɨneʼe we nɨ à berɨ.
66003012	Mə bɨrɨ nuŋ wə̀d we nɨ baŋ ɨnû rɨbɔ̀ŋ ənɨ ə təʼ ɨŋga mbàn mɨ Ŋwìə̀. Chəi wɨ̀ bɨrɨ nɔ jwɨ rɨŋga mbàn ze. Mə bɨrɨ ŋwàʼnɨ̀ ɨkum mɨ Ŋwiə̀ ɨgwɨ məd, bə̀ ŋwàʼnɨ̀ ɨkum tɨ ənɨ əsɨ mɨ Ŋwiə̀. Əsɨ ze yɨə Jèrusalèm fi we nɨ Ŋwiə̀ ə swiə rɨkaŋ. Mə bɨrɨ bɨ ŋwàʼnɨ̀ mɨ ɨkum fi ɨgwɨ məd.
66003013	Wə̀d we nɨ tɨ̀ wɨ̀ zu ənû, wɨ̀ zu ənû ze nɨ Əzwî ə ghàə̀ əmbɨ rɨfetɨ bə̂d Kristo.'”
66003014	Ə̀nùŋɨ̀sɨg nyaʼa bə̀ ghà ɨ num ni, “Ŋwaʼnɨ əmbɨ aŋgɨrə̀ we nɨ yeʼ ɨŋga ɨfetɨ bə̂d Kristo we rɨ ə Laodisià ni, 'Wɔ̂ yɨ ɨŋgam rɨ əmbɨ À yɨ əne. Məd wɨə ghà rəsìʼ. Ɨ wɨə bə̀ ghɨ̀ ɨnû mbe nɨ wɨ̀ ghǎ. Ŋwìə̀ nyaʼa chè ənjìm məd tekɨ ɨghɨjìm.
66003015	Mə kyerɨ ɨnû mbe nɨ àwɔ̀ ə ghɨ̀ə̀. Chəi àwɔ̀ ə nòmə̀ kɨ̀ beə zwɨ̀ə̀. Mə kə̀b ni à nomə kɨ̀ ni à zwɨ ə!
66003016	Əne ɨchî nɨ à zabɨ, nɨ chəi àwɔ̀ ə nòmə̀ kɨ̀ zwɨ̀ə̀, mə bɨrɨ chwɨ əwe rɨŋga mɨ ɨchû.
66003017	À wɨə ghàə̀ ni, 'Mə yɨə wə̀d mbɔ̂n, mə berɨ ɨghɨ nɔnɔʼ, chəi mə kwaŋ əghɨ ə mɔʼɔ.' Àyɨə chəi à kyerɨ ni tə yɨə wə̀d ŋgəʼ, ni tə yɨə wə̀d nɨ bə̂d ə neŋə kə̀nə̀, ni tə yɨə wə̀d ɨkwaŋ, ni tə yɨ ɨfɨgɨ fɔrɨ ni tə wɨ rɨ̀sɔ̀ʼ ɨkyerɨ.
66003018	Əne mə wɨə kəərɨ əwe ni à zon ə gôl rɨ num, nɨ yeʼ ə gôl we nɨ mbɨ tɔn ɨŋga ɨwid chiʼ kwàʼ ɨchî chɔ̀m. À mɨ ghɨ̀ əne à bɨrɨ berɨ mbɔ̂n. Bə zon ngywɨ̌ rɨ̀fɨ zɨ̀, ɨmbə̀ʼ chɨ rɨ̀nìd ətu we nɨ bə̂d ə zəə ni à wɨ rɨ̀sɔ̀ʼ ɨkyerɨ. Zon ɨfuʼ əghə zɨ̀ ɨŋga e əghə ɨmbə̀ʼ à wɨrɨ zə ɨsɨ.
66003019	Mə wɨə ghàm əbɔʼ bə̂d mbe nɨ mə ghaʼi. Mə wɨə bə̀ chəə mbe nɨ mə ghaʼi. Əne, zə ni à zɨ ətu nɨ nòm, bə̀ zə ni à bèŋ e fîŋ.
66003020	Zə, mə təm ɨchû nəb ɨ goŋgɨ, wə̀d mɔʼɔ mɨ zu mɨ gɨ̂, fiʼ ɨchû nəb, mə bɨrɨ nyɨ ɨŋga nəb tɨ̀ jɨg ɨnɔ̂n.
66003021	Mə bɨrɨ ben ni wə̀d we nɨ baŋ ɨnû rɨbɔ̀ŋ chub ɨgun ətən ɨfɔ̀n ɨban num, àmei ɨchî nɨ mə̀ nyaʼa bə baŋ mbɨ bə̂d pə̀n əne chub ɨban mɨ Mbǎʼ ɨgun ətən ɨfɔ̀n əməd.
66003022	Wə̀d we nɨ tɨ̀ wɨ̀ zu ənû, wɨ̀ zu ənû ze nɨ Əzwî ə ghà əmbɨ rɨfetɨ bə̂d Kristo.'”
66004001	Ənɨ mə nyaʼa fə zə ɨnû mbɔ̂ jìm, mə nyaʼa neŋ ɨkaŋ, əne zə ɨchû nəb əfìʼə. Gɨ̂ ze nɨ mə̀ nyaʼa be zu nɨ nyaʼə ghàm ɨ num ɨghabɨ ə taŋ, nyaʼa ghà ni, “Kɔʼ yeʼe əgha. Ənɨ ɨnû mbɔ̂ fə che, mə bɨrɨ chwi ɨnû mbe nɨ berɨ ghɨ̀ ɨ ne.”
66004002	Àmei əwu əwən, Əzwî ə nyaʼa yeʼe ɨgwɨ num, əne mə nyaʼa zə ətən ɨfɔ̀n ɨkaŋ, bə̀ zə wə̀d we nɨ nyaʼa chub ɨgun ətən ze.
66004003	Ɨnyod wə̀d we nɨ nyaʼa chub ɨgun ətən ɨfɔ̀n ze wɨə nyaʼə te ɨghabɨ ə jaspà bə̀ teə ɨghabɨ ə kaneliàn. Tə̀nàbə nɨ nyaʼa ɨghabɨ ə emeràl nyaʼa kad ətən ɨfɔ̀n ze.
66004004	Ɨtən ɨfɔ̀n cherə ɨwum be chɔ̀b rɨkwè nyaʼa kad ətən ɨfɔ̀n ze. Bə̂d kyeŋ ɨwum be chɔ̀b rɨkwè nyaʼa chub ɨgun ɨtən ɨfɔ̀n mbe. Mbɨ nyaʼa zɨ̀ ngywɨ̌ tɨ rɨ̀fɨ bə̀ zɨ̀ rɨdəm mɨfɔ̀n nɨ mbɨ nyaʼa tekɨ ənɨ gôl.
66004005	Ɨbi mbə̀ŋ wɨə nyaʼə ŋwàŋə̀, gɨ̂ rɨ mɔʼɔ ghàmə̀, mbə̀ŋ bə̀ kùmə̀ rɨ ənɨ ətən ɨfɔ̀n ze. Tɨbiŋ rɨkaʼi sambe tɨə nyaʼə berə ɨfě məd. Tɨbiŋ rɨkaʼi te yɨ ɨzwî mbe sambe nɨə fàʼ əmbɨ ə Ŋwiə̀.
66004006	Əghɨ ə mɔʼɔ zɨə nyaʼa ɨfě ətən ɨfɔ̀n ze ɨghabɨ rɨ̀bàà mɨ̀manèm nɨ tɨ̀ wə̀d zə ɨghɨ ənjìm, ɨchî nɨ mbɨə zə ənjìm ə kristal. Ɨghɨ mɔʼɔ ɨkwè nɨ yeʼ ɨkǎ, nyaʼa təm kad ətən ɨfɔ̀n ze ənɨ ɨba məd mbe ɨkwè. Əghə ə nyaʼa swi ɨgwɨ ɨghɨ mbe ɨfě bə̀ fɔrɨ ə njìm.
66004007	Əghɨ rɨtu ze nɨ yeʼ ɨkǎ zɨə nyaʼa ɨghabɨ ə ŋgwàbaʼ. Əze nɨ pe ənɨ mbɨ ɨbe zɨə nyaʼa ɨghabɨ ə rɨkun. Əze nɨ pe ənɨ mbɨ ɨtad ə nyaʼa berɨ ɨfě ɨghabɨ wɨ wə̀d. Əze nɨ pe ənɨ mbɨ ɨkwè zɨə nyaʼa ɨghabɨ ɨzam nɨə fìrə̀.
66004008	Ɨghɨ mbe ɨkwè ɨ mɔʼ mɔʼ nyaʼa berɨ tɨbabɨ̀ rɨ̀fuə. Əghə ə nyaʼa swi ɨgun bə̀ swi əton rɨbabɨ te. Ɨghɨ mbe mbɨə nyaʼə kwerɨ ɨkyî əziə mbɨ ɨzimɨ zɨ rɨ sob. Ɨ mbɨə nyaʼə kwerɨə ni, “Ə̀nùŋɨ̀sɨg Ŋwìə̀kɔʼ ə zeŋ, ə zeŋ, ə zeŋ. Məd yɨ we nɨ nyaʼa bei əŋgu, nɨ yeʼ əŋgu rɨ̀nîn, nɨ bɨrɨ wɨrɨ yeʼe!”
66004009	Ənɨ ɨghɨ mbe nɨ yeʼ ɨkǎ naʼ wumnɨ, yiirɨ bə̀ nàʼ məben-əwe əmbɨ məd we nɨ chub ɨgun ətən ɨfɔ̀n ze, nɨ wɨ̀ yeʼ ɨkǎ koŋ koŋ,
66004010	bə̂d kyeŋ mbe ɨwum be chɔ̀b rɨkwè gundɨ ə si ɨfě məd we nɨ chub ɨgun ətən ɨfɔ̀n, wumnɨ əməd we nɨ ten i koŋ. Mbɨ màʼrɨ̀ tə rɨdəm mɨfɔ̀n ə si ɨfě ətən ɨfɔ̀n ze, kwerɨ ɨkyî ghà ni,
66004011	“Ə̀nùŋɨ̀sɨg à Ŋwìə̀, àwɔ̀ ə kùʼ ni wə̀d jìm yiirɨ əwe, nàʼ ɨwumnɨ ɨ ne bə̀ ghà ni à berɨ ɨka, ɨmbə̀ʼ ɨghəm nɨ à nyaʼa tekɨ ɨghɨjìm, ɨghɨjìm mbɨ əŋgu bə̀ yeʼ ɨkǎ ɨchî nɨ à nyaʼa kəbɨ.”
66005001	Mə nyaʼa zə ə̀ŋwàʼnɨ̀ nɨ mbɨ karɨ ɨŋga əbɔ ə jɨgɨ məd we nɨ nyaʼa chub ɨgun ətən ɨfɔ̀n. Mbɨ nyaʼa ŋwàʼnɨ̀ ɨnû ɨgun ə̀ŋwàʼnɨ̀ ze ɨba jìm, kad ə̀ŋwàʼnɨ̀ ze sɨ neŋ ɨsɨ sambe.
66005002	Mə nyaʼa bə̀ zə aŋgɨrə̀ kǎ kǎ mɔʼɔ, nɨ nyaʼə saʼ ənɨ gɨ̂ kǎ kǎ ni, “À kɨə we nɨ kuʼu nɨ tɨ̀ wɨ̀ kyeʼrɨ ɨneŋ we fiʼ ə̀ŋwàʼnɨ̀ ze nɨ mbɨ karɨ ə?”
66005003	Chəi wə̀d mɔʼɔ ɨkaŋ kɨ̀ ɨgwɨ ə si kɨ̀ əton ə si nɨ tɨ̀ wɨ̀ kə̀ʼ fìʼ ə̀ŋwàʼnɨ̀ ze kɨ̀ bè nèŋ ɨŋga.
66005004	Mə nyaʼa chweŋ mɨsɨ kwàʼ rɨŋgəʼ ɨmbə̀ʼ ɨghəm nɨ chəi wə̀d mɔʼɔ nɨ kəʼ kùʼ nɨ fiʼ ə̀ŋwàʼnɨ̀ ze kɨ̀ nɨ be nèŋ ɨŋga.
66005005	Wə̀d mɔʼɔ rəbɔʼ bə̂d kyeŋ mbe nyaʼa ghà ɨ num ni, “Tɨrə̀ chweŋ e mɨsɨ. Zə, Ŋgwàbaʼ we rɨŋga ɨnəbɨ Judà, nɨ yeʼ rɨ ənɨ əghaŋ Ɨfɔ̂n Dèvîd, fə baŋ mbi bə̂d pə̀n, əne ɨ we tɨ̀ wɨ̀ kyeʼrɨ ɨneŋ we ɨsɨ mbe sambe, fiʼ ə̀ŋwàʼnɨ̀ ze.”
66005006	Mə nyaʼa zə Wan njɨ̀g nɨ nyaʼa təm ɨŋga mɨgharə̀ ətən ɨfɔ̀n, ɨŋga mɨgharə̀ ɨghɨ mbe ɨkwè nɨ yeʼ ɨkǎ bə̀ təm əkaʼ bə̂d kyeŋ mbe. Zɨə chub ɨghabɨ ni mbɨ nyaʼa fə kyemɨ Wan njɨ̀g we, àyɨə ɨ zɨ i ɨkǎ. Zɨ̀ nyaʼa berɨ ndɔŋ sambe mbɨ əghə ə sambe. Əghə ze sambe yɨ ɨzwî mbe sambe nɨə fàʼ əmbɨ ə Ŋwiə̀, nɨ Ŋwìə̀ nyaʼa cha ɨŋga ɨsɨg jìm.
66005007	Wan njɨ̀g we nyaʼa wò nɨŋ ə̀ŋwàʼnɨ̀ ze rɨŋga əbɔ ə jɨgɨ məd we nɨ nyaʼa chub ɨgun ətən ɨfɔ̀n.
66005008	Ənɨ wɨ̀ nyaʼa nɨŋ ə̀ŋwàʼnɨ̀ ze, ɨghɨ mbe ɨkwè nɨ yeʼ ɨkǎ mbɨ ə bə̂d kyeŋ mbe ɨwum be chɔ̀b rɨkwè, nyaʼa gundɨ ə si ɨfě Wan njɨ̀g we. Wɨ mɔʼ mɔʼ rəbɔʼ mɨ̀mə̌d nyaʼa yim ɨnoŋɨ ngyi bə̀ yim ɨŋgupɨ ɨkaŋ nɨ mbɨ nyaʼa tekɨ ənɨ ə gôl. Insèns nyaʼa swi ɨŋga ɨŋgupɨ ɨkaŋ mbe. Insèns we yɨ ɨ̀kɔ̀ŋgɨ̀ bə̂d Ŋwiə̀.
66005009	Mbɨ nyaʼa kwerɨ ɨkyî fi ghà ni, “Àwɔ̀ ə kàŋ kùʼ nɨ nɨŋ ə̀ŋwàʼnɨ̀ ze, kyeʼrɨ mɨneŋ mbe, fiʼi, ɨmbə̀ʼ ɨghəm nɨ mbɨ nyaʼa kyem əwe, əne ənjìm ənəm ze nɨ à nyaʼa chəmnɨ, à fə choʼ bə̂d nàʼ əmbɨ ə Ŋwiə̀ rɨŋga mɨnəbɨ jìm, rɨŋga mɨŋgam jìm, rɨŋga ɨsɨ jìm bə̀ fɔrɨ rɨŋga ɨbeŋ jìm.
66005010	À fə ghɨ mɨ̀mə̌d ənɨ ə bə̂d mbàn ɨŋga e ənû ɨfɔ̀n, ɨmbə̀ʼ mbɨ faʼ əmbɨ à Ŋwiə̀. À fə bə̀ ghɨ̀ ni mbɨ tumbɨ si.”
66005011	Mə nyaʼa wɨrɨ nèŋ əne zu gɨ̂ mbɨ̀aŋgɨrə̀ əkam mbɨ əkam fɔrɨ chuʼ mbɨ ə chuʼ. Mbɨ nyaʼa təm kad ətən ɨfɔ̀n ze, kad ɨghɨ mbe ɨkwè nɨ yeʼ ɨkǎ bə̀ kad bə̂d kyeŋ mbe.
66005012	Ɨ mbɨə nyaʼə kwerɨ ɨkyî ənɨ ə gɨ̂ kǎ kǎ ghàə̀ ni, “Wan njɨ̀g we nɨ mbɨ nyaʼa kyemɨ ə kùʼ ni mbɨ naʼ ɨka, naʼ mbɔ̂n, naʼ ɨwe, naʼ ɨwumnɨ bə̀ naʼ ɨzeŋɨ zeŋɨ ɨ bɔ. Wɨ̀ bə̀ kùʼ ni mbɨ zɨ əbɔrəbɔd ɨgwɨ məd!”
66005013	Mə nyaʼa zu gɨ̂ ɨghɨjìm mbe nɨ Ŋwìə̀ nyaʼa tekɨ ɨkaŋ, tekɨ ɨgwɨ ə si, tekɨ əton ə si, tekɨ ɨŋga rɨ̀bàà. Mə nyaʼa bə̀ zu gɨ̂ ɨghɨjìm mbe nɨ yeʼ ɨŋga mɨ̀mə̌d. Ɨghɨ mbe mbɨə nyaʼə kwerɨ ɨkyî ghàə̀ ni, “Mbə̀ naʼ əbɔrəbɔd, nàʼ wumnɨ, yiirɨ bə̀ tìmbɨ̀ ɨka məd we nɨ chub ɨgun ətən ɨfɔ̀n. Mbə̀ bə ghɨ̀ əne ənɨ ə Wan njɨ̀g koŋ koŋ.”
66005014	Ɨghɨ mbe ɨkwè nɨ yeʼ ɨkǎ nyaʼa wììrɨ̀ ni, “À yɨ əne!” Bə̂d kyeŋ mbe nyaʼa gundɨ ə si wumnɨ ə Ŋwiə̀ bə̀ wumnɨ Wan njɨ̀g.
66006001	Mə nyaʼa zə ənɨ Wan njɨ̀g we nyaʼa kyeʼrɨ ɨneŋ rɨtu rəbɔʼ mɨneŋ mbe sambe. Mə nyaʼa bə̀ zu gɨ̂ əghɨ ə mɔʼ rəbɔʼ ɨghɨ mbe ɨkwè nɨ yeʼ ɨkǎ ɨchî nɨ zɨ̀ nyaʼa gham ɨghabɨ ɨchî nɨ mbə̀ŋ ə kùmə̀. Zɨ̀ nyaʼa ghà ni, “Yeʼe!”
66006002	Mə nyaʼa nèŋ əne zə ngyǐ rɨ̀fɨ. Wə̀d we nɨ nyaʼa kɔʼ ngyǐ ze nyaʼa yimɨ kyed. Mbɨ nyaʼa nàʼ ɨdəm ɨfɔ̀n ɨ bɔ, əne wɨ̀ nyaʼa jwɨ̀ ɨghabɨ ə wə̀d nɨ che ɨbid ɨmbə̀ʼ wò baŋ mbi bə̂d pə̀n.
66006003	Ənɨ Wan njɨ̀g we nyaʼa kyeʼrɨ ɨneŋ we nɨ pe ənɨ wɨ ɨbe, mə nyaʼa zu əghɨ ze nɨ pe ənɨ mbɨ ɨbe rəbɔʼ ɨghɨ mbe ɨkwè nɨ yeʼ ɨkǎ nɨ nyaʼa ghà ni, “Yeʼe!”
66006004	Ngyǐ cherə nyaʼa jwɨ̀ yeʼe. Ɨ zɨə nyaʼə bàŋə̀ buù. Mbɨ nyaʼa nàʼ ɨka əmbɨ wə̀d we nɨ nyaʼa kɔʼ ngyǐ ze ni wɨ̀ nɨŋ əbɔrəbɔd rɨ ɨgwɨ ə si ɨmbə̀ʼ bə̂d zwiirɨ mbə bɔŋgɔb. Mbɨ nyaʼa nàʼ ɨbi bid kyeŋ ɨ bɔ.
66006005	Ənɨ Wan njɨ̀g nyaʼa kyeʼrɨ ɨneŋ we nɨ pe wɨ ɨtad, mə nyaʼa zu gɨ̂ əghɨ ze nɨ pe ənɨ mbɨ ɨtad rəbɔʼ ɨghɨ mbe ɨkwè nɨ yeʼ ɨkǎ nɨ nyaʼa gha ni, “Yeʼe!” Mə nyaʼa neŋ əne zə ngyǐ firɨ. Wə̀d we nɨ nyaʼa kɔʼ ngyǐ ze nyaʼa yim əghɨ ze nɨ mbɨə mɨ̀g ɨghɨ ɨgun.
66006006	Mə nyaʼa zu əghɨ ə mɔʼɔ ɨghabɨ ə gɨ̂ wə̀d əkaʼ ɨghɨ mbe ɨkwè nɨ yeʼ ɨkǎ nɨ gha ni, “Mbɨ bɨrɨ zon ə kirə əburɨ ə kywɨ-kɔ̀ʼ ənɨ ɨkab ə̀fàʼì əni ə fibɨ̀, bə̀ zon ə mɨkirə̀ əburɨ ə kywɨ mɨtad ənɨ ɨkab ə̀fàʼì əni ə fibɨ̀. Tɨrə̀ chəkɨ e mɨwud mbɨ mɨnoʼ!”
66006007	Ənɨ Wan njɨ̀g we nyaʼa kyeʼrɨ ɨneŋ we nɨ pe ənɨ wɨ ɨkwè, mə nyaʼa zu gɨ̂ əghɨ ze nɨ pe ənɨ mbɨ ɨkwè rəbɔʼ ɨghɨ mbe kwè nɨ yeʼ ɨkǎ nɨ nyaʼa gha ni, “Yeʼe!”
66006008	Mə nyaʼa neŋ, əne zə ngyǐ nɨ nyaʼa əfuʼnɨ əfuʼnɨ̀. Ɨkum wə̀d we nɨ nyaʼa kɔʼ ngyǐ ze yɨ Ɨvɨ. Əbeŋ ɨvɨ bə̂d zɨə nyaʼə beenɨ əbɔʼ məd. Mbɨ nyaʼa naʼ ɨka əmbɨ mɨ̀mə̌d ni mbɨ zwiirɨ bə̂d rɨŋga əbà ə fibɨ̀ tɨ ənɨ mbɨ kwè ɨgwɨ ə si ənɨ ə bid, ənɨ ə njì kǎ kǎ, ənɨ ɨwɔn bə̀ fɔrɨ ənɨ ə nyam tɔ̂ tɔ̂ te rɨ ɨgwɨ ə si.
66006009	Ənɨ Wan njɨ̀g we nyaʼa kyeʼrɨ ɨneŋ we nɨ pe ənɨ wɨ ɨtân, mə nyaʼa nèŋ əton ɨkwi ɨjə̀ŋ ə̀fààrɨ̀, əne zə ɨzwî bə̂d mbe nɨ mbɨ nyaʼa zwiirɨ ɨmbə̀ʼ ɨchî nɨ mbɨ nyaʼə ghà ɨŋgam Ŋwiə̀ fɔrɨ ɨmbə̀ʼ ɨchî nɨ mbɨ nyaʼa yim ɨŋgam Ŋwiə̀ wɨ kàànɨ̀.
66006010	Mbɨ nyaʼa kyeŋ ənɨ ə gɨ̂ kǎ kǎ ni, “Ə̀tùmbɨ̀ ɨsɨg nɨ zeŋɨ màànɨ̀, nɨə ghɨ̀ ɨnû mbe nɨ wɨ̀ ghǎ, əgha ə kɨə wo sa rɨ ye bɔŋ à sob ɨsaʼi bə̂d mbe nɨ yeʼ ɨgwɨ ə si əne wì ɨchî nɨ mbɨ nyaʼa zwiirɨ əwa ə?”
66006011	Ŋwìə̀ nyaʼa nàʼ ngywɨ̌ rɨ̀fɨ əmbɨ əzwî ə mɔʼ mɔʼ rəbɔʼ ɨzwî mbe, ghà əmbɨ mɨ̀mə̌d ni mbɨ zwiirɨ ənɨ akə nyùmə̀ pè ənɨ ɨnun bə̂d mbe nɨə fàʼ əmbɨ Kristo mbɨ ɨnun bɔŋgɔb mbe nɨ mbɨ bɨrɨ zwiirɨ ɨchî nɨ mbɨ nyaʼa zwiirɨ mɨ̀mə̌d fə kuʼu.
66006012	Ənɨ Wan njɨ̀g we nyaʼa kyeʼrɨ ɨneŋ we nɨ pe ənɨ wɨ rɨ̀fuə, mə nyaʼa neŋ, əne zə ni si nyaʼa wùd kwàʼ rɨ̀kǎ. Nyùmə̀ nyaʼa fin ɨghabɨ tɨkurɨ ɨdì firɨ, ɨmɨg bə̀ bàŋ ɨghabɨ ənəm.
66006013	Tɨtəmɨ te rɨ əton ɨkaŋ nyaʼa feŋgɨ ə si ɨchî nɨ əfim ə chiʼ əzed tɨtam rɨ bɔd feŋgɨə.
66006014	Ɨkaŋ nyaʼa kad ɨghabɨ ə̀ŋwàʼnɨ̀ nɨ mbɨ karɨ. Wɨ nyaʼa kad əne nim. Tɨwum rɨjìm mbɨ ɨkəm ɨsɨ si nɨ mɨnib karɨ nyaʼa nɔʼ rɨ ənɨ ɨsɨ mbe nɨ mbɨ nyaʼa əŋgu.
66006015	Əne mɨfɔ̂n mbe rɨ ɨgwɨ ə si, bə̂d kyeŋ kyeŋ, ɨtu ɨgwɨ mɨ̀sɔgyɨ̀, bə̂d mbɔ̂n, bə̂d ɨka ka, wə̀d jìm, ɨ̀bòʼò mbɨ ə bə̂d nɨ yeʼ ənɨ ə ɨghəm nyaʼa nə̀mbɨ̀ ɨŋga mɨ̀sùm bə̀ nə̀mbɨ̀ əkaʼ rɨwɔ̌ te ɨkaŋ rɨwum.
66006016	Mbɨ nyaʼa kyeŋ ghà əmbɨ rɨwum te bə̀ ghà əmbɨ rɨwɔ̌ te ni, “Mbə̀ su ɨgwɨ na, nə̀m əwa rɨ əmbɨ ə məd we nɨ chub ɨgun ətən ɨfɔ̀n, bə̀ nə̀m əwa rɨ ənɨ ɨchə we nɨ Wan njɨ̀g bɨrɨ chə əwa,
66006017	ɨmbə̀ʼ ɨghəm nɨ əni ə kyeŋ ze nɨ Ŋwìə̀ mbɨ ə Wan njɨ̀g bɨrɨ chə bə̂d ə fə yeʼe. À kɨə we nɨ tɨ̀ wɨ̀ chubɨ ɨkǎ ənɨ mbɨ chə əməd ə?”
66007001	Ənɨ rɨ̀taanɨ njə̀m ze nyaʼa chě, mə nyaʼa zə mbɨ̀aŋgɨrə̀ mɨkwè nɨ nyaʼa təm ənɨ rɨbu te rɨ̀kwè ɨgwɨ ə si. Ɨ mbɨə nyaʼə kən ɨfim mbe ɨkwè rɨ ɨgwɨ ə si ɨmbə̀ʼ tɨ əfim ə mɔʼɔ ə chè i ɨgwɨ ə si kɨ ɨgwɨ rɨ̀bàà kɨ̀ chè nun əzed ə mɔʼɔ.
66007002	Mə nyaʼa zə aŋgɨrə̀ cherə nɨ nyaʼə kɔʼ rɨ əbà ze nɨ nyùmə̀ ə jwɨ̀ə̀. Wɨ̀ nyaʼa yim əghɨ ze nɨ Ŋwìə̀ we nɨ yeʼ ɨkǎ ə zɨ̀ ənweenɨ ɨgwɨ mbi bə̂d. Wɨ̀ nyaʼa kyeŋ rɨkǎ əbɔʼ mbɨ̀aŋgɨrə̀ mbe mɨkwè nɨ nyaʼa berɨ ɨka nɨ ghɨ əghəm ənɨ ə si bə̀ ghɨ̀ ənɨ rɨ̀bàà.
66007003	Wɨ̀ nyaʼə kyeŋə ghàə̀ ni, “Tɨ mbə̀ ghɨ ə əghəm ənɨ ə si kɨ̀ ənɨ rɨ̀bàà kɨ̀ ənɨ ɨzed pè ənɨ tɨ̀ fə zɨ ənweenɨ ənɨ ɨkəŋ ɨsɨ bə̂d mbe nɨə fàʼ əmbɨ a Ŋwiə̀.”
66007004	Mə nyaʼa zu ɨnun bə̂d we nɨ wɨ̀ nyaʼa zɨ ənweenɨ ɨgun mɨ̀mə̌d. Mbɨ yɨə nyaʼə chuʼ ɨkɨ fibɨ̀ mbɨ ɨwum kwè chɔ̀b rɨkwè. Mbɨ yɨə nyaʼa rɨŋga mɨnəbɨ Izre mbe wum chɔ̀b rɨ̀be.
66007005	Wɨ̀ nyaʼa zɨ̀ ənweenɨ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Judà, zɨ̀ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Rubèn, zɨ̀ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Gad,
66007006	zɨ̀ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Ashà, zɨ̀ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Naftalì, zɨ̀ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Mànasè,
66007007	zɨ̀ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Simiòn, zɨ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Levì, zɨ̀ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Isakà
66007008	zɨ̀ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Zebulùn, zɨ̀ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Jòsêf, zɨ̀ ɨgun ə bə̂d chuʼ wum chɔ̀b rɨ̀be ɨŋga ɨnəbɨ Benjamìn.
66007009	Ənɨ rɨ̀taanɨ njə̀m ze nyaʼa chě, mə nyaʼa nèŋ, əne zə ɨnɔ̂n bə̂d nɨ nyaʼa kwàʼ wɨ kyeŋ, nɨ chəi ənɨ tɨ̀ wə̀d nyaʼa taŋ. Mbɨ yɨə nyaʼə rɨŋga ɨbeŋ jìm, rɨŋga mɨnəbɨ jìm, rɨŋga ɨsɨ jìm bə̀ fɔrɨ rɨŋga mɨŋgam jìm. Mbɨ nyaʼa təm ɨfě ətən ɨfɔ̀n bə̀ təm ɨfě Wan njɨ̀g. Mbɨ nyaʼa zɨ̀ ngywɨ̌ tɨ rɨ̀fɨ bə̀ yim ɨzaŋ.
66007010	Ɨ mbɨə nyaʼə kyeŋ ənɨ gɨ̂ kǎ kǎ ghàə̀ ni, “À Ŋwìə̀ we nɨ chub ɨgun ətən ɨfɔ̀n mbɨ ə Wan njɨ̀g fə chɨ əwa rəŋgəʼ!”
66007011	Mbɨ̀aŋgɨrə̀ mbe mɨ̀jìm nyaʼa təm kad ətən ɨfɔ̀n ze, kad bə̂d kyeŋ mbe bə̀ kad ɨghɨ mbe ɨkwè nɨ yeʼ ɨka. Mbɨ nyaʼa gù nòkɨ̀ ə si rəkubə ɨfě ətən ɨfɔ̀n ze wumnɨ ə Ŋwiə̀,
66007012	ghàə̀ ni, “À yɨ əne! Tɨ̀ yiirɨ à Ŋwìə̀, wumnɨ əməd, nàʼ məben-əwe ɨ bɔ, məd ə zeŋ, ɨ wɨə nàʼ əbɔrəbɔd, wɨ̀ berɨ ɨwe bə̀ berɨ ɨka koŋ koŋ! À yɨ əne.”
66007013	Wɨ mɔʼɔ rəbɔʼ bə̂d kyeŋ mbe nyaʼa biirɨ ɨ num ni, “Bə̂d mbɔ̂ nɨ zɨ ngywɨ̌ tɨ rɨ̀fɨ kɨ mɨ̀we ə? Mbɨ kɨ rɨ ə yi ə?”
66007014	Mə nyaʼa wììrɨ̀ ɨ bɔ ni, “Chəi mə̀ kyerɨ, kyɨə masà. Àwɔ̀ ə kyerɨ.” Wɨ̀ nyaʼa ghà ɨ num ni, “Mbɔ̂ yɨə bə̂d mbe nɨ fə chè ɨŋga ŋgəʼ ze nɨ chè əbɔ, àyɨə chəi mbɨ kwɨ. Mbɨ fə sò tə ngywɨ̌ ɨŋga ənəm ə Wan njɨ̀g tɨ sɨə fuə.
66007015	Əne ɨ mbɨ ɨfě ətən ɨfɔ̀n ə Ŋwiə̀ fàʼ ɨ bɔ əziə mbɨ ɨzimɨ ɨŋga mbàn məd. Məd we nɨ chub ɨgun ətən ɨfɔ̀n bɨrɨ kubrɨ mɨ̀mə̌d.
66007016	Chəi njì bɨrɨ nɔ wɨrɨ zaŋ mɨ̀mə̌d. Chəi ədɔʼ ə bɨrɨ nɔ wɨrɨ ne mɨ̀mə̌d. Chəi əchwî kɨ̀ ɨsɨ nomɨ ka ka bɨrɨ nɔ wɨrɨ tɔn mɨ̀mə̌d,
66007017	ɨmbə̀ʼ ɨghəm nɨ Wan njɨ̀g we nɨ təm ɨŋga mɨgharə̀ ətən ɨfɔ̀n ze bɨrɨ nəŋgɨ mɨ̀mə̌d ɨghabɨ ənə̂ŋgɨ̀-njɨ̀g; wɨ̀ bɨrɨ kə̀ŋ mɨ̀mə̌d wò ənɨ mɨ̀jwɨ̀-əmboŋ mɨnib nɨə nàʼ ɨ̀tènɨ̀. Ŋwìə̀ bɨrɨ fu mɨsɨ jìm tɨ ənɨ əghə mɨ̀mə̌d.”
66008001	Ənɨ Wan njɨ̀g nyaʼa kyeʼrɨ ɨneŋ we nɨ pe ənɨ wɨ sambe, ɨsɨ mbe nɨ yeʼ ɨkaŋ nyaʼa zwɨ̀ rɨ nyɔ̀ɔ̀m. Mbɨ nyaʼa zwɨ̀ ənɨ əkwirɨ ə awà.
66008002	Mə nyaʼa zə mbɨ̀aŋgɨrə̀ mbe sambe nɨə təm ɨfě Ŋwiə̀. Mbɨ nyaʼa nàʼ tàŋ sambe əmbɨ mɨ̀mə̌d.
66008003	Aŋgɨrə̀ cherə, nɨ nyaʼa yim əkaŋ nɨ mbɨ tekɨ ənɨ ə gôl, nyaʼa yeʼe təm ɨban ɨkwi ɨjə̀ŋ ə̀fààrɨ̀. Mbɨ nyaʼa nàʼ insèns nɔnɔʼ ɨ bɔ ni wɨ̀ nyam əbɔʼ ɨ̀kɔ̀ŋgɨ̀ bə̂d Ŋwiə̀ mɨ̀jìm əne tɔ̀n ɨgun ɨkwi ɨjə̀ŋ we nɨ mbɨ nyaʼa tekɨ ənɨ ə gôl, nɨ nyaʼa ɨfě ətən ɨfɔ̀n ə Ŋwiə̀.
66008004	Ndiʼ ze nɨ nyaʼə jwɨ̀ rɨ ənɨ insèns we nyaʼa fɔtɨ əbɔʼ ɨ̀kɔ̀ŋgɨ̀ bə̂d Ŋwiə̀, əne nɔ̀ʼ rɨ ɨkye əbɔ aŋgɨrə̀ we wò ɨfě Ŋwiə̀.
66008005	Aŋgɨrə̀ we nyaʼa nɨŋ əkaŋ ze, swe ənɨ mbɨ̀akyiwid nɨə ghə̀ʼə̀, maʼ ɨgwɨ ə si. Wɨ̀ nyaʼa chɨ̀ mbɨ̀akyiwid mbe rɨ ənɨ ɨkwi ɨjə̀ŋ ə̀fààrɨ̀ we. Ənɨ wɨ̀ nyaʼa ghɨ̀ əne mbə̀ŋ nyaʼa kùm, gɨ̂ rɨ mɔʼɔ ghàm, ɨbi mbə̀ŋ ŋwàŋ, si bə̀ wùd.
66008006	Mbɨ̀aŋgɨrə̀ mbe sambe nɨ nyaʼa yim tàŋ te sambe nyaʼa tekɨ ə ɨnyod nɨ fə.
66008007	Aŋgɨrə̀ rɨtu nyaʼa fə i taŋ, əne əwəŋ mbɨ ɨwid, nɨ nyaʼa nyamɨ mbɨ ənəm, nyaʼa feŋgɨ ɨgwɨ ə si. Əba ə fibɨ̀ ənɨ mbɨ ghapɨ si ɨba ɨtad nyaʼa fɨə. Əba ə fibɨ̀ ənɨ mbɨ ghapɨ ɨzed ɨba ɨtad nyaʼa fɨə. Ɨfu zwɨ̂ jìm nyaʼa bə̀ fɨə.
66008008	Aŋgɨrə̀ we nɨ pe ənɨ mbɨ mɨbe nyaʼa fə i tàŋ, əne mbɨ nyaʼa màʼ əghɨ ə mɔʼɔ nɨ nyaʼa ɨghabɨ ɨwum kyeŋ nɨə fɨə ɨŋga rɨ̀bàà. Əba ə fibɨ̀ ənɨ mbɨ ghapɨ rɨ̀bàà ɨba ɨtad nyaʼa bèŋ ənɨ ənəm.
66008009	Əba ə fibɨ̀ ənɨ mbɨ ghapɨ ɨghɨ mbe nɨə chub ɨŋga rɨ̀bàà ɨba ɨtad nyaʼa kwɨ. Mbɨ nyaʼa chəkɨ əba ə fibɨ̀ ənɨ mbɨ ghapɨ ɨbaŋ ɨgyɨ̀ ɨba ɨtad.
66008010	Aŋgɨrə̀ we nɨ pe ənɨ mbɨ mɨtad nyaʼa fə i tàŋ, əne fɨtəmɨ kyeŋ nɨ nyaʼə te ɨghabɨ ɨkaʼi nyaʼa nɔʼ rɨkaŋ feŋ ɨgun əba ə fibɨ̀ ənɨ mbɨ ghapɨ mɨgyɨ̂ ɨba ɨtad bə̀ feŋ ɨgun mɨ̀jwɨ̀-əmboŋ.
66008011	Ɨkum fɨtəmɨ fe yɨə Ə̀nywɨ̀-ə̀nywɨ̂. Əba ə fibɨ̀ ənɨ mbɨ ghapɨ mɨnib ɨba ɨtad nyaʼa bèŋ sɨə nywɨ̀ə̀. Bə̂d mɨ̀nɔnɔʼ nɨ nyaʼa nɔ mɨnib mbe nyaʼa kwɨ ɨmbə̀ʼ ɨghəm nɨ mɨnib mbe mbɨə nyaʼə nywɨ̀ə̀.
66008012	Aŋgɨrə̀ we nɨ pe ənɨ mbɨ mɨkwè nyaʼa fə i tàŋ, əne əghɨ ə mɔʼɔ ə nyaʼa nun əbà ə fibɨ̀ ənɨ mbɨ ghapɨ nyùmə̀ ɨba ɨtad, ənɨ mbɨ ghapɨ ɨmɨg ɨba ɨtad, bə̀ fɔrɨ ənɨ mbɨ ghapɨ rɨtəmɨ ɨba ɨtad. Əba ə fibɨ̀ ənɨ mbɨ ɨtad ənɨ ɨzeŋɨ zeŋɨ mɨ̀mə̌d nyaʼa fin. Chəi nyùmə̀ nyaʼa te ənɨ əba ə fibɨ̀ ənɨ mbɨ ghapɨ əni ɨba ɨtad. Chəi ɨmɨg mbɨ rɨtəmɨ nyaʼa te ənɨ əbà ə fibɨ̀ ənɨ mbɨ ghapɨ ɨzimɨ ɨba ɨtad.
66008013	Mə nyaʼa nèŋ, əne zə ɨzam nɨ nyaʼə fid əton ɨkaŋ. Ɨ wɨə nyaʼə ghàmə̀ rɨ̀kǎ ghàə̀ ni, “Ŋgəʼ bɨrɨ nyɨ, ŋgəʼ bɨrɨ nyɨ, ŋgəʼ bɨrɨ nyɨ ɨgun ə bə̂d mbe nɨ yeʼ ɨgwɨ ə si ənɨ ə nyùmə̀ we nɨ mbɨ̀aŋgɨrə̀ cherə mɨtad fə tə tàŋ!”
66009001	Aŋgɨrə̀ we nɨ pe ənɨ mbɨ mɨtân nyaʼa fə i tàŋ, əne mə nyaʼa zə fɨtəmɨ nɨ nyaʼa nɔʼ rɨkaŋ feŋ ɨgwɨ ə si. Mbɨ nyaʼa nàʼ əfiʼ tɨ ənɨ ɨchû ɨbɨgɨ nɨ chəi ɨnwǐ ɨ bɔ.
66009002	Wɨ̀ nyaʼa fiʼ ɨchû ɨbɨgɨ we nɨ chəi ɨnwǐ, əne ndiʼ nyaʼa jwɨ̀ rɨŋga ɨbɨgɨ we ɨchî nɨ ndiʼ ə jwɨ̀ rɨŋga ɨsweŋ ɨwid ənam kyeŋ. Nyùmə̀ mbɨ əton ɨkaŋ nyaʼa fin tɨ əmbɨ ə ndiʼ ze.
66009003	Ŋgwèmɨ nyaʼa jwɨ̀ rɨŋga ndiʼ ze yeʼe ɨgwɨ ə si. Mbɨ nyaʼa nàʼ ɨka nɨ nyaʼa ɨghabɨ ɨka mbɨ̀rɨkafuʼ-ɨkon əmbɨ ŋgwèmɨ te.
66009004	Mbɨ nyaʼa ghà əmbɨ mɨ̀mə̌d ni tɨ mbɨ tɔ ghɨ ə əghəm ənɨ ɨfu we rɨ ɨgwɨ ə si, kɨ ənɨ ɨkwɨ ɨghɨjìm mbe nɨə zɨ̀ rɨfuʼ, kɨ ənɨ ɨkwɨ ɨzed jìm. Mbɨ ghɨ əghəm àmei ənɨ ə bə̂d mɨ̀sɔŋɨchù mbe nɨ chəi Ŋwìə̀ zɨ ənweenɨ ənɨ ɨkəŋ ɨsɨ mɨ̀mə̌d.
66009005	Ŋwìə̀ nyaʼa ben ni ŋgwèmɨ te chə mɨ̀mə̌d əmɨg ətân, àyɨə tɨ mbɨ zwiirɨ ə mɨ̀mə̌d. Mbɨ nyaʼa chə mɨ̀mə̌d zɨə tɔ ɨchî nɨ tɨkafuʼ-ɨkon mɨ te wə̀d zɨə tɔ.
66009006	Ənɨ əmɨg ze ətân, bə̂d bɨrɨ kəb ni ɨvɨ nɨŋ əwən, àyɨə chəi mbɨ bɨrɨ zə ɨvɨ. Mbɨ bɨrɨ kəb ni mbə̀ kwɨ, àyɨə chəi ɨvɨ bɨrɨ yeʼe.
66009007	Ŋgwèmɨ tɔ̂ tɨə nyaʼa ɨghabɨ ə ngyi nɨ mbɨ nyaʼa zi ɨghɨ ɨgun ɨmbə̀ʼ nɨŋ wò əkɔb bid. Ɨghɨ mɔʼɔ nɨ mbɨ kywɨ ənɨ ə gôl mbɨə nyaʼa ɨgwɨ ɨtu mɨ̀mə̌d ɨghabɨ tɨdəm mɨfɔ̀n. Tɨfě tɨ mɨ̀mə̌d tɨə nyaʼa ɨghabɨ tɨ bə̂d mɨ̀sɔŋɨchù.
66009008	Nyôŋ ətu tɨ mɨ̀mə̌d tɨə nyaʼa ɨghabɨ ə nyôŋ tɨ məyi. Əsɔŋ ə mɨ̀mə̌d zɨə nyaʼa ɨghabɨ əsɔŋ mɨ̀ŋgwàbaʼ.
66009009	Tɨ nyaʼa zɨ̀ mɨparɨwà ətənɨ kən ɨgɔ̂ əŋgu. Tɨbabɨ̀ tɨ mɨ̀mə̌d tɨə nyaʼə ghàm ənɨ tɨə fìrə̀ ɨghabɨ ɨchî nɨ tɨkarɨ te nɨ ngyi tɨə sùŋə̀ nòrə̀ wò əkɔb bid ə ghàmə̀.
66009010	Tɨ berɨ tɨkon mbɨ ɨfim əŋgu ɨghabɨ tɨ mbɨ̀rɨkafuʼ-ɨkon. À yɨ ənɨ rɨkon te nɨ tɨ berɨ ɨka nɨ chə bə̂d əmɨg ətân.
66009011	Aŋgɨrə̀ we nɨ nyaʼə nəŋgɨ ɨbɨgɨ we nɨ chəi ɨnwǐ yɨ ɨfɔ̀n mɨ̀mə̌d. Ɨkum məd ənɨ ɨŋgam Hibrù yɨə Àbadòn. Ɨkum məd ənɨ ɨŋgam Grik yɨə Àpoliòn. (Əton ənɨ ɨkum we yɨə, “Wə̀d nɨə chəkɨ ɨghɨ.”)
66009012	Ŋgəʼ kǎ kǎ rɨtu fə chè. Ŋgəʼ rɨ kǎ kǎ cherə rɨbe tɨə kɨrɨ wo yeʼe.
66009013	Aŋgɨrə̀ we nɨ pe ənɨ mbɨ rɨ̀fuə nyaʼa fə i tàŋ, əne mə nyaʼa zu gɨ̂ nɨ nyaʼa rɨ ənɨ ə ndɔŋ te rɨkwè nɨ nyaʼa ənɨ rɨbu ɨkwi ɨjə̀ŋ ə̀fààrɨ̀ we nɨ mbɨ nyaʼa tekɨ ənɨ ə gôl. Ɨkwi ɨjə̀ŋ we wɨə nyaʼa ɨfě Ŋwiə̀.
66009014	Gɨ̂ ze nyaʼa ghà əmbɨ aŋgɨrə̀ we nɨ pe ənɨ mbɨ rɨ̀fuə ni, “Za mbɨ̀aŋgɨrə̀ mbe mɨkwè nɨ mbɨ kod ɨgyɨ̀ kyeŋ we nɨ mbɨə tɔŋ ənɨ ə Yufretìs.”
66009015	Aŋgɨrə̀ we nyaʼa zà mbɨ̀aŋgɨrə̀ mbe mɨkwè. Ŋwìə̀ nyaʼa fə nùŋ ni ɨgwɨ ə awà wɔ̂, ɨgwɨ əni zɔ̂, ɨŋga ɨmɨg wɔ̂ bə̀ fɔrɨ ɨŋga əghəm əwu zɔ̂, mbɨ̀aŋgɨrə̀ mbe bɨrɨ zwiirɨ bə̂d əba ə fibɨ̀ ənɨ mbɨ ghapɨ bə̂d mɨ̀sɔŋɨchù ɨba ɨtad.
66009016	Mə nyaʼa zu ɨnun mɨ̀sɔgyɨ̀ we nɨ nyaʼa kɔʼ ngyi. Ɨnun mɨ̀mə̌d yɨə nyaʼa chuʼ əkam əkɨ əbe.
66009017	Mə nyaʼa zə bə̂d mbe nɨ nyaʼa kɔʼ ngyi bə̀ zə ngyi te ɨŋga rɨ̀taanɨ njə̀m ze. Mbɨ nyaʼa zɨ̀ mɨparɨwà nɨ kən ɨgɔ̂ nɨ nyaʼə bàŋə̀ ɨghabɨ ɨwid, finə fùʼnə̀ ɨghabɨ ə safi, bə̀ bàŋə̀ fùʼnə̀ ɨghabɨ ə sɔlfò. Ɨtu ngyi te tɨə nyaʼa ɨghabɨ tɨ mɨ̀ŋgwàbaʼ. Ɨwid mbɨ ə ndiʼ fɔrɨ ə sɔlfò mbɨə nyaʼə jwɨ̀ rɨŋga mɨ̀chù mɨ̀mə̌d.
66009018	Ŋgəʼ kǎ kǎ tɔ̂ rɨtad nyaʼa zwiirɨ əba ə fibɨ̀ ənɨ mbɨ ghapɨ bə̂d mɨ̀sɔŋɨchù ɨba ɨtad. Ŋgəʼ kǎ kǎ tɔ̂ yɨ ɨwid, ndiʼ mbɨ ə sɔlfò we nɨə jwɨ̀ rɨŋga mɨ̀chù ngyi te.
66009019	Ɨka ngyi te wɨ ɨŋga mɨ̀chù mɨ̀mə̌d bə̀ fɔrɨ ɨŋga tɨkon tɨ mɨ̀mə̌d. Tɨkon tɨ mɨ̀mə̌d yɨ ɨghabɨ ə jɔ mbɨ ɨtu. Ɨ mbɨə nɨŋə tɨkon tɔ̂ ghɨ̀ əghəm ənɨ ə bə̂d.
66009020	Chəi ə̀bùʼ ə bə̂d mɨ̀sɔŋɨchù ze nɨ chəi ŋgəʼ kǎ kǎ tɔ̂ nyaʼa zwiirɨ mɨ̀mə̌d nyaʼa beŋ tə fîŋ tɨ ənɨ ɨghɨ mbe nɨ mbɨ nyaʼa tekɨ ənɨ mbə ɨbɔ. Chəi mbɨ kɨrɨ sob nɨ wumnɨ ɨzwî rɨbɔ̀ŋ bə̀ fɔrɨ nɨ wumnɨ mbɨ̀anèŋ mbe nɨ mbɨ tekɨ ənɨ ə gôl, ənɨ ə sɨrɨvà, ənɨ ə brɔnz, ənɨ ɨti bə̀ fɔrɨ ənɨ ɨzed. Chəi ənɨ tɨ̀ mbɨ̀anèŋ mbɔ̂ zə ɨsɨ, zu ənû kɨ̀ bè yènɨ̀.
66009021	Chəi mbɨ nyaʼa beŋ tə fîŋ tɨ ənɨ ɨchî nɨ mbɨə zwiirɨ ə bə̂d, tɨ ənɨ ɨchî nɨ mbɨə ghɨ̀ mɨ̀sà, tɨ ənɨ ɨchî nɨ mbɨə ghɨ̀ ɨfabrɨ-ɨnû, kɨ̀ rɨ ənɨ ɨchî nɨ mbɨə jɨə.
66010001	Mə nyaʼa zə aŋgɨrə̀ cherə nɨ berɨ ɨka. Ɨ wɨə nyaʼə swiʼə rɨkaŋ yeʼe. Ngywɨ̌ aŋgɨrə̀ we yɨə nyaʼə pàʼ. Tə̀nàbə nyaʼa kad ətu əməd. Ɨfě məd wɨə nyaʼə te ɨchî nɨ nyùmə̀ ə teə. Ɨwu məd mbɨə nyaʼa ɨghabɨ ə təʼ nɨə berɨə ɨchî nɨ ɨwid ə berɨə.
66010002	Wɨ̀ nyaʼa yim ə̀ŋwàʼnɨ̀ ə kwa kwa nɨ mbɨə karɨə, àyɨə chəi mbɨ nyaʼa kad əze nɨ wɨ̀ nyaʼa yimɨ. Wɨ̀ nyaʼa te əwu ə jɨgɨ ɨgun rɨ̀bàà bə̀ te əwu ə tweŋ ɨgun ə si.
66010003	Wɨ̀ nyaʼa kyeŋ ənɨ gɨ̂ kǎ kǎ ɨchî nɨ ŋgwàbaʼ ə zùʼə̀. Ənɨ wɨ̀ nyaʼa kyeŋ əne, mbə̀ŋ nyaʼa kùm ɨghəm sambe.
66010004	Ənɨ mbə̀ŋ ze nyaʼa kum ɨghəm sambe, mə nyaʼa nɨrə ŋwàʼnɨ̀ ɨnû mbe nɨ mbə̀ŋ ze nyaʼa kumɨ ghà ɨ num, àyɨə mə nyaʼa zu gɨ̂ nɨ nyaʼa ghàm rɨkaŋ ghà ni, “Tɨrə̀ tɔ ghà e ənû ze nɨ mbə̀ŋ kum ɨghəm sambe ghà ɨ ne. Tɨrə̀ bɨ tɔ ŋwàʼnɨ̀ e ə si.”
66010005	Aŋgɨrə̀ we nɨ mə nyaʼa zə nɨ nyaʼa təm ɨgun rɨ̀bàà bə̀ təm ɨgun ə si nyaʼa nɔ̀ e əbɔ ə jɨgɨ ɨkaŋ
66010006	əne kàn ənɨ ɨkum məd we nɨ ten i koŋ, nɨ à yɨə məd nyaʼa tekɨ ɨkaŋ bə̀ tekɨ ɨghɨjìm mbe nɨ yeʼ ɨkaŋ, tekɨ si bə̀ tekɨ ɨghɨjìm mbe nɨ yeʼ ɨgwɨ ə si, tekɨ rɨ̀bàà bə̀ tekɨ ɨghɨjìm mbe nɨ yeʼ ɨŋga rɨ̀bàà. Wɨ̀ nyaʼa kàn ghà ni, “Chəi Ŋwìə̀ bɨrɨ wɨrɨ wòm.
66010007	Àyɨə ənɨ aŋgɨrə̀ we nɨ pe ənɨ mbɨ sambe fə i tàŋ, Ŋwiə̀ bɨrɨ ghɨ ɨnû mbe nɨ yeʼ ənə̀mə, ɨchî nɨ wɨ̀ nyaʼa fə ghǎ əmbɨ mbi bə̂d ə̀fàʼì mbe nɨ yeʼ bə̂d ɨ̀kə̀n ɨməd.”
66010008	Ənɨ wɨ̀ nyaʼa gham əne, gɨ̂ ze nɨ mə nyaʼa zu rɨkaŋ nyaʼa wɨrɨ ghàm ɨ num ghà ni, “Ndə̀ wo nɨŋ ə̀ŋwàʼnɨ̀ ze nɨ yeʼ əfìʼə tɨ ɨkye əbɔ aŋgɨrə̀ we nɨ təm ɨgun rɨ̀bàà bə̀ təm ɨgun ə si.”
66010009	Əne mə nyaʼa wò əsɨ aŋgɨrə̀ we pè ghà ɨ bɔ ni wɨ̀ naʼ ə̀ŋwàʼnɨ̀ ə kwa kwa ze ɨ num. Wɨ̀ nyaʼa ghà ɨ num ni, “Nɨŋ kud, wən bɨrɨ nə̀m ɨŋga e ɨchû ɨghabɨ ə ju, àyɨə wən bɨrɨ bèŋ fe ɨbum.”
66010010	Mə nyaʼa nɨŋ ə̀ŋwàʼnɨ̀ ə kwa kwa ze rɨ ɨkye əbɔ aŋgɨrə̀ we kud. Wən nyaʼa nə̀m ɨghabɨ ə ju ɨŋga mɨ ɨchû, àyɨə ənɨ mə̀ nyaʼa fə kurɨ, wən nyaʼa bèŋ fum ɨbum.
66010011	Mbɨ nyaʼa ghà ɨ num ni, “À berɨ wɨrɨ gha ɨkə̂n Ŋwiə̀ ɨmbə̀ʼ ənû ze nɨ wɨ̀ kàʼi əmbɨ ə bə̂d mɨ̀nɔnɔʼ, əmbɨ ə bə̂d ɨŋga ɨbeŋ nɔnɔʼ, əmbɨ ə bə̂d nɨə ghàm mɨŋgam jìm bə̀ ghà əmbɨ mɨ̀fɔ̀n.”
66011001	Mbɨ nyaʼa nàʼ əmɨgɨ ɨ num nɨ nyaʼa ɨghabɨ ə mbàŋ. Mbɨ nyaʼa nàʼ əne ghà ɨ num ni, “Ndə̀ wo mɨ̀g mbàn Ŋwìə̀ ɨgwɨ ə si bə̀ mɨ̀g ɨkwi ɨjə̀ŋ ə̀fààrɨ̀, bə̀ taŋ bə̂d mbe nɨə wumnɨ ə Ŋwiə̀ ɨŋga mbàn ze.
66011002	Àyɨə tɨrə̀ mɨ̀g e ɨkye ɨkam we nɨ kad mbàn ze, ɨmbə̀ʼ ɨghəm nɨ mbɨ fə nàʼ əmbɨ ə bə̂d mbe nɨ kaʼi mɨ̀Jû. Mbɨ bɨrɨ təʼrɨ əsɨ ə zeŋɨ ənɨ əmɨg ɨwum kwè chɔ̀b rɨ̀be.
66011003	Mə bɨrɨ naʼ ɨka əmbɨ mbɨ mɨ̀zərɨmbin mɨbe nɨ zɨ tɨkurɨ ɨdì, ni mbɨ wò ghà ɨkə̂n we nɨ mə̀ ghà əmbɨ mɨ̀mə̌d ənɨ ɨni chuʼ fibɨ̀ mbɨ əkɨ əbe mbɨ ɨwum rɨ̀fuə.”
66011004	Mɨ̀zərɨmbin mbɔ̂ mɨbe yɨ ɨzed olìf mbe ɨbe mbɨ ɨghɨ mbe ɨbe nɨ mbɨə te ɨnam ɨgun. Ɨghɨ mbe mbɨ ɨfě Ə̀nùŋɨ̀sɨg rɨ ɨgwɨ ə si.
66011005	Wə̀d mɔʼɔ mɨ kəb ghɨ əghəm ənɨ mɨ̀mə̌d, ɨwid jwɨ̀ rɨŋga ɨchû mɨ̀mə̌d nimnɨ bə̂d pə̀n mɨ̀mə̌d. À yɨ ənɨ ɨkwɨ ɨchî wɔ̂ nɨ mbɨ bɨrɨ zwiirɨ wə̀d mɔʼɔ we nɨə kə̀b ghɨ əghəm ənɨ mɨ̀mə̌d.
66011006	Mbɨ berɨ ɨka nɨ wub əton ɨkaŋ ɨmbə̀ʼ tɨ mbə̀ŋ nɔ i ənɨ ə nyùmə̀ we nɨ mɨ̀mə̌d ə ghà ɨkə̂n Ŋwiə̀. Mbɨ berɨ ɨka nɨ beŋ mɨnib ənɨ ənəm, bə̀ berɨ ɨka nɨ ghɨ̀ ni tɨkwɨrɨ ŋgəʼ kǎ kǎ jìm yeʼe ɨgwɨ ə si ənɨ mɨ̀nyùmə̀ jìm mbe nɨ mbɨ kəbɨ.
66011007	Ənɨ mbɨ fə maanɨ nɨ gha ɨkə̂n we, nyam kyeŋ ze nɨ kɔʼ rɨŋga ɨbɨgɨ we nɨ chəi ɨnwǐ bɨrɨ maʼ bid mbɨ mɨ̀mə̌d, baŋ mɨ̀mə̌d əne zwiirɨ mɨ̀mə̌d.
66011008	Ɨvɨ mɨ̀mə̌d bɨrɨ nokɨ ɨgun ɨnə̂njɨ̀ ɨŋga əbeŋ ə kyeŋ ze nɨ mbɨ nyaʼa kombɨ Ə̀nùŋɨ̀sɨg mɨ̀mə̌d əzed ə baʼnɨ. Bə̂d mbɨə tɔŋ əsɨ ze ənɨ ɨnə̂njɨ̀ cherə ni Sodòm fɔrɨ ə Ijìp.
66011009	Bə̂d rɨŋga ɨsɨ jìm, rɨŋga mɨnəbɨ jìm, bə̂d nɨə ghàm tɨkwɨrɨ ɨŋgam əbeŋ jìm mbɨ ə bə̂d rɨŋga ɨbeŋ jìm bɨrɨ toŋ ɨghə ɨgwɨ ɨvɨ mɨ̀mə̌d ənɨ ɨni ɨtad rɨ əbà. Chəi mbɨ bɨrɨ ben ni mbɨ tweŋ ɨvɨ mɨ̀mə̌d.
66011010	Ɨghaʼi bɨrɨ swi ɨŋga fîŋ bə̂d mbe nɨə chub ɨgwɨ ə si, ɨmbə̀ʼ ɨghəm nɨ mɨ̀zərɨmbin mbe fə kwɨ. Mbɨ bɨrɨ chaanɨ mɨneʼe mbənə mbənə bə̀ ghɨ̀ ɨghaʼi ɨmbə̀ʼ ɨghəm nɨ bə̂d ɨ̀kə̀n mbɔ̂ mɨbe mbɨə nyaʼə chə ə bə̂d rɨ ɨgwɨ ə si.
66011011	Ənɨ ɨni mbe ɨtad rɨ əbà nyaʼa fə chě, Ŋwìə̀ nyaʼa chà əzwî nɨə nàʼ ɨ̀tènɨ̀. Zɨə nyaʼa yeʼe nyɨ ɨŋga mɨ̀mə̌d, əne ɨvɨ bə̂d mbe nyaʼa nɔ̀ʼ təm rətiə. Ɨfeŋɨ nyaʼa yim bə̂d mbe nɨ nyaʼa zə mɨ̀mə̌d.
66011012	Əne bə̂d ɨ̀kə̀n mbɔ̂ mɨ̀be nyaʼa zu gɨ̂ kǎ kǎ nɨ nyaʼa ghàm rɨkaŋ ghàə̀ əmbɨ mɨ̀mə̌d ni, “Mbə̀ kɔʼ yeʼe əgha!” Ənɨ bə̂d pə̀n mɨ̀mə̌d nyaʼə nèŋə̀, mbɨ nyaʼa wo ɨkaŋ ɨŋga pàʼ.
66011013	Àmei ənɨ ə nyùmə̀ we, si nyaʼa wùd kwàʼ rɨ̀kǎ, əba ə fibɨ̀ ənɨ mbɨ ghapɨ nəb te rɨŋga əsɨ ze ɨsɨ wum nyaʼa buʼə. Si ze nyaʼa wùd əne, zwiirɨ bə̂d chuʼ sambe. Ə̀bùʼ ə bə̂d ə nyaʼa bɔ kwàʼ rɨŋgəʼ, əne mbɨ nyaʼa nàʼ ɨwumnɨ əmbɨ ə Ŋwìə̀ we nɨ yeʼ ɨkaŋ.
66011014	Ŋgəʼ kǎ kǎ ze nɨ pe ənɨ tɨ rɨbe fə chè i, àyɨə ze nɨ pe ənɨ tɨ rɨtad bɨrɨ zambɨ yeʼe.
66011015	Aŋgɨrə̀ we nɨ pe ənɨ mbɨ sambe nyaʼa fə i tàŋ, əne gɨ̂ rɨ kǎ kǎ mɔʼɔ tɨə nyaʼə ghàmə̀ rɨkaŋ ghàə̀ ni, “Ənû ɨfɔ̀n rɨ ɨgwɨ ɨsɨg ə fə bèŋ sɨ ənû ɨfɔ̀n a Ə̀nùŋɨ̀sɨg mbɨ əzɨ wə̀d məd we nɨ wɨ̀ zɔʼɔ. Əne məd bɨrɨ tumbɨ ɨsɨg koŋ koŋ.”
66011016	Bə̂d kyeŋ mbe ɨwum be chɔ̀b rɨ̀kwè nɨə chub ɨgun ɨtən ɨfɔ̀n ɨfě Ŋwiə̀ nyaʼa gù nòkɨ̀ ə si rəkubə wumnɨ ə Ŋwiə̀.
66011017	Ɨ mbɨə nyaʼə wumnɨə ghàə̀ ni, “Tɨ̀ nàʼ məben-əwe ɨ ne, àwɔ̀ Ə̀nùŋɨ̀sɨg Ŋwìə̀kɔʼ, we nɨ yeʼ tɨ̀nîn, nɨ nyaʼa be i əŋgu, ni à fə nɨŋ e ɨka kyeŋ əne à fə kɔ tumbɨ ɨsɨg.
66011018	Bə̂d nɨ kaʼi mɨ̀Jû nyaʼa sə ɨtəm kwàʼ rɨŋgəʼ, àyɨə nyùmə̀ we nɨ àwɔ̀ bɨrɨ chə mɨ̀mə̌d fə yeʼe. Nyùmə̀ fə kùʼi nɨ à bɨrɨ saʼ ɨvɨ bə̂d, nɨ à bɨrɨ naʼ ɨchɔʼ ə̀fàʼì əmbɨ mbe bə̂d ə̀fàʼì, əmbɨ mbe bə̂d ɨ̀kə̀n, əmbɨ mbe bə̂d fɔrɨ əmbɨ ə bə̂d mɨ̀jìm mbe nɨə wumnɨ əwe, əne yɨ mbɨ kwa mbɨ mbɨ kyeŋ. Nyùmə̀ fə kùʼi nɨ à bɨrɨ nimnɨ bə̂d mbe nɨə chə̀kɨ̀ə̀ si.”
66011019	Mbɨ nyaʼa fiʼ mbàn Ŋwìə̀ ze nɨ yeʼ ɨkaŋ, əne bə̂d nyaʼa zə tɨkub ə fɨso ze ɨŋga. Ɨbi mbə̀ŋ wɨə nyaʼə ŋwàŋə̀, gɨ̂ rɨ ghàmə̀, mbə̀ŋ kùmə̀, si wùd, əwəŋ ə feŋgɨ kwàʼ rɨ̀kǎ.
66012001	Ənweenɨ-ənû nɨ chè əbɔ ə nyaʼa jwɨ̀ ɨkaŋ: Əyi mɔʼɔ wɨə nyaʼa əŋgu, nɨ ngywɨ̌ məd yɨə nyaʼə nyùmə̀. Wɨ̀ nyaʼa nùŋ mbi ɨwu ɨgun ɨmɨg, bə̀ zɨ̀ ɨdəm ɨfɔ̀n nɨ berɨ tɨtəmɨ wum chɔ̀b rɨ̀be.
66012002	Əyi we wɨə nyaʼa rɨ̀bùmə̀. Ɨ wɨə nyaʼə nombɨə sɨə wò gywɨ. Tɨbuʼ te nɨ wɨ̀ nyaʼə zuə tɨə nyaʼə ghɨ̀ ni wɨ̀ zə̀ʼə̀ kwàʼ rɨ̀kǎ.
66012003	Ənweenɨ-ənû ə cherə ə nyaʼa jwɨ̀ ɨkaŋ: Tɨ̀sɔ̀ʼɔ̀ jɔ bagɨ zɨə nyaʼa əŋgu. Zɨ̀ nyaʼa berɨ ɨtu sambe, berɨ ndɔŋ wum bə̀ berɨ tɨdəm ɨfɔ̀n sambe ɨgwɨ ɨtu məd mbe.
66012004	Ɨkon məd nyaʼa sùŋ əbà ə fibɨ̀ ənɨ mbɨ ghapɨ rɨtəmɨ ɨba ɨtad. Wɨ̀ nyaʼa sùŋ əne màʼ ɨgwɨ ə si. Tɨ̀sɔ̀ʼɔ̀ jɔ ze nyaʼa təm ɨfě əyi we nɨ nyaʼə nombɨə, ɨmbə̀ʼ wɨ̀ mɨ gywɨ, zɨ̀ kud wan məd.
66012005	Əyi we nyaʼa gywɨ wan mbaŋə̀. Wan mbaŋə̀ we yɨ we nɨ bɨrɨ tumbɨ ɨbeŋ jìm ənɨ ɨka jìm. Mbɨ nyaʼa zàmbɨ̀ fè wan mbaŋə̀ we wò mbɨ wɨwən əmbɨ ə Ŋwiə̀ fɔrɨ ɨgun ətən ɨfɔ̀n əməd.
66012006	Əyi we nyaʼa nòrə̀ wò ɨŋga ɨbad rɨkwàʼi, əsɨ nɨ Ŋwìə̀ nyaʼa fə tekɨ ɨ bɔ, əsɨ nɨ mbɨ bɨrɨ nəŋgɨ əməd ənɨ ɨni chuʼ fibɨ̀ mbɨ əkɨ əbe mbɨ ɨwum rɨ̀fuə.
66012007	Bid nyaʼa kɔ ɨkaŋ. Maikɨ̀l nɨ yeʼ aŋgɨrə̀ kyeŋ mbɨ mbi mbɨ̀aŋgɨrə̀ nyaʼa zɔ̀ŋ tɨ̀sɔ̀ʼɔ̀ jɔ ze. Tɨ̀sɔ̀ʼɔ̀ jɔ ze mbɨ mbi mbɨ̀aŋgɨrə̀ nyaʼa bə̀ fɔtɨ zɔ̀ŋ ə Maikɨ̀l mbɨ mbi mbɨ̀aŋgɨrə̀.
66012008	Àyɨə Maikɨ̀l mbɨ mbi mbɨ̀aŋgɨrə̀ nyaʼa baŋ mɨ̀mə̌d, əne chəi tɨ̀sɔ̀ʼɔ̀ jɔ ze mbɨ mbi mbɨ̀aŋgɨrə̀ nyaʼa wɨrɨ berɨ tɨmbin ɨkaŋ.
66012009	Mbɨ nyaʼa màʼ tɨ̀sɔ̀ʼɔ̀ jɔ ze ɨgwɨ ə si, nɨ yeʼ jɔ ze nɨ nyaʼa rəŋwe, nɨ mbɨə tɔŋ ənɨ ə Debɨ̀rə̀ kɨ ə Satàn. Jɔ ze zɨə nyaʼə tambɨ ɨsɨg jìm. Mbɨ nyaʼa màʼ əməd mbɨ mbɨ̀aŋgɨrə̀ məd mɨjìm ɨgwɨ ə si.
66012010	Mə nyaʼa zu gɨ̂ kǎ kǎ ɨkaŋ. Gɨ̂ ze zɨə nyaʼə ghàə̀ ni, “Tɨ̀nîn Ŋwìə̀ fə chɨ̀ mbi bə̂d rəŋgəʼ, wɨ̀ fə chwi i ɨka. Ɨ wɨə tùmbɨ̀ə̀ bə̂d mɨ̀jìm ɨghabɨ ɨfɔ̀n! Tɨ̀nîn wə̀d we nɨ Ŋwìə̀ zɔʼɔ fə chwi i ɨka, ɨmbə̀ʼ ɨghəm nɨ mbɨ fə chɨ̀ wə̀d we nɨ nyaʼə təm ɨfě a Ŋwiə̀ màʼ ɨgwɨ ə si. Məd wɨə nyaʼə chuʼə mba bɔŋgɔb mbe nɨ nyaʼa ben ə Kristo. Ɨ wɨə nyaʼə chuʼə mɨ̀mə̌d əziə mbɨ ɨzimɨ.
66012011	Mbɨ fə baŋ əməd ənjìm ɨvɨ Wan njɨ̀g bə̀ fɔrɨ ənjìm ɨkə̂n chɔ̀m we nɨ mbɨ nyaʼə ghàə̀. Chəi mbɨ nyaʼə bɔ ɨvɨ, ka à be yeʼi ni ɨ mbɨə nyaʼə kə̀b zwiirɨ mɨ̀mə̌d.
66012012	Əne ɨkaŋ mbɨ wə̀d jìm we nɨ yeʼ ɨkaŋ, mbə̀ ghaʼ əwən! Àyɨə ŋgəʼ kyeŋ bɨrɨ nyɨ ɨgwɨ nən, àwɔ̀ si mbɨ rɨ̀bàà, ɨmbə̀ʼ ɨghəm nɨ debɨ̀rə̀ we fə swiʼi yeʼe əsɨ nən mbɨ ɨsə ɨtəm kyeŋ. Wɨ̀ kyerɨ ni i nyùmə̀ fə tumnə!”
66012013	Ənɨ tɨ̀sɔ̀ʼɔ̀ jɔ ze nyaʼa zə ni mbɨ fə màʼ əməd ɨgwɨ ə si, zɨ̀ nyaʼa kɔ fid əyi we nɨ nyaʼa gywɨ wan mbaŋə̀ we.
66012014	Àyɨə mbɨ nyaʼa nàʼ tɨbabɨ̀ ɨzam kyeŋ əmbɨ əyi we. Tɨbabɨ̀ te tɨə nyaʼa rɨbe. Mbɨ nyaʼa nàʼ ɨ bɔ ni wɨ̀ firə tɨ ənɨ rɨ̀sɔ̀ʼɔ̀ jɔ ze wò ɨŋga ɨbad rɨkwàʼi, əsɨ nɨ mbɨ bɨrɨ nəŋgɨ əməd ɨghəm ɨwu ɨtad rɨ əbà.
66012015	Tɨ̀sɔ̀ʼɔ̀ jɔ ze nyaʼa chwɨ mɨnib rɨŋga i ɨchû ɨmbə̀ʼ mbɨ beʼ əyi we wò. Mɨnib mbe mbɨə nyaʼa ɨghabɨ ɨgyɨ̀ kyeŋ.
66012016	Àyɨə si nyaʼa wèèrɨ̀ əyi we. Zɨ̀ nyaʼa fiʼ i ɨchû mèd ɨgyɨ̀ kyeŋ we nɨ tɨ̀sɔ̀ʼɔ̀ jɔ ze nyaʼa chwɨ rɨŋga i ɨchû.
66012017	Tɨ̀sɔ̀ʼɔ̀ jɔ ze nyaʼa sə ɨtəm əbɔʼ əyi we. Əne zɨ̀ nyaʼa wò kɔ maʼ bid mbɨ ə bɔn mbe nɨ buʼu tɨ ənɨ bɔn əyi we, əne yɨə bə̂d mbe nɨə nuŋ tɨkə rɨ Ŋwiə̀ mbɨ mbe nɨ nyaʼə ghà rəsìʼ ɨmbə̀ʼ ə Yeso. [
66012018	Tɨ̀sɔ̀ʼɔ̀ jɔ ze nyaʼa təm əŋgo rɨ̀bàà.]
66013001	Mə nyaʼa zə nyam kyeŋ nɨ zɨ̀ nyaʼə jwɨ̀ rɨŋga rɨ̀bàà. Zɨ̀ nyaʼa berɨ ndɔŋ wum bə̀ berɨ ɨtu sambe. Ndɔŋ te ɨ mɔʼ mɔʼ nyaʼa berɨ rɨdəm mɨfɔ̀n kwa kwa ɨgun. Ɨtu mbe ɨ mɔʼ mɔʼ nyaʼa berɨ tɨkum nɨ zɔm ə Ŋwiə̀ ɨgun.
66013002	Nyam kyeŋ ze nɨ mə nyaʼa zə zɨə nyaʼa ɨghabɨ əfɔn. Ɨwu məd mbɨə nyaʼa ɨghabɨ ɨwu bê. Ɨchû məd wɨə nyaʼa ɨghabɨ ɨchû ŋgwàbaʼ. Tɨ̀sɔ̀ʼɔ̀ jɔ ze nyaʼa nàʼ i ɨka, nàʼ i ətən ɨfɔ̀n bə̀ nàʼ ɨka kyeŋ nɨ tumbɨ bə̂d əmbɨ ə nyam kyeŋ ze.
66013003	Ə zɨə nyaʼa ɨghabɨ ni nyam kyeŋ ze nyaʼa berɨ əna ənɨ ətu əməd ə fibɨ̀ nɨ tɨ zɨə nyaʼa zwiirɨ əməd. Àyɨə mbɨ nyaʼa fə vɨ̀ əna ze. Bə̂d mɨ̀jìm rɨ ɨgwɨ ə si nyaʼa yiirɨ ɨchî nɨ chəi əna ze ə nyaʼa zwiirɨ nyam kyeŋ ze. Mbɨ nyaʼa yiirɨ əne beenɨ əbɔʼ məd.
66013004	Bə̂d mbɨə nyaʼə wumnɨ rɨ̀sɔ̀ʼɔ̀ jɔ ze ɨmbə̀ʼ ɨghəm nɨ zɨ nyaʼa fə nàʼ ɨka nɨ tumbɨ bə̂d əmbɨ ə nyam kyeŋ ze. Ɨ mbɨə nyaʼə bə̀ wumnɨə nyam kyeŋ ze ghàə̀ ni, “À kɨə we nɨ yeʼ ɨghabɨ ə nyam kyeŋ zɔ̂ ə? À kɨə we nɨ tɨ̀ wɨ̀ zɔ̀ŋ əməd ə?”
66013005	Mbɨ nyaʼa sàŋ ni nyam kyeŋ ze ghàmə̀ goŋ ɨgɔ̂ bə̀ zɔ̀m ə Ŋwiə̀. Mbɨ nyaʼa bə̀ ben ni zɨ chwi ɨka nɨ tumbɨ bə̂d ənɨ əmɨg ɨwum kwè chɔ̀b rɨ̀be.
66013006	Zɨ̀ nyaʼa kɔ ghamɨ zɔ̀m ə Ŋwiə̀, kɔ zɔ̀m ɨkum Ŋwiə̀, kɔ zɔ̀m əsɨ ze nɨ Ŋwìə̀ ə chubə bə̀ kɔ zɔ̀m bə̂d mɨ̀jìm mbe nɨə chub ɨkaŋ.
66013007	Mbɨ nyaʼa sàŋ əməd ni zɨ̀ maʼ bid mbɨ ə bə̂d Ŋwiə̀ bə̀ baŋ mɨ̀mə̌d. Mbɨ nyaʼa nàʼ ɨka ɨ bɔ ni zɨ̀ tumbɨ bə̂d rɨŋga ɨnəbɨ jìm, rɨŋga ɨsɨ jìm, rɨŋga mɨŋgam jìm bə̀ fɔrɨ rɨŋga ɨbeŋ ɨjìm.
66013008	Bə̂d mɨ̀jìm mbe nɨə chub ɨgwɨ ə si bɨrɨ wumnɨ nyam kyeŋ ze. Əne yɨ mbe nɨ chəi mbɨ nyaʼa ŋwaʼnɨ rɨkum tɨ mɨ̀mə̌d ɨŋga ə̀ŋwàʼnɨ̀ ze nɨ mbɨ ŋwaʼnɨ ɨkum bə̂d mbe nɨ bɨrɨ jɨg ɨ̀tènɨ̀. Ŋwìə̀ nyaʼa fə ŋwàʼnɨ̀ rɨkum te bɔŋ wɨ̀ nyaʼa sɨə tekɨ ɨsɨg. Ə̀ŋwàʼnɨ̀ ze yɨ əzɨ ə Wan njɨ̀g we nɨ mbɨ nyaʼa kyemɨ.
66013009	Wə̀d we nɨ tɨ̀ wɨ̀ zu, wɨ̀ zu:
66013010	Mbɨ mɨ berɨ gywɨ wə̀d mɔʼ wò mbɨ wɨwən, mbɨ berɨ bɨ gywɨ nɨŋ wò. Mbɨ mɨ berɨ zwiirɨ wə̀d mɔʼɔ ənɨ ɨbi bid, mbɨ berɨ bɨ zwiirɨ. Əne yɨ ni bə̂d Ŋwiə̀ berɨ nyiʼ. Mbɨ bə̀ berɨ kɨrɨ nuŋ fîŋ ɨgwɨ məd.
66013011	Mə nyaʼa zə nyam kyeŋ cherə nɨ nyaʼə jwɨ̀ rɨŋga si. Zɨ̀ nyaʼa berɨ ndɔŋ rɨ̀be nɨ nyaʼa ɨghabɨ tɨ wan njɨ̀g. Ɨ zɨə nyaʼə ghàmə̀ àmei ɨchî nɨ tɨ̀sɔ̀ʼɔ̀ jɔ ze nyaʼə bə̀ ghàmə̀.
66013012	Ɨ zɨə nyaʼə tùmbɨ̀ə̀ bə̂d mbɨ ɨka we nɨ nyam kyeŋ rɨtu ze nyaʼa naʼ ɨ bɔ. Ɨ zɨə nyaʼə ghɨ̀ əne ɨfě nyam kyeŋ rɨtu ze. Ɨ zɨə nyaʼə ghɨ̀ ni si mbɨ ə bə̂d mɨ̀jìm mbe nɨ yeʼ ɨgwɨ ə si wumnɨ nyam kyeŋ rɨtu ze nɨ mbɨ nyaʼa fə vɨ əna əməd.
66013013	Ɨ zɨə nyaʼə ghɨ̀ ɨnû yiirɨ kyeŋ kyeŋ nɨ nyaʼa chè bə̂d. Zɨ̀ nyaʼa ghɨ̀ ɨwid nɔ̀ʼ rɨkaŋ feŋ ə si ɨfě bə̂d mɨ̀jìm.
66013014	Mbɨ nyaʼa sàŋ ni zɨ̀ ghɨ ɨnû yiirɨ ɨfě nyam rɨtu ze ɨmbə̀ʼ tambɨ bə̂d mɨ̀jìm mbe nɨ yeʼ ɨgwɨ ə si. Ɨ zɨə nyaʼə ghàə̀ ni mbɨ bɔm anèŋ ɨmbə̀ʼ wumnɨ nyam kyeŋ rɨtu ze nɨ mbɨ nyaʼa wad ənɨ ɨbi bid, àyɨə ɨ zɨə kɨrɨ ɨkǎ.
66013015	Mbɨ nyaʼa sàŋ ni zɨ̀ fə əzwî ɨŋga anèŋ nyam kyeŋ rɨtu ze, ɨmbə̀ʼ anèŋ we ghàmə̀ əne ghɨ̀ ni mbɨ zwiirɨ bə̂d mɨ̀jìm mbe nɨ chəi mbɨə wumnɨə anèŋ we.
66013016	Ɨ zɨə nyaʼə bə̀ ghɨ̀ ni mbɨ zɨ ənweenɨ ɨgun əbɔ ə jɨgɨ kɨ̀ ənɨ əkəŋ ɨsɨ bə̂d mɨjìm, kɨ̀ à kɨ ə bə̂d kwa kɨ̀ mbɨ kyeŋ, kɨ̀ à kɨ ə bə̂d mbɔ̂n kɨ̀ bə̂d ɨkwaŋ, kɨ̀ à kɨ ə ɨ̀bòʼò kɨ̀ bə̂d nɨ yeʼ ənɨ ə ɨghəm,
66013017	ɨmbə̀ʼ tɨ wə̀d mɔʼɔ fen i ɨghɨ kɨ̀ zon ɨghɨ nɨ chəi wɨ̀ berɨ ənweenɨ ze ɨgwɨ məd. Ənweenɨ ze yɨ ɨkum nyam kyeŋ ze kɨ̀ ə nombà we nɨ təm ənɨ ɨkum məd.
66013018	Ənû zɔ̂ ə kəb ɨwe. Wə̀d we nɨ kyerɨ ənû we tɨ̀ wɨ̀ kə̀b ə nombà nyam kyeŋ zɔ̂, ɨmbə̀ʼ ɨghəm nɨ à yɨə nombà wə̀d mɨ̀sɔŋɨchù. Nombà məd we yɨ əkɨ rɨ̀fuə mbɨ ɨwum rɨ̀fuə chɔ̀b rɨ̀fuə.
66014001	Mə nyaʼa nəŋ, əne zə Wan njɨ̀g nɨ nyaʼa təm ɨkaŋ ɨwum Zayɔ̀n. Ɨ wɨə nyaʼə mbɨ ə bə̂d chuʼ ɨkɨ fibɨ̀ mbɨ ɨwum kwè chɔ̀b rɨ̀kwè. Mbɨ nyaʼa ŋwaʼnɨ ɨkum Wan njɨ̀g bə̀ ŋwàʼnɨ̀ ɨkum Mbǎʼ məd ənɨ ɨkəŋ ɨsɨ mɨ̀mə̌d.
66014002	Mə nyaʼa zu gɨ̂ nɨ gham rɨkaŋ ɨchî nɨ mɨgyɨ̂ nɔnɔʼ ə jùʼə̀ bə̀ fɔrɨ ɨchî nɨ mbə̀ŋ ə kùmə̀ kwàʼ rɨ̀kǎ. Gɨ̂ ze nyaʼa ghàm ɨchî nɨ mə̀buʼ mɨ̀noŋ ə buʼə mbə mɨ̀noŋ ŋgyi.
66014003	Bə̂d mbe chuʼ ɨkɨ fibɨ̀ mbɨ ɨwum kwè chɔ̀b rɨ̀kwè nyaʼa təm ɨfě ətən ɨfɔ̀n, ɨfě ɨghɨ ɨkwè mbe nɨ yeʼ ɨkǎ bə̀ fɔrɨ ɨfě bə̂d kyeŋ mbe nyaʼə kwerɨ ɨkyî fi. Chəi wə̀d mɔʼɔ nɨ tɨ̀ wɨ̀ nyaʼa kwembɨ ɨkyî we chè rɨ ənɨ ə bə̂d mbe chuʼ ɨkɨ fibɨ̀ mbɨ ɨwum kwè chɔ̀b rɨ̀kwè nɨ Ŋwìə̀ nyaʼa choʼ mɨ̀mə̌d rɨ ɨgwɨ ə si.
66014004	Bə̂d mbɔ̂ yɨə mbe nɨ chəi mbɨ fiinɨ ə ɨnyod mbɨ məyi, ɨmbə̀ʼ ɨghəm nɨ chəi mbɨ nyaʼa kɨrɨ ni məyi. À yɨə bə̂d mbɔ̂ ə beenɨ əbɔʼ Wan njɨ̀g ɨsɨ jìm mbe nɨ wɨə wòə̀. Mbɨ fə choʼ mɨ̀mə̌d rəkaʼ ə̀bùʼ ə bə̂d mbe rɨ ɨgwɨ ɨsɨg əne nàʼ əmbɨ ə Ŋwiə̀ fɔrɨ əmbɨ ə Wan njɨ̀g ɨghabɨ ɨghɨ rɨtu nɨ mbɨ kwəŋɨ.
66014005	Chəi mɨghab kweʼ jwɨ̀ rɨŋga ɨchû mɨ̀mə̌d. Chə bəi ɨgu ənû ɨgwɨ mɨ̀mə̌d.
66014006	Mə nyaʼa zə aŋgɨrə̀ cherə nɨə fìd əton ɨkaŋ. Aŋgɨrə̀ we nyaʼa berɨ ɨkə̂n chɔ̀m we nɨ ten i koŋ nɨ gha əmbɨ ə bə̂d mbe nɨ yeʼ ɨgwɨ ə si, nɨ gha əmbɨ bə̂d ɨŋga ɨbeŋ jìm, nɨ gha əmbɨ bə̂d ɨŋga mɨnəbɨ jìm, nɨ gha əmbɨ ə bə̂d nɨə ghàmə̀ mɨŋgam jìm bə̀ fɔrɨ nɨ gha əmbɨ ə bə̂d mɨ̀jìm ɨsɨ jìm.
66014007	Wɨ̀ nyaʼa ghà ənɨ ə gɨ̂ kǎ kǎ ni, “Mbə̀ bɔ ə Ŋwiə̀ bə̀ nàʼ ɨwumnɨ ɨ bɔ, ɨmbə̀ʼ ɨghəm nɨ nyùmə̀ we nɨ məd bɨrɨ saʼ bə̂d fə kùʼ. Mbə̀ wumnɨ əməd we nɨ nyaʼa tekɨ ɨkaŋ, tekɨ si, tekɨ rɨ̀bàà bə̀ tekɨ mɨ̀jwɨ̀-əmboŋ!”
66014008	Aŋgɨrə̀ nɨ pe ənɨ mbɨ mɨbe nyaʼa beenɨ əbɔʼ wɨ rɨtu we. Ɨ wɨə nyaʼə ghàə̀ ni, “Babilɔ̀n kyeŋ ə fə buʼ ə! Wɨ̀ fə buʼ ə! Wɨ̀ nyaʼa ghɨ̀ ɨbeŋ jìm nɔ mɨnoʼ kǎ kǎ tɨ ənɨ ɨchî nɨ wɨ̀ nyaʼə ghɨ̀ ɨfabrɨ ɨnû.”
66014009	Aŋgɨrə̀ cherə nɨ pe ənɨ mbɨ mɨtad wɨə nyaʼə beenɨ əbɔʼ mɨ̀mə̌d. Ɨ wɨə nyaʼə ghàə̀ ənɨ ə gɨ̂ kǎ kǎ ni, “Wə̀d mɔʼɔ mɨ wumnɨ nyam kyeŋ ze bə̀ wumnɨ anèŋ məd, mbɨ mɨ fə bə̀ zɨ̀ ənweenɨ ənɨ əkəŋ ɨsɨ əməd kɨ̀ ɨgun əbɔ əməd,
66014010	Ŋwìə̀ bɨrɨ sə ɨtəm əbɔʼ məd əne chə əməd. Əne yɨ ɨghabɨ ni wɨ̀ fə zɨ̀ mɨnoʼ ɨŋga toʼ məd nɨ chəi wɨ̀ nyamɨ, əne ghɨ̀ ni wɨ̀ nɔ. Ŋwìə̀ bɨrɨ chə wə̀d wɔ̂ ɨŋga ɨwid, ɨŋga sɔlfò ɨfě mbɨ̀aŋgɨrə̀ zeŋɨ bə̀ fɔrɨ ɨfě Wan njɨ̀g.
66014011	Ndiʼ tɨ ənɨ ɨwid we nɨ Ŋwìə̀ ə chəə mɨ̀mə̌d bɨrɨ mɨə kɔʼə ɨkaŋ koŋ koŋ. Chəi ə̀zwììrɨ̀ əziə kɨ̀ ɨzimɨ əmbɨ ə bə̂d mbe nɨə wumnɨ ə nyam kyeŋ ze kɨ̀ anèŋ məd. Chəi ə̀zwììrɨ̀ əmbɨ wə̀d we nɨ mbɨ zɨ ənweenɨ ze nɨ yeʼ ɨkum məd ɨgwɨ məd.”
66014012	Əne yɨ ni bə̂d Ŋwiə̀ berɨ nyìʼ, mbɨ berɨ nùŋ tɨkə rɨ Ŋwiə̀ bə̀ nùŋ fîŋ ɨgun ə Yeso.
66014013	Ŋwìə̀ zɨ əbɔrəbɔd ɨgun ə bə̂d mbe nɨ kwɨ ənɨ mbɨ yeʼ ənɨ ɨfɔtɨ mbɨ Ə̀nùŋɨ̀sɨg! Əzwî ə ghà ni, “Ee, à yɨə kàŋ əne. Mbɨ bɨrɨ zwiirɨ tɨ ənɨ ɨ̀fàʼì mbe nɨ mbɨə fàʼə̀, ɨmbə̀ʼ ɨghəm nɨ ɨnû mbe nɨ mbɨ fə ghɨ̌ bɨrɨ beenɨ əbɔʼ mɨ̀mə̌d!”
66014014	Mə nyaʼa nèŋ, əne zə pàʼ rɨ̀fɨ. Wə̀d mɔʼɔ nɨ nyaʼa ɨghabɨ ə Wan Wə̀d nyaʼa chub ɨgun ə pàʼ ze. Wɨ̀ nyaʼa zɨ̀ ɨdəm ɨfɔ̀n nɨ mbɨ nyaʼa tekɨ ənɨ ə gôl. Wɨ̀ nyaʼa bə̀ yim ɨbi tɔtɔ nɨ mbɨə kwə̀ŋ ɨghɨ əngu.
66014015	Aŋgɨrə̀ cherə nyaʼa jwɨ̀ rɨŋga mbàn Ŋwìə̀ pè kyeŋ ənɨ ə gɨ̂ kǎ kǎ əmbɨ wə̀d we nɨ chub ɨgun ə pàʼ ze, ghà ni, “Kwəŋ ɨghɨ rɨ ɨgwɨ ə si mbɨ ɨbi we nɨ à yimɨ, ɨmbə̀ʼ ɨghəm nɨ nyùmə̀ nɨ kwəŋ ɨghɨ fə kùʼ. Ɨghɨ mbe nɨ mbɨ berɨ nɨ kwəŋ ɨgwɨ ə si fə tə̀nə̀.”
66014016	Əne wə̀d we nɨ nyaʼa chub ɨgun ə pàʼ ze nyaʼa ŋwì fi ɨbi ɨgun ə si əne kwə̀ŋ ɨghɨ rɨ ɨgwɨ ə si.
66014017	Aŋgɨrə̀ cherə nyaʼa jwɨ̀ rɨŋga mbàn Ŋwìə̀ ze nɨ yeʼ ɨkaŋ. Wɨ̀ nyaʼa bə̀ berɨ ɨbi tɔtɔ nɨ kwəŋ ɨghɨ əŋgu.
66014018	Aŋgɨrə̀ cherə, nɨ nyaʼa berɨ ɨka ɨgwɨ ɨwid, nyaʼa jwɨ̀ rɨ ɨban ɨkwi ɨjə̀ŋ ə̀fààrɨ̀ pè kyeŋ ənɨ ə gɨ̂ kǎ kǎ əmbɨ we nɨ berɨ ɨbi tɔtɔ we ni, “Nɨŋ fe ɨbi tɔtɔ nɨ kwəŋ ɨghɨ əŋgu sopɨ ɨza vaìn tɨ ənɨ ɨzed vaìn mbe rɨ ɨgwɨ ə si, ɨmbə̀ʼ ɨghəm nɨ rɨtam vaìn te rɨ ɨgwɨ ə si fə tə̀nə̀.”
66014019	Əne aŋgɨrə̀ we nyaʼa ŋwì fɨ ɨbi sob ɨza rɨ ənɨ ɨzed vaìn mbe rɨ ɨgwɨ ə si. Wɨ̀ nyaʼa fetɨ rɨtam te màʼ ɨŋga ɨbɨgɨ kyeŋ nɨ mbɨə mìnə̀ mɨnoʼ ɨŋga. Əzɔ̂ ə chwi ɨchî nɨ Ŋwìə̀ ə sə ɨtəm.
66014020	Mbɨ nyaʼa mìn rɨtam vaìn te ɨŋga əsɨ ze nɨ mbɨə mìnə̀ mɨnoʼ əsaŋ əsɨ ze. Ənəm ə nyaʼa koŋ rɨ əsɨ ze yèn ɨghabɨ mɨ̀kilometà əkɨ ətad, bə̀ sà ɨŋga ɨghabɨ ə metà mɔʼ mbɨ əkwirɨ.
66015001	Mə nyaʼa zə ənweenɨ-ənû ə cherə ɨkaŋ. Ənweenɨ-ənû ze ə nyaʼa chè əbɔ. Mbɨ̀aŋgɨrə̀ sambe mbɨə nyaʼə əŋgu. Mbɨ nyaʼa yim ŋgəʼ rɨ kǎ kǎ sambe, nɨ yeʼ te nɨ sɨ nwìə̀. Ŋgəʼ te mɨ fə mì i, ka Ŋwìə̀ bɨrɨ wɨrɨ sə i ɨtəm.
66015002	Mə nyaʼa zə əghɨ ə mɔʼɔ nɨ nyaʼa ɨghabɨ ə rɨ̀bàà mɨ̀manèm nɨ mbɨ nyamɨ mbɨ ɨwid. Mə nyaʼa bə̀ zə bə̂d mbe nɨ nyaʼa baŋ nyam kyeŋ rɨtu ze, baŋ anèŋ məd bə̀ baŋ ə nombà we nɨ təm ənɨ ɨkum məd. Mbɨ nyaʼa təm ɨban rɨ̀bàà mɨ̀manèm we mbɨ mɨnoŋɨ ŋgyi nɨ Ŋwìə̀ nyaʼa naʼ əmbɨ mɨ̀mə̌d.
66015003	Ɨ mbɨə nyaʼə kwerɨ ɨkyî we nɨ wə̀d ə̀fàʼì Ŋwìə̀ Mose nyaʼa kwerɨ. Ɨ mbɨə nyaʼə bə̀ kwerɨ we nɨ Wan njɨ̀g nyaʼa bə kwerɨ. Ɨkyî we yɨ ni, “Ə̀nùŋɨ̀sɨg Ŋwìə̀kɔʼ! Ɨnû mbe nɨ àwɔ̀ ghɨ̀ə̀ mbɨ chè əbɔ. Mbe mɨ̀chì ə kàŋ kùʼ. À yɨə bə̀ mɨchî rəsìʼ. Àwɔ̀ yɨ ɨfɔ̀n ɨgwɨ ɨbeŋ jìm!
66015004	Ə̀nùŋɨ̀sɨg, à kɨə we nɨ chəi wɨ̀ bɨrɨ bɔ əwe ə? À kɨə we nɨ chəi wɨ̀ bɨrɨ yiirɨ e ɨkum ə? Àmei àwɔ̀ rə̀zìʼ we nɨ zeŋɨ màànɨ̀. Bə̂d rɨŋga ɨbeŋ jìm bɨrɨ yeʼe wumnɨ əwe, ɨmbə̀ʼ ɨghəm nɨ wə̀d jìm fə zə ɨchî nɨ àwɔ̀ ə ghɨ̀ ɨnû nɨ kuʼnɨ.”
66015005	Ənɨ ənû zɔ̂ ə nyaʼa chě, mə nyaʼa zə mbàn Ŋwìə̀ ze nɨ yeʼ ɨkaŋ əfìʼə. Mə nyaʼa bə̀ zə ɨŋwenɨ we nɨ chwiə ni Ŋwìə̀ wɨ mbɨ mbi bə̂d.
66015006	Mbɨ̀aŋgɨrə̀ mbe sambe nɨ nyaʼa yim ŋgəʼ rɨ kǎ kǎ te sambe nyaʼa jwɨ̀ rɨŋga mbàn ze. Wɨ mɔʼ mɔʼ rəbɔʼ mɨ̀mə̌d nyaʼa zɨ̀ ngywɨ̌ əka ɨnun nɨ nyaʼə zeŋə bə̀ teenɨə. Mbɨ nyaʼa bə̀ neb ɨwâm nɨ mbɨ nyaʼa tekɨ ənɨ ə gôl.
66015007	Əghɨ ə mɔʼ rəbɔʼ ɨghɨ ɨkwè mbe nɨ yeʼ ɨkǎ nyaʼa nàʼ ɨŋgupɨ ɨkaŋ sambe nɨ mbɨ nyaʼa tekɨ ənɨ ə gôl əmbɨ mbɨ̀aŋgɨrə̀ mbe sambe. Ɨsə ɨtəm Ŋwìə̀ we nɨ tən i koŋ koŋ nyaʼa swi ɨŋga ŋgupɨ ɨkaŋ mbe.
66015008	Ndiʼ nɨ nɔʼ rɨ ənɨ ɨzeŋɨ zeŋɨ Ŋwiə̀ bə̀ fɔrɨ rɨ ənɨ ɨka məd nyaʼa swi mbàn ze. Chəi wə̀d nɨ tɨ̀ wɨ̀ nyaʼa nyɨ ɨŋga mbàn ze pè ənɨ ŋgəʼ rɨ kǎ kǎ te sambe nɨ mbɨ̀aŋgɨrə̀ mbe sambe nyaʼa yimɨ nyaʼa fə mì i.
66016001	Mə nyaʼa zu gɨ̂ kǎ kǎ nɨ nyaʼə yeʼə rɨŋga mbàn Ŋwìə̀. Gɨ̂ ze zɨə nyaʼə ghà əmbɨ mbɨ̀aŋgɨrə̀ mbe sambe ni, “Mbə̀ nɨŋ ɨŋgupɨ ɨkaŋ mbe sambe nɨ ɨsə ɨtəm Ŋwiə̀ yeʼ ɨŋga wò sab ɨgwɨ ə si.”
66016002	Aŋgɨrə̀ rɨtu nyaʼa wò sab ɨsə ɨtəm Ŋwiə̀ we nɨ nyaʼa ɨŋga əŋgupɨ əkaŋ əməd ɨgwɨ ə si. Ənɨ wɨ̀ nyaʼa sab əne, mɨchɔʼɔ nɨ nyaʼa bə kwàʼ rɨŋgəʼ bə̀ seə kwàʼ rɨŋgəʼ nyaʼa jwɨ̀ ɨgun ə bə̂d mbe nɨ mbɨ nyaʼa zɨ ənweenɨ ə nyam kyeŋ ze ɨgun mɨ̀mə̌d, mbɨ bə̀ wumnɨ anèŋ məd.
66016003	Aŋgɨrə̀ we nɨ pe ənɨ mbɨ mɨbe nyaʼa sab ɨsə ɨtəm Ŋwiə̀ we nɨ nyaʼa ɨŋga əŋgupɨ əkaŋ əməd ɨŋga rɨ̀bàà. Ənɨ wɨ̀ nyaʼa sab əne, rɨ̀bàà we nyaʼa bèŋ sɨ ɨghabɨ ənəm əvɨ ə wə̀d. Ɨghɨjìm mbe nɨ nyaʼa ɨkǎ ɨŋga rɨ̀bàà nyaʼa kwɨ.
66016004	Aŋgɨrə̀ we nɨ pe ənɨ mbɨ mɨtad nyaʼa sab ɨsə ɨtəm Ŋwiə̀ we nɨ nyaʼa ɨŋga əŋgupɨ əkaŋ əməd ɨŋga mɨgyɨ̂ kyeŋ fɔrɨ ɨŋga mɨ̀jwɨ̀-əmboŋ. Ənɨ wɨ̀ nyaʼa sab əne, mɨgyɨ̂ kyeŋ mbe mbɨ mɨ̀jwɨ̀-əmboŋ mbe nyaʼa bèŋ ənɨ ənəm.
66016005	Mə nyaʼa zu aŋgɨrə̀ we nɨ nyaʼa berɨ ɨka ɨgwɨ mɨnib ghà ni, “Àwɔ̀ Wə̀d Zeŋɨ, àwɔ̀ we nɨ yeʼ tɨ̀nîn, nɨ nyaʼa bei əŋgu, ɨchî nɨ àwɔ̀ ə saʼə bə̂d ə kàŋ kùʼ.
66016006	Bə̂d rɨbɔ̀ŋ nyaʼa chəmnɨ ənəm mbe bə̂d mbɨ əzɨ mbe bə̂d ɨ̀kə̀n. Əne à fə nàʼ ənəm əmbɨ mɨ̀mə̌d ni mbɨ nɔ. À yɨ əghɨ nɨ mbɨ kəbɨ!”
66016007	Mə nyaʼa zu gɨ̂ nɨ nyaʼə kyeŋə rɨ ənɨ ɨkwi ɨjə̀ŋ ə̀fààrɨ̀. Zɨ̀ nyaʼə kyeŋə ghàə̀ ni, “Ee, Ə̀nùŋɨ̀sɨg Ŋwìə̀kɔʼ, ɨchî nɨ àwɔ̀ ə saʼə bə̂d ə kàŋ kùʼ. À yɨə bə̀ ɨchî rəsìʼ!”
66016008	Aŋgɨrə̀ we nɨ pe ənɨ mbɨ mɨkwè nyaʼa sab ɨsə ɨtəm we nɨ nyaʼa ɨŋga əŋgupɨ əkaŋ əməd ɨgwɨ ə nyùmə̀. Ənɨ wɨ̀ nyaʼa sab əne, Ŋwìə̀ nyaʼa sàŋ ni nyùmə̀ we tɔn bə̂d ənɨ əzuʼ əka ka.
66016009	Əzuʼ əka ka ze ə nyaʼa tɔ̀n bə̂d mbe, əne mbɨ nyaʼa zɔ̀m ɨkum Ŋwìə̀ we nɨ berɨ ɨka ɨgwɨ ə ŋgəʼ rɨ kǎ kǎ te, àyɨə chəi mbɨ nyaʼa beŋ tə fîŋ wumnɨ əməd.
66016010	Aŋgɨrə̀ we nɨ pe ənɨ mbɨ mɨtân nyaʼa sab ɨsə ɨtəm we nɨ nyaʼa ɨŋga əŋgupɨ əkaŋ əməd ɨgun ətən ɨfɔ̀n ə nyam kyeŋ ze. Ənɨ wɨ̀ nyaʼa sab əne, ɨsɨ nyaʼa fin ɨŋga əsɨ ze nɨ nyam kyeŋ ze nyaʼə tùmbɨ̀ə̀. Bə̂d mbɨə nyaʼə kud ə əsɔŋ ɨmbə̀ʼ ɨchî nɨ mbɨ nyaʼə zəə ŋgəʼ.
66016011	Əne mbɨ nyaʼa zɔ̀m ə Ŋwiə̀ we nɨ yeʼ ɨkaŋ ɨmbə̀ʼ ɨchî nɨ mbɨ nyaʼə zəə ŋgəʼ bə̀ fɔrɨ ɨmbə̀ʼ mɨchɔʼɔ mbe nɨ nyaʼa ɨgun mɨ̀mə̌d. Àyɨə chəi mbɨ nyaʼa beŋ tə fîŋ tɨ ənɨ ɨnû rɨbɔ̀ŋ mbe nɨ mbɨ nyaʼə ghɨ̀ə̀.
66016012	Aŋgɨrə̀ we nɨ pe ənɨ mbɨ rɨ̀fuə nyaʼa sab ɨsə ɨtəm we nɨ nyaʼa ɨŋga əŋgupɨ əkaŋ əməd ɨgwɨ ɨgyɨ̂ kyeŋ we nɨ mbɨə tɔŋ ənɨ ə Yufretìs. Ənɨ wɨ̀ nyaʼa sab əne, ɨgyɨ̀ kyeŋ we nyaʼa zom. Wɨ̀ nyaʼa zom ɨmbə̀ʼ tekɨ ɨnə̂njɨ̀ əmbɨ mɨfɔ̀n mbe rɨ əbà ze nɨ nyùmə̀ ə jwɨ̀ə̀.
66016013	Mə nyaʼa zə ɨzwî ɨtad nɨ chəi mbɨ nyaʼa zeŋɨ. Ɨ mbɨə nyaʼa ɨghabɨ ɨsɔn. Ɨ mbɨə nyaʼə jwɨ̀ rɨŋga ɨchû rɨ̀sɔ̀ʼɔ̀ jɔ ze, rɨŋga ɨchû nyam kyeŋ ze bə̀ fɔrɨ rɨŋga ɨchû wə̀d ɨ̀kə̀n mɨghab we.
66016014	Ɨzwî mbɔ̂ yɨ ɨzwî rɨbɔ̀ŋ mbe nɨə ghɨ̀ ɨnû yiirɨ. Mbɨ nyaʼa jwɨ̀ wò əsɨ mɨfɔ̀n mɨjìm rɨŋga ɨsɨg, ɨmbə̀ʼ fɔtɨ mɨ̀mə̌d ni mbɨ maʼ bid əni ə kyeŋ ze nɨ Ŋwìə̀kɔʼ bɨrɨ saʼ ɨsɨg.
66016015	Ə̀nùŋɨ̀sɨg Yeso ə ghà ni, “Mbə̀ zə, mə bɨrɨ yeʼe ɨghabɨ ɨjɨ! Ŋwìə̀ zɨ əbɔrəbɔd ɨgun ə wə̀d we nɨ chub ɨkyèʼe bə̀ tekɨ ti ngywɨ̌ nùŋ ɨmbə̀ʼ tɨ wɨ̀ yen i tɨ̀sɔ̀ʼ ɨkyerɨ, ətu əməd ə bə̀ nìd ɨmbə̀ʼ ɨchî nɨ bə̂d ə nèŋ əməd!”
66016016	Ɨzwî mbe nyaʼa fɔtɨ mɨfɔ̂n mbe əsɨ ze nɨ mbɨə tɔŋ ənɨ ɨŋgam Hibrù ni Amagedɔ̀n.
66016017	Aŋgɨrə̀ we nɨ pe ənɨ mbɨ sambe nyaʼa sab ɨsə ɨtəm we nɨ nyaʼa ɨŋga əŋgupɨ əkaŋ əməd ɨŋga ɨfə. Ənɨ wɨ̀ nyaʼa sab əne, gɨ̂ kǎ kǎ nyaʼa jwɨ̀ rɨ ənɨ ətən ɨfɔ̂n ze nɨ nyaʼa ɨŋga mbàn Ŋwìə̀. Zɨ̀ nyaʼə ghàə̀ ni, “Ɨnû jìm fə mì i!”
66016018	Ɨbi mbə̀ŋ wɨə nyaʼə ŋwàŋə̀, gɨ̂ rɨ ghàmə̀, mbə̀ŋ kùmə̀, si wùd kwàʼ rɨkǎ ɨchî nɨ chəi zɨ̀ kweʼ wùd ənɨ bə̂d nyaʼa kɔ chub ɨgwɨ ə si. Si nyaʼa wùd chè ɨchî ni zɨ̀ nyaʼa kweʼ bè wùd.
66016019	Əsɨ ə kyeŋ ze ə nyaʼa sandɨ ɨba tad. Ɨsɨ kyeŋ jìm rɨŋga ɨsɨg nyaʼa buʼ ə. Ŋwìə̀ nyaʼa kɔndɨ ə Babilɔ̀n kyeŋ we, əne nàʼ toʼ mɨnoʼ ɨ bɔ. Mɨnoʼ mbe ə chwiə ni məd wɨə sə ɨtəm kwàʼ rɨŋgəʼ.
66016020	Ɨkəm ɨsɨ si jìm mbe nɨ mɨnib karɨ nyaʼa nim. Tɨwum rɨjìm nyaʼa bə̀ nim.
66016021	Əwəŋ ə kyeŋ nɨ wɨ mɔʼ rəbɔʼ nyaʼə nìrə̀ ɨghabɨ mɨkirə̀ ɨwum ɨtân nyaʼa nɔ̀ʼ rɨkaŋ feŋgɨ ɨgun ə bə̂d. Ənɨ əwəŋ ze ə nyaʼa feŋgɨ əne, mbɨ nyaʼa zɔ̀m ə Ŋwiə̀ ɨmbə̀ʼ ŋgəʼ ze nɨ əwəŋ ze ə nyaʼa zɨ ɨgun ə bə̂d, ɨmbə̀ʼ ɨghəm nɨ ŋgəʼ ze nyaʼa chè əbɔ.
66017001	Aŋgɨrə̀ fibɨ̀ rəbɔʼ mbɨ̀aŋgɨrə̀ mbe sambe nɨ nyaʼa yim ɨŋgupɨ ɨkaŋ mbe sambe nyaʼa yeʼe pè ghà ɨ num ni, “Yeʼe, mə bɨrɨ chwi ɨchî nɨ mbɨ bɨrɨ chə ə̀kùnɨ̀ ə ka ze nɨ chub ɨgun mɨgyɨ̂ kyeŋ nɔnɔʼ ɨ ne.
66017002	Mɨfɔ̂n rɨ ɨgwɨ ə si fə niirɨ əməd əbəŋ əbəŋ. Bə̂d rɨŋga ɨsɨg fə nɔ mɨnoʼ mbe nɨ wɨ̀ naʼ əmbɨ mɨ̀mə̌d be, əne mbɨ fə niirɨ əməd əbəŋ əbəŋ.”
66017003	Əzwî ə nyaʼa yeʼe ɨgwɨ num, əne aŋgɨrə̀ we nyaʼa nɨŋ əmɨ tɨ̀ wò ɨŋga ɨbad rɨkwàʼi. Ənɨ mə nyaʼa pè əŋgu, mə nyaʼa zə əyi nɨ chub ɨgun ə nyam kyeŋ nɨə bàŋə̀ buù. Tɨkum nɨə baʼrɨə ə Ŋwiə̀ tɨə nyaʼa ɨgun ɨnyod məd ɨjìm. Zɨ̀ nyaʼa bə̀ berɨ ɨtu sambe mbɨ ə ndɔŋ wum.
66017004	Əyi we nyaʼa zɨ̀ ngywɨ̌ tɨ mɨfɔ̀n. Wɨ̀ nyaʼa yèʼ i ɨnyod ənɨ ə ndəŋ te nɨ mbɨ tekɨ ənɨ ə gôl, ənɨ əti ɨka ɨnun bə̀ fɔrɨ ənɨ ə pə̂l! Wɨ̀ nyaʼa yim toʼ nɨ mbɨ tekɨ ənɨ ə gôl. Ɨnû rɨbɔ̀ŋ yiirɨ yiirɨ mbɨ rɨfiŋ tɨ ənɨ ɨchî nɨ wɨ̀ nyaʼə niirɨə mbaŋə̀ əbəŋ əbəŋ nyaʼa swi ɨŋga toʼ ze.
66017005	Mbɨ nyaʼa ŋwàʼnɨ̀ ɨkum ənɨ əkəŋ ɨsɨ əməd nɨ əton ənɨ ɨkum we yeʼ ənə̀mə. Ɨkum we yɨ ni, “Babilɔ̀n kyeŋ, ɨŋgɔb ɨ̀kùnɨ̀ jìm mbɨ ɨŋgɔb ɨnû rɨbɔ̀ŋ yiirɨ mbe nɨ yeʼ ɨgwɨ ə si.”
66017006	Mə nyaʼa zə ni əyi we nyaʼa fə nɔ ənəm ə bə̂d Ŋwiə̀ bə̀ nɔ ənəm ə bə̂d mbe nɨ nyaʼa ghà ɨnû ɨmbə̀ʼ ə Yeso. Wɨ̀ nyaʼa nɔ əne be. Ənɨ mə̀ nyaʼa zə əməd, mə nyaʼa yiirɨ kwàʼ rɨŋgəʼ.
66017007	Aŋgɨrə̀ we nyaʼa biirɨ ɨ num ni, “À kɨə yiirɨ ɨmbə̀ʼ ə yè ə? Mə bɨrɨ gha ənû ze nɨ yeʼ ənə̀mə ɨmbə̀ʼ əyi wɔ̂ ɨ ne. Mə bɨrɨ bɨ ghà ənû ɨmbə̀ʼ nyam kyeŋ ze nɨ wɨ̀ kɔʼɔ, nɨ berɨ ɨtu sambe mbɨ ə ndɔŋ wum.
66017008	Nyam kyeŋ ze nɨ à nyaʼa zə nyaʼa kweʼ yeʼ ɨkǎ, àyɨə rɨ̀nîn zɨ̀ fə kwɨ. Zɨ̀ bɨrɨ kɔʼ jwɨ̀ rɨŋga ɨbɨgɨ we nɨ chəi ɨnwǐ, sɨ wò əsɨ ze nɨ mbɨ bɨrɨ nimnɨ əməd əŋgu. Bə̂d mbe rɨ ɨgwɨ ə si nɨ chəi mbɨ ŋwaʼnɨ tɨkum tɨ mɨ̀mə̌d ɨŋga ə̀ŋwàʼnɨ̀ ze nɨ bɔŋ Ŋwìə̀ nyaʼa sɨə tekɨ ɨsɨg, mbɨ nyaʼa fə ŋwaʼnɨ rɨkum bə̂d mbe nɨ bɨrɨ jɨg ɨ̀tènɨ̀, bɨrɨ yiirɨ. Mbɨ bɨrɨ yiirɨ ɨmbə̀ʼ ɨghəm nɨ nyam ze nyaʼa kweʼ yeʼ ɨkǎ, tɨ̀nîn zɨ̀ fə kwɨ i, àyɨə zɨ̀ bɨrɨ wɨrɨ jwɨ̀.
66017009	“Ənû zɔ̂ ə kə̀b wə̀d nɨ berɨ ɨwe. Ɨtu mbe sambe yɨ rɨwum sambe nɨ əyi we chub ɨgun. Ɨtu mbe yɨə bə mɨfɔ̂n sambe.
66017010	Mɨfɔ̂n mɨ̀tân rəbɔʼ mɨfɔ̀n mbe fə kwɨ. Wɨ̀ fibɨ̀ wɨə kɨrɨ i ɨkǎ. Chəi wɨ cherə kɨrɨ yeʼe. Ənɨ wɨ̀ yeʼe, wɨ̀ bɨrɨ chub àmei ənɨ ɨkə nyumə̀.
66017011	Nyam kyeŋ ze nɨ nyaʼa kweʼ ɨkǎ, àyɨə zɨ̀ fə kwɨ, yɨ ɨfɔ̂n we nɨ pe ənɨ mbɨ famɨ. Məd yɨ wɨ mɔʼɔ rəbɔʼ mɨfɔ̀n mbe sambe. Zɨ̀ bɨrɨ wo əsɨ ze nɨ mbɨ bɨrɨ nimnɨ əməd əŋgu.
66017012	“Ndɔŋ te wum nɨ à nyaʼa zə yɨ mɨfɔ̂n wum nɨ chəi mbɨ kɨrɨ naʼ ɨka əmbɨ mɨ̀mə̌d. Àyɨə mbɨ bɨrɨ naʼ ɨka nɨ tumbɨ bə̂d əmbɨ mɨ̀mə̌d bə̀ nàʼ əmbɨ ə nyam kyeŋ rɨtu ze ni mbɨ tumbɨ bə̂d ənɨ ə awà fibɨ̀.
66017013	Mbɨ bɨrɨ zɨ mbə ɨtu ənɨ mbɨ mɔʼ, əne nàʼ ɨka əmbɨ mɨ̀mə̌d bə̀ nàʼ ɨka nɨ tumbɨ bə̂d əmbɨ ə nyam kyeŋ rɨtu ze.
66017014	Mbɨ bɨrɨ maʼ bid mbɨ ə Wan njɨ̀g, àyɨə Wan njɨ̀g mbɨ ə bə̂d mbe nɨ wɨ̀ tɔŋə bə̀ chɔʼ mbɨ mbe nɨə nùŋə̀ fîŋ ɨgwɨ məd bɨrɨ baŋ mɨ̀mə̌d. Mbɨ bɨrɨ baŋ ɨmbə̀ʼ ɨghəm nɨ məd yɨ Ə̀nùŋɨ̀sɨg ɨgwɨ mɨ̀-ə̀nùŋɨ̀sɨg fɔrɨ Ɨfɔ̂n ɨgwɨ mɨfɔ̀n.”
66017015	Aŋgɨrə̀ we nyaʼa bə̀ ghà ɨ num ni, “Mɨgyɨ̂ mbe nɨ à kəʼ zə nɨ ə̀kùnɨ̀ ze kəʼ chub ɨgun yɨə bə̂d ɨsɨ jìm, bə̂d mɨnɔ̂n kyeŋ, bə̂d rɨŋga ɨbeŋ jìm mbɨ ə bə̂d rɨŋga mɨŋgam jìm.
66017016	Ndɔŋ te wum nɨ à kəʼ zə mbɨ ə nyam kyeŋ ze bɨrɨ ban ə̀kùnɨ̀ ze. Mbɨ bɨrɨ nɨŋ ɨghɨjìm rɨ bɔ, saŋ əməd tɨ̀sɔ̀ʼ ɨkyerɨ. Mbɨ bɨrɨ kud nyamnyod məd bə̀ tɔ̀n əməd ənɨ ɨwid.
66017017	Mbɨ bɨrɨ ghɨ əne ɨmbə̀ʼ ɨghəm nɨ Ŋwìə̀ fə zɨ̀ ɨŋga fîŋ tɨ mɨ̀mə̌d ni mbɨ ghɨ ənû ze nɨ wɨ̀ nyaʼa fə taŋɨ. Mbɨ bɨrɨ zɨ̀ mbə ɨtu ənɨ mbɨ mɔʼ, nàʼ ɨka nɨ tumbɨ bə̂d əmbɨ ə nyam kyeŋ rɨtu ze pè ənɨ ɨŋgam Ŋwiə̀ jwɨ ənɨ rəsìʼ.
66017018	Əyi we nɨ à kəʼ zə yɨ əsɨ ə kyeŋ ze nɨ ɨfɔ̀n məd ə tùmbɨ̀ mɨfɔ̀n mɨ̀jìm ɨgwɨ ə si.”
66018001	Mə nyaʼa zə aŋgɨrə̀ cherə nɨ nyaʼə swiʼə rɨkaŋ. Wɨ̀ nyaʼa kàŋ berɨ ɨka. Ɨzeŋɨ zeŋɨ we nɨ nyaʼə teə rɨ ənɨ məd nyaʼa ghɨ̀ ni ɨsɨ jìm ɨgwɨ ə si zeŋ.
66018002	Wɨ̀ nyaʼa kyeŋ ənɨ ə gɨ̂ kǎ kǎ ghà ni, “Babilɔ̀n kyeŋ fə buʼ ə! Wɨ̀ fə buʼ ə! Wɨ̀ fə bèŋ ənɨ əsɨ nɨ ɨzwî rɨbɔ̀ŋ ə chub əŋgu, ənɨ əsɨ nɨ ɨzwî mbe nɨ chəi mbɨ zeŋɨ ə nə̀mbɨ̀ əŋgu, ənɨ əsɨ nɨ tɨnən te nɨ chəi tɨ zeŋɨ mbɨ te nɨ bə̂d ban ə nə̀mbɨ̀ əŋgu.
66018003	Bə̂d rɨŋga ɨbeŋ jìm fə nɔ mɨnoʼ kǎ kǎ tɨ ənɨ ɨchî nɨ wɨə ghɨ̀ ɨfabrɨ ɨnû. Mɨfɔ̂n rɨ ɨgwɨ ə si fə niirɨ əməd əbəŋ əbəŋ. Bə̂d ɨwin mɨjìm ɨgwɨ ə si fə berɨ ɨkab tɨ ənɨ ɨchî nɨ məd ə tad ɨnyod ɨŋga mbɔ̂n.”
66018004	Mə nyaʼa zu gɨ̂ cherə nɨ nyaʼə ghàmə̀ rɨkaŋ ghàə̀ ni, “Mbɨ bə̂d, mbə̀ jwɨ ə rɨŋga məd, ɨmbə̀ʼ tɨ mbə̀ ghɨ ə ɨnû rɨbɔ̀ŋ mbe nɨ wɨ̀ nyaʼə ghɨ̀ə̀, ɨmbə̀ʼ tɨ ŋgəʼ kǎ kǎ te nɨ nyɨ ɨgwɨ məd bɨ nyɨ ə ɨgwɨ nən.
66018005	Ɨnû rɨbɔ̀ŋ məd fə dum wò pè ɨkaŋ, əne Ŋwìə̀ fə kɔndɨ ɨnû rɨbɔ̀ŋ mbe nɨ wɨ̀ nyaʼə ghɨ̀ə̀.
66018006	Mbə̀ ghɨ ənɨ məd ɨchî nɨ wɨ̀ nyaʼa ghɨ̌ ənɨ bə̂d cherə. Ɨnû mbe nɨ wɨ̀ nyaʼa ghɨ̌ ənɨ ə nən, mbə̀ wi ɨ bɔ ɨghəm be. Mbə̀ nyam mɨnoʼ mbɨ ka ɨghəm be nàʼ ɨ bɔ. Mbə̀ naʼ àmei ɨŋga toʼ ze nɨ wɨ̀ nyaʼa bə̀ nàʼ ɨ nən.
66018007	Ɨ wɨə nyaʼə tərə i bə̀ tad i ɨnyod ɨŋga mbɔ̂n, əne mbə̀ jeŋgɨ chə əməd bə̀ ghɨ̀ ni wɨ̀ kənə. Ɨ wɨə ghà ɨŋga i fîŋ ni 'Mə yɨ ɨfɔ̂n əyi! Ka mə yɨ əmɨ ɨku əyi, əne chəi mə bɨrɨ nɔ dì!'
66018008	Ɨchî nɨ wɨə ghà əne, ŋgəʼ rɨ kǎ kǎ bɨrɨ nyɨ ɨgwɨ məd ɨgwɨ əni ə fibɨ̀. Ŋgəʼ te yɨ ɨwɔn, yɨ ə̀kə̀nɨ̀ mbɨ ə njì kǎ kǎ. Mbɨ bɨrɨ tɔn əməd ənɨ ɨwid, ɨmbə̀ʼ ɨghəm nɨ Ə̀nùŋɨ̀sɨg Ŋwìə̀ we nɨə saʼ əməd ə berɨ ɨka.”
66018009	Mɨfɔ̂n mbe rɨ ɨgwɨ ə si, nɨ nyaʼə niirɨ əməd əbəŋ əbəŋ bə̀ tad ɨnyod ɨŋga mbɔ̂n mbɨ məd, bɨrɨ chweŋ mɨsɨ bə̀ dì əməd ənɨ mbɨ zə ndiʼ rɨ ənɨ ɨwid we nɨə tɔ̀n əməd.
66018010	Ɨchî nɨ mbɨə bɔə ni mbɨ bɨrɨ zə ŋgəʼ ɨghabɨ əməd, mbɨ bɨrɨ təm əsa əgha ghà ni, “Ŋgəʼ fə nyɨ ɨgwɨ ne! Ŋgəʼ fə nyɨ ɨgwɨ ne, àwɔ̀ əsɨ ə kyeŋ, àwɔ̀ Babilɔ̀n nɨ yeʼ əbeŋ nɨ berɨ ɨka! Ŋwìə̀ fə nɨŋ àmei awà fìbɨ̀ chə əwe!”
66018011	Bə̂d ɨwin mɨjìm bɨrɨ chweŋ mɨsɨ bə̀ dì əməd, ɨmbə̀ʼ ɨghəm nɨ chəi wə̀d nɨə zon ɨghɨ mbe nɨ mbɨə fènə̀.
66018012	Chəi wə̀d nɨə zon ɨghɨ mbe nɨ mbɨ tekɨ ənɨ ə gôl, ənɨ ə sɨrɨvà, ənɨ əti ɨka ɨnun bə̀ fɔrɨ ənɨ mɨ̀pə̂l. Chəi wə̀d nɨə zonə ngywɨ̌ rɨ əka ɨnun: əne yɨə ngywɨ̌ nɨ mbɨ baʼ ənɨ ə linen, ngywɨ̌ rɨ bagɨ, ngywɨ̌ silk mbɨ ə ngywɨ̌ tɨ mɨfɔ̀n. Chəi wə̀d nɨə zonə tɨkwɨrɨ ɨzed jìm te nɨ nyùʼrɨ ɨfɔ chɔ̀m. Chəi wə̀d nɨə zonə tɨkwɨrɨ ɨghɨjìm mbe nɨ bə̂d ɨbɔ ɨ̀fàʼì ə tekɨ ənɨ əsɔŋ sən, ənɨ ɨzed əka ɨnun jìm, ənɨ ə brɔnz, ənɨ ə ayòn bə̀ fɔrɨ ənɨ ə mabɨ̀l.
66018013	Chəi wə̀d nɨə zonə tɨkwɨrɨ ɨghɨ te nɨə nyùʼrɨ ɨfɔ chɔ̀m: əne yɨə sinamòn, tɨtiirɨ, insèns, mə̂ fɔrɨ ə frankɨnsèns. Chəi wə̀d nɨə zonə mɨnoʼ, zonə mɨwud, zonə əburɨ ə ŋgə̀ŋ, zonə kywɨ̀, zonə mbɨ̀rɨkun, zonə njɨ̀g, zonə ngyi, zonə tɨkarɨ te nɨ ngyi tɨə sùŋə̀ bə̀ zonə ka àbei bə̂d mɨ̀sɔŋɨchù mbe nɨ yeʼ ɨ̀bòʼò.
66018014	Bə̂d ɨwin mbe bɨrɨ gha ɨ bɔ ni, “Ɨghɨ chɔ̀m jìm mbe nɨ à nyaʼa kə̀b berɨ, fə nòd i tɨ ənɨ ə ne. E mbɔ̂n mbɨ mbe ɨghɨjìm mbe nɨə teenɨə fə nim. Chəi à bɨrɨ nɔ wɨrɨ zə ɨghɨ mbɔ̂!”
66018015	Bə̂d ɨwin mbe nɨ nyaʼə fèndɨ̀ ɨghɨ mbɔ̂ bə̀ berɨ mbɔ̂n tɨ ənɨ ɨchî nɨ mbɨ nyaʼə ghɨ̀ ɨwin mbɨ məd bɨrɨ təm əsa əgha, ɨchî nɨ mbɨə bɔə ni mbɨ bɨrɨ zə ŋgəʼ ɨghabɨ ə məd. Mbɨ bɨrɨ təm əne chweŋ mɨsɨ bə̀ dì rɨ̀kǎ ghàə̀ ni,
66018016	“Ŋgəʼ fə nyɨ ɨgwɨ ne! Ŋgəʼ fə nyɨ ɨgwɨ ne, àwɔ̀ əsɨ ə kyeŋ nɨ mbe bə̂d nyaʼə zɨ̀ə̀ ngywɨ̌ nɨ mbɨ baʼ ənɨ ə linen, zɨ̀ə̀ ngywɨ̌ tɨ mɨfɔ̀n, bə̀ yèʼ ɨnyod ənɨ ə ndəŋ te nɨ mbɨ tekɨ ənɨ ə gôl, ənɨ əti əka ɨnun bə̀ fɔrɨ ənɨ mɨ̀pə̂l!
66018017	Àmei ənɨ ə awà fibɨ̀, mbɔ̂n ze jìm fə nim i.” Ɨtu ɨgwɨ ə bə̂d nɨə tin əbaŋ ɨgyɨ̀, mbe nɨə yèn ɨŋga əbaŋ ɨgyɨ̀, bə̂d mbe nɨə tin əbaŋ ɨgyɨ̀ mbɨ ə bə̂d mɨjìm mbe nɨə fàʼ ɨŋga ɨgyɨ̀, bɨrɨ təm əsa əgha
66018018	kyeŋ rɨkǎ ənɨ mbɨ zə ndiʼ rɨ ənɨ ɨwid we nɨə tɔ̀n əməd. Mbɨ bɨrɨ zə əne ghà ni, “À kɨ əsɨ zi nɨ nyaʼa ɨghabɨ əsɨ ə kyeŋ zɔ̂ ə?”
66018019	Ɨ mbɨə nyaʼə sab əgywɨ ɨgwɨ mbə ɨtu ɨchî nɨ mbɨ nyaʼə chweŋə mɨsɨ bə̀ dìə̀. Ɨ mbɨə nyaʼə ghɨ̀ə̀ əne ghàə̀ rɨ̀kǎ ni, “Ŋgəʼ fə nyɨ ɨgwɨ ne! Ŋgəʼ fə nyɨ ɨgwɨ ne, àwɔ̀ əsɨ ə kyeŋ nɨ bə̂d mɨ̀jìm mbe nɨ nyaʼa berɨ ɨbaŋ ɨgyɨ̀ nyaʼa fuʼ əwən tɨ ənɨ mbɔ̂n ze nɨ à nyaʼa berɨ! Àmei ənɨ ə awà fibɨ̀, mbɔ̂n ze jìm fə nim i.
66018020	Bə̂d mɨ̀jìm mbe nɨ yeʼ ɨkaŋ, mbə̀ ghaʼrɨ əwən ɨmbə̀ʼ ɨghəm nɨ Ŋwìə̀ fə nimnɨ əməd! Bə̂d Ŋwiə̀, bə̂d tom mbɨ ə bə̂d ɨ̀kə̀n, mbə̀ ghaʼrɨ əwən ɨmbə̀ʼ ɨghəm nɨ Ŋwìə̀ fə zɨ̀ ɨsaʼi ɨgwɨ məd ɨmbə̀ʼ ɨnû mbe nɨ wɨ̀ nyaʼa ghɨ̌ ənɨ ə nən!”
66018021	Aŋgɨrə̀ nɨ berɨ ɨka nyaʼa bèʼ ɨti nɨ nyaʼa ɨghabɨ ɨti ŋgə̀ŋ kyeŋ màʼ ɨŋga rɨ̀bàà. Wɨ̀ nyaʼə màʼ əne ghàə̀ ni, “À yɨ ɨchî nɨ mbɨ bɨrɨ maʼ ə Babilɔ̀n ə si ənɨ ɨka. Chəi bə̂d bɨrɨ nɔ wɨrɨ zə əməd.
66018022	Chəi bə̂d bɨrɨ nɔ wɨrɨ buʼ ɨnoŋɨ ŋgyi kɨ̀ nɔ kwerɨ mɨkyî ɨŋga ne. Chəi bə̂d bɨrɨ nɔ wɨrɨ fə ɨmbarɨ bə̀ fə tàŋ ɨŋga ne. Chəi wə̀d əbɔ ə̀fàʼì bɨrɨ nɔ wɨrɨ tekɨ ɨghɨ ɨŋga ne. Chəi bə̂d bɨrɨ nɔ wɨrɨ wɔʼ ɨghɨ ɨŋga ne.
66018023	Chəi ənam ə bɨrɨ nɔ wɨrɨ te ɨŋga ne. Chəi mɨnom ɨgən mbɨ mɨgən bɨrɨ nɔ wɨrɨ ghɨ ɨnamɨ ɨŋga ne. Mbe bə̂d ɨwin yɨə nyaʼə bə̂d nɨ dabə ɨgwɨ ə si. À wɨə nyaʼə tambɨə bə̂d rɨŋga ɨbeŋ jìm ənɨ mɨ̀sà.
66018024	Ənəm ə bə̂d ɨ̀kə̀n, ənəm ə bə̂d Ŋwiə̀ mbɨ ənəm ə bə̂d mɨjìm mbe nɨ mbɨ nyaʼa zwiirɨ ɨgwɨ ə si fə tàb əwe.”
66019001	Əze ə nɨə cheə, mə nyaʼa zu əghɨ ə mɔʼɔ ɨkaŋ nɨ nyaʼa ɨghabɨ ə gɨ̂ ɨnɔ̂n bə̂d nɨ nyaʼa kwàʼ wɨ kyeŋ. Gɨ̂ ze zɨə nyaʼə ghàə̀ rɨ̀kǎ ni, “Tɨ̀ yiirɨ ə Ŋwìə̀! Məd wɨə chɨ̀ə̀ bə̂d rəŋgəʼ. Bə̂d mbɨə nàʼ ɨwumnɨ ɨ bɔ. Məd ziə ə berɨ ɨka!
66019002	Tɨ̀ ghɨ̀ əne ɨmbə̀ʼ ɨghəm nɨ ɨchî nɨ məd ə chəə bə̂d ə kaŋ kùʼ. À yɨə bə̀ ɨchî rəsìʼ. Wɨ̀ fə zɨ̀ ɨchə ɨgwɨ ə̀kùnɨ̀ əka ze nɨ nyaʼə chə̀kɨ̀ ɨsɨg ɨchî nɨ wɨ̀ nyaʼə niirɨə mbaŋə̀ əbəŋ əbəŋ. Ŋwìə̀ fə zɨ̀ ɨchə ɨgwɨ məd ɨmbə̀ʼ ɨghəm nɨ wɨ̀ nyaʼa zwiirɨ bə̂d ə̀fàʼì məd.”
66019003	Mbɨ nyaʼa wɨrɨ yɨ kyeŋ ghà ni, “Tɨ̀ yiirɨ ə Ŋwiə̀! Ndiʼ tɨ ənɨ ɨwid we nɨə tɔ̀n əməd zɨə kɔʼə wò ɨkaŋ koŋ koŋ.”
66019004	Bə̂d kyeŋ mbe ɨwum be chɔ̀b rɨ̀kwè mbɨ ɨghɨ mbe ɨkwè nɨ yeʼ ɨkǎ nyaʼa gundɨ ə si wumnɨ ə Ŋwiə̀ nɨ nyaʼa chubɨ ɨgun ətən ɨfɔ̀n. Ɨ mbɨə nyaʼə wumnɨə ghàə̀ ni, “À yɨ əne! Tɨ yiirɨ ə Ŋwiə̀!”
66019005	Gɨ̂ nyaʼa yeʼe rɨ ənɨ ətən ɨfɔ̀n, ghàə̀ ni, “Mbə̀ yiirɨ a Ŋwiə̀, mbə̀n bə̂d ə̀fàʼì məd mɨjìm. Mbə̀n mbe nɨə wumnɨ əməd, mbə̀ yiirɨ əməd, əne yɨ mbɨ kwa mbɨ mbɨ kyeŋ!”
66019006	Mə nyaʼa zu əghɨ ə mɔʼɔ nɨ nyaʼa ɨghabɨ ə gɨ̂ ɨnɔ̂n bə̂d nɨ nyaʼa kwàʼ wɨ kyeŋ. Gɨ̂ ze zɨə nyaʼa ɨghabɨ ɨchî nɨ mɨgyɨ̂ nɔnɔʼ ə jùʼə̀ bə̀ fɔrɨ ɨghabɨ ɨchî nɨ mbə̀ŋ ə kùmə̀. Zɨ̀ nyaʼə ghàə̀ rɨ̀kǎ ni, “Tɨ̀ yiirɨ ə Ŋwiə̀! Ə̀nùŋɨ̀sɨg a Ŋwìə̀kɔʼ wɨə sɨə tùmbɨ̀ə̀ mbi bə̂d.
66019007	Tɨ̀ ghaʼrɨ əwa bə̀ doʼrɨ əwa yiirɨ ə Ŋwiə̀, ɨmbə̀ʼ ɨghəm nɨ nyùmə̀ fə kùʼi nɨ Wan njɨ̀g bɨrɨ nam. Ɨgən məd fə tekɨ i ɨnyod.
66019008	Ŋwìə̀ fə nàʼ ngywɨ̌ əka ɨnun ɨ bɔ ni wɨ̀ zɨə. Ngywɨ̌ ze zɨə teenɨə bə̀ zeŋə.” (Ngywɨ̌ əka ɨnun ze yɨ ɨnû chɔ̀m mbe nɨ bə̂d Ŋwiə̀ ə ghɨ̀ə̀.)
66019009	Aŋgɨrə̀ we nyaʼa ghà ɨ num ni, “Ŋwaʼnɨ ənû zɔ̂: 'Ŋwìə̀ zɨ əbɔrəbɔd ɨgun ə bə̂d mbe nɨ mbɨ won ənɨ əchwî ɨnamɨ Wan njɨ̀g.'” Aŋgɨrə̀ we nyaʼa yi ghà ni, “Mbɔ̂ yɨ mɨŋgam rəsìʼ nɨ Ŋwiə̀ ghamɨ.”
66019010	Mə nyaʼa zu əne gundɨ ə si ɨfě bɔ ɨmbə̀ʼ wumnɨ əməd, àyɨə wɨ̀ nyaʼa ghà ɨ num ni, “Tɨrə̀ ghɨ e əne! Mɔ̌ yɨə wə̀d ə̀fàʼì mbɨ ne bə̀ fɔrɨ mbɨ mbe bɔŋgɔb mbe nɨə ghà rəsìʼ ɨmbə̀ʼ ə Yeso. Wumnɨ ə Ŋwiə̀!” Mə wɨə ghà əne ɨmbə̀ʼ ɨghəm nɨ rəsìʼ ɨmbə̀ʼ ə Yeso yɨ əghɨ ze nɨə ghɨ̀ ni bə̂d ɨ̀kə̀n ghà ɨkə̂n Ŋwiə̀.
66019011	Mə nyaʼa zə ɨkaŋ əfìʼə, bə̀ zə ngyǐ rɨ̀fɨ əŋgu. Ɨ mbɨə nyaʼə tɔŋə mbaŋə̀ ze nɨ nyaʼa kɔʼ ngyǐ ze ni Wə̀d nɨə ghà rəsìʼ fɔrɨ ni Wə̀d nɨə ghɨ̀ ɨnû mbe nɨ wɨ̀ ghǎ. Ɨ wɨə saʼə bə̂d bə̀ màʼə̀ bid ɨchî nɨ kuʼnɨ.
66019012	Əghə əməd ə nyaʼa ɨghabɨ ɨnemɨ ɨwid. Tɨdəm rɨ fɔ̀n nɔnɔʼ tɨə nyaʼa ɨgun ətu əməd. Ɨkum wɨə nyaʼa ɨgwɨ məd, nɨ chəi wə̀d mɔʼɔ kyerɨ ɨkum we chè rɨ ənɨ ə məd ziə.
66019013	Wɨ̀ nyaʼa zɨ̀ ngywɨ̌ nɨ mbɨ nyaʼa chub ɨŋga ənəm. Ɨkum məd yɨ Ɨŋgam Ŋwiə̀.
66019014	Mɨnɔ̂n mɨ̀sɔgyɨ̀ mbe nɨ yeʼ ɨkaŋ nɨ nyaʼa zɨ̀ ngywɨ̌ rɨ̀fɨ əka ɨnun nɨ nyaʼa zeŋɨ, mbɨə nyaʼə beenɨ əbɔʼ məd ɨgun ə ngyi tɨ rɨ̀fɨ.
66019015	Ɨbi bid nɨə tɔə fɨə jwɨ̀ rɨŋga ɨchû ɨməd. Wɨ̀ bɨrɨ nɨŋ ɨbi we baŋ ɨbeŋ jìm əŋgu. Wɨ̀ bɨrɨ tumbɨ mɨ̀mə̌d ənɨ ɨka jìm. Wɨ̀ bɨrɨ min rɨtam vaìn ɨŋga əsɨ ze nɨ mbɨə mìnə̀ mɨnoʼ. Əzɔ̂ ə chwi ɨchî nɨ Ŋwìə̀kɔʼ ə kàŋə̀ sə ɨtəm.
66019016	Ɨkum wɨə nyaʼa ɨgun ə ngywɨ̌ məd bə̀ fɔrɨ ɨgun ɨbi ɨwu ɨməd. Ɨkum we yɨ ni: Ɨfɔ̂n ɨgwɨ mɨfɔ̀n mbɨ Ə̀nùŋɨ̀sɨg ɨgwɨ mɨ̀-ə̀nùŋɨ̀sɨg.
66019017	Mə nyaʼa zə aŋgɨrə̀ nɨ nyaʼa təm ɨgun ə nyùmə̀. Wɨ̀ nyaʼa kyeŋ rɨkǎ əmbɨ tɨnən rɨjìm te nɨə fìd əton ɨkaŋ ni, “Mbə̀ yeʼe fɔtɨ jɨg əchwɨ̂ ə kyeŋ ze nɨ Ŋwìə̀ kàʼi.
66019018	Mbə̀ yeʼe kud nyamnyod mɨ̀fɔ̀n, kud nyamnyod ɨtu ɨgwɨ mɨ̀sɔgyɨ̀, kud nyamnyod mɨ̀sɔgyɨ̀, kud nyamnyod ngyi, kud nyamnyod bə̂d mbe nɨə kɔʼə ngyi te bə̀ kud nyamnyod bə̂d mɨjìm, əne yɨ ɨ̀bòʼò mbɨ ə bə̂d nɨ yeʼ ənɨ ə ɨghəm, əne yɨə bə̂d kyeŋ mbɨ mbɨ kwa!”
66019019	Mə nyaʼa zə nyam kyeŋ rɨtu ze bə̀ zə mɨfɔ̂n rɨ ɨgwɨ ə si mbɨ mɨnɔ̂n mɨ̀sɔgyɨ̀ mɨ̀mə̌d. Mbɨ nyaʼa fɔtɨ ɨmbə̀ʼ maʼ bid mbɨ wə̀d we nɨ kɔʼ ngyǐ ze mbɨ mɨ̀sɔgyɨ̀ məd.
66019020	Mbɨ nyaʼa gywɨ̀ nyam kyeŋ ze bə̀ gywɨ̀ wə̀d ɨ̀kə̀n mɨghab we nɨ nyaʼə ghɨ̀ ɨnû yiirɨ ənɨ ɨkum məd. Wɨ̀ nyaʼa chè ənjìm ɨnû yiirɨ mbe tambɨ bə̂d mbe nɨ mbɨ nyaʼa zɨ ənweenɨ ə nyam kyeŋ ze ɨgun mɨ̀mə̌d bə̀ tambɨ mbe nɨ nyaʼə wumnɨ anèŋ məd. Mbɨ nyaʼa màʼ nyam kyeŋ ze bə̀ màʼ wə̀d ɨ̀kə̀n mɨghab we ɨkǎ ɨŋga əsɨ nɨ sɔlfò ə ghɨ̀ ɨwid kyeŋ berɨə.
66019021	Ənɨ mbɨ nyaʼa ghɨ əne, wə̀d we nɨ kɔʼɔ ngyi ze nyaʼa zwiirɨ mɨfɔ̂n mɨ̀jìm ɨgwɨ ə si bə̀ zwiirɨ mɨ̀sɔgyɨ̀ mɨ̀mə̌d mɨjìm ənɨ ɨbi bid we nɨə jwɨ̀ rɨŋga ɨchû ɨməd. Tɨnən te rɨjìm nyaʼa kud nyamnyod te tɨbum swi.
66020001	Mə nyaʼa zə aŋgɨrə̀ nɨ nyaʼə swiʼə rɨkaŋ. Wɨ̀ nyaʼa yim əfiʼ tɨ ənɨ ɨbɨgɨ we nɨ chəi ɨnwǐ. Wɨ̀ nyaʼa bə̀ yim karə kyeŋ.
66020002	Wɨ̀ nyaʼa gywɨ̀ rɨ̀sɔ̀ʼɔ̀ jɔ ze, nɨ yeʼ jɔ ze nɨ nyaʼa rəŋwe, əne yɨə Debɨ̀rə̀ kɨ ə Satàn, əne kod əməd ni wɨ̀ chubɨ ɨniʼ ənɨ ɨghəm ɨwu chuʼ fibɨ̀.
66020003	Wɨ̀ nyaʼa kod əne, màʼ ɨŋga ɨbɨgɨ we, kubrɨ ɨchû ɨbɨgɨ we ɨgwɨ məd bə̀ zɨ̀ ənweenɨ ɨgwɨ ɨchû we ɨmbə̀ʼ tɨ wɨ̀ wɨrɨ tambɨ i ɨbeŋ pè ənɨ ɨghəm ɨwu mbe chuʼ fibɨ̀ fə mi. Ənɨ ɨghəm ɨwu mbe fə mi, mbɨ berɨ za əməd sàŋ ənɨ ɨkə nyumə.
66020004	Mə nyaʼa zə ɨtən ɨfɔ̀n. Mbɨ nyaʼa nàʼ ɨka əmbɨ ə bə̂d mbe nɨ nyaʼa chub ɨgun ɨtən mbe ni mbɨ saʼ ɨsɨg. Mə nyaʼa bə̀ zə ɨ̀tènɨ̀ bə̂d mbe nɨ mbɨ nyaʼa sopɨ ɨtu mɨ̀mə̌d ɨmbə̀ʼ ɨghəm nɨ mbɨ nyaʼə ghà rəsìʼ ɨmbə̀ʼ ə Yeso bə̀ fɔrɨ ɨmbə̀ʼ ɨghəm nɨ mbɨ nyaʼə ghà ɨŋgam Ŋwiə̀. Chəi mbɨ nyaʼa wumnɨ nyam kyeŋ rɨtu ze kɨ̀ bè ə anèŋ məd. Chəi mbɨ nyaʼa zɨ ənweenɨ ə nyam kyeŋ ze ənɨ ɨkəŋ ɨsɨ mɨ̀mə̌d, kɨ̀ ɨgun ɨbɔ mɨ̀mə̌d. Mbɨ nyaʼa zwemə əne tùmbɨ̀ ɨsɨg mbɨ Kristo ɨghəm ɨwu chuʼ fibɨ̀.
66020005	(Chəi ə̀bùʼ ə bə̂d ze nɨ nyaʼa fə kwɨ nyaʼa zwemə pè ənɨ ɨghəm ɨwu mbe chuʼ fibɨ̀ fə mi.) Wɔ̂ yɨ ɨghəm rɨtu nɨ bə̂d bɨrɨ zwemə.
66020006	Ŋwìə̀ bɨrɨ naʼ əbɔrəbɔd əmbɨ ə bə̂d mbe nɨ bɨrɨ zwemə ənɨ ə nyùmə̀ rɨtu wɔ̂. Mbɨ bɨrɨ bɨ chub ɨzeŋɨ zeŋɨ. Chəi ɨvɨ we nɨ pe ənɨ wɨ ɨbe berɨ ɨka ɨgwɨ mɨ̀mə̌d. Mbɨ bɨrɨ fàʼ ɨghabɨ ə bə̂d mbàn əmbɨ ə Ŋwiə̀ fɔrɨ əmbɨ Kristo, əne mbɨ bɨrɨ bɨ tumbɨ ɨsɨg mbɨ məd ɨghəm ɨwu chuʼ fibɨ̀.
66020007	Ənɨ ɨghəm ɨwu mbe chuʼ fibɨ̀ fə mi, mbɨ bɨrɨ chɨ ə Satàn rɨŋga ndəŋ məd ze.
66020008	Wɨ̀ bɨrɨ jwɨ̀ wò tambɨ ɨbeŋ jìm mbe nɨ yeʼ ənɨ rɨbu te rɨ̀kwè ɨgwɨ ə si, əne yɨə Gɔ̌g mbɨ Magɔ̀g, əne fɔtɨ mɨ̀mə̌d ni mbɨ maʼ bid. Ɨnun mɨ̀mə̌d nyaʼa nɔʼ ɨghabɨ rɨsi ze nɨ yeʼ əŋgo rɨ̀bàà.
66020009	Mbɨ nyaʼa yèn ɨgwɨ ə si jìm wò kad əsɨ ze nɨ bə̂d Ŋwiə̀ nyaʼa fetɨ əŋgu, əne yɨ əsɨ ze nɨ Ŋwìə̀ ghaʼi kwàʼ rɨŋgəʼ. Àyɨə ɨwid nyaʼa swiʼ rɨkaŋ tɔ̀n mɨ̀mə̌d.
66020010	Mbɨ nyaʼa màʼ ə debɨ̀rə̀ we nɨ nyaʼə tambɨ mɨ̀mə̌d ɨŋga əsɨ ze nɨ sɔlfò ə ghɨ̀ ni ɨwid kyeŋ berɨə, nɨ yeʼ əsɨ ze nɨ mbɨ nyaʼa fə be màʼ nyam kyeŋ ze mbɨ ə bə̂d ɨ̀kə̀n mɨghab mbe əŋgu. Mbɨ bɨrɨ sɨə chəə mɨ̀mə̌d əŋgu əziə mbɨ ɨzimɨ koŋ koŋ.
66020011	Mə nyaʼa zə ətən ɨfɔ̀n ə kyeŋ ə fufu bə̀ zə məd we nɨ nyaʼa chub ɨgun ətən ɨfɔ̀n ze. Ɨkaŋ mbɨ ə si nyaʼa nim rɨ ɨfě məd. Chəi mbɨ nyaʼa wɨrɨ zə mɨ̀mə̌d.
66020012	Mə nyaʼa zə ɨvɨ bə̂d, əne yɨ ɨvɨ bə̂d kyeŋ mbɨ ɨvɨ bə̂d kwa. Ɨvɨ bə̂d mbe nyaʼa təmbɨ ɨfě ətən ɨfɔ̀n ze. Mbɨ nyaʼa fìʼ ɨ̀ŋwàʼnɨ̀. Mbɨ nyaʼa bə̀ fìʼ ə̀ŋwàʼnɨ̀ ə cherə. Əze yɨ ə̀ŋwàʼnɨ̀ ze nɨ mbɨ ŋwaʼnɨ rɨkum bə̂d mbe nɨ bɨrɨ jɨg ɨ̀tènɨ̀. Ŋwìə̀ nyaʼa saʼ ɨvɨ bə̂d mbe beenɨ əbɔʼ ɨnû mbe nɨ mbɨ nyaʼa ŋwaʼnɨ ɨŋga ɨ̀ŋwàʼnɨ̀ mbe, əne yɨ əbɔʼ ɨnû mbe nɨ mbɨ nyaʼa ghɨ̌.
66020013	Rɨ̀bàà nyaʼa chɨ̀ ɨvɨ bə̂d mbe nɨ nyaʼa ɨŋga məd. Ɨvɨ mbɨ əbeŋ ɨvɨ bə̂d nyaʼa bə̀ chɨ̀ ɨvɨ bə̂d mbe nɨ nyaʼa ɨŋga mɨ̀mə̌d. Ŋwìə̀ nyaʼa saʼ mɨ̀mə̌d mɨjìm beenɨ əbɔʼ ɨnû mbe nɨ mbɨ nyaʼa ghɨ̌.
66020014	Əne mbɨ nyaʼa màʼ Ɨvɨ mbɨ əbeŋ ɨvɨ bə̂d ɨŋga ɨwid kyeŋ. Ɨwid kyeŋ we yɨ ɨvɨ we nɨ pe ənɨ wɨ ɨbe.
66020015	À mɨ yeʼ nɨ chəi mbɨ nyaʼa zə ɨkum wə̀d mɔʼɔ ɨŋga ə̀ŋwàʼnɨ̀ ze nɨ mbɨ ŋwaʼnɨ rɨkum bə̂d mbe nɨ bɨrɨ jɨg ɨ̀tènɨ̀, mbɨ nyaʼa màʼ əməd ɨŋga ɨwid kyeŋ we.
66021001	Mə nyaʼa zə ɨkaŋ fi bə̀ zə si fi. Ɨkaŋ rɨtu mbɨ ə si rɨtu nyaʼa fə nim. Rɨ̀bàà nyaʼa fə bə̀ nim.
66021002	Mə nyaʼa zə əsɨ ə zeŋɨ nɨ nyaʼə swiʼə rɨkaŋ tɨ əmbɨ ə Ŋwiə̀. Əsɨ ə zeŋɨ ze yɨə Jèrusalèm fi. Mbɨ nyaʼa fə tekɨ əməd bə̀ yèʼ ɨchî nɨ mbɨə yèʼ ɨgən nɨ mbɨə wo chà əmbɨ ɨnom məd.
66021003	Mə nyaʼa zu gɨ̂ rɨ ənɨ ətən ɨfɔ̀n ze. Gɨ̂ ze zɨə nyaʼə ghàə̀ ni, “Mbə̀ zə, tɨ̀nîn əsɨ nɨ Ŋwìə̀ ə chubə ə zɨ əkaʼ ə bə̂d. Wɨ̀ bɨrɨ chubɨ mbɨ mɨ̀mə̌d, əne mbɨ bɨrɨ yeʼ bə̂d ɨməd. Ŋwìə̀ ziə, nɨ yeʼ Ŋwìə̀ mɨ̀mə̌d, bɨrɨ chubɨ mbɨ mɨ̀mə̌d.
66021004	Wɨ̀ bɨrɨ fu mɨsɨ jìm tɨ ənɨ əghə mɨ̀mə̌d. Chəi bə̂d bɨrɨ wɨrɨ kwɨ. Chəi bə̂d bɨrɨ wɨrɨ dì kɨ̀ chweŋ mɨsɨ kɨ̀ zu bè rɨbuʼ, ɨmbə̀ʼ ɨghəm nɨ ɨnû mbe nɨ nyaʼa bè əŋgu fə chè i.”
66021005	Məd we nɨ nyaʼa chub ɨgun ətən ɨfɔ̀n ze nyaʼa ghà ni, “Mbə̀ zə, mə wɨə tekɨ ɨghɨjìm ənɨ mbɨ fi!” Wɨ̀ nyaʼa bə̀ ghà ni, “Ŋwaʼnɨ ənû zɔ̂ ɨmbə̀ʼ ɨghəm nɨ mɨŋgam mbɔ̂ yɨ mɨŋgam rəsìʼ nɨ tɨ̀ bə̂d benɨ.”
66021006	Wɨ̀ nyaʼa ghà ɨ num ni, “Ɨnû jìm fə mì i! Mɔ̌ yɨə Alfà mbɨ Omegà. Mɔ̌ yɨ ɨkɔ bə̀ yeʼ ɨnwǐ. Mə bɨrɨ naʼ mɨnib rɨ ənɨ jwɨ̀-əmboŋ ze nɨ mɨnib məd ə nàʼ ɨ̀tènɨ̀ əmbɨ wə̀d we nɨ ədɔʼ ə ne əməd. Wɨ̀ bɨrɨ nɨŋ əko nɨ chəi wɨ̀ naʼ ɨkab.
66021007	Wə̀d we nɨ baŋ ɨnû rɨbɔ̀ŋ bɨrɨ jɨg ɨghɨ mbɔ̂ jìm. Mə bɨrɨ yeʼ Ŋwìə̀ məd, məd bə̀ yeʼ mɨ wan.
66021008	Àyɨə ɨkwèd, bə̂d nɨ chəi mbɨ wɨrɨ ben ə Kristo, mbe nɨə ghɨ̀ ɨnû rɨbɔ̀ŋ yiirɨ yiirɨ, mbe nɨə zwiirɨə mbɨ cherə, mbe nɨə niirɨə mbaŋə̀ kɨ̀ məyi əbəŋ əbəŋ, mbe nɨə ghɨ̀ mɨ̀sà, mbe nɨə wumnɨ mbɨ̀anèŋ mbɨ ə bə̂d mɨghab mɨ̀jìm, bɨrɨ nwi ɨŋga əsɨ ze nɨ ɨwid kyeŋ we nɨ sɔlfò ə ghɨ̀ ni wɨ berɨə. Wɔ̂ yɨ ɨvɨ we nɨ pe ənɨ wɨ ɨbe.”
66021009	Wɨ mɔʼɔ rəbɔʼ mbɨ̀aŋgɨrə̀ mbe sambe nɨ nyaʼa yim ɨŋgupɨ ɨkaŋ mbe sambe nɨ ŋgəʼ kǎ kǎ te sambe nɨ sɨ nwìə̀ nyaʼa swi ɨŋga, nyaʼa yeʼe ghà ɨ num ni, “Yeʼe, mə bɨrɨ chwi ɨgən we nɨ yeʼ ɨwi Wan njɨ̀g ɨ ne.”
66021010	Əzwî ə nyaʼa yeʼe ɨgwɨ num, əne aŋgɨrə̀ we nyaʼa nɨŋ əmɨ tɨ̀ wò ɨkaŋ ɨwum kyeŋ nɨ nyaʼa kaŋ jeŋgɨ sà ɨkaŋ. Wɨ̀ nyaʼa pè əngu, chwi əsɨ ə zeŋɨ, əne yɨə Jèrusalèm, nɨ Ŋwìə̀ nyaʼə swiə rɨkaŋ.
66021011	Ɨwumnɨ Ŋwiə̀ wɨə nyaʼə te əsɨ ze. Ə zɨə nyaʼə mèŋnɨ̀ ɨghabɨ ndəŋ əka ɨnun bə̀ mèŋnɨ̀ ɨghabɨ ə jaspà. Ə zɨə nyaʼə bə̀ zeŋ ɨghabɨ ə kristal.
66021012	Əsɨ ze ə nyaʼa berɨ ə̀gùʼ ɨkam kyeŋ nɨ nyaʼa kaŋ jeŋgɨ sà ɨkaŋ. Zɨə nyaʼa berɨ mɨchû ɨkam wum chɔ̀b rɨ̀be. Mbɨ̀aŋgɨrə̀ wum chɔ̀b rɨ̀be mbɨə nyaʼə nəŋgɨ mɨchû ɨkam mbe. Mbɨ nyaʼa ŋwàʼnɨ̀ rɨkum mɨnəbɨ mɨ̀Izre mbe wum chɔ̀b rɨ̀be ɨgun mɨchû ɨkam mbe.
66021013	Mɨchû ɨkam ɨtad mbɨə nyaʼa əbà ze nɨ nyùmə̀ ə jwɨ̀ə̀, ɨtad əbà ze rɨ ətu, ɨtad əbà ze rɨ əton, ɨtad əbà ze nɨ nyùmə̀ ə nyɨ ɨkòb.
66021014	Ə̀gùʼ ɨkam ze rɨ əsɨ ze nyaʼa berɨ əti əchɨ ə nəb wum chɔ̀b rɨ̀be. Mbɨ nyaʼa ŋwàʼnɨ̀ rɨkum bə̂d tom Wan njɨ̀g mbe wum chɔ̀b rɨ̀be ɨgun əti ze.
66021015	Aŋgɨrə̀ we nɨ nyaʼa gham ɨ num nyaʼa berɨ mbàŋ gôl nɨ mbɨə mɨ̀g ɨghɨ əŋgu. Wɨ̀ nyaʼa berɨ mɨg əsɨ ze, mɨ̀g mɨchû ɨkam mbe bə̀ mɨ̀g ɨ̀gùʼ ɨkam.
66021016	Ɨba kwè mbe rɨ əsɨ ze mbɨə nyaʼə əndəŋ əndəŋ. Ɨsa məd mbɨ ɨfaŋ məd wɨə nyaʼa əndəŋ əndəŋ. Aŋgɨrə̀ we nyaʼa mɨ̀g əsɨ ze ənɨ ə mbàŋ ze, zə ni zɨə nyaʼa sà mɨ̀kilometà chuʼ rɨ̀be mbɨ əkɨ əkwè. Ɨsa məd mbɨ ɨfaŋ məd mbɨ ɨsa ɨkaŋ məd mbɨə nyaʼə əndəŋ əndəŋ.
66021017	Wɨ̀ nyaʼa bə̀ mɨ̀g ə̀gùʼ ze rɨ əsɨ ze, əne zə ni zɨə nyaʼa sà ɨkaŋ mɨ̀metà ɨwum rɨ̀fuə chɔ̀b rɨ̀fuə. Wɨ̀ nyaʼa mɨ̀g əne beenɨ əbɔʼ ɨchî nɨ bə̂d mɨ̀sɔŋɨchù ə mɨ̀g ɨghɨ.
66021018	Mbɨ nyaʼa bɔm ə̀gùʼ ze ənɨ ə jaspà. Mbɨ nyaʼa bɔm əsɨ ze àmei ənɨ ə gôl. Gôl we wɨə nyaʼə zeŋə ɨghabɨ manèm nɨ tɨ̀ wə̀d zə ɨghɨ ənjìm.
66021019	Mbɨ nyaʼa yèʼ ɨchɨ rɨ ənɨ ə̀gùʼ ze ənɨ tɨkwɨrɨ əti ɨka ɨnun jìm. Əti rɨtu yɨə nyaʼə jaspà. Əze nɨ pe ənɨ mbɨ ɨbe yɨə nyaʼə safi. Əze nɨ pe ənɨ mbɨ ɨtad yɨə nyaʼə agate. Əze nɨ pe ənɨ mbɨ ɨkwè yɨə nyaʼə emeràl.
66021020	Əze nɨ pe ənɨ mbɨ ɨtân yɨə nyaʼə oniz. Əze nɨ pe ənɨ mbɨ rɨ̀fuə yɨə nyaʼə kaneliàn. Əze nɨ pe ənɨ mbɨ sambe yɨə nyaʼə Krisolìt. Əze nɨ pe ənɨ mbɨ famɨ yɨə nyaʼə berìl. Əze nɨ pe ənɨ mbɨ ə̀bùə yɨə nyaʼə topàz. Əze nɨ pe ənɨ mbɨ wum yɨə nyaʼə Krisopràs. Əze nɨ pe ənɨ mbɨ wum chɔ̀b mɔʼ yɨə nyaʼə jasìn. Əze nɨ pe ənɨ mbɨ wum chɔ̀b rɨ̀be yɨə nyaʼə ametìst.
66021021	Mɨchû ɨkam mbe wum chɔ̀b rɨ̀be yɨə nyaʼə mɨ̀pə̂l wum chɔ̀b rɨ̀be. Ɨchû ɨkam mɔʼ yɨə nyaʼə pə̂l mɔʼ. Mbɨ nyaʼa tekɨ ɨnə̂njɨ̀ kyeŋ we rɨŋga əsɨ ze àmei ənɨ ə gôl. Gôl we wɨə nyaʼa ɨghabɨ ə manèm nɨ tɨ̀ wə̀d zə ɨghɨ ənjìm.
66021022	Chə nyaʼa i mbàn Ŋwìə̀ ɨŋga əsɨ ze, ɨmbə̀ʼ ɨghəm nɨ mbàn Ŋwìə̀ məd yɨ Ə̀nùŋɨ̀sɨg Ŋwìə̀kɔʼ mbɨ ə Wan njɨ̀g.
66021023	Chəi əsɨ ze ə kəb ə nyùmə̀ kɨ̀ ɨmɨg nɨ te ɨgun, ɨmbə̀ʼ ɨghəm nɨ ɨzeŋɨ zeŋɨ Ŋwìə̀ wɨə te ɨgwɨ əsɨ ze. Wan njɨ̀g yɨə bə̀ ənam əməd.
66021024	Bə̂d rɨŋga ɨbeŋ jìm bɨrɨ yen ənɨ ɨzeŋɨ zeŋɨ we nɨə te rɨ ənɨ əsɨ ze. Mɨfɔ̂n rɨ ɨgwɨ ə si bɨrɨ wo mbɨ tə mbɔ̂n ɨŋga əsɨ ze.
66021025	Chəi mbɨ bɨrɨ nɔ wub mɨchû ɨkam mbe rɨ əsɨ ze əziə. Chə bəi ɨzimɨ əsɨ ze.
66021026	Mbɨ bɨrɨ nɨŋ mbɔ̂n mbɨ ɨghɨ ɨwumnɨ rɨŋga ɨsɨ jìm wò ɨŋga əsɨ ze.
66021027	Chəi əghɨ ə mɔʼɔ ze nɨ rɨka zeŋ i bɨrɨ nɔ nyɨ ɨŋga əsɨ ze, kɨ̀ à kɨə wə̀d nɨə ghɨ̀ ɨnû tɨ̀nìd ətu, kɨ̀ we nɨə ghàə̀ mɨghab. Àmei bə̂d mbe nɨ mbɨ ŋwaʼnɨ rɨkum tɨ mɨ̀mə̌d ɨŋga ə̀ŋwàʼnɨ̀ ə Wan njɨ̀g nɨ bə̂d bɨrɨ jɨg ɨ̀tènɨ̀ bɨrɨ nyɨ ɨŋga əsɨ ze.
66022001	Aŋgɨrə̀ we nyaʼa chwi ɨgyɨ̂ kyeŋ we nɨ mɨnib məd ə nàʼ ɨ̀tènɨ̀. Ɨgyɨ̂ we wɨə nyaʼə zeŋ ɨghabɨ ə kristal. Ɨ wɨə nyaʼə jwɨ̀ rɨ əton ətən ɨfɔ̀n ə Ŋwìə̀ mbɨ Wan njɨ̀g.
66022002	Ɨ wɨə nyaʼə koŋ ɨŋga mɨgharə̀ ɨnə̂njɨ̀ kyeŋ we rɨŋga əsɨ ze. Əzed ze nɨə nàʼ ɨ̀tènɨ̀ zɨə nyaʼə əŋgo ɨgyɨ̂ kyeŋ we ɨba jìm. Əzed ze zɨə nyaʼə kɔə rɨtam ɨghəm wum chɔ̀b rɨ̀be ɨŋga əghəm əwu. Əne yɨ ɨghəm mɔʼ ɨŋga ɨmɨg. Tɨfuʼ rɨ əzed te tɨə nyaʼə vɨ̀ə̀ bə̂d rɨŋga ɨbeŋ jìm.
66022003	Chəi əghɨ ə mɔʼɔ ze nɨ Ŋwìə̀ zɨ ndɔ̀n ɨgun bɨrɨ yeʼ ɨŋga əsɨ ze. Ətən ɨfɔ̀n ə Ŋwiə̀ mbɨ Wan njɨ̀g bɨrɨ yeʼ ɨŋga əsɨ ze, əne bə̂d ə̀fàʼì məd bɨrɨ wumnɨ əməd.
66022004	Mɨ̀mə̌d bɨrɨ zə ɨfě Ŋwiə̀. Mbɨ bɨrɨ bɨ ŋwaʼnɨ ɨkum Ŋwiə̀ ənɨ ɨkəŋ ɨsɨ mɨ̀mə̌d.
66022005	Chə wɨrɨ i ɨzimɨ. Chəi mbɨ bɨrɨ kəb ɨzeŋɨ zeŋɨ rɨ ənɨ ənam kɨ̀ rɨ ənɨ ə nyùmə̀, ɨmbə̀ʼ ɨghəm nɨ Ə̀nùŋɨ̀sɨg Ŋwiə̀ bɨrɨ yeʼ ɨzeŋɨ zeŋɨ mɨ̀mə̌d. Mbɨ bɨrɨ tumbɨ ɨsɨg koŋ koŋ.
66022006	Aŋgɨrə̀ we nyaʼa ghà ɨ num ni, “Ŋwìə̀ wɨə ghà rəsìʼ. Ɨ wɨə bə̀ ghɨ̀ ɨnû mbe nɨ wɨ̀ ghǎ. Əne Ə̀nùŋɨ̀sɨg Ŋwìə̀, nɨə nàʼ e Əzwî əmbɨ ə bə̂d ɨ̀kə̀n ɨməd, fə tom wi aŋgɨrə̀ nɨ wɨ̀ chwi ɨnû mbe nɨ bɨrɨ zambɨ ghɨ̀ əmbɨ mbi bə̂d ə̀fàʼì.”
66022007	Yeso ə ghà ni, “Mbə̀ zə, mə bɨrɨ zambɨ yeʼe! Ŋwìə̀ zɨ əbɔrəbɔd ɨgun ə wə̀d we nɨə ghɨ̀ ɨnû mbe nɨ mbɨ ŋwaʼnɨ ɨŋga ə̀ŋwàʼnɨ̀ zɔ̂ ɨmbə̀ʼ ɨnû mbe nɨ bɨrɨ nɨ ghɨ̀.”
66022008	Mɔ̌, Jɔ̌n, yɨə wə̀d we nɨ nyaʼa zu bə̀ zə ɨnû mbɔ̂. Ənɨ mə nyaʼa zu bə̀ zə, mə nyaʼa gundɨ ə si ɨban ɨwu aŋgɨrə̀ we nɨ nyaʼa chwi ɨnû mbɔ̂ ɨ num. Mə nyaʼa gundɨ ɨmbə̀ʼ wumnɨ əməd.
66022009	Àyɨə wɨ̀ nyaʼa ghà ɨ num ni, “Tɨrə̀ ghɨ e əne! Mɔ̌ yɨə wə̀d ə̀fàʼì ɨghabɨ àwɔ̀. Mə yɨə bə ɨghabɨ mbe bɔŋgɔb mbe nɨ yeʼ bə̂d ɨ̀kə̀n Ŋwiə̀ bə̀ fɔrɨ ɨghabɨ mbe nɨə ghɨ̀ ɨnû mbe nɨ yeʼ ɨŋga ə̀ŋwàʼnɨ̀ zɔ̂. Wumnɨ ə Ŋwiə̀!”
66022010	Wɨ̀ nyaʼa ghà ɨ num ni, “Tɨrə̀ tɔ nə̀m e mɨŋgam mbɔ̂ nɨ mbɨ ŋwaʼnɨ ɨmbə̀ʼ ɨnû mbe nɨ bɨrɨ ghɨ̀, ɨmbə̀ʼ ɨghəm nɨ nyùmə̀ we nɨ ɨnû mbɔ̂ bɨrɨ zambɨ ghɨ̀ fə tiinə.
66022011	Wə̀d we nɨə ghɨ̀ ɨnû rɨbɔ̀ŋ wo ɨmbì ghɨ̀ ɨnû rɨbɔ̀ŋ. We nɨə nyɔɔnɨə wo ɨmbì nyɔɔnɨ. We nɨə ghɨ̀ ɨnû nɨ kuʼnɨ wo ɨmbì ghɨ̀ ɨnû nɨ kuʼnɨ. We nɨ zeŋɨ wo ɨmbì ghɨ̀ ɨnû zeŋɨ zeŋɨ.”
66022012	Yeso ə ghà ni, “Mbə̀ zə, mə bɨrɨ zambɨ yeʼe! Mə bɨrɨ yeʼe mbɨ ɨchwɨ we nɨ mə bɨrɨ nàʼ əmbɨ wə̀d mɔʼ mɔʼ ɨgwɨ ɨnû mbe nɨ wɨ̀ ghɨ̌.
66022013	Mɔ̌ yɨə Alfà mbɨ Omegà. Mɔ̌ yɨ wɨ rɨtu bə̀ yeʼ we nɨ sɨ nwìə̀. Mɔ̌ yɨ ɨkɔ bə̀ yeʼ ɨnwǐ.”
66022014	Ŋwìə̀ zɨ əbɔrəbɔd ɨgun ə bə̂d mbe nɨ fə so tə ngywɨ̌ tɨ zeŋ, ɨmbə̀ʼ ɨ mbe tɨ mbɨ chè ənɨ mɨchû ɨkam nyɨ ɨŋga əsɨ ze, əne jɨg rɨtam tɨ ənɨ əzed ze nɨə nàʼ ɨ̀tènɨ̀.
66022015	Bə̂d mbe nɨ yeʼ ɨsɨg yɨə mbe nɨ chəi mɨnə̂njɨ̀ mɨ̀mə̌d kuʼnɨ. Mbɨ yɨ mbe nɨə ghɨ̀ mɨ̀sà, mbe nɨə niirɨə mbaŋə̀ kɨ̀ məyi əbəŋ əbəŋ, mbe nɨə zwiirɨ mbɨ cherə, mbe nɨə wumnɨ mbɨ̀anèŋ mbɨ wə̀d jìm we nɨə ghaʼə mɨghab bə̀ ghɨ̀ ɨnû mɨghab mɨghab.
66022016	“Mɔ̌, Yeso, fə tom wum aŋgɨrə̀ ni wɨ̀ gha ɨnû mbɔ̂ əmbɨ mbə̀n mbe nɨ yeʼ ɨŋga rɨfetɨ bə̂d Kristo. Mɔ̌ yɨə wan tɨ ənɨ əghaŋ ə Dèvîd. Mɔ̌ yɨə bə̀ ə wan məd. Mɔ̌ yɨ rəbid we nɨə njandə ənjɨtuʼ.”
66022017	Əzwî mbɨ Ɨgən ghà ni, “Yeʼe!” Wə̀d jìm we nɨ zu gha ni, “Yeʼe!” Wə̀d jìm we nɨ ədɔʼ ə ne əməd yeʼe. We nɨə kəb mɨnib, yeʼe nɔ mɨnib mbe nɨə nàʼ ɨ̀tènɨ̀, nɨ chəi wɨ̀ bɨrɨ naʼ ɨkab.
66022018	Mə wɨə patɨə wə̀d jìm we nɨ zu mɨŋgam mbɔ̂ nɨ mbɨ ə̀ŋwàʼnɨ̀ ɨmbə̀ʼ ɨnû mbe nɨ bɨrɨ ghɨ̀. Wə̀d mɔʼɔ mɨ yì ɨnû əbɔʼ mbɔ̂, Ŋwìə̀ bɨrɨ yi ŋgəʼ kǎ kǎ te nɨ mbɨ mə̌ ɨŋga ə̀ŋwàʼnɨ̀ zɔ̂ ɨgwɨ məd.
66022019	Wə̀d mɔʼɔ mɨ chɨ ənû ə mɔʼɔ rəbɔʼ mɨŋgam mbɔ̂ nɨ mbɨ ŋwaʼnɨ ɨmbə̀ʼ ɨnû mbe nɨ bɨrɨ ghɨ̀, chəi Ŋwìə̀ bɨrɨ ben ni wɨ̀ nyɨ ɨŋga əsɨ ə zeŋɨ ze, kɨ̀ ni wɨ̀ jɨg rɨtam tɨ ənɨ əzed ze nɨə nàʼ ɨ̀tènɨ̀, nɨ mbɨ mə̌ ɨŋga ə̀ŋwàʼnɨ̀ zɔ̂.
66022020	Wə̀d we nɨ gha ɨnû mbɔ̂ jìm ə ghà ni, “À yɨ rəsìʼ, mə bɨrɨ zambɨ yeʼe.” À yɨ əne, Ə̀nùŋɨ̀sɨg Yeso, yeʼe!
66022021	Ə̀nùŋɨ̀sɨg Yeso ghɨ ɨ̀chɔ̀m ənɨ ə bə̂d Ŋwiə̀ mɨ̀jìm. À yɨ əne.
