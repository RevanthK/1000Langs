40001001	Deemi' pombeusuána toiheruna Iesu Kerisitu, muleákana Dáudi', muleákana Burahima. Kai Burahima tuke i Dáudi', hanga'nda toiheruna Iesu iami':
40001002	Burahima mopa'ara Isaki', Isaki' mopa'ara Iako', Iako' mopa'ara Iehuda hintu' halálunahe',
40001003	Iehuda mopa'ara Peresi hai Sera kai Tamara, Peresi mopa'ara Hesro, Hesro mopa'ara Raa,
40001004	Raa mopa'ara Aminada, Aminada mopa'ara Nahaso, Nahaso mopa'ara Salomoni,
40001005	Salomoni mopa'ara Boasi kai Rahabi, Boasi mopa'ara Obe' kai Ruti, Obe' mopa'ara Isái,
40001006	Isái mopa'ara Datu Dáudi'. Dáudi' mopa'ara Salomo kai tawinena Uria,
40001007	Salomo mopa'ara Rehabea, Rehabea mopa'ara Abia, Abia mopa'ara Asa,
40001008	Asa mopa'ara Iosapa', Iosapa' mopa'ara Iora, Iora mopa'ara Usia,
40001009	Usia mopa'ara Iota, Iota mopa'ara Ahasi, Ahasi mopa'ara Sikia,
40001010	Sikia mopa'ara Manase, Manase mopa'ara Amoni, Amoni mopa'ara Iosia,
40001011	Iosia mopa'ara Iekonia hintu' halálunahe' i tempó karatibenda toSáráeli i Bábeli.
40001012	Kai karatibenda toSáráeli i Bábeli, Iekonia mopa'ara Seatie, Seatie mopa'ara Serubabe,
40001013	Serubabe mopa'ara Abihu, Abihu mopa'ara Eliaki, Eliaki mopa'ara Asori,
40001014	Asori mopa'ara Sado', Sado' mopa'ara Akimi, Akimi mopa'ara Eliu,
40001015	Eliu mopa'ara Eleasa, Eleasa mopa'ara Matani, Matani mopa'ara Iako',
40001016	Iako' mopa'ara Iusu tomoanena Maria, to poánáka Iesu to rahanga' Kerisitu.
40001017	Mewali' kai Burahima tuke i Dáudi', upu-upuna ara hampulo' hai iba lápina. Kai Dáudi' tuke i karatibenda toSáráeli i Bábeli hampulo' hai iba lápina. Kai karatibenda toSáráeli i Bábeli tuke i kara'ánákana Kerisitu, hampulo' wo'o hai iba lápina.
40001018	Laluta mokakihanga'i kara'ánákana Iesu Kerisitu, hondee. Inaána iami' Maria, maróhómo'i karapasiálu'na kaina hambokona hai Iusu. Agáiáná hangko bomanihe' hamboko, rombua'mi' wátána Maria. Karombuá'na wátána Maria iti mewali' kai kuasa'na Inao Magasa'.
40001019	Iusu to ina mewali' tomoanena, iami' tauna to manóntó láluna. Mewali' kaina hambokonda iti, ina nakátumo'i mpebuni Iusu bona Maria ti'ara malongko' i lindo'na tauna handa'.
40001020	Tanga'na Iusu mampepekiri mokakihanga'i iti, mampáturuámi'. I pampáturuána iti, Iusu manginta hadua mala'ekána Pue' to polaluta i ia, “Iusu muleákana Dáudi', bopo'i nupokalángá' hamboko hai Maria; láwi' ánáke to nakálá'eánga iti, mewali' kai Inao Magasa'.
40001021	Maria ina moánáka hadua tomoane. Ánáke iti bate'na nupopohanga' Iesu, láwi' ina mosoreáka taunáNa kai dósánda.”
40001022	Hóndi'iti pewáli'na upu-upuna iti bona tepapósengimi' to nahanga' Pue' melempó i galara'Na, iami',
40001023	“Hadua ánáke tawine ina rombua' wátána lia' moánáka hadua tomoane. Ánáke iti ina rapopohanga' Imanueli.” (Imanueli iami' basa Ibarani to mopáláiá “Pue' Ala hingkakani hai kita'.”)
40001024	Peáróna Iusu, nalumaóhami' to nahanga'ái mala'ekána Pue'. Iusu hamboko hai Maria.
40001025	Agáiáná hangko bomani' Maria moáná', Iusu ti'ara moiluhi hai Maria. Lia' i kara'ánákana ánáke iti Iusu mampopohanga' ánáke iti, Iesu.
40002001	Iesu ra'ánáka i wanua mahile Beteleme i tampo' Iudea i tempó popárentána Datu Herode. I tempó iti arahe' to kai mata'alo to mapande mopáláiángi betue', butuhe' i Ierusale.
40002002	Tomata'alo iti mekune'he' i tauna to ara i Ierusale, “I umbá ka'árá'ána ánáke to ra'ánáka ina mewali' dátunda toIahudi? Betue' tanda' kara'ánákaNamo'i Ánáke iti, ki'ita mesupa' i mata'alo, itimi' hane'ika' butu bona kipenómbá i Ia.”
40002003	I kanahádina Datu Herode kárebá iti, tingkaba' ebe duu'na makanano láluna hondo'o wo'o upu-upu tauna to ara i Ierusale.
40002004	Itimi' hane'i mohuo' upu-upu toireánda tadulako mpenómbá hai guru-guru agama Iahudi, butuhe' morámpu. Mekune' Herode i herá, “I umbá kaina ra'ánáka'ána Datu Topesoreáka to nadándi Pue' Ala?”
40002005	Meháni'he' rahanga', “I wanua mahile Beteleme tampo' Iudea. Láwi' ara nauki' hadua galara' hondee,
40002006	‘Io, Beteleme i tampo' Iehuda, bo'ia ebeko' to tepakekede' i olo'nda wanua mahile to tehanga' i Iehuda. Láwi' kai io ina butu hadua tadulako to ina motadulakoá taunángKu' toSáráeli.’ ”
40002007	Kaupuna Herode masádi laluta iti, nakárá'mohe' mpebuni Tomata'alo iti duu'nda nakune', himpirá ebe rungu-runguna betue' iti mesupa'.
40002008	Upu iti, nahuo'mohe' mao i Beteleme hiola' hai pátu'u, nahanga', “Ninamo', nipeli' ebe Ánáke iti. Ane nihumbapo'i, nihanga'ána' bona kubutu wo'o menómbá i Ia.”
40002009	Peleindami' Tomata'alo iti. Betue' to raita iao tanda' i mata'alo, raita womi'. Matana' ebe lálunda manginta betue' iti. Betue' iti moiheru kai herá, hane'i mengkaroo i wongkona ebe ka'árá'ána Ánáke iti.
40002011	Pesuá'nda i lalu ntámbi, raitami' Ánáke iti hintu' Maria inaáNa. Molingkudumohe' menómbá i Ánáke iti, hane'ihe' mobungkáhi pembóliánda lómá, manggalahe' buláwá, dupa' hai mire, rapopenómbá i Ánáke iti.
40002012	I Tomata'alo iti, Pue' Ala mopaingá'ihe' melempó i pampáturuá, bona iniá' rateóli i Herode. Itimi' hane'i masule'mohe' i wanuánda mampeola'i rárá ntani'.
40002013	Peleinda Tomata'alo iti, melempó i pampáturuána, Iusu manginta mala'ekána Pue' masanga', “Napoinao Herode mampeli' Ánáke iti ina napapate. Haido'o peáró, wawa Ánáke iti hintu' inaáNa, nipelalóhó' mao i Másiri. Toro'komi i ndo'o, tuke i kaina ara'ána hule' lalutángKu' i kámiu.”
40002014	Peárónami' Iusu. I wengi iti wo'o Ánáke iti hintu' inaáNa nawawahe' melei mao i Másiri.
40002015	Toro'mohe' i Másiri tuke i kapatena Herode. I kahóndi'itina, mewali'mi' apa to nahanga' Pue' melempó i galara'Na to pasanga', “Áná'Ku' Kukárá' mengkairaoa kai Másiri.”
40002016	Kanaisána Herode karatobebeána Tomata'alo iti, mahárá ebemi' katowena. Hane'i mohawa' bona upu-upu tomoane to ánáke mani' to rontó'á hondoo nó'u tinuwu'na to ara i Beteleme hai to daki' i ndo'o, bate'nda rapapate. Iti hintoto' hai tempó to naranga' Herode kai Tomata'alo mokakihanga'i rungu betue' iti mesupa'.
40002017	Hóndi'itimi' pewáli'na apa to kanapahowa'mo'i galara' Ieremia, iami',
40002018	“I Rama tehádi ádede mpetórá, ria' to pewiorái ebe. Ráheli mowiorái ebe áná'nahe'; ia ti'ara mau rapalindó láwi' ti'arapohe' ara.”
40002019	Tempóna Iusu toro' mani' i Másiri, matemi' Herode. Hadua mala'ekána Pue' mopatongawa' womi' wátána melempó i pampáturuána Iusu.
40002020	Nahanga' mala'eka iti, “Taunahe' to mampoinao ina mopapate Ánáke iti, matemohe'. Haido'o peáró, wawa ánáke iti hai inaáNa, masule'mokomi i tampo' Sáráeli.”
40002021	Peárónami' Iusu mambawa Ánáke iti hintu' Maria masule' i tampo' Sáráeli.
40002022	Agáiáná kanahádina Iusu mokakihanga'i Akelau áná'na Herode mopaháwá amána mewali' datu i tampo' Iudea, Iusu lángá' mao i ndo'o. Kaupuna moranga' pepatinto kai mala'ekána Pue' melempó i pampáturuána, maomohe' i tampo' Galileá.
40002023	I ndi'iti, toro'he' i wanua mahile to mampohanga' Nasare'. I kahóndi'itina mewali'mi' apa to rahanga' galara' mokakihanga'i Ánáke iti: “Ia ina rahanga' toNasare'.”
40003001	I tempó iti, butumi' Iohane Toperiu i pádá wungi i tampo' Iudea, hane'i mantepu'u motuntu.
40003002	Nahanga', “Nikadeáha kai dósámi, láwi' Pue' Ala ina harawi'ámo'i mopárentá i duniá i pewáli'Na Datu!”
40003003	Iohane itimi' to natunggái polalutána galara' Iesaia, to masanga', “Ara tauna to pe'a'ágórá i pádá wungi, ‘Patóká' rárána Pue'; pamalempe rárá to ina Napoliui.’ ”
40003004	Iohane mampobadu' kumbá wulu óntá. Halope'na kai kóli', hai pa'ande'na kukumba' hintu' tináhá'.
40003005	Handa' tauna kai Ierusale, kai humandele tampo' Iudea, hai ka'árá'á to daki' i korona uwai Iarade butu i Iohane.
40003006	Dósánda rapangaku' hane'ihe' nariu Iohane i korona uwai Iarade.
40003007	Handa'he' wo'o toPárisi hai toSáduki butu i Iohane mampoperiu. Agáiáná i kanaitánda butu, nahanga' Iohane i herá, “Muleákanakomi ile to peipo'! Hema to pasanga' kaina tekábáhámi kai pehukuna Pue' Ala hanggaló?
40003008	Nipatongawa' i bábehiámi kakadeáhamimo'i kai dósámi.
40003009	Iniá' nimangisaru i pekirimi ina tekábáhákomi kai pehuku láwi' muleákanakomi Burahima. Buhinao, Pue' Ala peisá mampopewali' muleákana Burahima kai watuhe' dee!
40003010	Pehukuna Pue' Ala ina telumaóhamo'i, rapándiri' hondo'o uwahe to tóká'mo'i ina motiwi kau tuke i uwaka'na. Upu-upu kau to ti'ara maro'a powua'na ina ratiwi hane'i ratibe i lalu api.
40003011	Kodo' meriua' hai uwai bona mopatongawa' kakadeáhamimo'i kai dósámi; agáiáná to ina butu meusu i kodo', ina moriukomi hai Inao Magasa' hai api. Ia tepamakuasa' kai kodo'. Hawe' mokero bárárá sapátu'Na ti'ara'a' sipato'.
40003012	I teeNa ara petapi to ina Napopotápi'i gándu tuke i kamaitu'ána. Gándu to po'óntó' ina Nawóli i lalu buho' agáiáná to langko'na ina Naintu i api to ti'ara peisá pide'.”
40003013	Tempó iti, meleimi' Iesu kai Galileá mao i korona uwai Iarade. I ndi'iti Iesu butu, hane'i merapi' nariu Iohane.
40003014	Agáiáná naperao Iohane ti'ara moranga' perápi'Na. Nahanga' Iohane, “Kato'uána, kodo' to bate'na Niriu. Ma'ampa hane'i láli' Kámiu to butu i kodo'?”
40003015	Agáiáná meháni' Iesu, “Tempó dee nulumaóhamo'i, láwi' i kahóndi'itina mopapósengike' sanggena peláiána Pue' Ala.” Kaindo'o, Iesu nariumi' Iohane.
40003016	Kaupuna rariu, mengkairaoami' Iesu kai lalu uwai iti. Tempó iti wo'o tebungkáhimi' langi', naitami' Iesu Inaona Pue' Ala hondo'o bangkebódó membolo i wongkoNa.
40003017	Hane'i tehádi wamba' kai surugá masanga', “Deemi' Áná'Ku' to Kupoka'ahi', Ia to popamatana' lálungKu'.”
40004001	Kaindo'o, Iesu napatinto Inao Magasa' mao i pádá wungi bona nakelo'i Tadulako Ánditu.
40004002	Iba pulo'na alona hai iba pulo'na wengina Iesu mopuasa, kaindo'o mampasádimi' marimi.
40004003	Butumi' Tadulako Ánditu nahanga', “Ane to'ui Áná'naKo' Pue' Ala, huo'he' watu dee mewali' róti!”
40004004	Meháni' Iesu, “I Sura Pototowiá teuki': ‘Bo'ia kai róti peá katuwo'ána tauna, agáiáná kai upu-upu ngkórá' to napahowa' Pue' Ala.’ ”
40004005	Upu iti, Tadulako Ánditu mopatinto Iesu mao i Ierusale, wanua mahile to magasa', napatinto i wumbu Támbina Pue' Ala.
40004006	Hane'i nahanga' Tadulako Ánditu i Ia, “Ane to'ui Áná'naKo' Pue' Ala, pengkawaro kai ndee; láwi' i Sura Pototowiá teuki', ‘Pue' Ala ina mohuo' mala'ekáNahe' mampetawa'i wátáMu, lia' ina rarande palanta' bitiMu, bona ti'ara terusánga i watu.’ ”
40004007	Meháni' Iesu, “Agáiáná i Sura Pototowiá teuki' wo'o, ‘Iniá' nupampesoba Pue' Ala, Pue'mu.’ ”
40004008	Kaindo'o, Tadulako Ánditu mamporángá womi' Iesu mao i tutubulu' to mapángká' ebe hane'i mampetude'ánga upu-upu kadatuá i duniá hintu' kakalómána kadatuáhe' iti i Iesu.
40004009	Nahanga' Tadulako Ánditu, “Sanggena to Nuita ina kupehuhu'á i Io, ane molingkuduKo' menómbá i kodo'.”
40004010	Meháni' Iesu, “Tadulako Ánditu, pelei! Láwi' i Sura Pototowiá ara teuki': ‘Bate'mu mengkoru' i Pue' Ala, Pue'mu láwi' Ia peá penómbá'ámu.’ ”
40004011	Kahópó'ána meleimi' Tadulako Ánditu iti mopáláhi Iesu, hane'i butumohe' mala'ekáNa Pue' Ala morewui Iesu.
40004012	I kanahádina Iesu karatárungku'na Iohane, maomi' i tampo' Galileá.
40004013	Wanua mahile Nasare' Napáláhi hane'i toro' i Kapenau i wiwi rano Galileá, tampo' kiránda Sebulo hai Natali.
40004014	I kahóndi'itina tepapósengimi' apa to nahanga' galara' Iesaia:
40004015	“Tampo' Sebulo hai Natali, rárá mao i rano, hambali korona uwai Iarade, Galileá tampo' to rakatoro'i handa' tauna to bo'ia toIahudi!
40004016	Tauna to tuwo' i lalu kamangkáindi, mangintamohe' wanta' to pehákiá'i! Tauna to roo i ka'árá'á to nakuasa'i kapate mesupa'mo'i wanta' to pewantora' i herá!”
40004017	Mantepu'u kai tempó iti, Iesu mantoleleha, “Nikadeáha kai dósámi láwi' Pue' Ala ina harawi'ámo'i mopárentá i duniá i pewáli'Na Datu!”
40004018	Kapolumaóna Iesu i wiwi rano Galileá, mangintami' rodua topebóu' iami' Simo to rahanga' wo'o Peturu' hai Andaria ádina, to tanga'nda modálá i rano iti.
40004019	Nahanga' Iesu i herá, “Nipeola' i Kodo', ina Kupopewali'komi topodálá tauna.”
40004020	Hane'i poliliunda mopáláhi dálánda, meola'he' i Iesu.
40004021	Iesu mopahóhóá' polumaóNa hane'i manginta womi' rodua to hampohalaluá to ntáni'na iami' Iakóbu hai Iohane, áná'nahe' Sebedeu. Tauna to rodua iti tanga'nda mopakaro'a dálánda hingkakani hai amánda i lalu duángá. Nawáwáihe' wo'o Iesu,
40004022	hane'i duángá hintu' amánda poliliuna rapáláhi, meola'he' i Iesu.
40004023	I Galileá, Iesu molumao mantoleli tampo' iti lia' mepáguru i handa' támbi penómbá'á. Iesu mantoleleha Bámbári Ngkatuwo' mokakihanga'i Popárentána Pue' Ala. Ia wo'o mopabaka' mopáká'-páká' háki'nda tauna hintu' taunahe' to ti'ara wálika.
40004024	Bámbári mokakihanga'i Iesu tekárebá i humandele tampo' Siria, hane'i handa' tauna butu i Ia. Mambawahe' upu-upu tauna to pohámpei mopáká'-páká' haki' hai kapári' hintu' tauna to napesuá'i ánditu, to mate-mata' hai topungku. Upu-upuna napabaka'he' Iesu.
40004025	Handa' ebe tauna to mampeola'i Iesu tempó iti. Ara to butu kai Galileá, ara to kai Dekapoli, kai Ierusale, kai Iudea hai ara wo'o to kai hambali korona uwai Iarade.
40005001	I kanaitána Iesu tauna handa' iti, mempanai'mi' i hambua' mungku. Pehudána Iesu, butumohe' topeguruNa i Ia,
40005002	hane'imi' mantepu'u mepáguru i herá:
40005003	“Madondemi' tauna to malede', to popaisárenga tuwo'nda hamombolo' peá mepaisárungi i Pue' Ala; láwi' herámi' taunána Pue' Ala i popárentáNa!
40005004	Madondemi' tauna to wiora lálunda; láwi' Pue' Ala ina mopalindóhe'!
40005005	Madondemi' tauna to pengkaiwói' lalu; láwi' Pue' Ala ina mopapósengi dándiNa i herá!
40005006	Madondemi' tauna to pokapundái molumaóha peláiána Pue' Ala; láwi' Pue' Ala ina moámbe'ihe' apa to rakapundái!
40005007	Madondemi' tauna to ma'ahi' i hangkakataunánda; láwi' Pue' Ala wo'o ina ma'ahi' i herá!
40005008	Madondemi' tauna to maláhi lálunda; láwi' ina mehala'he' i Pue' Ala.
40005009	Madondemi' tauna to pambawa kadame; láwi' ina rahanga'he' áná'Na Pue' Ala!
40005010	Madondemi' tauna to rapopeahi-ahi' nanangi polumaóhanda peláiána Pue' Ala; láwi' herámi' taunána Pue' Ala i popárentáNa!
40005011	Madondemokomi ane rapopohala-hala'komi, rapopeahi-ahi' lia' rapampepetoara'á nanangi pepóináláimi i Kodo'.
40005012	Galara'he' to tuwo' iheru kai kámiu, hóndi'iti wo'o karapopeahi-áhi'nda. Mewali', nipotana' hai nipodonde lalu, láwi' mahile saro to rapatóká'ákomi i surugá.”
40005013	“Kámiu iami' bure i duniá. Ane matabebe'mi' bure iti, peisá paa'i rapamabure hule'? Ti'arapo'i ara bundu'na, áginamo'i ratibe hai nadiha-diha' tauna.
40005014	Kámiu iami' wanta' i duniá to mangkáindi. Wanua mahile to i wongko bulu' ti'ara peisá rabuni.
40005015	Ti'ara ara tauna to pohunui palita, hane'i nabóbóngi gumbá. Láli' bate'na nawóli i pohumpádá'á palita bona powanta' upu-upu tauna i lalu ntámbi.
40005016	Hondo'o wo'o wanta' to ara i kámiu bate'na mewanta' raita tauna bona katontole bábehiámi to maro'a. I kahóndi'itina motóeá'he' Amámi to i surugá.”
40005017	“Iniá' nipampekiri kabutungKu' i duniá, maiA' mohómbó' áturá to nauki' Musa hintu' to rapepáguruá galara'. KabutungKu' bo'ia mai mohómbó' áturáhe' iti agáiáná mai mopapósengi, bona tongawa' páláiána to kato'uána.
40005018	Buhinao! Gánggána mani' ara langi' hai tampo', hambua' hurupu' ba titi' to tepakekede' i lalu áturá to nauki' Musa iti, ti'ara ina rawoe hangko bomani' mewali' upu-upuna.
40005019	Itimi' hane'i, hema-hema to polingka'i hampáká' kai hawa' iti, kehapo'i to tepamanangko', lia' mopáguru tauna ntani' molumaóha hóndi'iti wo'o, ina mewali' to tepaiwói' ebe i olo'nda taunána Pue' Ala i popárentáNa. Agáiáná hema-hema to polumaóha párentá iti lia' mopáguru tauna ntani' monggaleá hóndi'iti wo'o, ina mewali' tepaireá i olo'nda taunána Pue' Ala i popárentáNa.
40005020	Haido'o, buhinao! Ti'ara ara kapeisá'ámi mewali' taunána Pue' Ala i popárentáNa, ane ti'arai ara peruuámi kai guru-guru agama hai toPárisi mokakihanga'i polumaóha peláiána Pue' Ala!”
40005021	“Kámiu, ni'isámo'i ngkórá' to rapahowa' i toiherunta' hondee: Iniá' nipepapate; ane arai to pepapate bate'na rabutusi.
40005022	Agáiáná de'e-de'e, Kuhanga'ákomi: hema-hema to towe i rángána bate'na rabutusi; lia' hema-hema to potata'i rángána, ina rabutusi i lindo'nda Topo'obóka Agama. Hai hema-hema to mampasanga'á rángána, ‘Bebe,’ sipato' ratende i api naraka.
40005023	Itimi' hane'i, ane mampewe'ikomi popenómbá i Pue' Ala i rapu pointuá popenómbá, hai nibuhinao ka'arána tauna to kói' láluna i kámiu,
40005024	ágimi mopáláhi sieru' popenómbámi iti nalindo' rapu pointuá popenómbá hane'ikomi mao modame hai tauna iti. Upu iti peisámokomi teóli mampewe'i popenómbámi i Pue' Ala.
40005025	Ane rápá'nai ara to powuá'komi i topobutusi, nipodame hai ia hangko bomanikomi teduu' i pobutusiá. Láwi' ane ti'arakomi modame hai ia, ina nawuá'komi i topobutusi to ina mampehuhu'ákomi i topobago' i támbi pehukuá, to ina mopasuá'komi i tárungku'.
40005026	Pehádingi, bate'mi ti'ara ina mengkairaoa kai tárungku' hangko bomani' mabáiári sangkani dendámi.”
40005027	“Kámiu, ni'isámo'i ngkórá' to pasanga' hondee: Iniá' nipebuálósi.
40005028	Agáiáná de'e-de'e, Kuhanga'ákomi: hema-hema to panginta hadua tawine duu'na napokahina, tauna iti mebuálósimo'i i láluna.
40005029	Ane rápá'na napamadósáko' mata kóánámu, hurengi hane'i nutibe! Láwi' áginamo'i hampáká' kai hangkira wátámu matántá hane'i humawátámu ratibe i naraka.
40005030	Ane rápá'na napamadósáko' tee kóánámu, bóhóki tee iti hane'i nutibe! Áginamo'i teemu hambali matántá hane'i humawátámu mesuá' i naraka.”
40005031	“Ara wo'o ngkórá' to pasanga' hondee: Tomoane to mampogááka tawinena, bate'na meámbe'i sura mpogáá'.
40005032	Agáiáná de'e-de'e Kuhanga'ákomi: hema-hema to mampogááka tawinena, wole tawine iti ti'ara mebuálósi, tomoanena mampopewali' tawine iti mebuálósi. Lia' tomoane to hamboko hai tawine to rapogááka iti mebuálósi wo'o.”
40005033	“Kámiu, ni'isámo'i wo'o ngkórá' to pasanga' hondee i toiherumi: Iniá' niusuli' kai dándimi. Apa to kanidándimo'i melempó i sumpa i lindo'na Pue' Ala, bate'na nilumaóha.
40005034	Agáiáná de'e-de'e Kuhanga'ákomi: iniá' ebe niposumpa, mokabelái langi', láwi' langi' iami' káderá' kadatuána Pue' Ala.
40005035	Iniá' nipokabelái tampo', láwi' tampo' iami' pepangka'ána Pue' Ala; ba mokabelái Ierusale, láwi' itimo'i wanua mahile ka'árá'ána Pue' Ala to pewali' Datu Mahile.
40005036	Iniá' wo'o niposumpa mokabelái wóá'mi, láwi' kámiu haduduámi ti'ara nibuku mampopewali' weluá'mi bulá ba máiti kehapo'i hampóló peá.
40005037	Nihanga' peá ‘Ió’ ba ‘Ti'ara’—to peruu kai ndi'iti mepongkamo'i kai Tadulako Ánditu.”
40005038	“Kámiu, ni'isámo'i ngkórá' to pasanga' hondee: Mata raháwángi mata, ngihi raháwángi ngihi.
40005039	Agáiáná de'e-de'e Kuhanga'ákomi: tauna to kadake bábehiána i kámiu iniá' niháwángi'i. Láli' ane ratampeda'i peli kóánámi, nipewe'i womi' ratampeda' peli káirimi.
40005040	Lia' ane rawuá'komi i topobutusi nanangi pampoinaonda bádu'mi niwe'iáhe' wo'o badu' kumbámi.
40005041	Ane hadua toireá moroho'komi mambawa párewána hakiló kakarao'na, niwawa'á tuke rokiló kakarao'na.
40005042	Ane arai tauna merapi' ba apai i kámiu, bate'na niámbe'i. Lia' iniá' nipohawale ane arai tauna to perapi' mebolo ba apai i kámiu.”
40005043	“Kámiu, ni'isámo'i wo'o ngkórá' to pasanga' hondee: Poka'ahi'he' rángámi, lia' bungká'mi iniá' nilái-láihe'.
40005044	Agáiáná de'e-de'e Kuhanga'ákomi: poka'ahi'he' bungká'mi, pekakaeáhe' tauna to mampopeahi-ahi'komi.
40005045	I kahóndi'itina tongawa' kapewáli'mi áná'na Amámi to i surugá to mampopesupa' alo i tauna to maro'a hai to kadake bábehiánda. Bábá Napa'ara i tauna to to'u hondo'o wo'o i tauna to ti'ara to'u bábehiánda.
40005046	Láwi' ane ma'ahi' peákomi i tauna to mampoka'ahi'komi, bate'na paa'i naháwángi Pue' Ala bábehiámi iti? Bonto hawe' toporóró' ásele' to nibabe kadake bábehiánda hóndi'itihe' wo'o?
40005047	Lia' ane mopahowa'komi tabeá i rángámi peáhe', apa peruuámi? Taunahe' to ti'ara mehala' i Pue' Ala, hóndi'iti wo'o bábehiánda.
40005048	Mewali', kámiu bate'mi motóáka hondo'o potóákana Amámi to i surugá.”
40006001	“Buhinao, iniá' nipolumaóha áturá agama bona naita peákomi tauna. Láwi' ane hondo'oi kanibábehina, ti'arakomi ina masumba saro kai Amámi to i surugá.
40006002	Haido'o ane meámbe'ikomi i topeahi-ahi', iniá' nilalutai i tauna handa' hondo'o bábehiánda tauna to potawengkole'. Taunahe' iti ralái mobábehi to hóndi'iti i támbi penómbá'á hai i rárá ngká'iá bona naperáráingáhe' tauna handa'. Nipehádingi, taunahe' iti moranga'mohe' saronda.
40006003	Agáiáná kámiu, ane meámbe'ikomi i topeahi-ahi', iniá' naisái tee káirimi apa to nalumaóha tee kóánámi.
40006004	Pampewe'imi iti ágina ti'ara ara to pangisá, sangádina Amámi to i surugá. Pue' Ala to panginta apa to ti'ara raita tauna ina meámbe'i saro i kámiu.”
40006005	“Ane mekakaekomi iniá' nihondo'o taunahe' to potawengkole'. Ralái mekakae daro mekátede' i lalu támbi penómbá'á hai i pohidupa'ána kárádá'á bona raitahe' tauna. Nipehádingi, itimo'i saro to raranga'.
40006006	Agáiáná ane mekakaekomi, mesuá'komi i petá' lia' niwiti' baba'na, hane'ikomi mekakae i Amámi to ti'ara ni'ita. Amámi to panginta apa to ti'ara raita tauna ina moámbe'ikomi saromi.
40006007	Ane mekakaekomi iniá' napolengko-lengko' hondo'o taunahe' to ti'ara mehala' i Pue' Ala. Saru lálunda ina raranga' pekakaenda nanangi kahangkáuna.
40006008	Iniá' nihondo'o herá, láwi' naisámo'i Amámi apa to nipáráluu, hangko bomani' niperapi'.
40006009	Mewali' ane mekakaekomi nihanga' hondee, ‘Amángki to i surugá, kipakahile hanga'Mu,
40006010	butumi' KadatuáMu, mewali'mi' peláiáMu i duniá hondo'o i surugá.
40006011	Kagáná'ána pa'ande'ki' dehanggaloá, Nuwe'iáka'.
40006012	Hai Nuámpungiáka' sala'ki' hondo'o wo'o kakiámpunginda tauna to masala' i kai'.
40006013	Hai iniá' Nuwawaka' i pekelo', agáiáná Nukábáhámoka' kai tokadake. [Láwi' Iomi' pue'na Kadatuá hai kuasa' hai katetóeá' duu' i kahae-haeána. Ami.]’
40006014	Láwi' ane moámpungikomi tauna to masala' i kámiu, ina na'ámpungikomi wo'o Amámi to i surugá.
40006015	Agáiáná ane ti'arakomi moámpungi tauna to masala' i kámiu, sala'mi ti'ara wo'o ina na'ámpungi Amámi to i surugá.”
40006016	“Ane mopuasakomi, iniá' nipetude'ángai kamasusa' i lentemi hondo'o tauna to potawengkole'. Mobálikihe' lentenda bona upu-upu tauna mangisá kapopuasánda. Nipehádingi, itimo'i saro to raranga'.
40006017	Agáiáná ane mopuasakomi, mewahalindo'komi duu'na nikarabi' weluá'mi,
40006018	bona ti'ara ara to pangisá kapopuasámi, sangádina Amámi to ti'ara teita. Pue' Ala to panginta apa to ti'ara raita tauna, ina meámbe'i saro i kámiu.”
40006019	“Iniá' nipantimámáhi lómá i duniá, láwi' ina napakarugi' epi-epi' hai tágárá, lia' ina rabongka hai rabainái tauna.
40006020	Ágimimo'i mantimámáhi lómá i surugá, i kati'ara'ána ina napakarugi' epi-epi' hai tágárá, lia' ti'ara ina rabongka hai rabainái tauna.
40006021	Láwi' i umbá ka'ara'ána lómámi, i ndi'iti wo'o pentoeána lálumi.”
40006022	“Mata iami' póindó'na wátá. Ane ma'ániwólói matámi, mewantora' pewanta'na humawátámi.
40006023	Agáiáná ane marirá'i matámi, humawátámi ina mangkáindi. Mewali', ane wanta' to ara i wátámi mangkáindi, ina motupá ebe kamangkáindina iti.”
40006024	“Ti'ara ara hadua hawi' to peisá morewui rodua kauwe'á, láwi' ina ma'ahi' ebe peá i hadua, to ntáni'na ti'ara nalái-lái. Ba tungku' manondo' peá i hadua, to ntáni'na ti'ara naola'. Hondo'o wo'o kámiu, ti'arakomi peisá mampeola'i peláiána Pue' Ala ane napohawi'komi lómá kaduniá'á.
40006025	Itimi' hane'i, buhinao: iniá' nibata-bata mokakihanga'i tuwo'mi iami' apa to ina niande' hai ni'inu, ba apa to ina nipowaru'. Bonto tuwo' to peruu kai pa'ande', hai wátá i reá kai pewaru'?
40006026	Nipeita manu-manu' i tanga' raoa. Ti'arahe' mehu'á, ti'arahe' mepare lia' ti'arahe' wo'o morámpu pa'ande' i lalu buho'. Kehapo'i hondo'o, Amámi to i surugá tungku' mamporewuhe'! Bonto tepamohólókomi kai manu-manu'?
40006027	Hema kai kámiu, i kabata-bata láluna nabuku morárángi tinuwu'na kehapo'i hántede' peá?
40006028	Ma'ampa hane'ikomi mampobata-bata pewáru'mi? Ole-ole noba'na bunga hihi' to tuwo' i pádá. Bunga iti ti'arahe' mobago' ba mobábehi wáru'nda;
40006029	agáiáná Datu Salomo to tepakalómá, pewáru'na ti'ara meruu kanoba'na kai bungahe' iti!
40006030	Mewali', ane Pue' Ala mopakanoba' háhi i pádá, to tuwo' peá dehanggaloá teume' pumpu rahunu, bonto meruu kanarewáimi Pue' Ala kai háhi iti? Ma'ampa hane'i ti'ara nipaisárungi perewáiNa?
40006031	Itimi' hane'i, iniá' nibata-bata lia' masanga', ‘Apa to ina ta'ande'’, ba ‘Apa to ina tainu’, hai ‘Apa to ina tapowaru'’?
40006032	I páká'-páká'na iti timbulu rapeli' peá tauna to ti'ara mehala' i Pue' Ala. Wole Amámi to i surugá mangisá kanipáráluuna upu-upuna iti.
40006033	Agáiáná, bate'mi ebe mampesimbuku mopaireá Popárentána Pue' Ala i tuwo'mi lia' nilumaóha peláiáNa. I kahóndi'itina upu-upu to nipáráluu ina nawe'iákomi Pue' Ala.
40006034	Itimi' hane'i, iniá' nipampobata-bata alo to teume'. Dehanggaloá, gánámo'i hai kamasusa', iniá' womi' niporárángi kamasusa' i pampekirimi apa to ina mewali' teume'.”
40007001	“Iniá' nipobutusi tauna ntani', bona ti'arakomi wo'o nabutusi Pue' Ala.
40007002	Láwi' hondo'o pobutusimi tauna ntani', hóndi'itimi' wo'o kaina nabutusimi' Pue' Ala. Lia' hóká' to nipopobundu' i tauna ntani', ina napopobundu' wo'o Pue' Ala i kámiu.
40007003	Ma'ampa hane'i lapána kau to pokabilói matána halálumu nu'isá, láli' kabóhó'ána kau to potuwewe i mata saduduámu ti'ara nuisá?
40007004	Nu'umbá hane'i peisákomi masanga' i halálumi, ‘Mai kuhurengi'i lapa kau kai matámu,’ wole i matámu, ara kabóhó'ána kau.
40007005	Ó topotawengkole'! Hurengi sieru' kabóhó'ána kau kai mata saduduámu, hane'i hangko nuita ngkaro'a mohurengi lapána kau to ara i matána halálumu.
40007006	Párewá to tepatani' i Pue' Ala iniá' niwe'iái ahu, to láli' ina mokeki'komi. Lia' iniá' nipampewe'i mutiá i boe', to ina nadiha-diha' peá.”
40007007	“Niperapi', bate'mi ina ra'ámbe'i; nipeli', bate'na ina nihumba. Kado' baba', bate'mi ina rabungkáhiá.
40007008	Láwi' upu-upu tauna to perapi' ina moranga'; upu-upu tauna to pampeli' ina masumba; hai upu-upu tauna to pokado' baba' bate'na ina rabungkáhi.
40007009	Ara paa'i i kámiu hadua ama to peámbe'i watu i áná'na, ane merapi'i róti?
40007010	Ba meámbe'i ile ane merapi'i bóu'?
40007011	Kehapokomi tauna to kadake lálumi, ni'isá onto wo'o moámbe'i áná'mi to maro'a. Apa mani' Amámi to i surugá! Bate'na meámbe'i to tepamaro'a i tauna to perapi' i Ia.
40007012	I páká'-páká'na to nipengáihi ralumaóha tauna i kámiu, lumaóha wo'o hóndi'iti i herá. Itimi' óntó'na upu-upu áturá to nauki' Musa hai to rapepáguruá galara'.”
40007013	“Nipesuá' i baba' to kekede', láwi' baba' to mahile hai rárá to mabemba' mampetoto' i naraka lia' handa' tauna to poliu i ndo'o.
40007014	Agáiáná kekede' baba' lia' makárámi' rárá to mampetoto' i katuwo'. Hai hántede' peá tauna to pasumba rárá iti.”
40007015	“Maingá'komi i galara'he' topepapuha. Ina butuhe' i kámiu mampetohondo'o gimba, wole kato'uána hondo'ohe' sarigala to babo'.
40007016	Ina nihala'he' kai wua' bábehiánda. Kai wálá'á to podui ti'arakomi mopupu wua' anggoro' ba wua' ara kai háhi to podui.
40007017	Hóndi'itimi' pewáli'na, kai upu-upu kau to bómbó, ina tehumba wua' to maro'a, lia' wua' to ti'ara maro'a kai kau to ti'ara bómbó.
40007018	Kau to bómbó ti'ara ebe mowua' to ti'ara maro'a, hondo'o wo'o kau to ti'ara bómbó ti'ara ebe mowua' to maro'a.
40007019	Mewali', upu-upu kau to powua' ti'ara maro'a, ratiwi hane'i raintu.
40007020	Hondo'o wo'o mokakihanga'i galara'he' topepapuha. Ina nihala'he' kai wua' bábehiánda.
40007021	Bona ni'isái, bo'ia upu-upu tauna to pekárá' i Kodo', ‘Pue', Pue',’ ina mesuá' i Kadatuá Surugá, agáiáná tauna peáhe' to polumaóha peláiána AmángKu' to i surugá.
40007022	I Alo Pobutusi, handa' tauna ina masanga' i Kodo', ‘Pue', Pue', bonto melempó i hanga'Mu popabutungki' pátu'una Pue' Ala? Lia' bonto melempó i hanga'Mu wo'o powurángki' ánditu hintu' popa'arángki' handa' topehelei?’
40007023	Agáiáná ina Kuháni'he', ‘Ti'arakomi Kuhala'! Nipelei kai ndee, taunakomi to kadake bábehiámi!’ ”
40007024	“Upu-upu tauna to pampehádingi lalutángKu' dee lia' nalumaóha, hondo'o tauna to matopa' to poáróha támbina i wongko watu.
40007025	I tempóna bábá lia' uwai mehalómpó hintu' angi to mamau' morumpa támbi iti, ti'ara ina tedungká láwi' ra'áróha i wongko watu.
40007026	Upu-upu to pasádi lalutángKu' dee agáiáná ti'ara nalumaóha, tauna iti hibali' hai tauna to bebe i pampekirina to poáróha támbina i wongko wungi.
40007027	I tempóna bábá hai uwai mehalómpó hintu' angi to mamau' morumpa támbi iti, bate'na tedungká lia' mahárá ebe kamageróna!”
40007028	Walimi' pepáguruna Iesu, tauna handa' to ara i ndi'iti mahárá ebe kahelenda masádi pepáguruNa,
40007029	láwi' pepáguruNa mokatonggoá, ti'ara hondo'o pepáguruna guru agamánda.
40008001	Pendáluna Iesu kai mungku, handa' tauna meola' i Ia.
40008002	Tempó iti, butumi' hadua to kehaki' tumpi. Tauna iti molingkudu nalindo' Iesu, hane'i nahanga', “Tuá, kuisá kaNibukuna mepabaka'. Ane mauKomi, kuperapi' Nipabaka'a'.”
40008003	Iesu morama tauna iti daro Nahanga', “MauntoA', baka'moko'!” Tempó iti peámi', baka'mi' háki'na.
40008004	Nahanga' Iesu i tauna iti, “Pailalu! Iniá' nuhanga-hanga'i i hema-hema peá. Agáiáná namo' i tadulako mpenómbá, nuperapi' bona ia mopakanóntó kabaka'mumo'i. Upu iti mampewe'iko' popenómbámu mangola' áturá to nauki' Musa bona tongawa' i upu-upu tauna kabaka'mu ebemo'i.”
40008005	Pesuá'na Iesu i Kapenau, butumi' hadua tadulako surodado'nda toRoma mampombehumba'á Iesu, hane'i merapi' tulungi i Ia nahanga',
40008006	“Tuá, toperewuingku' mahárá kamadu'ána i támbi, ti'ara peisá modóá wátána lia' mapári' ebe nahádi.”
40008007	Nahanga' Iesu, “Ina mao onto Kupabaka'.”
40008008	Agáiáná meháni' tadulako surodado' iti, “Tuá, ti'ara'a' sipato' moranga'Komi i támbiku'. Mopahowa' peáKomi hampoho' basa, toperewuingku' iti bate'na ina baka'.
40008009	Iti kupóinálái, láwi' kodo' wo'o bate'ku' mampeola'i hawa'na toireángku'. Lia' arahe' wo'o surodado' to i wói'ku' to bate'nda mampeola'i hawa'ku'. Ane mohuo'a' hadua surodado', ‘Namo'!’ bate'na mao. Ane kuhanga'i i surodado' ntani', ‘Kamo' i ndee!’ bate'na butu lia' ane mohuo'a' hadua háwi'ku', ‘Lumaóha dee!’ bate'na nanggaleá.”
40008010	Kanahádina Iesu polalutána tadulako surodado' iti, Napohele ebe. Nahanga' Iesu i taunahe' to peola' i Ia, “Kuhanga'ákomi, to'u ebe, i olo'nda toSáráeli ti'ara mani' hawe' kaKuhumba pepóinálái to maróhó hibali' hai dee!
40008011	To'u ebe! Handa' tauna to ina butu kai mata'alo hai matampuhá ina matana'he' i susa' mpa'ande' hingkakani hai Burahima, Isaki' hai Iako' i Kadatuána Pue' Ala.
40008012	Wole kámiu toSáráeli to kato'uána mewali' taunána Pue' Ala i KadatuáNa. Agáiáná kámiu to ina ratibe i kamangkáindi karao' kai Pue' Ala. I ndi'iti ina teria'komi lia' mapári' nihádi.”
40008013	Hane'i nahanga' Iesu i tadulako surodado' iti, “Masule'moko'! Apa to nupóinálái ina mewali'.” Tempó iti wo'o, baka'mi' toperewuina.
40008014	Upu iti, Iesu mao i támbina Peturu'. Pesuá'Na i támbi iti, pengánti'ina tawine Peturu' tanga'na maturu madu'a nakabutui, naita Iesu.
40008015	Iesu mokama' teena hane'i baka'mi' kanakabutuina. Kaindo'o tawine iti meáró hane'i morewui Iesu.
40008016	Mantepu'umi' kalumba', handa'mohe' tauna to napesuá'i ánditu rawawa i Iesu. Iesu mowura ándituhe' iti melempó peá i hampoho' lalutáNa lia' mopabaka' wo'o upu-upu to madu'a.
40008017	Upu-upu iti nalumaóha Iesu, i kahóndi'itina mewali'mi' to nahanga' galara' Iesaia, “Ia mohóngkóba kapári'ta' hai mopabaka' háki'ta'.”
40008018	Kanaitána Iesu handa' tauna leli daki' i Ia, Nawáwáimohe' topeguruNa mengkalimba i rano.
40008019	Hane'i butu i Ia hadua guru agama masanga', “Guru, ina meola'a' i Kámiu i umbá peá kamaoáMi!”
40008020	Meháni' Iesu, “Sarigala ara balo' ka'árá'ána, manu-manu' ara haránda, agáiáná Áná'na Manusia' ti'ara ara katoro'áNa.”
40008021	Hane'i ara topeola'Na ntani' masanga', “Tuá, Nipáliua' sieru' masule' ina motawu amángku'.”
40008022	Agáiáná meháni' Iesu, “Nupatodáhimohe' tauna to mate motawu hangkakatomatena. Agáiáná io, peola' i Kodo'.”
40008023	Kaindo'o, mehawe'mi' Iesu hingkakani hai topeguruNahe' i duángá.
40008024	Hampale perami' angi to mamau' ebe mewui i rano iti, hane'i narumpa bálumbá duángánda. Agáiáná, Iesu tanga'na leto.
40008025	Kaindo'o, maomohe' topeguruNa morua' Iesu, rahanga', “Pue', tulungike', ina hurewu'ke'!”
40008026	Nahanga' Iesu, “Ma'ampa hane'ikomi lángá'? Ti'ara gáná pepóináláimi i Kodo'!” Hane'imi' mekátede' Iesu mokámbáróá angi hai rano. Kaindo'o, rano iti mewali' lintu' ebe.
40008027	Topeguruna Iesu hele ebehe'. Rahanga', “Hema ebe paa'i Tauna dee, hane'i hawe' angi hai bálumbá mampeola'i hawa'Na!”
40008028	Kateduu'na Iesu i hambali rano i tampo'nda toGadara, butumohe' i Ia rodua tauna to napesuá'i ánditu. Tauna to rodua iti, toro'he' i balo' watu to rapotálumbángá lia' masápá' ebehe' hane'i ti'ara hawe' hadua tauna to bái' molempó i ndi'iti.
40008029	Mogoa-goahe', rahanga', “Áná'na Pue' Ala, ina Nupa'apaka'? Ina maika' Nupopeahi-ahi' hangko bomani' butu tempóna?”
40008030	Ti'ara karao' kai ka'árá'á iti, arahe' boe' to handa' ebe tanga'nda mampeli' pa'ande'nda.
40008031	Ánditu iti merapi'he' i Iesu, “Ane Nuwuraka' mengkairaoa kai tauna to rodua dee, Nuhuo'moka' mesuá' i boe' to handa' iti.”
40008032	Nahanga' Iesu, “Ninamo'!” Ánditu iti mengkairaoahe' kai tauna to rodua iti, hane'ihe' mesuá' i boe' to handa'. Boe' to handa' iti, melangkahe' mengkawaro kai pingke mandawo' i rano hane'ihe' mate humpu.
40008033	Topokámpái boe'he' iti, melangkahe' mao i wanua mahile molaluta upu-upu to pewali' hai mokakihanga'i rodua tauna to napesuá'i ánditu.
40008034	Kaindo'o, upu-upu tauna to i wanua mahile iti maohe' mampombehumba'á Iesu. I karaitáNa, raperapi' ebe bona Iesu mopáláhi tampo' ka'árá'ánda.
40009001	Kaindo'o, mehawe'mi' Iesu i duángá mengkalimba i rano iti, masule' i wanuáNa.
40009002	I ndi'iti, hadua to pungku to rapopaturu i ale' rawawa i Iesu. Kanaitána Iesu kamaróhóna pepóináláinda to pambawa topungku iti, nahanga' Iesu i topungku iti, “Áná'Ku', pakaróhó lálumu. Dósámu ra'ámpungimo'i.”
40009003	Bahangampa guru agama to ara i ndi'iti rahanga' i lálunda, “Tauna dee motokadakeá Pue' Ala!”
40009004	Iesu mangisá to ara i pekirinda hane'i Nahanga', “Ma'ampa hane'i kadake ebe to i pekirimi?
40009005	Umbái to tepamaluha': masanga', ‘Dósámu ra'ámpungimo'i’, ba masanga', ‘Peáró! Polumao’?
40009006	Agáiáná de'e-de'e ina Kupatongawa' i kámiu, kamakuasa'na Áná'na Manusia' i duniá dee moámpungi dósá.” Hane'i nahanga' Iesu i topungku iti, “Peáró! Patimámá ale'mu, hane'iko' masule'!”
40009007	Topungku iti meáró, hane'i masule' i támbina.
40009008	I karaitána tauna apa to pewali' iti, rapohele ebe hane'ihe' motóeá' Pue' Ala, láwi' Pue' Ala meámbe'imo'i kuasa'Na to mahile ebe i tauna.
40009009	Upu iti, meleimi' Iesu mopáláhi ka'árá'á iti. I polumaóNa iti, mangintami' hadua toporóró' ásele' to mampohanga' Matiu tanga'na mehuda i kantoro' ásele'. Nahanga' Iesu i ia, “Kamo' peola' i Kodo'!” Matiu mekátede' hane'i meola' i Iesu.
40009010	Kaindo'o, i tempóna Iesu ma'ande' i támbina Matiu, butumi' handa' toporóró' ásele' hai tauna to madósá i pehiló'ána tauna, meola'he' ma'ande' hingkakani hai Iesu hintu' topeguruNahe'.
40009011	Arahe' toPárisi to panginta iti, hane'ihe' mekune' i topeguruna Iesu, “Ma'ampa hane'i gurumi ma'ande' hingkakani hai toporóró'he' ásele' hintu' taunahe' to madósá?”
40009012	Pekune'nda iti nahádi Iesu hane'i meháni', “Tauna to madonde wátána ti'ara mopáráluu sando, sangádina peá tauna to madu'a.
40009013	Pegurui páláiána to teuki' i Sura Pototowiá hondee: ‘To Kupengáihi iami' kama'ahi' i hangkakatauna, bo'ia popenómbá pinatuwo'.’ Láwi' kabutungKu' bo'ia mai mowawái tauna to pobabe wátána to'u, agáiáná tauna to madósá.”
40009014	Upu iti, butumohe' topeguruna Iohane Toperiu i Iesu. Hane'ihe' mekune', “Ma'ampa kai' hai toPárisi mopuasaka', agáiáná topeguruMuhe' ti'ara?”
40009015	Meháni' Iesu, “Peisáhe' paa'i torarena torapopoitámbi wiora lálunda ane hingkakani manihe' hai tomoane to rapopoitámbi? Manóntó ti'ara! Agáiáná ina butu tempóna, tomoane to rapopoitámbi iti ragááki kai herá. I tempó itimi' hane'ihe' ina mopuasa.
40009016	Lia' ti'ara ara tauna to podámpelei waru' sae hai hampelá' báná to wó'u, láwi' báná to wó'u bate'na ina mopamabiso' waru' sae, duu'na ina motundehi biso'na waru' iti.
40009017	Hondo'o wo'o ti'ara ara tauna to potua anggoro' wó'u i pembóliá sae to rabábehi kai kóli' pinatuwo'. Láwi' pembóliá iti ina mapihe' lia' marugi' hane'i tebubu anggoro'na. Agáiáná anggoro' to wó'u bate'na wo'o ratua i pembóliá to wó'u bona bate'nda ina tungku' maro'a.”
40009018	Tanga'na Iesu mampolaluta'á topegurunahe' Iohane Toperiu, butumi' hadua tadulako támbi penómbá'á. Tauna iti molingkudu nalindo' Iesu lia' masanga', “Áná'ku' tawine ti'ara mani' mahae kapatena. Agáiáná kuperapi' maoKomi i támbiku', Nidámpá teeMi i ia bona tuwo' hule'.”
40009019	Kaindo'o, Iesu mekátede' hane'ihe' mao hingkakani hai topeguruNa.
40009020	Tanga'nda molumao, ara hadua tawine to hampulo'mo'i hai rontó'á timbulu tebubuha pasádina haki' tawine, butu mengkadaki' i Iesu kai bengona. I pekirina, “Hawe' kuiho' peá badu' kumbáNa, bate'ku' ina baka'.” Hane'i moiho' rámbu-rámbu badu' kumbána Iesu.
40009022	Tempó iti, mehaile'mi' Iesu mampeita tawine iti, hane'i Nahanga' i tawine iti, “Áná'Ku' pakaróhó lálumu! Láwi' pepóináláimu i Kodo', itimo'i to popabaka'ko'!” Tempó iti wo'o baka'mi' tawine iti.
40009023	Kaindo'o, teduu'mi' Iesu i támbina tadulako támbi penómbá'á iti. I kanaitána Iesu to pomusi' mpotomate hai tauna handa' to pogeo,
40009024	nahanga' Iesu i herá, “Nipelei sangkani láwi' ánáke dee ti'ara mate; kaletona onto.” Upu-upunda mampatawái Iesu.
40009025	I pengkairaoánda taunahe' iti, mesuá'mi' Iesu duu'na moántiá teena ánáke iti. Kaindo'o meárómi' ánáke tawine iti.
40009026	Kárebá iti tebámbári i humandele robo'.
40009027	Peleina Iesu kai ka'árá'á iti mopahóhóá' polumaóNa, ara rodua to bilo meola' i Ia. Tauna to rodua iti meágóráhe', “Muleákana Dáudi', Nupoka'ahi' ebeka'!”
40009028	Pesuá'na Iesu i lalu ntámbi, tauna to rodua iti butu i Ia. Mekune' Iesu i herá, “Nipóinálái ka'arána kuasa'Ku' mopabaka'komi?” Raháni', “Kipóinálái Tuá!”
40009029	Iesu morama matánda daro Nahanga', “Láwi' mepóináláikomi, mewali'mi' apa to nipengáihi.”
40009030	Tauna to rodua iti, poliliunda meita. Napaingá'ihe' Iesu bona iniá' ebe rapolalutai i hema peá.
40009031	Agáiáná meleihe' lia' kárebá mokakihanga'i Iesu ratoleleha i humandele robo'.
40009032	Peleinda tauna to rodua to napabaka' Iesu, hadua to ti'ara howa' molaluta, to napesuá'i ánditu rawawa butu i Iesu.
40009033	Ánditu iti nawura Iesu. Tempó iti wo'o howa' womi' molaluta. Tauna handa' helehe' hane'i rahanga', “To hondo'o dee, ti'ara mani' kahangkani mewali' i tampo' Sáráeli!”
40009034	Agáiáná rahanga' toPárisi, “Tauna iti peisá mowura ánditu láwi' kuasa'na tadulakonda ánditu.”
40009035	Hondo'omi' polumaóna Iesu kai wanua mahile mao i wanua mahile ntani', kai wanua mao i wanua ntani'. Iesu mepáguru i támbi penómbá'á lia' mantoleleha Bámbári Ngkatuwo' mokakihanga'i Popárentána Pue' Ala. Ia mopabaka' handa' tauna to popáká'-páká' háki'nda hai to ti'ara wálika.
40009036	Kanaitána Iesu tauna handa' iti, butumi' ahi' láluNa i herá, láwi' wulihe' lia' malede', hondo'ohe' gimba to ti'ara ara topolámbá'he'.
40009037	Hane'i nahanga' Iesu i topeguruNahe', “Torapepare handa', agáiáná topepare hántetede' peá.
40009038	Itimi' hane'i niperapi' i Pue' bonde iti bona mohuo' topepareNa.”
40010001	I alo hanggaló, Iesu mowawái hampulo' hai rodua topeguruNa morámpu, hane'ihe' Na'ámbe'i kuasa' bona rapowura ánditu hai mopabaka' sanggena haki' hintu' mopáká'-páká' to popa'ara kati'ara wálika i wátánda tauna.
40010002	Hampulo' hai rodua suroNa iti hanga'nda iami': kaisá', Simo to rahanga' wo'o Peturu' hai Andaria haláluna, hane'i to hampohalaluá Iakóbu hai Iohane áná'nahe' Sebedeu.
40010003	Kaindo'o Pilipu hai Batolomeu hane'i Tómá, Matiu toporóró' ásele' hintu' Iakóbu áná'na Apeu hane'i Tadeu,
40010004	Simo toSelo' hai Iudasi' Ikario' to mampehubi'á Iesu.
40010005	Kaindo'o, Iesu mohuo' suroNa to hampulo' hai rodua iti melempó i poranga'nda pepatinto iami': “Iniá' nimao i tampo'nda to bo'ia toIahudi, lia' iniá' wo'o nimao i wanua mahilenda toSamaria.
40010006	Agáiáná maokomi i toSáráeli to puha hondo'o gimba to ti'ara ara topolámbá'he'.
40010007	Nipabutu i herá kaharawi'ánamo'i Popárentána Pue' Ala i pewáli'Na Datu.
40010008	Tomadu'a nipabaka'; tomate nipatuwo'; to kehaki' tumpi nipabaka', ánditu niwurahe'. Upu-upuna niranga'mo'i mbero-mbero. Mewali' bate'na wo'o nipewe'i mbero-mbero to ara i kámiu.
40010009	Iniá' nipantió dói buláwá, dói perá' ba dói tambaga'.
40010010	Iniá' wo'o nipantió pembóliámi báku ba waru' pempaháwá'ámi i polumaoámi ba sapatu' ba lai'. Láwi' tauna to pobago', sipato' rarewui tuwo'na.
40010011	Ane teduu'komi i wanua mahile ba i wanua, mampeli'komi hadua to mau moranga'komi. Toro'komi i ndi'iti hingkakani hai ia tuke i peleiámi womi'.
40010012	Ane mesuá'komi i támbina hadua, nihanga', ‘Tabeá awe rasi' i kámiu.’
40010013	Ane raranga'komi taunahe' to i ndo'o, tabeámi tungku' i herá. Agáiáná ane ti'arakomi raranga', tabeá pebarakátimi teóli i kámiu.
40010014	Ane arai to i támbi ba i wanua mahile to ti'ara moranga'komi ba ti'arahe' mau mampehádingikomi, páláhi ka'árá'á iti, nirántá awu to i palanta' bitimi.
40010015	Nipehádingi! I Alo Pobutusi, pehuku to ina raranga' tauna to ara i wanua mahile iti tepamadári kai pehuku to raranga' toSodomo hai toGomora.”
40010016	“Nipailalu dee: Kuhuo'komi hondo'o gimba i tanga'-tanga'nda sarigala. Bate'mi moákálá hondo'o ile lia' manóntó lálumi hondo'o bangkebódó.
40010017	Maingá'komi láwi' ina rahaka'komi rawawa i lindo'nda Topo'obóka Agama. Ina rabambakomi i támbi penómbá'á.
40010018	Ina rawawakomi i lindo'nda topopárentá hai datu nanangi pewáli'mi topeola'Ku'. I ndi'itimi' lógámi mampoposabi' i herá hai i taunahe' to ti'ara mehala' i Pue' Ala baha' i Kodo'.
40010019	Agáiáná ane rawawakomi ina rabutusi, iniá' nibata-bata mokakihanga'i apa to ina nipahowa' ba nu'umbá kaina polalutámi. Láwi' apa to bate'na nihanga', ina rapopaisá'ákomi i tempó iti.
40010020	Láwi' to polaluta tempó iti bo'ia kámiu, agáiáná Inaona Amámi to i surugá, melempó i kámiu.
40010021	Tauna ina mampehuhu'á haláluna haduduána rapapate. Iti wo'o to ina mewali' i hadua ama hai áná'na. Ánáke ina moewa' inaána hai amána lia' napehuhu'áhe' rapapate.
40010022	Kámiu, ti'arakomi ina ralái-lái upu-upu tauna láwi' peola'mi i Kodo'. Agáiáná tauna to tungku' mantaha tuke i kahópó'ána ina rasoreáka.
40010023	Ane rapopeahi-ahi'komi i hambua' wanua mahile, nipelalóhó' i wanua mahile to ntáni'na. Kuhanga'ákomi: hangko bomani' upu-upu wanua mahile i Sáráeli nikamaói, Áná'na Manusia' butumo'i.
40010024	Toposikola' ti'ara meruu kararanga'na kai guruna, lia' hawi' ti'ara meruu kararanga'na kai kauwe'ána.
40010025	Gánámo'i hadua to posikola' ane hondo'omo'i guruna, lia' hadua hawi' hondo'o kauwe'ána. Mewali', ane Kodo' to nipeola'i rapopohanga'mo'i Belesebu, dátunda upu-upu ánditu, apa mani' kámiu to peola' i Kodo'. Bate'mi ina rapopohanga' to peruu kakadakena!”
40010026	“Iniá' nipampokalángá' tauna. Láwi' upu-upu to tebuni bate'na ina katontole, lia' upu-upu to rabuniángi bate'na ina tewulaa'.
40010027	Apa to Kuhanga' i kámiu i kamangkáindi inambengi, bate'na nihule'ingi i wanta' kamabaa. Lia' apa to rawuu-wuu i taingámi, nitoleleha nipehanga'á!
40010028	Iniá' nilángá' i herá to popapate wátá agáiáná to ti'ara makuasa' mopapate tánuáná'. Nipengkoru' i Pue' Ala to makuasa' mopapate wátá hintu' tánuáná' i naraka.
40010029	Romba'a dena, peisá rahóló hampepa' dói to tepakekede' imba'na. Agáiáná kehapo'i hondo'o, hawe' hamba'a ti'ara ara to mandawo' i tampo', ane ti'arai napohintoto' Amámi.
40010030	Hondo'o wo'o kámiu, kahanda'na weluá' i wóá'mi Naimba'mo'i sangkani.
40010031	Itimi' hane'i, bopokomi lángá'! Mohóló mani' kámiu kai manu-manu' dena to handa'!”
40010032	“Hema-hema to pangaku' i lindo'na tauna ntani' ka'iána topeola'Ku', ina Kupangaku' wo'o i lindo'na AmángKu' to i surugá.
40010033	Agáiáná hema-hema to pesapu i lindo'na tauna ntani' ka'iána topeola'Ku', ina Kusapuáka wo'o i lindo'na AmángKu' to i surugá.”
40010034	“Iniá' nipampekiri kabutungKu' i duniá dee bona Kupambawa podame. KabutungKu', bo'ia podame to Kuwawa agáiáná pobungká'.
40010035	KabutungKu' mampopewali' ánáke tomoane moewa' amána, ánáke tawine moewa' inaána lia' maniána tawine moewa' pengánti'ina tawine.
40010036	Haido'o, to ina mewali' bungká' iami' kahantámbiána haduduána.
40010037	Tauna to mampoka'ahi' amána ba inaána meruu kai Kodo', ti'ara sipato' mewali' topeola'Ku'. Hondo'o wo'o tauna to mampoka'ahi' áná'na tomoane ba áná'na tawine meruu kai Kodo', ti'ara sipato' mewali' topeola'Ku'.
40010038	Hema-hema to ti'ara mau mopaha' kau mombehapena meola' i Kodo', ti'ara sipato' mewali' topeola'Ku'.
40010039	Tauna to mampetawa'i tuwo'na ina matántá tuwo'na agáiáná tauna to matántá tuwo'na nanangi peola'na i Kodo', ina masumba katuwo' to tuke i kahae-haeána.”
40010040	“Hema-hema to poranga'komi meranga' wo'o i Kodo'. Lia' tauna to peranga' i Kodo', meranga' i Ia to pehuo' i Kodo'.
40010041	Hema-hema to poranga' galara' láwi' naisá galara' iti huo'na Pue' Ala, ia ina moranga' saro hondo'o to rawe'iá galara' iti. Hema-hema to poranga' hadua to manóntó láluna láwi' tauna iti ámbi' manóntó láluna, ia ina moranga' saro hondo'o to rawe'iá tauna to manóntó láluna iti.
40010042	Hema-hema to peámbe'i mainu, kehapo'i uwai melinti peá i hadua tauna to i wói' ebe tuwo'na láwi' tauna to i wói' ebe tuwo'na iti topeola'Ku', buhinao ia bate'na ina moranga' sarona!”
40011001	Kaupuna Iesu meámbe'i pepatinto i hampulo' hai rodua topeguruNa, meleimi' mopáláhi ka'árá'á iti. Ia mao mepáguru hai mantoleleha ngkórá'na Pue' Ala i wanua-wanua mahile to daki' i ndo'o.
40011002	Tempó iti, Iohane Toperiu tanga'na ratárungku'. I kanahádina pobago'na Kerisitu, mohuo'mi' bahangampa topeguruna mao mekune' i Iesu,
40011003	“Kámiumo'i to ina butu mangola' dándina Pue' Ala, ba bate'ki'i mampegiá tauna ntani'?”
40011004	Meháni' Iesu, “Masule'mokomi i Iohane, nilaluta'á apa to nihádi hai ni'ita:
40011005	Tobilo meita, topungku molumao, to kehaki' tumpi baka'; tobongo' mehádi, tomate tuwo' hule' hai Bámbári Ngkatuwo' ratoleleha i topeahi-ahi'.
40011006	Madondemi' tauna to ti'ara bata-bata láluna mepóinálái i Kodo'!”
40011007	Pasule'nda topeguruna Iohane Toperiu iti, mantepu'umi' Iesu molaluta i tauna handa' mokakihanga'i Iohane Toperiu, Nahanga', “Ane maokomi i pádá wungi, apa to mao nipeita? Háhi to nawui angi? Bo'ia.
40011008	Maokomi mampeita apa? Hadua to manoba' pewáru'na? Taunahe' to pewaru' to hóndi'iti, i támbi kadatuá katoro'ánda!
40011009	Mewali', ma'ampa hane'ikomi mao i pádá wungi? Bona mampeitakomi hadua galara'? To'u! Láli' meruu kai hadua galara'.
40011010	Láwi' mokakihanga'i Iohane itimi' to ratunggái i Sura Pototowiá, nahanga' Pue' Ala, ‘Deemi' huo'Ku', Ia Kuhuo' moiheru kai Io bona ia ina mopatóká' ráráMu.’
40011011	Nipehádingi, kai upu-upu tauna to ra'ánáka i duniá dee ti'ara ka'ara tauna to tepaireá kai Iohane Toperiu. Agáiáná kehapo'i hondo'o, tauna to tepaiwói' ebe i olo'nda taunána Pue' Ala i popárentáNa, tepaireá kai Iohane Toperiu.
40011012	Kai pantepu'una Iohane Toperiu molumaóha bago'na, duu' de'e taunána Pue' Ala i popárentáNa rabungká' taunahe' to mampeumala mekuasa'i melempó i peroho'.
40011013	Tuke i kabutuna Iohane Toperiu, upu-upu áturá to nauki' Musa hai to rapepáguruá galara', mopahowa' dándina Pue' Ala mokakihanga'i i páká'-páká'na to bate'na mewali'.
40011014	Ane maukomi mepóinálái, Iohane Toperiu iami' galara' Eliá to karadándimo'i kaina butuna.
40011015	Hema to ketainga, bate'na mepehádingi!
40011016	Apa paa'i ina Kupándiri'ái tauna to tuwo' de'e-de'e? Taunahe' iti, hondo'ohe' ánáke to pehuda i pobalu'-balu'á. Hangkira meágórá i to hangkirána,
40011017	‘Kipolingá'ákomi lingá ngkadonde, agáiáná ti'arakomi moderó-deró'! Kipolingá'ákomi lingá ngkasusa' agáiáná ti'arakomi teria'!’
40011018	Láwi' kabutuna Iohane Toperiu, ia ti'ara ma'ande' róti hai ti'ara mainu anggoro' hane'i rahanga' tauna ‘Napesuá'i ánditu!’
40011019	De'e-de'e Áná'na Manusia' butu, ma'ande' hai mainu; hane'i rahanga' tauna, ‘Nipeita tauna iti! Doko', langu-langu, rángánda toporóró' ásele' hai rángánda to madósá.’ Kehapo'i hondo'o kamatopa'na Pue' Ala tongawa' kai wua'na.”
40011020	Kaindo'o, mantepu'umi' Iesu mokámbáróá taunahe' i bahangampa wanua mahile, láwi' ti'arahe' mau kadeáha kai dósánda kehapo'i handa' topehelei Nabábehi i ndo'o.
40011021	“Hurewu'komi toKorasi! Lia' kámiu toBesaida hurewu'komi wo'o! Rápá'na topehelei to karalumaóha i tanga'-tanga'mi karabábehimo'i i Tiru hai Sido, manóntó mahaemo'i kakadeáhanda lia' mewaru'he' waru' ngkapepa' hintu' moáwuihe' wóá'nda.
40011022	Nipehádingi! I Alo Pobutusi, pehuku to ina niranga' tepamadári kai pehuku to raranga' toTiru hai toSido!
40011023	Hai kámiu toKapenau! Ina rapaireákomi paa'i tuke i surugá? Ti'ara! Láli' ina ratibekomi i naraka! Láwi' ane rápá'nai topehelei to karalumaóha i kámiu karabábehimo'i i Sodomo, bate'na ara mani' Sodomo tuke de'e-de'e!
40011024	Nipehádingi! I Alo Pobutusi, pehuku to ina niranga' tepamadári kai pehuku to raranga' toSodomo!”
40011025	Tempó iti Iesu mekakae: “Uma', Pue' to pokuasa'i langi' hai tampo'! Morande ahi'A' i Io, láwi' upu-upuna iti Nubuniángi kai taunahe' to matopa' hai to mapande, agáiáná Nupetude'ánga i taunahe' to wói' pangisánda.
40011026	Itimo'i to Nupohintoto', Uma'.”
40011027	Hane'i nahanga' Iesu, “Upu-upuna napehuhu'ámo'i AmángKu' i Kodo'. Ti'ara hawe' hadua to pehala' i Áná' sangádina Ama. Ti'ara wo'o ara to pehala' i Ama, i raoa kai Áná' hai taunahe' to napohintoto' Áná' bona rapehala' i Ama.
40011028	Ningkamo' i Kodo' upu-upumi to mahárá kalule'mi hai to madári kilingami; pehádimi ina Kupopewali' hawaa.
40011029	Nikili kilinga to Kuwe'iákomi lia' megurukomi i Kodo'. Láwi' kama'álu hai pengkaiwói' lalu ara i Kodo', i kahóndi'itina tánuáná'mi masumba kamalino.
40011030	Láwi' kilinga to Kuwe'iákomi ti'ara madári lia' wawa'á kai Kodo' manangko'.”
40012001	I alo hanggaló, Alo penómbá'ánda toIahudi, Iesu moliu i hambolo' bonde gándu. TopeguruNa to hingkakani hai Ia, mopiu'he' gándu hane'i rapenuku' ra'ande' nanangi kamariminda.
40012002	Karaitána toPárisi bábehiánda iti, rahanga' i Iesu, “Peita! TopeguruMu molingka'ihe' áturá agamánta', molumaóhahe' to ti'ara rapepáliunga i Alo penómbá'ánta'.”
40012003	Meháni' Iesu, “Ti'ara manirá'i kanibasa mokakihanga'i apa to nalumaóha Dáudi' i kamarimina hintu' taunánahe'?
40012004	Pesuá'na Dáudi' i Támbina Pue' Ala, hane'i ma'ande' róti popenómbá. Wole mangola' áturá agamánta', maro'a Dáudi' pelumbu'na taunána, ti'arahe' peisá ma'ande' róti iti sangádina tadulako mpenómbá peáhe' to peisá.
40012005	Ba ti'ara manirá'i kanibasa to ara i áturá to nauki' Musa? I kani-kánina Alo penómbá'ánta', tadulako mpenómbá mobago'he' i Támbina Pue' Ala. I kahóndi'itina molingka'ihe' áturá Alo penómbá'ánta' agáiáná ti'ara ara pesala'i i herá.
40012006	Nipehádingi to Kuhanga' dee: i ndee ara hadua to tepaireá kai Támbina Pue' Ala.
40012007	I Sura Pototowiá teuki': ‘To Kupengáihi iami' kama'ahi' i hangkakatauna, bo'ia popenómbá pinatuwo'.’ Ane rápá'nai nipáhángi ebe laluta iti, ti'arakomi ina mosala'i tauna to ti'ara masala'.
40012008	Láwi' Áná'na Manusia' makuasa' mopakanóntó apa to peisá ralumaóha i Alo penómbá'ána toIahudi.”
40012009	Kaindo'o, Iesu melei mopáláhi ka'árá'á iti hane'i mao i hambua' támbi penómbá'á.
40012010	I ndo'o, ara hadua to mate teena hambali. Bahangampa tauna to mampoinao mampeli' kasala'ána Iesu, mekune'he' i Ia, “Rapepáliunga paa'i mopabaka' tauna i Alo penómbá'ánta'?”
40012011	Meháni' Iesu, “Rápá'na ara hadua kai olo'mi to nakakiarái hamba'a gimba. I Alo penómbá'ánta' gimba iti mandawo' i tarobo' to kaladu; ti'ara paa'i ina napesimbuku pue'na gimba mo'ore' gimba iti kai lalu tarobo'?
40012012	Haido'o, tepaireá mani' katepopohólóna tauna kai gimba! I kahóndi'itina, rapepáliunga molumaóha to maro'a i Alo penómbá'ánta'.”
40012013	Kaindo'o, nahanga' Iesu i tauna to mate teena hambali iti, “Odoá teemu.” Tauna iti mo'odoá teena, baka'mi' lia' mewali' maro'a hondo'o teena hambali.
40012014	Agáiáná toPárisi meleihe' mopáláhi támbi penómbá'á iti, hane'ihe' mopaimbaha' ina mopapate Iesu.
40012015	Iesu mangisá liwonda toPárisi i Ia. Itimi' hane'i melei mopáláhi ka'árá'á iti, agáiáná handa' tauna meola' i Ia. Upu-upu tauna to madu'a napabaka' Iesu.
40012016	Agáiáná mokakihanga'i wátáNa, Napeháwólóinga ebe ralaluta i hema-hema peá.
40012017	I kahóndi'itina mewali'mi' to nahanga' Pue' Ala melempó i galara' Iesaia,
40012018	“Deemi' huo'Ku' to Kupileki, Tauna to Kupoka'ahi' lia' to Kupohintoto'. InaongKu' ina Kupewe'i i Ia, kati'arángKu' madári sambali ina Natoleleha'áhe' tina mahile.
40012019	Ia ti'ara ina mohiero ba mogoa-goa ba molaluta hintu' wamba' to mahárá i rárá ngká'iá.
40012020	Tálá to telampe' ti'ara ina Napoho', póindó' to póró' ti'ara ina Napapide'. Ina Napesimbuku tuke i katongawa'ána kati'ara madári sambali;
40012021	sanggena tina mahile ina mesárumaka i Ia.”
40012022	Kaindo'o, rawawa i Iesu hadua to bilo lia' ti'ara peisá molaluta nanangi kanakuasá'ina ánditu. Tauna iti napabaka' Iesu hane'i peisá molaluta hintu' meita.
40012023	Upu-upu tauna hele lia' rahanga', “Iamo'i paa'i mule'na Dáudi' to radándi iti?”
40012024	Agáiáná karahádina toPárisi laluta iti, rahanga', “Tauna iti peisá mowura ánditu láwi' kuasa'na Belesebu tadulakonda ánditu.”
40012025	To i pekirinda toPárisi naisá Iesu. Mewali' Nahanga' i herá, “Ane magárái hambua' kadatuá mewali' bahangampa kirána to pombebungká', kadatuá iti ina magonu. Hondo'o wo'o hambua' wanua mahile ba kahantámbiá to magárá lia' mombebungká', ti'ara ina mantaha.
40012026	Hóndi'iti wo'o i kadatuána Tadulako Ánditu; ane ánditu mowura hangkaka'ándituna, mopáláiá kadatuána Tadulako Ánditu iti mogárá-gárámo'i lia' ina mageró.
40012027	Kámiu masanga' kapowurángKu' ánditu, láwi' kuasa'na Belesebu. Ane hondo'oi, melempó i kuasa'na hema topeola'mi mowura ánditu? Bonto hintu' kuasa'na Pue' Ala? Mewali', bábehiánda topeola'mi haduduámi to popatongawa' kati'arána to'u perae'mi mokakihanga'i kuasa'Ku'.
40012028	Agáiáná powurángKu' ánditu iti, melempó i kuasa'na Inaona Pue' Ala. Iti mopáláiá, Pue' Ala mopárentámo'i i tanga'-tanga'mi.
40012029	Tadulako Ánditu rapándiri' hondo'o tauna to paróhó. Nu'umbá paa'i kapeisána tauna mesuá' i támbina hadua to paróhó ina mamperampa'i lómána ane ti'arai nahilu' mporieru tauna to paróhó iti? Upu iti, peisámi' mamperampa'i lómána.
40012030	Tauna to ti'ara tundu i Kodo', mopáláiá me'ewa' i Kodo'! Lia' hema-hema to ti'ara hingkakani hai Kodo' mambawa taunahe' mewali' taunána Pue' Ala, mopáláiá herámi' to mampopogárá-gárá tauna.
40012031	Itimi' hane'i, bona ni'isái, ane tauna mobábehi sanggena dósá hai mopahowa' basa petokadakeá peisá mani' ra'ámpungi. Agáiáná ane basa petokadakeá iti napatoto' i Inao Magasa', ti'ara ara ámpungiána.
40012032	Ane arai tauna mopahowa' pe'ewa'na i Áná'na Manusia', peisá mani' ra'ámpungi. Agáiáná ane motokadakeái Inao Magasa', ti'ara ra'ámpungi, maro'a de'e-de'e hondo'o wo'o i tempó to ina butu!”
40012033	“Ane hampó'á kau to bómbó, wua'na ina maro'a. Agáiáná hampó'á kau to ti'ara bómbó, ti'ara wo'o maro'a wua'na. Bómbó ba ti'ara hampó'á kau rahala' kai wua'na.
40012034	Kámiu, muleákanakomi ile to peipo', peisákomi paa'i mopahowa' i páká'-páká'na basa to maro'a, ane kadakei lálumi? Láwi' apa to napahowa' hume, mengkairaoa kai óntó' lalu.
40012035	Tauna to maro'a mopahowa' i páká'-páká'na basa to maro'a, láwi' nakapósei kamaro'a. Agáiáná tauna to kadake láluna, mopahowa' i páká'-páká'na basa to kadake láwi' nakapósei kakadake lalu.
40012036	Haido'o buhinao: i Alo Pobutusi, upu-upu tauna bate'na tóká' peháni'na ma'ampa hane'i mopahowa' to ti'ara mobundu'.
40012037	Láwi' basa saduduámi to ina rapopobundu' mopakabotu' kaina rahukumi ba karatotó'umi.”
40012038	Kaindo'o, bahangampa guru agama hai toPárisi rahanga', “Guru, kipoinao manginta pobábehiMu tanda' topehelei bona tongawa' i kai', Iomo'i huo' kai Pue' Ala.”
40012039	Meháni' Iesu, “Kadake ebe lálunda lia' ti'arahe' tungku' manondo' i Pue' Ala tauna to tuwo' i tempó dee. Merapi'komi bona Kupobábehi tanda' topehelei? Ti'arakomi ina ra'ámbe'i hawe' hampáká', sangádina topehelei to nahámpei galara' Iona.
40012040	Iona, tálu alona tálu wengina i láluna bóu' to mahile. Hondo'o wo'o Áná'na Manusia', ina tálu alona tálu wengina i lalu tampo'.
40012041	I Alo Pobutusi, tauna to i Niniwe ina mekátede'he' mewali' sabi' mosala'i taunahe' to tuwo' i tempó dee. Láwi' toNiniwe iti kadeáhahe' kai sanggena dósánda i tempónda napotuntuá Iona. Haido'o, i ndee de'e-de'e, ara to tepaireá kai Iona agáiáná ti'arakomi kadeáha!
40012042	I Alo Pobutusi, datu tawine kai tampo' tanda' matabengo, ina mekátede' mewali' sabi' mosala'i taunahe' to tuwo' i tempó dee. Láwi' bona mampehádingi pepáguruna Salomo to matopa', datu tawine iti mopa'ara polumao to karao' ebe kai wuntuna duniá. Haido'o, i ndee de'e-de'e, ara to tepaireá kai Salomo agáiáná ti'arakomi mau mampehádingi pepáguruNa!”
40012043	“Ane mengkairaoami' ánditu mopáláhi tauna, ánditu iti mambulili i bahangampa ka'árá'á to bangi mampeli' peiha-iha'ána agáiáná ti'ara ara nahumba.
40012044	Itimi' hane'i nahanga', ‘Ina teólia' i támbi to kupáláhimo'i.’ I kateduu'na i ndo'o, támbi iti hoa, ti'ara boko lia' masilólónga.
40012045	Kaindo'o maomi' mowawái pitu ánditu ntani' to tepakadake kai ia. Mesuá'he' i láluna tauna iti, duu'nda toro' i ndo'o. Kahópó'ána katuwo'na tauna iti tepamapári' ebe kai to runguna. Itimi' wo'o to ina mewali' i tauna to kadake lálunda, to tuwo' i tempó dee.”
40012046	Tanga'na mani' Iesu molaluta hai tauna handa' iti, butumi' inaáNa hintu' haláluNahe' mekátede' i raoa. Rapoinao ina molaluta hai Ia.
40012047	Hadua kai olo'nda tauna handa' molaluta i Iesu, “Tuá, ináMi hai haláluMi arahe' i raoa. Rapoinao ina molaluta hai Kámiu.”
40012048	Hane'i meháni' Iesu, “Hema inángKu'? Hemahe' halálungKu'?”
40012049	Kaindo'o, Natudo'mohe' topeguruNa lia' Nahanga', “Deemohe' inángKu' hai halálungKuhe'.
40012050	Láwi' tauna to polumaóha peláiána AmángKu' to i surugá, iamo'i halálungKu' tomoane, halálungKu' tawine hai inángKu'.”
40013001	I alo iti wo'o, Iesu mopáláhi támbi iti hane'i mao i wiwi rano duu'na mehuda i ndo'o.
40013002	Handa' ebe tauna morámpu medaki' i Iesu. Itimi' hane'i mao mehuda i lalu duángá, agáiáná tauna handa' mekátede'he' i wiwi rano.
40013003	Handa' páká'na to napepáguruá Iesu i herá melempó i ngkórá' pándiri', Nahanga', “Ara hadua topoholia' mao mohawu' tiwu.
40013004	I tempóna mohawu', ara to maburere' i wiwi rárá. Butumi' manu-manu' mantiló' tiwu iti duu'na upu.
40013005	Ara wo'o to maburere' i to kewatu to hántetede' tampo'na. Tiwu iti harawi'á katuwo'na láwi' tampo'na manipa'.
40013006	Agáiáná i kahimba'na alo tiwu to tuwo'mo'i iti mantepu'umi' malau duu'na bangi láwi' uwaka'na ti'ara kaladu.
40013007	Ara wo'o to maburere' i lalu háhi to podui. Tiwu to tuwo' iti nahigi háhi duu'na mate.
40013008	Agáiáná ara wo'o tiwu to maburere' i tampo' to bómbó, hane'i mowua'; ara to hangatu kánina, ara to ini pulo'na hai ara wo'o to tálu pulo'na kánina kai tiwu to rahawu'.”
40013009	Walimi' molaluta ngkórá' pándiri' iti, nahanga' Iesu, “Hema to ketainga, bate'na mepehádingi!”
40013010	Kaindo'o, butumohe' topeguruna Iesu mekune' i Ia, “Ma'ampa hane'i, ane molalutaKomi i tauna handa' mampopobundu'Komi ngkórá' pándiri'?”
40013011	Meháni' Iesu, “Kámiu, ra'ámbe'imokomi kapangisá bona nipopáhángi to tebuniángi mokakihanga'i Popárentána Pue' Ala, agáiáná herá ti'ara.
40013012	Láwi' tauna to nakakiarái kapangisá, ina ra'ámbe'i to tepahanda'na mani' hane'i meruu popáhángina; agáiáná tauna to ti'ara nakakiarái, kehapo'i ara mani' hántede' kapangisá i ia, ina ra'ala wo'o.
40013013	Itimi' hane'i i tauna handa', polalutángKu' mampopobundu' ngkórá' pándiri', láwi' matánda mehiló'á agáiáná ti'arahe' meita. Ketaingahe' agáiáná ti'arahe' mehádi lia' ti'ara rapáhángi.
40013014	I kahóndi'itina, mewali'mi' to nahanga' Pue' Ala melempó i galara' Iesaia, ‘Ina timbulu rahádi agáiáná ti'ara rapáhángi; ina timbulu raita, agáiáná ti'ara raisá apa to pewali'.
40013015	Láwi' pekirinda taunahe' iti mewali'mo'i makulu', taingánda mewali'mo'i bongo' lia' matánda rapidingamo'i. Iti mewali', bona matánda ti'ara meita, taingánda ti'ara mehádi, pekirinda ti'ara mopáhángi lia' iniá' rateóli i Kodo', duu'nda Kupabaka'.’ ”
40013016	Nahanga' Iesu i topeguruNahe', “Agáiáná kámiu, madonde ebekomi láwi' to'u-to'u meita lia' mehádikomi.
40013017	Nipehádingi, handa' galara' hai tauna to to'u i pehiló'ána Pue' Ala mampoinao manginta to ni'ita de'e-de'e, agáiáná ti'ara raita. Rapoinao masádi to nihádi de'e-de'e, agáiáná ti'arahe' mehádi.”
40013018	“Nipehádingi apa páláiána ngkórá' pándiri' mokakihanga'i topohawu' tiwu iti.
40013019	Tiwu to maburere' i wiwi rárá iti, pándiri'na taunahe' to mampehádingi ngkórá' mokakihanga'i Popárentána Pue' Ala, agáiáná ti'ara rapáhángi. Hane'i butu Tadulako Ánditu mamperampa'i to rahawu' i láluna tauna iti.
40013020	Tiwu to maburere' i to kewatu, pándiri'na taunahe' to pasádi ngkórá'na Pue' iti hane'i poliliuna raranga' i kadonde lalu.
40013021	Agáiáná ngkórá'na Pue' iti ti'ara mouwaka', lia' ti'ara mahae i lálunda. I pohámpeinda kapári' hai pepopeahi-ahi' láwi' ngkórá'na Pue' iti, poliliunda mesapuáka.
40013022	Tiwu to maburere' i háhi to podui, pándiri'na taunahe' to pasádi ngkórá'na Pue' iti, agáiáná mampobata-batahe' katuwo'nda hai mampaláihe' tuwo' i kagáná-gáná. Itimi' hane'i ngkórá'na Pue' Ala nahigi i lálunda duu'na ti'ara mowua'.
40013023	Lia' tiwu to maburere' i tampo' to bómbó pándiri'na taunahe' to mampehádingi ngkórá'na Pue' iti lia' rapáhángi. Handa' powua'na, ara to hangatu kánina, ara to ini pulo'na, hai ara to tálu pulo'na kánina kai tiwu to rahawu'.”
40013024	Iesu molaluta womi' hampáká' ngkórá' pándiri' i tauna handa', Nahanga', “Popárentána Pue' Ala, hondo'o ngkórá' pándiri' dee: hadua topoholia' motuda' tiwu to maro'a i bondena.
40013025	I wengi hambengi, tempónda tauna leto sangkani, maomi' bungká'na topoholia' iti motuda' tometóhu' i olo'na gándu to ratuda' iti hane'i melei.
40013026	Tuwo'mi' gándu iti, lia' mantepu'umi' mapángká' duu'na mowua', i tempó itimi' kapeisá'ána rahala' tometóhu' iti.
40013027	Kaindo'o, butumohe' topobago'na pue' bonde iti i ia rahanga', ‘Tuá, bonto tiwu to maro'a to nituda' i bondemi? Nu'umbá hane'i ara tometóhu' i ndo'o?’
40013028	Meháni' pue' bonde iti, ‘Iti bábehiána hadua bungká'.’ Topobago'na iti mekune' womohe' i pue'na bonde iti, ‘Tuá, nipohintoto' ane maoka' mobebu' tometóhu' iti?’
40013029	Meháni' pue' bonde, ‘Iniá'! Láwi' ane mobebu'komi tometóhu', hintu' gándu nipahibebu'.
40013030	Patodáhi bona ratuwo' hingkakani tuke i tempó pepare. I tempó iti, kuhanga'áramohe' topepare: tometóhu'na nirámpu mporieru nitombo' duu'na nihunu. Upu iti hane'ikomi morámpu gándu niwóli i buho'ku'.’ ”
40013031	Iesu mampolaluta womi' hampáká' ngkórá' pándiri' i tauna handa', Nahanga', “Popárentána Pue' Ala, rapándiri' hambua' lihuna huluká to na'ala hadua tauna hane'i nahu'á i bondena.
40013032	Lihu iti iami' to tepakekede' ebe kai sanggena hu'ánga. Agáiáná ane tuwo'po'i, mewali' tepamapángká' kai hóká'na halo-halo'. Hinu'á iti mewali' mahile tóá'na lia' mabumbu' tawe'na hane'i napoharái manu-manu' i dá'ánahe'.”
40013033	Ara hampáká' ngkórá' pándiri' ntani' to nalaluta Iesu i tauna handa'. Nahanga', “Popárentána Pue' Ala, rapándiri' hondo'o ragi to na'ala hadua tawine hane'i nagóntá hai iba pulo'na lite' támpu duu'na mesende' sangkani.”
40013034	Upu-upuna napepáguruá Iesu i tauna handa' melempó i ngkórá' pándiri' lia' ti'ara ara to Napepáguruá i herá to ti'ara melempó i ngkórá' pándiri'.
40013035	I kahóndi'itina, mewali'mi' to rahanga' galara', “Ngkórá' pándiri' Kupopobundu' ane Kupolaluta'áhe'; lia' ina Kupopabutuáhe' i páká'-páká'na to tebuniángi kai karapopewáli'na duniá dee.”
40013036	Upu iti, meleimi' Iesu mopáláhi tauna handa' hane'i mesuá' i támbi. Butumohe' topeguruNa masanga', “Guru, Nitotóráká'áka' páláiána ngkórá' pándiri' mokakihanga'i tometóhu' i olo'na gándu.”
40013037	Meháni' Iesu, “Tauna to pohawu' tiwu to maro'a iti, iami' Áná'na Manusia'.
40013038	Bonde iti, iami' duniá dee. Tiwu to maro'a iti iami' to pewali'mohe' taunána Pue' Ala i popárentáNa. Tometóhu' iti iami' taunánahe' Tadulako Ánditu.
40013039	Bungká' to potuda' tometóhu' iami' Tadulako Ánditu. Tempó pepare iami' alo kahópó'ána duniá, lia' tauna to pepare iti iami' mala'ekánahe' Pue' Ala.
40013040	Hondo'o kararámpuna tometóhu' duu'na raintu, hondo'o wo'o i alo kahópó'ána duniá hanggaló.
40013041	I tempó iti, Áná'na Manusia' ina mohuo' mala'ekáNahe' morámpu kai olo'nda taunáNa upu-upu to mampopewali' tauna mobábehi dósá, hai upu-upu to ntáni'na to polumaóha bábehiá to kadake.
40013042	Upu-upunda ina ratibe i ka'árá'á to keapi to pobálángká' bóróna. I ndi'itimi' kaina teria'ánda lia' mohámpei kapári'.
40013043	I tempó itimi' taunahe' to to'u i pehiló'ána Pue' Ala, ina hondo'o alo pewanta'nda i Popárentána Pue' Ala, Amánda. Haido'o, hema to ketainga, bate'na mepehádingi!”
40013044	“Popárentána Pue' Ala, rapándiri' hondo'o lómá to masuli' ebe hólóna i lalu tampo' i halimbo' bonde, nahumba hadua tauna hane'i natawu hule' i lalu tampo' iti. Kaindo'o nanangi kamatana'na tauna iti, mao mampobalu' upu-upu lómána, hane'i teóli mehóló bonde iti.”
40013045	“Popárentána Pue' Ala, rapándiri' hondo'o hadua topobalu-balu' mampeli' mutiá to manoba'.
40013046	I pasumbána hambua' mutiá to pehákiá'i kamanoba'na, harawi'á kamaóna pampobalu' upu-upu lómána, hane'i mehóló mutiá iti.”
40013047	“Popárentána Pue' Ala, rapándiri' hondo'o dálá to ratende i rano, hane'i masumba mopáká'-páká' bóu'.
40013048	Posemi' dálá iti, rahoremi' topebóu' dálá iti i ráre. Hane'ihe' mehuda mampileki bóu': to maro'a rawóli i kárándi, to ti'ara maro'a ratibe.
40013049	Hóndi'itimi' i alo kahópó'ána duniá, mala'ekánahe' Pue' Ala ina mogááki tauna to kadake lálunda kai taunahe' to to'u i pehiló'ána Pue' Ala.
40013050	Kaindo'o, tauna to kadake lálunda iti ratibehe' i ka'árá'á to keapi to pobálángká' bóróna. I ndi'itimi' kaina teria'ánda lia' mohámpei kapári'.”
40013051	Mekune' Iesu, “Nipáhángi upu-upuna iti?” Raháni', “Kipáhángi.”
40013052	Hane'i nahanga' Iesu, “Itimi' hane'i, guru-guru agama to popáhángimohe' mokakihanga'i Popárentána Pue' Ala, hondo'ohe' pue' támbi to mampopengkairaoa párewá wó'u hai párewá sae kai ka'árá'ána lómánda duu'na rapopobundu'.”
40013053	Kaupuna Iesu mampolaluta bahangampa páká'na ngkórá' pándiri', meleimi' mopáláhi ka'árá'á iti,
40013054	hane'i masule' i wanuáNa. I ndo'o, Ia mepáguru i támbi penómbá'á. Upu-upu tauna to mampehádingi hele ebehe' hane'i rahanga', “Kai umbá pasumba'ána tauna dee kamatopa' to hóndi'iti, lia' kai umbá paa'i pasumba'ána kuasa' mobábehi topehelei?
40013055	Bonto áná'na bási? Bonto Maria inaáNa? Bonto Iakóbu, Iusu, Simo hai Iudasi' haláluNahe'?
40013056	Lia' bonto toro'he' wo'o i ndee haláluNahe' tawine? Kai umbá pasumba'áNa upu-upuna iti?”
40013057	Itimi' hane'i Iesu ti'ara raranga' i wanuáNa. Hane'i molaluta Iesu i herá, “Hadua galara' i umbá-umbá peá rapomahile, sangádina i wanuána, hai i támbina.”
40013058	Itimi' hane'i, ti'ara handa' topehelei nabábehi Iesu i ndi'iti láwi' ti'arahe' mepóinálái.
40014001	Tempó iti, Herode Antipa to pewali' datu i tampo' Galileá, masádi kárebá mokakihanga'i Iesu.
40014002	Nahanga' Herode i topobago'nahe', “Iesu iti iami' Iohane Toperiu to tuwo' hule' kai kapate! Itimi' hane'i nakakiarái kuasa' mobábehi topehelei.”
40014003	Kapatena Iohane Toperiu lalutána hondee: Tempó iti, Herode mamperampa'i tawinena haláluna haduduána iami' Pilipu, i kahambokona Herode hai Herodia. Mewali', Iohane morongkani kamokámbáróá Herode, “Ti'arako' peisá hamboko hai Herodia tawinena halálumu láwi' bábehiámu iti molingka'i áturá to nauki' Musa!” Itimi' hane'i Herode mopahuo' mohaka' Iohane, lia' rahilu' duu'na rapasuá' i tárungku'.
40014005	Kato'uána, napoinao Herode ina mopapate Iohane agáiáná lángá' kai tauna to handa', láwi' rapóinálái tauna Iohane iami' hadua galara'.
40014006	I tempó posusa' pambuhinao kara'ánákana Herode, áná'na tawine Herodia moderó-deró' nalindo' tauna handa'. Poderó'-deró'na iti napomatana' ebe láluna Herode,
40014007	itimi' hane'i melempó i sumpa Herode modándi, apa peá to naperapi' ánáke tawine iti, ina nawe'iá.
40014008	Láwi' peáhui kai inaána, ánáke tawine iti molaluta nahanga', “Kuperapi' niwe'iána' wóá'na Iohane Toperiu i baki de'e peámi' wo'o!”
40014009	Masádi perápi'na iti, wiora ebe láluna Herode. Agáiáná nanangi kakaposumpánamo'i ralindo' tonakaleá, napehuo'ámi' bona perápi'na ánáke tawine iti rapeola'i.
40014010	Herode mohuo' tauna mao i tárungku' mobóhó' buroko'na Iohane.
40014011	Hane'i wóá'na Iohane radámpá i baki, rawe'iá ánáke tawine iti, duu'na napehuhu'á ánáke tawine iti i inaána.
40014012	Upu iti, butumohe' topeguruna Iohane manggala wátáloa'na Iohane hane'i ratawu. Kaindo'o maomohe' mampehanga'á kárebá iti i Iesu.
40014013	Kanahádina Iesu kárebá iti, mehawe'mi' i duángá mengkaweihá mopáláhi ka'árá'á iti mao i hambua' ka'árá'á to pundiángá. Agáiáná karahádina tauna mokakihanga'i iti, meleimohe' tauna mopáláhi wanua mahile ka'árá'ánda metutuhá i Iesu mampeola'i rárá i wiwi rano.
40014014	Pendáluna Iesu kai duángá, Naitahe' tauna handa' iti, butu ahi' láluNa i herá. Hane'i mopabaka' to madu'a kai olo'nda taunahe'.
40014015	Mangkáriámu'mi', butumohe' topeguruna Iesu, rahanga' i Ia, “Mangkáriámu'mo'i lia' ka'árá'á dee pundiángá. Ágindamo'i Nihuo' tauna handa' dee melei bona peisáhe' mehóló pa'ande'nda i bahangampa wanua.”
40014016	Nahanga' Iesu i herá, “Iniá' nihuo'he' melei, kámiumo'i mopa'ande'he'.”
40014017	Meháni'he' topeguruNa, “Lima peá wua'na róti hai romba'a bóu' to arángki'.”
40014018	Nahanga' Iesu, “Niwawa mai!”
40014019	Kaindo'o, nahuo'mohe' Iesu tauna handa' mehuda i pádá, hane'i manggala róti to lima wua'na hintu' bóu' romba'a, mengoa' i langi' mekakae morande ahi' i Pue' Ala. Upu iti, Nakebi-kebi'mi' róti iti hane'i Nawe'iáhe' topeguruNa rakira-kira i tauna handa' iti.
40014020	Upu-upunda ma'ande' duu'nda mabuhu. Upumohe' ma'ande', rarámpumi' topeguruna Iesu lábina, hampulo' hai romingka' pose.
40014021	Kahanda'nda to pa'ande' tempó iti, toto'na lima hábuna tomoane, i raoa tawine hai ánáke.
40014022	Kaindo'o, nahuo'mi' Iesu topegurunahe' mehawe' i duángá moiheru mengkalimba i rano, daro mohuo' tauna handa' masule'.
40014023	Pasule'nda tauna handa', mempanai'mi' Iesu haduduána i hambua' mungku mao mekakae. Mangkáindimi', Iesu i ndo'o mani' mosadudua.
40014024	Tempó iti, duángá to rahawe'i topeguruna Iesu karao'mo'i i tanga'na rano. Duángá iti narumpa bálumbá, nanangi podupa'nda angi kai lindo'.
40014025	Toto'na tinti' tálu daki' mepuló butumi' Iesu i topeguruNahe' molumao i wongko uwai.
40014026	I karaitána topegurunahe' Iesu molumao i wongko uwai, mahárámi' katingkaba'nda hane'ihe' mogoa-goa lángá', rahanga', “Ándituna tomate!”
40014027	Agáiáná Iesu poliliuna meháni', “Pakaróhó lálumi! Kodo' onto, Iesu. Bopokomi lángá'!”
40014028	Hane'i nahanga' Peturu', “Pue', ane ámbi' Kámiui, huo'a' molumao i wongko uwai mao i Kámiu!”
40014029	Meháni' Iesu, “Kamo'!” Pendálunami' Peturu' kai duángá, molumao i wongko uwai mao i Iesu.
40014030	Agáiáná kanaitána Peturu' bálumbá to mahile nanangi kanawuina angi mamau' i rano iti, lángá'mi' duu'na ina támpu. Hane'i monganga Peturu', “Pue', tulungia'!”
40014031	Harawi'á Iesu mo'odoá teeNa moántiá Peturu', daro Nahanga', “Ó tauna to makura' pepóináláina, ma'ampa hane'i bata-bata lálumu?”
40014032	Kaindo'o, mehawe'mohe' i duángá, mengkaroomi' wo'o angi.
40014033	Topeguruna Iesu menómbáhe' i Ia, rahanga', “To'u ebe, Áná'naKomi Pue' Ala!”
40014034	Kateduu'nda i hambali rano, mendálumohe' i Genesare'.
40014035	Karaitána tauna handa' to butu iti iami' Iesu, rakárebámi' i humandele ka'árá'á to daki' i wanua mahile iti. Kaindo'o upu-upu to madu'a rawawahe' i Iesu.
40014036	Lia' raperapi' i Ia bona peisáhe' moiho' kehapo'i rámbu-rámbuna peá badu' kumbána Iesu. Hane'i upu-upu to poiho'i, baka'he'.
40015001	Kaindo'o, toPárisi hai guru agama kai Ierusale butuhe' i Iesu. Mekune'he' i Ia,
40015002	“Ma'ampa topeguruMu hane'ihe' molingka'i poadákanda toiherunta'? Hangko bomanihe' ma'ande', ti'arahe' membaho' mporieru mampeola'i áturá agamánta'!”
40015003	Meháni' Iesu, “Ma'ampa wo'o kámiu hane'ikomi molingka'i hawa'na Pue' Ala nanangi pampeolá'imi peá poadákana toiherumi?
40015004	Láwi' Pue' Ala masanga', ‘Pomahile amámu hai inámu,’ lia' ‘Hema-hema to potunda' amána hai inaána bate'na rahuku mate.’
40015005	Agáiáná kámiu nipepáguruá, tauna peisá masanga' i tosaena hondee: ‘Apa to ara i kodo' to peisá kupopobundu' morewukomi, kupopenómbámo'i i Pue' Ala.’
40015006	I kahóndi'itina ti'arapohe' páráluu mampomahile tosaenda. Mewali', ngkórá'na Pue' Ala to pasanga' bate'na nipomahile amámi hai inámi, ti'arapo'i telumaóha nanangi pampomahilemi peá poadákana toiherumi.
40015007	Topotawengkole'komi! To'u ebe apa to nahanga' Pue' Ala melempó i galara' Iesaia baha' i kámiu, iami',
40015008	‘Taunahe' iti petóeá'nda i Kodo' i humenda peá, agáiáná lálunda karao' kai Kodo'.
40015009	Mbero-mbero penómbánda i Kodo', láwi' áturána tauna to rapepaturo'á.’ ”
40015010	Kaindo'o, Iesu mokárá' tauna handa' morámpu hane'i Nahanga' i herá, “Nipehádingi bona nipáhángi'i!
40015011	To mampopewali' tauna boko, bo'ia to pesuá' i ngangána; láli' to pengkairaoa kai humena iti to mampopewali'i boko.”
40015012	Kaindo'o, butumohe' topeguruNa molaluta i Ia, “Guru, Ni'isá pangka'aláinda toPárisi polalutáMi hondo'o?”
40015013	Meháni' Iesu, “Upu-upu hinu'á to ti'ara nahu'á AmángKu' to i surugá ina rabebu'.
40015014	Bopohe' niháileki toPárisi iti. Taunahe' iti tadulako to bilo; ane himbau to bilo mombetete', bate'nda rodua-dua ina mandawo' i balo'.”
40015015	Nahanga' Peturu', “Guru, tulungika' patóá-tóá páláiána ngkórá' pándiri' iti i kai'!”
40015016	Meháni' Iesu i herá, “Ti'arará'i mani' nipáhángi?
40015017	Ti'ara ni'isá to pesuá' i nganga mendálu i bonte' hane'i tetibe?
40015018	Agáiáná to pengkairaoa kai hume, mepongka kai lalu; itimi' to mampopewali' tauna boko.
40015019	Láwi' kai lalu, mengkairaoa pekiri to kadake to popa'ara pepapate, pebuálósi, gau' ngkaparaka', baina, pampoposabi' dongko' hai motokadakeá hadua.
40015020	Itimohe' to mampopewali' tauna boko, bo'ia ma'ande' hai tee to ti'ara membaho'.”
40015021	Kaindo'o, meleimi' Iesu mopáláhi ka'árá'á iti, hane'i mao i tampo' to daki' i wanua mahile Tiru hai Sido.
40015022	Hadua tawine toKáná'á kai ka'árá'á iti butu i Iesu daro meágórá, “Pue', muleákana Dáudi', poka'ahi'a'! Áná'ku' tawine napesuá'i ánditu. Mapári' ebe nahádi.”
40015023	Tawine iti ti'ara ebe nahániki Iesu. Kaindo'o, butumohe' topeguruna Iesu merapi' i Ia, “Guru, Nihuo' tawine iti melei. Napeola'ike' daro mogoa-goa!”
40015024	Meháni' Iesu, “Kanahuo'Ku' Pue' Ala mai peá mantulungi tina mahile Sáráeli, láwi' hondo'ohe' gimba to puha.”
40015025	Agáiáná tawine iti butu i Iesu hane'i molingkudu Nalindo' duu'na nahanga', “Pue', Nitulungia'.”
40015026	Meháni' Iesu, “Ti'ara maro'a ane manggalake' pa'ande'na ánáke hane'i tatendeá ahu.”
40015027	Meháni' tawine iti, “To'u Pue'. Agáiáná hawe' ahu wo'o, ma'ande' burána pa'ande' to mandawo' kai medá'na tuána.”
40015028	Hane'i nahanga' Iesu i tawine iti, “Maróhó ebe pepóináláimu, ina'! Haido'o, apa to nusárumaka, mewali'mo'i mangola' peláiámu!” Tempó iti wo'o, baka'mi' áná'na tawine iti.
40015029	Upu iti, meleimi' Iesu mopáláhi ka'árá'á iti, hane'i molumao mampeola'i wiwi rano Galileá. Kaindo'o, mempanai'mi' i hambua' mungku duu'na mehuda i ndo'o.
40015030	Handa' tauna to butu i Ia mambawa taunahe' to nahari', to bilo, to pungku, to bebe ti'ara peisá molaluta hai handa' mani' haki' to ntáni'na. Tomadu'a iti, rawawahe' nalindo' Iesu hane'ihe' Napabaka'.
40015031	Tauna handa' to ara i ndo'o hele ebehe' i pangintánda tobebe peisá molaluta, tonahari' baka', topungku molumao hai tobilo meita. Taunahe' iti motóeá'mohe' Pue' Ala to rapenómbái tina mahile Sáráeli.
40015032	Kaindo'o, Iesu mokárá' topeguruNahe' hane'i Nahanga', “Butu ahi' lálungKu' i tauna to handa' dee. Tálumo'i alonda hingkakani hai Kodo', de'e-de'e ti'arapo'i ara pa'ande'nda. Ti'ara Kulái mopatodáhihe' masule' daro marimi, malimpuhe' paa'i i rárá.”
40015033	Hane'ihe' mekune' topeguruNa i Ia, “I ka'árá'á to karao' kai wanua hondee, i umbá paa'i kapeisá'ánta' masumba pa'ande' to ina gáná i tauna to handa' dee?”
40015034	Mekune' Iesu i herá, “Hangampa wua'na róti to ara i kámiu?” Meháni'he', “Pitu wua'na hintu' bóu' to kekede' bahangampa ba'ána.”
40015035	Kaindo'o, nahuo'mohe' Iesu tauna handa' iti mehuda i tampo'.
40015036	Hane'i manggala róti to pitu wua'na hintu' bóu', Napekakaeá morande ahi' i Pue' Ala. Upu iti Nakebi-kebi' róti hintu' bóu' iti hane'i Nawe'iáhe' topeguruNa rakira-kira'áhe' tauna handa' iti.
40015037	Upu-upu tauna ma'ande' duu'nda mabuhu. Upu iti pelábiána rarámpu topeguruna Iesu, pitu wua'na bingka' pose.
40015038	To pa'ande' tempó iti, arahe' iba hábuna tomoane, ti'ara teimba' tawine hai ánáke.
40015039	Kaindo'o, nahuo'mohe' Iesu tauna handa' iti masule'. Ia hai topeguruNa mehawe'mohe' i hambua' duángá mao i tampo' Magada.
40016001	Arahe' toPárisi hai toSáduki butu i Iesu ina mampeli' kandawo'áNa. Merapi'he' bona pobábehi topehelei mopatongawa' Iamo'i huo' kai Pue' Ala.
40016002	Meháni' Iesu, “Ane támpumi' alo nihanga', ‘Láwi' langi' mebubura', teume' raoa maro'a.’
40016003	Mepuló nihanga', ‘Dehanggaloá ina bábá, láwi' langi' málei lia' móngkó.’ Haido'o, kámiu peisákomi mampetandái raoa i pangintámi langi', agáiáná ti'ara ni'isá mampetandái apa to nabábehimo'i Pue' Ala i tempó dee.”
40016004	“Tauna to tuwo' i tempó dee, kadake ebe lálunda lia' ti'arahe' tungku' manondo' i Pue' Ala. Merapi'komi bona Kupobábehi tanda' topehelei. Ti'arakomi ina ra'ámbe'i hawe' hampáká', sangádina tanda' topehelei to nahámpei galara' Iona.” Kaupuna Iesu molaluta hondo'o, meleimi' Ia mopáláhihe'.
40016005	Kateduu'nda topeguruna Iesu i hambali rano, hangko rabuhinao kati'aránda mambawa róti.
40016006	Nahanga' Iesu i herá, “Nipemaroáhi lia' maingá'komi i ráginda toPárisi hai toSáduki.”
40016007	Masádihe' polalutána Iesu iti, mantepu'umohe' topeguruna Iesu molaluta hadua mai hadua, “Hóndi'iti polalutáNa nanangi katakalóliána mambawa róti.”
40016008	Iesu mangisá apa to ralaluta, itimi' hane'i Nahanga', “Ma'ampa hane'i nilalutáingi baha' i kati'aránta' nakakiarái róti? Makura' pepóináláimi!
40016009	Ti'ara mani' nipáhángi? Ti'ara nibuhinao mokakihanga'i lima wua'na róti to Kukebi-kebi' ra'ande' lima hábuna tauna? Hangampa bingka' pelábiána pa'ande' to nirámpu?
40016010	Lia' nu'umbá wo'o mokakihanga'i pitu wua'na róti to ra'ande' iba hábuna tauna? Hangampa bingka' pelábiána pa'ande' to nirámpu?
40016011	Ma'ampa hane'i ti'ara mani' nipáhángi kabo'iána róti to Kuhanga' i kámiu? Maingá-ingá'komi baha' i ráginda toPárisi hai toSáduki!”
40016012	Kahópó'ána raisámi' topeguruna Iesu kaNahuo'nda bona ramaingá' i to rapepáguruá toPárisi hai toSáduki, bo'ia mokakihanga'i ragi to rapopobundu' mobábehi róti.
40016013	Iesu mao i ka'árá'á to daki' i wanua mahile Kaisarea Pilipi. I ndi'iti, Iesu mekune' i topeguruNahe', “Mangola' pasanga'na tauna, hema iti Áná'na Manusia'?”
40016014	Raháni' topeguruNahe', “Ara to pasanga' Iohane Toperiu. Ara wo'o to pasanga' galara' Eliá. To ntáni'na womi' masanga' galara' Ieremia ba hadua kai olo'nda galara'.”
40016015	Mekune' Iesu i herá, “Agáiáná mangola' pasumbámi, Kodo' dee, hema'A'?”
40016016	Meháni' Simo Peturu', “Kámiumo'i Datu Topesoreáka, Áná'na Pue' Ala to tuwo'.”
40016017	Nahanga' Iesu i Simo Peturu', “Simo áná'na Iona madonde ebeko' láwi' bo'ia tauna to mampopaisá iti i io agáiáná AmángKu' to i surugá.
40016018	Itimi' hane'i bona nuisái, io iami' Peturu', watu to paróhó. I wongko alehe watu itimi' ina Kuáróha dámá'ángKu', hai kuasa' kapate ti'ara peisá monangihe'.
40016019	Io ina Kuámbe'i pegili i Popárentána Pue' Ala. Apa to nupeháwólóinga i duniá, rapeháwólóinga wo'o i surugá. Lia' apa to nupepáliunga i duniá, rapepáliunga wo'o i surugá.”
40016020	Upu iti, napaingá'imohe' Iesu topeguruNa, bona iniá' rapepehanga'ái i hema-hema peá, Iesu iami' Datu Topesoreáka.
40016021	Mantepu'u kai tempó iti, natepu'umi' Iesu mopatongawa' i topeguruNahe' kabate'Na ina mao i Ierusale lia' kaina pohámpeiNa handa' kapári' kai tadulakonda toIahudi, toireándahe' tadulako mpenómbá hai guru-guru agama. Ia ina rapapate, agáiáná i alo katálu ina rapatuwo' hule'.
40016022	Agáiáná Iesu nadii' Peturu' mengkaweihá hane'i nakámbáróá, “Pue', tapomata-mata iti ti'ara ina napatodáhi Pue' Ala mewali'! Iti ti'ara ebe ina Nuhámpei!”
40016023	Iesu mehaile', Nahanga' i Peturu', “Tadulako Ánditu, pelei kai ndee! Mesalempóriko' i Kodo'. Láwi' pekirimu iti pekiri tauna, bo'ia pekirina Pue' Ala!”
40016024	Kaindo'o, nahanga' Iesu i topegurunahe', “Tauna to tóká' láluna meola' i Kodo', bate'na mokábáhá peláiá saduduána, mopaha' kau mombehapena hai meola' i Kodo'.
40016025	Láwi' tauna to mampetawa'i tuwo'na ina matántá tuwo'na. Agáiáná tauna to matántá tuwo'na nanangi peola'na i Kodo', ina masumba katuwo' to tuke i kahae-haeána.
40016026	Apa rási'na hadua tauna ane mampokirai sanggena to ara i duniá dee agáiáná matántá tuwo'na? Peisá paa'i katuwo' ratopu hai ba apai?
40016027	Láwi' Áná'na Manusia' ina butu hingkakani hai mala'ekáNahe' i katetóeá'na AmáNa. Tempó iti Ia ina moháwángi upu-upu tauna hintoto' hai bábehiána.
40016028	Nipehádingi! Ara i olo'mi to ara i ndee to ti'ara ina mate hangko bomani' manginta Áná'na Manusia' butu i pewáli'Na Datu.”
40017001	Ini alona kaindo'o, napohiola'mohe' Iesu, Peturu' hai to hampohalaluá iami' Iakóbu hai Iohane, mengkaweihá mao i hambua' bulu' to mapángká'.
40017002	Raita mata, lengge'na Iesu mabáliki, lindo'Na mewanta' hondo'o alo lia' wáru'Na bulá mengkila'.
40017003	Kaindo'o raitami' topeguruNa to tálu iti galara' Eliá hintu' Musa motimbali hai Iesu.
40017004	Hane'i molaluta Peturu' i Iesu, “Pue', maro'a ebe ane i nde'eke'. Ane Nipomaro'ai ina motindi'a' bambaru' tálu wua'na i ndee. Hambua' i Kámiu, hambua' i Musa hai hambua' wo'o i galara' Eliá.”
40017005	Tempóna mani' Peturu' molaluta, nahámbákimohe' gawu to pewanta' ebe lia' kai gawu iti rahádi wamba' to pasanga', “Deemi' Áná'Ku' to Kupoka'ahi', lia' Iamo'i to popamatana' lálungKu'. Mepehádingikomi i Ia!”
40017006	Karahádina topeguruna Iesu wamba' iti, motumpapa'mohe' i tampo' nanangi kalángá'nda ebe.
40017007	Agáiáná Iesu butu mokama'he' Nahanga', “Nipeáró! Bopokomi lángá'!”
40017008	I kara'áróhana wóá'nda, rapeita ti'arapo'i ara hawe' hadua sangádina Iesu haduduána.
40017009	Pendálunda kai bulu' iti, napaingá'ihe' Iesu, “Iniá' nipepehanga'ái i hema-hema peá apa to ni'ita ininá hangko bomani' Áná'na Manusia' rapatuwo' kai kapate.”
40017010	Mekune'he' topeguruna Iesu i Ia, “Ma'ampa hane'i rahanga' guru-guru agama kabate'na galara' Eliá to iheru butu kai Áná'na Manusia'?”
40017011	Meháni' Iesu, “Ámbi' to'u kaina butuna galara' Eliá lia' ina mopasilólónga i páká'-páká'na.
40017012	Agáiáná Kuhanga'ákomi, galara' Eliá butumo'i. Kehapo'i hondo'o ti'ara rahala' tauna; karatimbálihina mangola' peá peláiá saduduánda. Hondo'o wo'o kaina ratimbálihina Áná'na Manusia'.”
40017013	Kai ndi'iti, rapáhángimi' topeguruna Iesu to Nalaluta iti iami' mokakihanga'i Iohane Toperiu.
40017014	Kapasule'na Iesu hingkakani hai topeguruNa to tálu iti i tauna handa', hadua tomoane butu molingkudu nalindo' Iesu,
40017015	lia' molaluta, “Tuá, Nipoka'ahi' áná'ku'. Háki'na mate-mata'. Mahárá ebe kanahádina hane'i morongkani tehumpulá i api hai morongkani wo'o mandawo' i lalu uwai.
40017016	Kakuwawamo'i i topeguruMuhe' agáiáná ti'ara rabuku mopabaka'i.”
40017017	Nahanga' Iesu, “Iraa' ebekomi! To'u-to'u ebe taunakomi to puha lia' ti'ara mepóinálái. Tuke himpirá nondo'Ku' hai kaina toro'Ku' hingkakani hai kámiu? Wawa mai ánáke iti!”
40017018	Hintu' laluta to mahárá, nakámbáróá Iesu ánditu Napopengkairaoa kai ánáke iti. Mengkairaoami' ánditu, ánáke iti poliliuna baka'.
40017019	Kaindo'o butumohe' topeguruna Iesu mopatani' hane'ihe' mekune' i Ia, “Ma'ampa hane'i ti'ara kibuku mowura ánditu iti?”
40017020	Meháni' Iesu, “Mepongka kai kamakura'na pepóináláimi. Nipehádingi! Ane nakakiaráikomi pepóinálái hondo'o kahilena lihu to tepakekede' hondo'o lihu huluká, peisákomi mampolaluta'á bulu' dee, ‘Pelimba i ndoo!’ Bate'na melimba bulu' dee. Ti'ara ara hawe' hampáká' to ti'ara peisá nibábehi! [
40017021	Agáiáná ánditu to hondee, peisá peá rawura i kanipekakaeána hintu' mopuasa.]”
40017022	I tempóna Iesu hai topegurunahe' morámpu i Galileá, nahanga' Iesu i herá, “Áná'na Manusia' ina rapehuhu'á i tuluteena tauna.
40017023	Ia ina rapapate, agáiáná i alo katálu ina rapatuwo' hule' kai kapate.” Topeguruna Iesu wiora ebe lálunda.
40017024	Kateduu'na Iesu hai topeguruNahe' i Kapenau, toporóró' ásele' Támbina Pue' Ala butu i Peturu' mekune', “Gurumu mobáiári ásele' Támbina Pue' Ala ba ti'ara?”
40017025	Meháni' Peturu', “Mobáiári!” Kapesuá'na Peturu' i támbi, Iesu iheru mekune' i Peturu', “Simo Peturu', nu'umbá pasumbámu, hema to bate'na mobáiári ásele' i datu to i duniá? Kai taunána kadatuá ba torare?”
40017026	Meháni' Peturu', “Torare.” Nahanga' Iesu, “Ane hondo'oi, taunána kadatuá ti'ara páráluu mobáiári.
40017027	Agáiáná, iniá' tapopa'ara towenda taunahe' iti. Mewali', namo' popeká i rano. Bóu' to runguna nupeká nuala. I lalu ngangána ina masumbako' dói to gánámo'i tapoásele' rodua. Dói iti nuala nupopobáiári ásele' Támbina Pue' Ala, ásele'ta' rodua.”
40018001	Tempó iti, butumohe' topeguruna Iesu mekune' i Ia, “Hema to tepaireá i olo'nda taunána Pue' Ala i popárentáNa?”
40018002	Iesu mokárá' hadua ánáke, Napopekátede' ralindo'.
40018003	Hane'i nahanga' Iesu, “Nipehádingi, ane ti'arakomi kadeáha hai mewali' hondo'o ánáke, ti'arakomi ina mewali' taunána Pue' Ala i popárentáNa.
40018004	Tauna to pengkaiwói' lia' mewali' hondo'o ánáke dee, iamo'i to tepaireá i olo'nda taunána Pue' Ala i popárentáNa.
40018005	Lia' tauna to poranga' ánáke to hondee láwi' peola'na i Kodo', mopáláiá meranga' wo'o i Kodo'.”
40018006	“Hema to mampopewali' hadua kai olo'nda ánáke dee ti'arapo'i mepóinálái i Kodo', áginamo'i rapotóei watu to mahile i buroko'na hane'i ratibe i tahi' to kaladu.
40018007	Mahárá ebe kahurewu'na duniá dee, láwi' mopáká'-páká' to mampopewali' tauna madósá. Mopáká'-páká' to hóndi'iti bate'na timbulu ina ara agáiáná hurewu'mi' tauna pepongka'ána iti.
40018008	Ane teemu hai bitimu mopamadósáko', nubóhóki lia' nutibe. Ágimumo'i nakakiarái peá tee hai biti hamambali tuwo' hingkakani hai Pue' Ala, hane'i io hai rombali tee ba bitimu ratibe i lalu api naraka.
40018009	Ane matámu mopamadósáko', nuhurengi lia' nutibe. Ágimumo'i nakakiarái peá mata hambali tuwo' hingkakani hai Pue' Ala hane'i io hai rombali matámu ratibe i lalu api naraka.”
40018010	“Pailalu! Iniá' nipotata'i hadua kai olo'nda ánáke dee. Nipehádingi, hore-hore nakakiaráihe' mala'eka to timbulu arahe' i surugá to peisá mopabutu i Pue' Ala apa to pewali' i tauna to rakámpái. [
40018011	Láwi' áná'na Manusia' butu mai mampeli' to puha!]
40018012	Nu'umbá pasumbámi? Rápá'na ara hadua to nakakiarái hangatu ba'ána gimba hai matántá hamba'a, apa paa'i to ina nabábehi tauna iti? Bate'na ina mopáláhi gimba to hahio' pulo'na hai hahio' i mungku, hane'i mao mampeli' gimba to matántá iti.
40018013	Nipehádingi, ane nahumbapo'i gimba iti, bate'na tepaireá kamatana'na baha' i gimba to hamba'a iti kai gimba to hahio' pulo'na hai hahio' ba'ána to ti'ara matántá.
40018014	Hondo'o wo'o Amámi to i surugá, ti'ara Nalái ane puhai hawe' hadua kai ánákehe' dee.”
40018015	“Ane arai halálumu to hampepopóinálái to pobábehi dósá, namo' pombehumba hai ia, nuhanga'á sala'na. Iti nulumaóha i kámiu peá rodua. Ane lalutámu napehádingi lia' nahoho' inaona, itimo'i rási'mu láwi' nuhumba hule' halálumu.
40018016	Agáiáná ane ti'arai, wáwái hadua ba rodua mao i ia. Láwi' i Sura Pototowiá teuki', ‘To i wói'namo'i rodua ba tálu to pewali' sabi' mopakanóntó kamasala'na hadua.’
40018017	Ane ti'arai moranga' paturo'nda taunahe' iti, pehanga'á i dámá'á. Kahópó'ána ane ti'arai moranga' paturo'na dámá'á, nibabemo'i hondo'o toporóró' ásele' lia' tauna to ti'ara mehala' i Pue' Ala.”
40018018	“Nipehádingi: apa to nipeháwólóinga i duniá, rapeháwólóinga wo'o i surugá. Lia' apa to nipepáliunga i duniá, rapepáliunga wo'o i surugá.
40018019	Hai bona ni'isái wo'o: ane arai i olo'mi i duniá dee rodua tauna to siálu' ngkórá' mokakihanga'i apa peá lia' nipekakaeá, pekakae iti ina Napapósengi AmángKu' to i surugá.
40018020	Láwi' i umbá rodua ba tálu tauna morámpu láwi' pepóináláinda i Kodo', ara'A' i tanga'-tanga'nda.”
40018021	Kaindo'o, butumi' Peturu' i Iesu mekune', “Pue', ane arai halálungku' madósá i kodo', tuke hangampa ebe kánina kakuámpungiána? Tuke pitu kánina?”
40018022	Meháni' Iesu, “Ti'ara, bo'ia peá pitu kánina, agáiáná pitu pulo'na kani pitu kánina!
40018023	Láwi' Popárentána Pue' Ala hondo'o ngkórá' pándiri' dee: hadua datu ina mopáresá' indánda háwi'na.
40018024	Tempó iti, mantepu'umi' mepáresá'. Hadua to poindá hampulo' hábuna talenta,
40018025	to ti'ara nabuku mobáiári rawawa i ia. Mewali' datu iti mehuo' bona háwi'na iti rapobalu' hingkakani hai tawinena hai áná'na hai upu-upu lómána rapopobáiári indána.
40018026	Hawi' iti, molingkudu nalindo' datu merapi', ‘Tuá, nirii sieru' lálumi baha' i kodo', ina kubáiári onto sangkani indáku'.’
40018027	Datu iti butu ahi' láluna i ia, itimi' hane'i naumpáhi sanggena indána lia' napopasule'.
40018028	I pengkairaoána hawi' iti, mohidupa'mi' hai rángána hangkakaháwi'na to poindá hangatu dina i ia. Hangkakaháwi'na iti nahaka' naime', hane'i nahanga'á, ‘Báiári indámu upu-upuna!’
40018029	Rángána iti molingkudu nalindo' merapi', nahanga', ‘Nurii sieru' lálumu, ina kubáiári onto sangkani!’
40018030	Agáiáná ti'ara naranga', láli' napasuá'mo'i i tárungku' tuke i kanabáiáriána indána.
40018031	Karaitána rángánda hawi' to pewali' iti, wiora ebe lálunda hane'i rapehanga'á upu-upuna iti i datu.
40018032	Hawi' to kadake bábehiána iti napopehuo' datu, hane'i nahanga'á, ‘Hawi' to kadake bábehiána! Upu-upu indámu ku'umpáhimo'i nanangi perápi'mu i kodo'.
40018033	Bonto bate'mu wo'o ma'ahi' i rángámu hondo'o kama'áhi'ku' i io?’
40018034	Datu iti, mahárá ebe katowena. Hawi' to kadake bábehiána napasuá' i tárungku' duu'na rapehuhu'á i topebamba tuke i kanabáiáriána upu-upu indána.”
40018035	Iesu mopahópó' polalutáNa hintu' basa to hondee, “Hóndi'itimi' wo'o kaina Nabábehimi' AmángKu' to i surugá i kámiu hadua-hadua, ane ti'arakomi moámpungi halálumi i kabulá lalu.”
40019001	Kaupuna Iesu mampolaluta upu-upuna iti, meleimi' mopáláhi Galileá hane'i mao i tampo' Iudea i hambálina korona uwai Iarade.
40019002	Handa' tauna meola' i Ia lia' Napabaka' i ndi'iti.
40019003	ToPárisi butuhe' wo'o mampeli' kandawo'ána Iesu. Mekune'he' i Ia, “Mangola' áturá agamánta', peisá paa'i tomoane mampogááka tawinena mealehe i apa peá?”
40019004	Meháni' Iesu, “Ti'ara manikomi kamobasa to teuki' i Sura Pototowiá, kai runguna Pue' Ala moteru tauna tomoane hai tawine?
40019005	Upu iti Nahanga', ‘Itimi' hane'i, hadua tomoane ina mopáláhi amána hai inaána duu'na moromu hai tawinena hane'imohe' mewali' haóntó'-óntó'.’
40019006	Mewali', bo'iapohe' rodua agáiáná hadua peramohe'. Itimi' hane'i apa to napakahambua'mo'i Pue' Ala, ti'ara peisá nagáá' tauna.”
40019007	Mekune'he' toPárisi i Iesu, “Ane hondo'oi, ma'ampa Musa hane'i mehuo' bona tauna to mampoinao mogáá', meámbe'i sura mpogáá' i tawinena to napogááka?”
40019008	Meháni' Iesu, “Láwi' kamatu'ána lálumi, Musa mopáliukomi mampogááka tawinemi. Agáiáná kato'uána bo'ia hondo'o kai runguna.
40019009	Haido'o, nipehádingi dee: hema to mampogááka tawinena—wole tawine iti ti'ara mebuálósi—kaindo'o hamboko womi' hai tawine ntani', tauna iti mebuálósi.”
40019010	Hane'i rahanga' topeguruNa i Ia, “Ane hóndi'iti'i baha' i kahambokona tauna, ágindamo'i ti'ara hamboko.”
40019011	Meháni' Iesu, “Ti'ara upu-upuna tauna peisá mampabuku mampeola'i laluta iti, tauna peáhe' to napakanóntómo'i Pue' Ala.
40019012	Láwi' ara tauna to ti'ara peisá hamboko láwi' hondo'omo'i kai kara'ánákanda. Ara wo'o to ti'ara peisá hamboko nanangi bábehiána tauna ntani' i wátánda. Lia' ara wo'o to pampileki kai peláiá saduduánda ti'ara hamboko bona peisáhe' molumaóha bago'na Pue' Ala i popárentáNa. Tauna to pampabuku mampeola'i paturo' dee, ágina ebe hóndi'iti kanapeolá'ina.”
40019013	Arahe' tauna to pambawa ánáke i Iesu, bona teeNa Nadámpá i herá duu'nda Napekakaeá. Agáiáná topeguruna Iesu towehe' i herá.
40019014	Nahanga' Iesu i topegurunahe', “Patodáhihe' ánáke iti butu i Kodo'! Iniá' niháwólóihe'. Láwi' taunahe' to hondee to pewali' taunána Pue' Ala i popárentáNa.”
40019015	Hane'i nadámpá Iesu teena i ánákehe' iti lia' Nabarakatihe'. Kaindo'o, meleimi' kai ndi'iti.
40019016	I alo hanggaló, ara hadua tomoane butu i Iesu nahanga', “Guru, bábehiá to maro'a to nu'umbá to bate'na kulumaóha bona kupasumba katuwo' to tuke i kahae-haeána?”
40019017	Meháni' Iesu, “Ma'ampa hane'iko' mekune' i Kodo' apa to maro'a? Ti'ara ara ntani' to maro'a sangádina Pue' Ala peá. Ane nulái'i katuwo' to tuke i kahae-haeána, bate'mu molumaóha hawa'na Pue' Ala.”
40019018	Mekune' tauna iti, “Hawa' to nu'umbá iti?” Meháni' Iesu, “Iniá' nupepapate, iniá' nupebuálósi, iniá' nubaina, iniá' nupampoposabi' dongko',
40019019	nupomahile amámu hai inámu, lia' ma'ahi'ko' i hangkakataunámu hondo'o pampoka'áhi'mu wátá saduduámu.”
40019020	Meháni' ánáke tomoane iti, “Upu-upuna kulumaóhamo'i. Apa mani' to bate'na kulumaóha?”
40019021	Nahanga' Iesu i ia, “Ane nupoinaoi mewali' ina motóáka, namo' pobalu' upu-upu lómámu, dóina nuwe'iáhe' topeahi-ahi'. Io, ina masumbako' lómá i surugá. Upu iti, butuko' meola' i Kodo'.”
40019022	Masádi laluta iti, meleimi' ánáke tomoane iti hintu' kasusa' lalu láwi' kalómá ebe.
40019023	Nahanga' Iesu i topeguruNahe', “Kuhanga'ákomi, makárá ebe hadua to kalómá mewali' taunána Pue' Ala i popárentáNa.
40019024	Hampáká' mani' wo'o ina Kuhanga'ákomi; maluha' mani' hamba'a óntá mesuá' i balo'na daru, kai hadua to kalómá mewali' taunána Pue' Ala i popárentáNa.”
40019025	Karahádina topeguruNa lalutána Iesu iti, helemohe' hane'i rahanga', “Ane hondo'oi, hema to peisá rasoreáka?”
40019026	Natotókihe' Iesu topeguruna hane'i Nahanga', “I tauna, iti ti'ara peisá napopewali'! Agáiáná i Pue' Ala, upu-upuna peisá Napopewali'.”
40019027	Hane'i nahanga' Peturu', “Peita, upu-upuna kipáláhimo'i bona kipeola' i Kámiu. Haido'o, apa to ina kiranga'?”
40019028	Nahanga' Iesu i herá, “Nipehádingi: i duniá wó'u, Áná'na Manusia' ina mehuda i káderá' kadatuáNa to pehákiá'i. I tempó iti upu-upumi topegurungKu', ina mehudakomi mopárentá i hampulo' hai rombua' káderá' kadatuá hai mobutusi hampulo' hai rombua' tina, tina mahile Sáráeli!
40019029	Hai upu-upu tauna to popáláhimo'i támbina ba haláluna tomoane ba tawine, ba inaána hai amána ba áná'nahe' ba bondena, nanangi peola'na i Kodo', tauna iti ina moranga' hule' hangatu kánina. Lia' ina moranga' wo'o katuwo' to tuke i kahae-haeána.
40019030	Agáiáná, handa' tauna to tepaiheru de'e-de'e, ina tepaibókó' lia' handa' to tepaibókó' de'e-de'e, ina mewali' tepaiheru.”
40020001	“Popárentána Pue' Ala, hondo'o ngkórá' pándiri' dee: hadua to nakakiarái bonde anggoro', mepuló-puló mengkairaoa mao mampeli' to ina mobago' i bonde anggoro'na.
40020002	I karapohintoto'namo'i mokakihanga'i saro hampepa' dói perá' hanggaloá, nahuo'mohe' mobago' i bonde anggoro'na.
40020003	Tinti' hahio' mepuló, pue'na bonde iti melei womi' hane'i manginta bahangampa tauna mehuda-huda i pobalu'-balu'á.
40020004	Molalutami' pue' bonde iti i herá, ‘Ninamo' pobago' i bonde anggoro'ku'. Ina kubáiárikomi hintu' saro to sipato'.’
40020005	Maomohe' tauna iti. Toto'na tinti' hampulo' hai duá tananggaló hai tinti' tálu kalumba', mengkairaoa womi' pue'na bonde mampeli' topobago'na hane'i masumba hondo'o to nalumaóha ininá.
40020006	Toto'na tinti' lima kalumba', mengkairaoa womi', hane'i manginta ara mani' tauna to pekakátede' peá. Hane'ihe' nakune', ‘Ma'ampa hane'i mekakátede' peákomi hanggaloá i ndee ti'ara hawe' apa bago'mi?’
40020007	Meháni'he' tauna iti, ‘Ti'ara ara to mampopobago'ka'.’ Nahanga' pue'na bonde iti, ‘Ane hondo'oi, ninamo' pobago' i bonde anggoro'ku'.’
40020008	Támpumi' alo, molalutami' pue'na bonde anggoro' iti i mandoro'na, ‘Kárá'he' topobago' hane'ihe' nubáiári mantepu'u kai to i bókó' pesuá'na mobago' tuke i to iheru.’
40020009	Butumohe' to pobago' mantepu'u tinti' lima kalumba'. Upu-upunda moranga' hore-hore hampepa' dói perá'.
40020010	Kaindo'o butumohe' to pobago' kai mepuló. Saru lálunda ina meruu saro to ina raranga', wole moranga' peáhe' wo'o hampepa' dói perá'.
40020011	I kararanga'na dói iti, mohume-humemohe' i pue'na bonde:
40020012	‘Topobago' to i bókó'-bókó' butu iti, hadáá peáhe' mobago'. Kai' hanggaloá mahárá pobago'ki' nahimba' alo agáiáná tuá, saronda hibali' peá hai kai'!’
40020013	Meháni' pue'na bonde i hadua kai olo'nda, ‘Halalu, ti'ara ara sala'ku' i io. Bonto nupohintoto'mo'i ina nuranga' saromu hanggaloá hampepa' dói perá'?
40020014	Haido'o, ranga' saromu hane'iko' melei. To kupoinao iami' meámbe'i saro i to butu i bókó'-bókó' hibali' hai to kuwe'iáko'.
40020015	Ti'arará'i peisá ane peláiángku' to kulumaóha i lómángku'? Ba mahini'ko' i polumaóhangku' ro'a lalu?’ ”
40020016	Nahanga' womi' Iesu, “Hondo'o wo'o tauna to i bókó' ina tepaiheru hai to tepaiheru ina tepaibókó'.”
40020017	I polumaóna Iesu mampetoto' Ierusale, Nakárá'mohe' hampulo' hai rodua topeguruNa morámpu mopatani'. Nahanga' Iesu i herá,
40020018	“Nipehádingi! De'e-de'e mampetoto'ke' Ierusale. I ndo'o Áná'na Manusia' ina rapehuhu'á i toireándahe' tadulako mpenómbá hai guru-guru agama. Ia ina rahuku mate,
40020019	duu'na rapehuhu'á i taunahe' to bo'ia toIahudi. Ia ina rapopohala-hala', rabamba duu'na rapapate i karapaso'Na i kau mombehape. Agáiáná i alo katálu, ina rapatuwo' hule'.”
40020020	Kaindo'o, butumi' tawinena Sebedeu hintu' áná'nahe' i Iesu. Ia molingkudu nalindo' Iesu mopahowa' hampáká' perápi'na.
40020021	Mekune' Iesu, “Apa to nupengáihi, ina'?” Meháni' tawine iti, “Kupoinao áná'ku' to rodua dee ina mehuda tanda' i káiri hai i kóánáMi i kaina pewáli'Mi Datu hanggaló.”
40020022	Nahanga' Iesu i herá, “Ti'ara ni'isá apa to niperapi'. Nibuku mainu kai painuá ngkapári' to bate'na Kuinu?” Raháni', “Kibuku.”
40020023	Meháni' Iesu, “Ámbi' ina mainuntokomi kai painuángKu'. Agáiáná mokakihanga'i hema to ina mehuda tanda' i káiri hai i kóánángKu', bo'ia Kodo' to makuasa' mopakanóntó. Ka'árá'áhe' iti, ina rawe'iáhe' tauna to napakanóntómo'i AmángKu'.”
40020024	I karahádina hampulo' topeguruna ntani' Iesu, towemohe' i rodua to hampohalaluá iti.
40020025	Itimi' hane'i nakárá'he' Iesu upu-upunda hane'i Nahanga', “Ni'isá onto popárentána tauna to ti'ara mehala' i Pue' Ala, pelái-láiánda mampopobundu' taunánda. Lia' pepoháwi'na toireánda i herá.
40020026	Agáiáná kámiu bo'ia hondo'o! Láli' tauna to mampalái mewali' to i reá i olo'mi, bate'na mewali' toperewui.
40020027	Lia' tauna to mampalái tepaiheru i olo'mi bate'na mewali' háwi'mi.
40020028	Hondo'o wo'o Áná'na Manusia' kabutuna bo'ia ina rarewui. Agáiáná butu ina merewui lia' mampehuhu'á wátáNa mohómpó' sala'na handa' tauna.”
40020029	I peleinda Iesu hai topeguruNahe' mopáláhi Ieriko, handa' tauna mowiwinuntu mampeola'ihe'.
40020030	Ara rodua to bilo mehuda i wiwi rárá. I karahádina Iesu moliu, meágórámohe', “Pue', muleákana Dáudi', Nupoka'ahi' ebeka'!”
40020031	Tauna handa' to ara i ndo'o, towehe' i rodua to bilo iti lia' rahuo'he' mamparoo-roo. Agáiáná láli' tunde' rapakahárámo'i meágórá, “Pue', muleákana Dáudi', Nupoka'ahi' ebeka'!”
40020032	Iesu mengkaroo hane'ihe' Nakárá' lia' mekune' i herá, “Apa to nipengáihi Kubábehi i kámiu?”
40020033	Meháni'he', “Pue', kipoinao meita!”
40020034	Butu ahi' láluna Iesu i herá, hane'i Narama matánda. Tempó iti peámi' wo'o, meitamohe' duu'nda meola' i Iesu.
40021001	Kadáki'nda i Ierusale, teduu'mohe' i Beepage i mungku Saitu. I ndi'iti, Iesu mohuo' rodua topeguruNa moiheru.
40021002	Mepátu'umi' Iesu i herá, “Ninamo' i wanua to talindo' iti, ina mangintakomi kalide to rataka' hintu' áná'na, nikerohe' romba'a hane'i niwawa mai.
40021003	Ane arai tauna mekune', nihanga'á, ‘Napáráluu Pue', Napateóli peá hohi'.’ ”
40021004	I kahóndi'itina mewali'mi' apa to nahanga' galara',
40021005	“Nipehanga'á i ánáke tawine i Sio! Dátumi butu i kámiu. Ia mengkaiwói' lalu hai mohawe'i hamba'a kalide, hamba'a kalide to hangko ina rapáguru.”
40021006	Kaindo'o, maomohe' topeguruNa to rodua iti molumaóha hondo'o to nahuo'áhe' Iesu.
40021007	Kalide hintu' áná'na rawawa, ralámpi'i badu' kumbánda. Kaindo'o mehawe'mi' Iesu.
40021008	Tauna to handa' ebe, mowáláhe' badu' kumbánda i kárádá'á. Tauna ntani' manggalahe' tawe' ngkau radámpá i rárá to ina napoliui Iesu.
40021009	Taunahe' to polumao i lindo' hai to petuntu, me'á'ágóráhe', “Hosana, tóeá'mi' muleákana Dáudi'! Tebarakatimi' Ia to butu i lalu hanga'na Pue'! Hosana i ka'árá'á to tepaireá!”
40021010	Kaindo'o i pesuá'na Iesu i Ierusale, upu-upu tauna to i wanua mahile iti tingkaba' lia' rapohele hai rapekune', “Hema tauna dee?”
40021011	Tauna handa' to potuntungi Iesu, meháni', “Iamo'i Iesu to kai Nasare' i tampo' Galileá; Ia hadua galara'.”
40021012	Kaindo'o, mesuá'mi' Iesu i tangabaána Támbina Pue' Ala hane'i mowura upu-upu tauna to pobalu'-balu' i ndi'iti. Medá'nda topotopu dói Nabálingkara hondo'o wo'o pehuda'ánda topampobalu' manu-manu' bangkebódó.
40021013	Hane'i Nahanga' i taunahe' iti, “I Sura Pototowiá, Pue' Ala masanga', ‘TámbiKu' ina rahanga' támbi pekakaeá.’ Agáiáná kámiu nipopewali' harána topepongko'!”
40021014	Kaindo'o, tauna to bilo hai to pungku, butuhe' i Iesu i Támbina Pue' Ala hane'ihe' Napabaka'.
40021015	Agáiáná toireánda tadulako mpenómbá hai guru-guru agama towehe' i pangintánda topehelei to nabábehi Iesu. To rapotowe wo'o iami' pasádinda pogoa-goánda ánáke i Támbina Pue' Ala masanga', “Hosana, tóeá'mi' muleákana Dáudi'!”
40021016	Itimi' hane'i mekune'he' i Iesu, “Bonto Nuhádi apa to rahanga'?” Meháni' Iesu, “Kuhádi onto. Ti'ara manirá'i kanibasa to i Sura Pototowiá to pasanga' hondee: ‘Ánáke hintu' ánámpálei, Nupágurumohe' mopahowa' petóeá'?’ ”
40021017	Kaindo'o, meleimi' Iesu mopáláhihe' hane'i mengkairaoa kai wanua mahile iti mao i Betaniá hambengi i ndo'o.
40021018	Teume'na mepuló-puló pasule'nda mao i wanua mahile Ierusale, Iesu mampasádi marimi.
40021019	Ia manginta hampó'á kau ara i wiwi rárá. Nadákiki tóá' ngkau iti, agáiáná ti'ara ebe hawe' hambua' wua'na wuwu tawe'na peá. Hane'i nahanga' Iesu i kau iti, “Ti'arapoko' ina mowua'!” Kau ara iti poliliuna bangi.
40021020	Karaitána topeguruna Iesu to pewali' iti, hele ebehe'. Mekune'he', “Nu'umbá hane'i poliliuna bangi kau ara iti?”
40021021	Meháni' Iesu, “Nipehádingi, ane mepóináláikomi lia' ti'ara bata-bata, peisákomi molumaóha apa to kaKubábehimo'i i kau ara dee. Lia' bo'ia iti peá, láli' ina peisákomi mampasanga'á bulu' dee, ‘Teángká' lia' tetumpákako' i tahi'’; bate'na ina mewali'.
40021022	Hai apa peá to niperapi' i pekakaemi pose pepóinálái, ina niranga'.”
40021023	Kaindo'o, Iesu mao hule' i Támbina Pue' Ala hane'i mepáguru i ndo'o. Tanga'na mepáguru, bahangampa toireánda tadulako mpenómbá hai tadulakonda toIahudi butu i Ia mekune', “Apa aleheMu molumaóha upu-upuna iti? Kai hema poranga'áMu kuasa'?”
40021024	Meháni' Iesu, “Ara wo'o pekune'Ku' i kámiu. Ane pekune'Ku' iti nihániki, ina Kuhanga'ákomi wo'o melempó i kuasa'na hema polumaóhangKu' upu-upuna dee.
40021025	Iohane meriu melempó i kuasa'na hema? Pue' Ala ba tauna?” Mopaimbaha'mohe' toireándahe' tadulako mpenómbá hai tadulakonda toIahudi, “Ane tahanga'i, ‘Melempó i kuasa'na Pue' Ala’ ina Nahanga', ‘Ma'ampa hane'ikomi ti'ara mampóinálái Iohane?’
40021026	Agáiáná ane tahanga'i, ‘Melempó i kuasa'na tauna,’ lángá'ke' i tauna handa' láwi' upu-upu tauna masanga' Iohane iti hadua galara'.”
40021027	Mewali', meháni'he' rahanga', “Ti'ara ki'isá.” Hane'i nahanga' Iesu i herá, “Ane hondo'oi, ti'arakomi wo'o ina Kuhanga'á melempó i kuasa'na hema polumaóhangKu' upu-upuna dee.”
40021028	Napahóhóá' Iesu polalutána i tadulakonda toIahudi, Nahanga', “De'e-de'e, nu'umbá pasumbámi mokakihanga'i dee? Hadua ama ara rodua áná'na tomoane. Amánda iti mao i áná'na towutu' nahanga', ‘Áná'ku', namo' pobago' i bonde anggoro' dehanggaloá.’
40021029	Meháni' ánáke iti, ‘Ti'ara'a' mau.’ Agáiáná ánáke iti mabáliki pekirina hane'i mao i bonde anggoro'.
40021030	Kaindo'o, maomi' amánda i áná'na toadi, mohuo' áná'na iti hondo'o to nahuo'ái áná'na towutu'. Meháni' áná'na iti, ‘Ió uma'.’ Agáiáná ti'ara mao.
40021031	Haido'o, kai ánáke to rodua iti, hema to polumaóha hawa'na amánda?” Raháni' toireándahe' tadulako mpenómbá hai tadulakonda toIahudi, “Towutu'.” Hane'i nahanga' Iesu i herá, “Nipehádingi, toporóró' ásele' hai tawinehe' toradulu ina iheruhe' kai kámiu mewali' taunána Pue' Ala i popárentáNa.
40021032	Láwi' kabutuna Iohane Toperiu mampetude'ánga i kámiu rárá ngkatuwo' to napengáihi Pue' Ala agáiáná ti'ara nipóinálái apa to napepáguruá; agáiáná toporóró' ásele' hai tawine toradulu mepóináláihe' i ia. Kámiu, kehapo'i upu-upuna ni'itamo'i, ti'ara nibáliki pekirimi lia' ti'arakomi mepóinálái i ia.”
40021033	Nahanga' Iesu, “Nipehádingi ngkórá' pándiri' to hampáká' dee: hadua to handa' tampo'na mehu'á anggoro' i halimbo' bonde, hane'i naboso' mantoleli. Upu iti, nakaemi' balo' to ina napopie'i anggoro' hane'i moáróha pangka pokámpáiá. Kaindo'o, bonde anggoro' iti napewe'i rapebolo, rasaro topoholia' hane'i melei mao i tampo' ntani'.
40021034	Butumi' tempó poróró' wua' anggoro', pue' bonde iti mohuo' toperewuinahe' mao i topoholia' bonde moranga' kirána.
40021035	Agáiáná topoholia'he' iti mohaka' toperewuina pue' bonde iti: hadua rabamba, to ntáni'na rapapate hai to ntáni'na wo'o ratumpa' watu.
40021036	Pue'na bonde iti mohuo' womi' toperewuinahe' ntani' tepahanda' kai to nahuo' runguna. Agáiáná hondo'o wo'o karabábehinda.
40021037	Kahópó'ána, mohuo'mi' áná' saduduána mao i topoholia'he' bonde. I pekirina, ‘Bate'na ina rapomahile áná'ku'.’
40021038	Agáiáná karaitána topoholia' bonde áná'na pue' bonde iti, molalutamohe' hadua hai hadua, ‘Iamo'i dee pue'na sosora. Kamo' tapapatei bona kita' mesosora!’
40021039	Kaindo'o, ánáke iti rahaka' hane'i ratibe i raoa duu'na rapapate.”
40021040	Mekune' Iesu, “Ane masule'po'i pue'na bonde iti, apa ina nabábehi i taunahe' to poholia' bonde iti?”
40021041	Meháni'he', “Bate'na mopapate tauna to kadake bábehiánda hane'i mampewe'i bondena rasaro tauna ntani' to mau mokira óntó' tampo' iti hai ia, ane tempónapo'i mopupu wua'na.”
40021042	Hane'i nahanga' Iesu i herá, “Ti'ara manikomi kamobasa to rauki' i Sura Pototowiá? ‘Watu to ratibe topoáróha támbi mewali'mo'i watu ári'i mpóhi'. Deemi' bábehiána Pue'; topehelei ebe i kita'!’ ”
40021043	Nahanga' Iesu, “Nipehádingi, upu-upu kirámi i pewáli'mi taunána Pue' Ala i popárentáNa, ina ra'ala kai kámiu lia' ina rapewe'i i hambua' tina mahile to ina molumaóha upu-upu peláiána Pue' Ala. [
40021044	Tauna to mandawo' i watu iti ina magonu; hai tauna to nakandawo'i watu iti ina naupiki mewali' awu.]”
40021045	Karahádina toireándahe' tadulako mpenómbá hai toPárisi bahangampa ngkórá' pándiri' to nalaluta Iesu, raisá tunggáiána to nalaluta Iesu iti baha' i herá.
40021046	Mewali', rapesimbuku ina mohaka' Iesu agáiáná lángá'he' kai tauna handa' láwi' Iesu rahanga' tauna handa' iti hadua galara'.
40022001	Kaindo'o, Iesu molaluta womi' i tauna handa' melempó i ngkórá' pándiri'.
40022002	Nahanga' Iesu, “Popárentána Pue' Ala hondo'o ngkórá' pándiri' dee: hadua datu mopa'ara susa' mpoitámbi i áná'na tomoane.
40022003	Datu iti mohuo' toperewuina mokárá' taunahe' to nakaleá i susa' iti. Agáiáná to nakaleá iti ti'arahe' mau butu.
40022004	Kaindo'o, datu iti mohuo' womi' toperewuina ntani' nahanga' i herá, ‘Nipabutu i to rakaleá iti: pa'ande' mposusa' tóká'mo'i. Sapi' laki hai ana sápi'ku' to bómbó rasambale'mo'i. Upu-upuna tóká'mo'i. Maimohe' i susa' mpoitámbi!’
40022005	Agáiáná tauna to rakaleá, ti'arahe' moháileki pekaleá iti. Láli' maohe' i hore-hore bago'nda—hadua mao i bondena, to ntáni'na mao i bago' ntani';
40022006	hai to ntáni'na mohaka' toperewuina datu hane'ihe' rabamba duu'nda rapapate.
40022007	I kanahádina datu to pewali' iti, mahárámi' katowena. Nahuo'he' datu surodado'na mopapate taunahe' to pepapate iti hintu' mohunu wanua mahile ka'árá'ánda.
40022008	Upu iti, nakárá'mohe' toperewuina hane'i nahanga', ‘Susa' mpoitámbi tóká'mo'i, agáiáná to rakaleá ti'arahe' sipato' i susa' iti.
40022009	Itimi' hane'i, ninamo' i pombehapeánahe' kárádá'á, kaleáhe' upu-upu tauna to nipohidupáka i ndo'o bona rabutu mampeola'i susa' mpoitámbi dee.’
40022010	Peleindami' toperewui iti, maohe' i hóká'na kárádá'á morámpu upu-upu tauna to rapombehumba'á i ndi'iti, iami' tauna to maro'a hai to kadake bábehiánda. I kahóndi'itina, posemi' posusa'á iti hai tauna to rakaleá.
40022011	Kaindo'o, mesuá'mi' datu iti mampeita torarenahe'. Ara hadua tauna naita to ti'ara mewaru' waru' mposusa'.
40022012	Mekune'mi' datu i tauna iti, ‘Halalu, nu'umbá kapeisámu mesuá' i ndee ti'arako' mewaru' waru' mposusa'?’ Tauna iti ti'ara hampáká' lalutána.
40022013	Hane'i nahanga' datu i toperewuinahe', ‘Nihilu' tee hai bitina tauna dee, hane'i nitende i kamangkáindiána. I ndo'o ina ara ria' hai kapári'.’ ”
40022014	Hane'i nakaupuá Iesu ngkórá' pándiri' iti hondee, “Handa' to rakárá' agáiáná hántetede' to rapileki.”
40022015	Kaindo'o, maomohe' toPárisi mogómbó hingkakani, nu'umbá kapeisá'ánda masumba kandawo'ána Iesu melempó i pekune'.
40022016	Hane'ihe' mohuo' topeola'nda hingkakanihe' hai taunána Herode mao i Iesu. Rahanga' taunahe' iti i Iesu, “Guru, ki'isá kamanóntóna láluMi. MepáguruKomi i kato'u-to'uána mokakihanga'i peláiána Pue' Ala lia' ti'araKomi mampeola'i pekirina hema peá, láwi' ti'araKomi mampopontani' tauna.
40022017	Itimi' hane'i, Nihanga'áka' pasumbáMi: mangola' áturá to nauki' Musa, peisáke' mobáiári ásele' i Datu Mahile ba ti'ara?”
40022018	Agáiáná naisá Iesu tunggáiánda to kadake iti, hane'i Nahanga', “Ó tauna to potawengkole'! Ma'ampa hane'ikomi mampeli' kasala'á melempó i peháni'Ku'?
40022019	Nipetude'ánga i Kodo' mata dói popobáiárimi ásele'!” Hane'i ra'ámbe'i hampepa' dói perá'.
40022020	Mekune' Iesu i herá, “Teke hai hanga'na hema dee?”
40022021	Meháni'he', “Datu Mahile.” Hane'i nahanga' Iesu i herá, “Ane hondo'oi, apa to sipato' i Datu Mahile niwe'iá, hai to sipato' i Pue' Ala niwe'iá wo'o.”
40022022	Karahádina pantotóráká iti, helehe'. Hane'imohe' melei mopáláhi Iesu.
40022023	I alo iti wo'o toSáduki butuhe' i Iesu. Taunahe' iti iami' hangkira toIahudi to ti'ara mampóinálái katuwo'na hule' tomate.
40022024	Rahanga' i Iesu, “Guru, pepáguruna Musa hondee: Ane hadua tomoane mate agáiáná ti'ara ara áná'na, haláluna bate'na morewu bemba'na wutu'na iti bona ara mule'na to matemo'i iti.
40022025	Ka'ara pitu to hampoadiá toro' i ndee. Towutu-wutu' motawine hane'i mate, ti'ara ara áná'na. Bemba'na iti hamboko hai haláluna to peusu.
40022026	Haláluna iti mate wo'o, agáiáná ti'ara ara áná'nda kai tawine iti. Hondo'o pewáli'na i ádina to katálu duu' i to kapitu.
40022027	Kahópó'ána matemi' wo'o tawine iti.
40022028	Haido'o, i karapatuwo'nda hule' tomate, kai olo'nda to pitu iti, hema tomoanena tawine iti? Láwi' upu-upunda kahamboko hai tawine iti.”
40022029	Meháni' Iesu, “Puha ebekomi. Láwi' ti'ara nipáhángi Sura Pototowiá hai kuasa'na Pue' Ala.
40022030	Láwi' i karapatuwo'nda hule' tauna to mate, ti'arapohe' ina hamboko hai rapahamboko agáiáná ina tuwo'he' hondo'o mala'eka i surugá.
40022031	Ti'ara manikomi kamobasa to nahanga' Pue' Ala mokakihanga'i karapatuwo'nda tomate? Nahanga' Pue' Ala,
40022032	‘Kodo'mi' Pue' Ala to rapenómbái Burahima, Isaki' hai Iako'.’ Pue' Ala iti bo'ia to rapenómbái tauna to mate. Ia Pue' Ala, to rapenómbái tauna to tuwo'.”
40022033	Karahádina tauna pantotórákána Iesu, rapohele ebe pepáguruNa.
40022034	Karahádina toPárisi polalutána Iesu mampopewali' toSáduki ti'arapohe' tepeháni', morámpumohe'.
40022035	Hadua kai olo'nda iami' hadua guru agama mamperao mampeli' kandawo'ána Iesu melempó i hampáká' pekune'.
40022036	Nahanga', “Guru, hawa' apa to tepaireá i áturá to nauki' Musa?”
40022037	Meháni' Iesu i ia, “Poka'ahi'mi' Pue' Ala, Pue'mu i kaposena lálumu, i pebukuána tánuáná'mu hai i sukuna pampekirimu.
40022038	Itimi' hawa' to kaisá-isá' hai to tepaireá!
40022039	Hawa' karompáká'na to hibali' katepaireána iami': Poka'ahi'mi' hangkakataunámu hondo'o pampoka'áhi'mu wátá saduduámu.
40022040	I hawa' to rompáká' itimi' to pewali' alehena upu-upu áturá to nauki' Musa hai to rapepáguruá galara'.”
40022041	Tanga'nda mani' toPárisi morámpu i ndi'iti, Iesu mekune' i herá,
40022042	“Apa pasumbámi mokakihanga'i Datu Topesoreáka? Lia' muleákana hema?” Meháni'he', “Muleákana Dáudi'.”
40022043	Mekune' Iesu, “Ane hondo'oi apa pongkána Inao Magasa' mopatinto Dáudi' masanga' Datu Topesoreáka ‘Pue'ku'’? Láwi' nahanga' Dáudi',
40022044	‘Pue' Ala molaluta i Pue'ku': Pehuda tanda' i kóánángKu', duu'na bungká'Mu Kupopewali'he' i wói' palanta' bitimu.’
40022045	Mewali', ane nahanga'i Dáudi' Datu Topesoreáka iti ‘Pue'’, nu'umbá pesuá'na i ákálá, Ia muleákana Dáudi'?”
40022046	Ti'ara hawe' hadua to peisá moháni' Iesu. Lia' mantepu'u kai tempó iti, ti'arapo'i ara to bái' mekune' i Iesu.
40023001	Kaindo'o, nahanga' Iesu i tauna handa' hintu' i topeguruNahe',
40023002	“Guru-guru agama hai toPárisi masumbahe' ka'árá'á to tepomahile hai kuasa' mampepaturo'á i kámiu áturá to nauki' Musa.
40023003	Itimi' hane'i, upu-upu to rapehawa'ingiá nipengkóru'i hai nipeola'i. Agáiáná iniá' nipolumaóha apa to rabábehi láwi' ti'arahe' molumaóha apa to rapepáguruá.
40023004	Mantutuháhe' i páká'-páká'na to makárá lia' meámbe'ihe' áturá to madári, agáiáná hawe' hántede' ti'arahe' mantulungi tauna i polumaóhanda áturáhe' iti.
40023005	Upu-upu to ralumaóha, bona raita peáhe' tauna. Rapewowaa mampopobundu' bárárá mpekakae to mapepa' hintu' mopakararuhe' rámbu-rámbu to rapataka' i wuntu badu' kumbánda!
40023006	I umbá-umbá posusa'á mampaláihe' ka'árá'ánda torapomahile hai káderá' to tepailindo' i támbi penómbá'á.
40023007	Rapotana' ane rapomahilehe' tauna i pobalu'-balu'á hai ane rakárá'he', ‘Guru’.
40023008	Agáiáná kámiu, iniá' nipomaro'ai rakárá' ‘Guru’, láwi' Gurumi hadua peá, lia' upu-upumi hampohalaluá.
40023009	Hai iniá' nipekárá' ‘Uma'’ i hema peá i duniá dee láwi' Amámi hadua peá iami' Ama to i surugá.
40023010	Lia' iniá' nipomaro'ai rakárá' ‘Tadulako’ láwi' tadulakomi hadua peá iami', Datu Topesoreáka to nadándi Pue' Ala.
40023011	Tauna to tepaireá i olo'mi bate'na mewali' toperewuimi.
40023012	Tauna to popaireá wátána ina rapaiwói', hai tauna to pengkaiwói' ina rapaireá.
40023013	Hurewu'mokomi guru-guru agama hai toPárisi, taunakomi to potawengkole'! Bábehiámi mohálá' tauna mewali' taunána Pue' Ala i popárentáNa. Kámiu haduduámi ti'arakomi mau mewali' taunána Pue' Ala lia' tauna ntani' to mau mewali' taunána Pue' Ala, nihálá'he'. [
40023014	Hurewu'mokomi guru-guru agama hai toPárisi, taunakomi to potawengkole'! Tobemba' nitobebeáhe' lia' támbinda niperampa'i. Bona moiwungikomi bábehiámi to kadake, pekakaemi nipakararu. Itimi' hane'i madári hukumi hanggaló!]
40023015	Hurewu'mokomi guru-guru agama hai toPárisi, taunakomi to potawengkole'! Meleikomi karao' molimbángi tahi' mabemba' lia' molumaóhikomi tampo' karao', bona ara peá hadua tauna meola' i agamámi. Hai ane mewali'mo'i taunámi i kahirámpuámi, nipopewali'mi' hadua to rongkani kakadakena bábehiána kai kámiu haduduámi hane'i hintoto' mesuá' i naraka hondo'o kámiu!
40023016	Hurewu'mokomi tadulako to bilo! Mepágurukomi, ‘Ane mosumpai tauna mokabelái Támbina Pue' Ala tauna iti ti'ara nawewehi sumpána; agáiáná ane mosumpai mokabelái buláwá to i Támbina Pue' Ala, tauna iti nawewehi sumpána.’
40023017	Kámiu taunakomi to bebe lia' bilo! Umbái to tepaireá: buláwána ba Támbina Pue' Ala to mampopewali' buláwá iti tepatani' i Pue' Ala?
40023018	To nipepáguruá wo'o iami', ‘Ane hadua mosumpa mokabelái rapu pointuá popenómbá, tauna iti ti'ara nawewehi sumpána; agáiáná ane mosumpai mokabelái popenómbá to i wongkona rapu pointuá popenómbá iti, nawewehi sumpána.’
40023019	Ámbi' bilo ebekomi! Umbái to tepaireá: popenómbá ba rapu pointuá popenómbá to mampopewali' popenómbá iti tepatani' i Pue' Ala?
40023020	Itimi' hane'i, ane hadua mosumpa mokabelái rapu pointuá popenómbá, mopáláiá mosumpa melempó i hanga'na rapu pointuá popenómbá hintu' popenómbá to ara i wongkona rapu pointuá popenómbá iti.
40023021	Lia' ane hadua mosumpa mokabelái Támbina Pue' Ala iti mopáláiá ia mosumpa mokabelái Támbina Pue' Ala hai Pue' Ala to roo i ndi'iti.
40023022	Lia' ane hadua mosumpa mokabelái surugá, mopáláiá mosumpa i lalu hanga'na káderá' kadatuána Pue' Ala hai hanga'na Pue' Ala to pehuda i káderá' kadatuá iti.
40023023	Hurewu'mokomi guru-guru agama hai toPárisi, taunakomi to potawengkole'! Rámpá mpehuhe' to hondo'o papati', adasi mumi' hai dinta, nipopenómbá wo'o hangkira hampulo' i Pue'. Wole i páká'-páká'na to tepaireá bundu'na to ara i áturá to nauki' Musa to hondo'o: kati'ara madári sambali, kama'ahi' hai katungku' manondo', ti'ara hawe' niháileki. To kato'uána itimo'i to bate'na nilumaóha, hai iniá' nipobengói to ntáni'na.
40023024	Kámiu tadulako to bilo! Hondo'okomi tauna to pohurengi dali' kai to ni'inu, agáiáná moame'komi óntá!
40023025	Hurewu'mokomi guru-guru agama hai toPárisi, taunakomi to potawengkole'! Painuámi hai tabo'mihe' nibaho'i maitu' tanda' i raoána, wole tanda' i láluna boko ebe napaboko humbámi melempó i perampa' hai kadoko'.
40023026	Bilokomi toPárisi! Nibaho'i mporieru nipamaitu' to tanda' i láluna painuámi hai tabo'mihe', bona maitu' wo'o to tanda' i raoána!
40023027	Hurewu'mokomi guru-guru agama hai toPárisi, taunakomi to potawengkole'! Hondo'okomi tálumbángá to raparada'i to bulá, i raoána manoba' raita, wole i láluna pose bu'u hai upu-upu to humáu.
40023028	Hondo'o wo'o kámiu, raita molumaóhakomi to to'u; agáiáná lálumi pose potawengkole' hintu' polingka'i áturá.
40023029	Hurewu'mokomi guru-guru agama hai toPárisi, taunakomi to potawengkole'! Mobábehikomi tálumbángánda galara' nipepenoba' hai mobungáikomi watu mpebuhinao i taunahe' to manóntó lálunda.
40023030	Lia' mopahowa'komi basa, ‘Rápá'na, tuwo'ka' i tempó katuwo'nda toiherungki' hangkoia, ti'araka' ina meola' i herá i popapatenda galara'.’
40023031	Mewali', kámiu haduduámi mopangaku' kakámiuna muleákanda to popapate galara'!
40023032	Ane hondo'oi, nipahóhóá' hai nipawali-walimo'i dósá to raperungumo'i toiherumi!
40023033	Taunakomi to masápá' lia' muleákanakomi ile to peipo'! Nu'umbá kapeisámi melalóhó' kai pehuku i naraka?
40023034	Nipehádingi ngkaro'a: ina Kuhuo'he' mao i kámiu, galara', taunahe' to matopa' hai guru-guru agama; hangkira kai herá ina nipapate hai hangkira wo'o ina nipaso' i kau mombehape. Ara to ina nibamba nipopeahi-ahi' i támbi penómbá'á hai niwuwulaihe' kai wanua mahile hambua' mao i wanua mahile to ntáni'na.
40023035	Itimi' hane'i, ina rahukukomi láwi' popapatemi upu-upu tauna to ti'ara ara sala'na—mantepu'u kai karapapatena Ábeli to manóntó láluna tuke i karapapatena Sakaria áná'na Berekia to nipapate i olo'na Petá' to Magasa' hai rapu pointuá popenómbá to i tangabaa Támbina Pue' Ala.
40023036	Nipehádingi: kámiu to tuwo' i tempó dee bate'mi ina rahuku láwi' upu-upuna iti!”
40023037	“Ierusale, ó toIerusale! Galara'he' nipapate. Huo'nahe' Pue' Ala to butu i kámiu, nitumpa' watu duu'nda mate. Morongkani Kupoinao morámpu taunámi hondo'o inaána manu' mo'obóki áná'nahe' i wói' kápina, agáiáná ti'arakomi mau!
40023038	Itimi' hane'i Támbi dee ina napáláhi Pue' Ala lia' mewali'mo'i pundiángá.
40023039	Bona ni'isái: mantepu'u de'e-de'e, Kodo' ti'arapo'i ina ni'ita duu'na nihanga', ‘Tebarakatimi' Ia to butu i lalu hanga'na Pue'.’ ”
40024001	I peleina Iesu mopáláhi Támbina Pue' Ala, butumohe' topeguruNa i Ia hane'ihe' motudo' Támbina Pue' Ala iti.
40024002	Nahanga' Iesu i herá, “Ni'ita upu-upuna iti? Bona ni'isái, ti'ara hawe' hambua' watu kai támbi iti to ina rapatodáhi rausu ngkaro'a i ka'árá'ána. Upu-upuna ina rageró.”
40024003	Kaindo'o, meleimi' Iesu mao i mungku Saitu. Tanga'na mehuda, butumohe' topeguruNa molaluta hai Ia tempóna ti'ara ara tauna ntani', rahanga', “Guru, himpirá kaina pewáli'na to Nihanga' ininá? Apa tanda'na to mampetude'ánga kaina butuMi' hule' hai kaina hópó'na duniá?”
40024004	Meháni' Iesu, “Maingá'komi bona ti'arakomi rapapuha.
40024005	Láwi' handa' tauna ina butu mampopobundu' hanga'Ku' lia' rahanga', ‘Kodo'mo'i Datu Topesoreáka!’ Handa' tauna ina rapapuha.
40024006	Ina masádikomi muni pombeala hai kárebá mokakihanga'i pombeala, agáiáná iniá' nilángá'. Láwi' upu-upuna iti bate'na mewali' agáiáná bo'ia mani' kaina hópó'namo'i duniá.
40024007	Tina mahile ina mobungká' tina mahile ntani', hai hambua' kadatuá ina moewa' kadatuá ntani'. I umbá-umbá ina mewali' rimi hai linu.
40024008	Upu-upuna iti hangko pamperunguána kapári' hondo'o kamahái to nahámpei hadua tawine to napadádári ina moáná'.
40024009	Kaindo'o, ina rahaka'komi hai rapopeahi-ahi' lia' rapapate. Tauna i humandele duniá ti'ara ina mampalái-láikomi láwi' peola'mi i Kodo'.
40024010	Tempó iti handa' tauna ina mopáláhi pepóináláina lia' mombepehubi'á hintu' ti'ara mombepoimbaha' hadua mai hadua.
40024011	Handa' galara'he' topepapuha ina mesupa' lia' mopapuha handa' tauna.
40024012	Kakadake bábehiá ina mahárá pendelena hane'i handa' tauna ti'arapohe' mepoka'ahi'.
40024013	Agáiáná tauna to tungku' mantaha tuke i kahópó'ána ina rasoreáka.
40024014	Hai Bámbári Ngkatuwo' mokakihanga'i Popárentána Pue' Ala ina ratoleleha i humandele duniá bona upu-upu tauna masádi. Upu iti, hangko butumi' kahópó'ána duniá.”
40024015	“Ina mangintakomi ‘Kakadake to Pepamagonu’, mekátede' i ka'árá'á to magasa', hondo'o to nahanga' galara' Danieli. (I topobasa: pailalu apa páláiána!)
40024016	I tempó iti, tauna to ara i tampo' Iudea bate'nda melalóhó' i bulu'.
40024017	Tauna to ara i wongko átukana támbi, bopo'i mendálu manggala ba apai i lalu ntámbi.
40024018	Tauna to tanga'na i bonde bopo'i teóli manggala badu' kumbána.
40024019	Melángá'i ebe tempó iti i tawine to rombua' wátána hai i hadua ina to popaumi' mani' áná'na!
40024020	Nipekakae bona ti'ara ebekomi melalóhó' i tempó mpelengi' ba i alo penómbá'ánda toIahudi!
40024021	Láwi' i alo to peringku'ihe' iti, ina ara kapári' to mahárá to ti'ara mani' kamewali' kai karapopewáli'na duniá tuke de'e-de'e hai ti'arapo'i wo'o ina mewali'.
40024022	Agáiáná Pue' ti'ara ina mopamahae tempó kapári' iti láwi' ane ti'arai, ti'ara hawe' hadua to ina rapatuwo'. Agáiáná láwi' taunána to napilekimo'i, Pue' Ala mopaháráwi'á tempó kapári' iti.
40024023	I tempó iti, ane arai hadua masanga' i kámiu, ‘Peita, Datu Topesoreáka ara i ndee!’ ba ‘Ia ara i ndoo!’ Iniá' nipóinálái'i tauna iti.
40024024	Láwi' topesoreáka to ti'arahe' to'u hai galara' topepapuha ina butuhe'. Ina mamponggaleáhe' bábehiá to pehákiá'i hai topehelei bona petobebeá, ane peisái hawe' taunána wo'o Pue' Ala.
40024025	Haido'o, nibuhinao! Walimokomi Kuhanga'á mporieru hangko bomani' mewali'.
40024026	Ane arai tauna masanga' i kámiu, ‘Peita, Datu Topesoreáka ara i pádá wungi!’—iniá' nimao i ndo'o. Ba rahanga'i, ‘Peita, ara mebuni i petá'!’—iniá' nipóinálái'i.
40024027	Láwi' kaina butuna Áná'na Manusia' ina tongawa' raita i humandele duniá hondo'o wanta'na bánibi' to pewanta' kai mata'alo tuke i matampuhá.
40024028	Ane mangintakomi morámpu handa' manu-manu' to pa'ande' pinatuwo' to bongko', ni'isá i ndo'o ara pinatuwo' to bongko'.”
40024029	“Ti'ara mahae kai kaupuna pepopeahi-ahi' tempó iti, alo ina mewali' mangkáindi lia' wulá ti'arapo'i mewanta'. Betue' ina mandawo'he' kai langi' lia' topokuasa'i raoa ina mewali'he' magárá.
40024030	Upu iti, ina mesupa' i langi' tanda' to mopáláiá kaina butunamo'i Áná'na Manusia'. Tempó itimi' sanggena tina mahile i duniá ina teria'. Ina mangintahe' Áná'na Manusia' butu i wongko gawu hintu' kuasa' hai katetóeá' to i reá.
40024031	I karatawue'na surupetá' to mahárá munina, Áná'na Manusia' ina mohuo' mala'ekáNahe' morámpu taunáNa to Napilekimo'i kai iba mata'angi i duniá, kai wuntu langi' hambali tuke i wuntu langi' hambali.”
40024032	“Nipeguru kai tóá'na kau ara. Ane malewáupo'i dá'ána lia' malue' hai mantepu'umo'i mololo, ni'isámi' kadáki'namo'i tempó paka alo.
40024033	Hondo'o wo'o ane mangintakomi upu-upu to pewali' iti, ni'isá kadáki'na ebemo'i tempóna.
40024034	Bona ni'isái! Upu-upuna dee ina mewali' hangko bomanihe' mate upu-upu to tuwo' de'e-de'e.
40024035	Langi' hai duniá ina manii' agáiáná lalutángKu' tungku' tuke i kahae-haeána.
40024036	Agáiáná, ti'ara ara to pangisá himpirá alo hai tinti' pewali'ána upu-upuna iti, hawe' mala'ekahe' to i surugá ti'ara raisá, hondo'o wo'o Áná'na Pue' Ala ti'ara Naisá, wuwuna peá Ama to pangisá.”
40024037	“Láwi' kaina butuna Áná'na Manusia' hanggaló, pewali'ána hondo'o to rahámpei tauna i tempó katuwo'na Noho hangkoia.
40024038	I alo-alo hangko bomani' duniá naliu' uwai, tauna ma'ande' hai mainu, moitámbi hai rapopoitámbi. Hóndi'iti polumaóna katuwo'nda tuke i pesuá'na Noho i lalu duángá.
40024039	Tempónami' nahalómpó uwai upu-upunda, hangko raisámi' apa to tanga'na mewali'. Hóndi'iti wo'o pewáli'na hanggaló ane butui Áná'na Manusia'.
40024040	I tempó iti, rodua to tanga'nda mobago' i bonde: hadua ina rawawa, hadua ina rapáláhi.
40024041	Rodua tawine to tanga'nda mogili gándu: hadua ina rawawa, hadua ina rapáláhi.
40024042	Mewali', bate'mi mokakámpái láwi' ti'ara ni'isá himpirá kaina butuna Pue'mi.
40024043	Pailalu dee! Ane rápá'nai naisá pue' támbi tinti' hangampa kabutuna tobaina i wengi iti, bate'na ina mokakámpái bona tobaina iti ti'ara mesuá' i lalu ntámbina.
40024044	Itimi' hane'i, bate'mi wo'o mopatóká', láwi' Áná'na Manusia' ina butu i tempó to ti'ara ni'isá.”
40024045	Nahanga' womi' Iesu, “Ane hondo'oi, toperewui to nu'umbá to peisá rapóinálái lia' matopa'? Iamo'i to natudo' tuána mewali' rapotadulako toperewui ntani' bona rapopasilólónga pa'ande' i tempónda ma'ande'.
40024046	I kateólina tuánda, madonde ebe toperewui iti i kanahumbána tanga'na molumaóha bago'na.
40024047	Nipehádingi, tuá iti ina mampóinálái toperewuina mopasilólónga upu-upu lómána.
40024048	Agáiáná ane toperewui iti kadake bábehiána, ina nahanga' i láluna,
40024049	‘Tuángku' mahae mani' hane'i teóli,’ hane'imi' mantepu'u mopahái rángánahe' toperewui lia' ma'ande' hai mainu hintu' taunahe' to langu-langu.
40024050	Kaindo'o, ina teólimi' tuána i alo hai tinti' to ti'ara naisá.
40024051	Toperewui iti ina nabamba tuána duu'na napapate hane'i natibe i ka'árá'ánda topotawengkole'. I ndo'o ina teria'he' hai mohámpei kapári'.”
40025001	Iesu mopaliliu womi' lalutáNa, Nahanga', “Popárentána Pue' Ala i kabutuna hule' Áná'na Manusia', pewali'ána hondo'o ngkórá' pándiri' dee: hampulo' ánáke tawine mao mampegiá ina modupa' tomoane to rapopoitámbi. Mantióhe' hore-hore palitánda.
40025002	Limahe' to matopa' to ntáni'na ti'ara.
40025003	Lima ánáke tawine to ti'ara matopa' iti, mantióhe' palitánda agáiáná ti'arahe' mantió lana mporárángi.
40025004	Lima ánáke tawine to matopa', mantióhe' palitánda hintu' to rapatóká' ina rapoporárángi lanána palitánda.
40025005	Tomoane to rapopoitámbi iti maele' kabutuna. Matetundu'mohe' ánáke tawine iti duu'nda leto sangkani.
40025006	Tanambengi, rahádimi' wamba' to peágórá, ‘Butumo'i tomoane to rapopoitámbi! Ningkamo' pedupa' i ia!’
40025007	Ánáke tawine to hampulo' iti meárómohe' mopasilólónga palitánda.
40025008	Rahanga' ánáke tawine to ti'ara matopa' i rángánda to matopa', ‘Ámbe'ika' lanámi hántede', ina pide'mo'i palitángki'.’
40025009	Raháni' ánáke tawine to matopa', ‘Ti'ara peisá! Ti'ara ina gáná i kai' hai i kámiu. Ninamo' pehóló i pampobalu'á lana.’
40025010	Ánáke tawine to ti'ara matopa' iti maomohe' mehóló lana. Tempónda melei, butumi' tomoane to rapopoitámbi iti. Lima ánáke tawine to tóká'mo'i mesuá'mohe' hingkakani hai tomoane to rapopoitámbi i posusa'á hane'i ratuko baba'na.
40025011	Kaindo'o, butumohe' lima ánáke tawine to ti'ara matopa' iti mogoa-goa, ‘Tuá, Tuá, bungkáhiáka' baba'.’
40025012	Agáiáná tomoane to rapopoitámbi iti meháni', ‘Nipehádingi, ti'arakomi kuhala'.’ ”
40025013	Hane'i nakaupuá Iesu ngkórá' pándiri' iti Nahanga' hondee, “Itimi' hane'i mokakámpáikomi láwi' ti'ara ni'isá alo hai tinti' kaina butuángKu'.”
40025014	“Popárentána Pue' Ala i kabutuna hule' Áná'na Manusia', ina mewali' wo'o hondo'o ngkórá' pándiri' dee: hadua tomoane ina melei mao i ka'árá'á to karao'. Hangko bomani' melei, tomoane iti mokárá' toperewuina hane'ihe' na'ámbe'i dói rapopobundu' bona pobunga.
40025015	I hore-hore toperewuina iti, na'ámbe'ihe' mangola' pebukuánda hadua-hadua. Hadua na'ámbe'i lima hábuna dói buláwá. Hadua wo'o na'ámbe'i rosábu dói buláwá. Hai hadua na'ámbe'i hasábu dói buláwá hane'i melei.
40025016	Toperewui to poranga' lima hábuna dói buláwá iti, poliliuna melei mao mobalu-balu' hane'i masumba lima hábuna dói buláwá, rasi' kai pobalu'-bálu'na.
40025017	Hondo'o wo'o toperewui to poranga' rosábu dói buláwá, masumba wo'o rosábu dói buláwá rasi' kai pobalu'-bálu'na.
40025018	Agáiáná, toperewui to poranga' hasábu dói buláwá, mao mokae tampo' hane'i dói iti natawu nabuni.
40025019	Mahae ebe olo'na kai tempó iti, masule'mi' tuánda toperewui iti mombeimba' hai herá.
40025020	Toperewui to poranga' lima hábuna dói buláwá, butu mampewe'i hampulo' hábuna, nahanga', ‘Tuá, dói to niwe'ia' lima hábuna dói buláwá. Nipeita rási'ku' lima wo'o hábuna.’
40025021	Nahanga' tuá iti, ‘Maro'a ebe bábehiámu, io toperewuingku' to maro'a lia' tungku' manondo'. Láwi' katungku'mu molumaóha bago' to hántetede', ina rapóináláiko' i bago' to handa'. Pesuá' bona hingkakanike' matana'-tana'!’
40025022	Hane'i butu wo'o toperewui to poranga' rosábu dói buláwá, nahanga', ‘Tuá, dói to niwe'ia' rosábu dói buláwá, rási'ku' rosábu wo'o.’
40025023	Nahanga' tuá iti, ‘Maro'a ebe bábehiámu, io toperewuingku' to maro'a lia' tungku' manondo'. Láwi' katungku'mu molumaóha bago' to hántetede', ina rapóináláiko' i bago' to handa'. Pesuá' bona hingkakanike' matana'!’
40025024	Kaindo'o, butu toperewui to poranga' hasábu dói buláwá, nahanga', ‘Tuá, kuisá taunakomi to masodo. Meparekomi i tampo' to ti'ara kanipehu'ái lia' moróró'komi wua' i to ti'ara kanihawu'.
40025025	Mewali' lángá'a' tuá, itimi' hane'i dói iti kubuni i lalu tampo'. Dee dóimi.’
40025026	Nahanga' tuá iti, ‘Io toperewui to kadake bábehiámu lia' lohe! Bonto nuisámo'i peparengku' i ka'árá'á to ti'ara kakuhu'á lia' poróró'ku' wua' i ka'árá'á to ti'ara kakuhawu'?
40025027	Ane hondo'oi, dói to kuwe'iáko iti, áginamo'i nuwóli i támbi pembóliá dói bona i pasule'ku', ina kuranga' dói iti hintu' bungána.
40025028	Itimi' hane'i, niala dói iti kai ia, niwe'iá to nakakiarái hampulo' hábuna dói buláwá.
40025029	Láwi' tauna to nakakiaráimo'i ina ra'ámbe'i womi' to tepahanda'na lia' ina terárángi to ara i ia. Agáiáná tauna to ti'ara nakakiarái, apa to ara mani' i ia ina ra'ala wo'o.
40025030	Lia' toperewui to ti'ara ara bundu'na iti, nitibe i kamangkáindiána i raoa. I ndo'o ia ina teria' lia' mohámpei kapári'.’ ”
40025031	“Ane butupo'i Áná'na Manusia' i katetóeá'Na lia' upu-upu mala'eka hingkakani hai Ia, Ia ina mehuda i káderá' kadatuáNa to tetóeá'.
40025032	Sanggena tina mahile ina rarámpu Nalindo', hane'ihe' Nagáá' mewali' rongkira, hondo'o topolámbá' mogááki gimba hai beke'.
40025033	Taunahe' to polumaóha peláiána Pue' Ala, ina Napakahambolo'he' tanda' i kóánáNa hai to ti'ara molumaóha peláiána Pue' Ala tanda' i káiriNa.
40025034	Kaindo'o Datu iti ina molaluta i to tanda' i kóánáNa, ‘Ningkamo' to nabarakatikomi AmángKu'. Nipesuá' i lalu Kadatuá to Napatóká'ákomi kai rungu-runguna duniá rapopewali'.
40025035	Láwi' tempóKu' marimi, niámbe'iA' ma'ande' hai i tempóKu' mangkado'u, niámbe'iA' mainu. TempóKu' mewali' torare niranga'A' i támbimi.
40025036	Ti'ara'a' mewaru', niwáru'iA'. TempóKu' madu'a, niporewuA'. TempóKu' ratárungku', niweo'A'.’
40025037	Hane'i taunahe' to polumaóha peláiána Pue' ina masanga', ‘Pue', himpirá kaki'itáMi marimi hane'iKomi kakiámbe'i ma'ande' ba kaki'itáMi mangkado'u hane'iKomi kipopainu?
40025038	Himpirá kaki'itáMi mewali' torare hane'iKomi kiranga' i támbiki'? Himpirá kaki'itáMi ti'ara mewaru', kiámbe'iKomi waru'?
40025039	Himpirá kaki'itáMi madu'a, kitulungiKomi ba ratárungku'Komi maoKomi kiweo'?’
40025040	Datu iti ina meháni', ‘Nipehádingi: apa to nilumaóha i tempómi mantulungi kehapo'i i hadua peá halálungKu' to tepaiwói' ebe tuwo'na, mopáláiá nilumaóhamo'i i Kodo'!’
40025041	Datu iti ina molaluta i to tanda' i káiriNa, ‘Kámiu tauna to pulóru', pelei kai ndee! Nipesuá' i lalu api to tuke i kahae-haeána, to rapatóká'á Tadulako Ánditu hintu' mala'ekánahe'!
40025042	Láwi' i tempóKu' marimi, ti'ara'A' niámbe'i ma'ande'; i tempóKu' mangkado'u ti'ara'A' niámbe'i mainu.
40025043	TempóKu' mewali' torare, ti'ara'A' niranga' i támbimi. TempóKu' ti'ara nakakiarái waru', ti'ara'A' niámbe'i waru'. TempóKu' madu'a hai ratárungku', ti'ara'A' niporewu.’
40025044	Hane'i ina rahanga' i Ia, ‘Pue', himpirá kaki'ita'áMi marimi ba mangkado'u ba torare ba ti'ara mewaru', ba madu'a ba ratárungku', ti'araKomi kitulungi?’
40025045	Datu iti ina meháni', ‘Nipehádingi: i kati'arámi mantulungi hadua to tepaiwói' ebe tuwo'nda, mopáláiá Kodo' to ti'ara nitulungi.’
40025046	Hane'i taunahe' iti ina rahuku hai pehuku to ti'ara ara kahópó'ána. Agáiáná upu-upu tauna to polumaóha peláiána Pue' Ala, ina masumbahe' tuwo' to tuke i kahae-haeána.”
40026001	Kaupuna Iesu mampepáguruá upu-upuna iti, Nahanga' i topeguruNahe',
40026002	“Ni'isámo'i, ronggaló mani' hane'i Alo Mahile Paska iami' Alo pambuhinao pengkairaoánda toSáráeli kai tampo' Másiri, Áná'na Manusia' ina rapehuhu'á rapaso' i kau mombehape!”
40026003	Tempó iti, toireándahe' tadulako mpenómbá hai tadulakonda toIahudi, morámpuhe' i támbi kadatuána Tadulako Mpenómbá Mahile Kaiapa.
40026004	Mopaimbaha'he' mampeli' nu'umbá ráránda bona Iesu peisá rahaka' ndii-ndiina duu'na rapapate.
40026005	Agáiáná rahanga', “Iniá' tapolumaóha iti i tempó alo mahile, mewali' paa'i nggeru i olo'nda tauna handa'.”
40026006	Tempóna Iesu i Betaniá i támbina Simo to kakehaki' tumpi,
40026007	hadua tawine butu i Iesu. Tawine iti, mambawa hambua' butóló' watu to manoba' to po'óntó' lana to boháru to masuli' hólóna. Tempóna Iesu mehuda ma'ande', tawine iti motua lana to boháru iti i wóá'na Iesu.
40026008	Karaitána topeguruna Iesu to pewali' iti, towemohe' rahanga', “Ma'ampa hane'i lana to boháru iti rapapaupu peá?
40026009	Lana iti áginamo'i rapobalu' láwi' masuli', bona hólóna rawe'iáhe' topeahi-ahi'!”
40026010	Apa to i pekirinda, naisá Iesu hane'i Nahanga', “Ma'ampa hane'i nipakasusa' láluna tawine dee? To nalumaóha i Kodo' iami' hampáká' bábehiá to maro'a.
40026011	Topeahi-ahi' timbulu arahe' i olo'mi, agáiáná Kodo', ti'ara'A' ina timbulu hingkakani hai kámiu.
40026012	I potuána lana to boháru i wátángKu', ia mopatóká'mo'i wátángKu' i kaina ratáwungKu'.
40026013	Nipehádingi! I humandele duniá, i umbá peá ratolelehai Bámbári Ngkatuwo', to nabábehi tawine dee ina ralaluta wo'o mewali' karabuhinaoána.”
40026014	Hadua kai olo'nda hampulo' hai rodua topeguruna Iesu to mampohanga' Iudasi' Ikario', mao i toireándahe' tadulako mpenómbá.
40026015	Nahanga' i herá, “Apa ina niwe'ia' ane kupehuhu'ái Iesu i kámiu?” Moimba'mohe' dói perá' tálu pulo'na pepa'na, hane'i rawe'iá dói iti.
40026016	Mantepu'u kai ndi'iti, Iudasi' mampeli' lógá ina mampehuhu'á Iesu.
40026017	I alo kaisá' Alo Mahile Róti to Ti'ara Rarági'i, topeguruna Iesu butu i Ia. Mekune'he', “I umbá peláiáMi bona kipopatóká'áKomi pa'ande' Paska?”
40026018	Meháni' Iesu, “Ninamo' i hadua tauna to i wanua mahile, nihanga'á, ‘Nahanga' Guru: daki'mo'i tempóKu'. Kupoinao ina mamposusa'i Alo Mahile Paska i támbimu hingkakani hai topegurungKuhe'.’ ”
40026019	Apa to napehuo'á Iesu ralumaóha topeguruNahe'. Maohe' mopatóká' pa'ande' Paska.
40026020	Inambengimi', mehudami' Iesu hingkakani hai hampulo' hai rodua topeguruNa ma'ande'.
40026021	Tanga'nda ma'ande', nahanga' Iesu, “Nipehádingi, hadua kai olo'mi ina mampehubi'áNa'.”
40026022	I karahádina topeguruNa, wiorami lálunda hane'ihe' mekune' hadua hai hadua i Iesu, “Pue', bo'ia paa'i kodo' tunggáiána lalutáMi?”
40026023	Meháni' Iesu, “Tauna to polimbi róti i tabo' hingkakani hai Kodo', iamo'i to ina mampehubi'áNa'.
40026024	Áná'na Manusia' ámbi' ina mate hondo'o to teuki' i Sura Pototowiá. Agáiáná hurewu'mi' tauna to mampehubi'á Áná'na Manusia'! Tepamaro'a mani' i tauna iti, ane ti'arai kara'ánáka!”
40026025	Hane'i nahanga' Iudasi' to ina mepehubi'á, “Bo'ia paa'i kodo' tunggáiána lalutáMi Guru?” Meháni' Iesu, “Io haduduámu to pasanga'!”
40026026	Tanga'nda ma'ande', Iesu manggala róti, hane'i mekakae morande ahi' i Pue' Ala. Kaindo'o Nakebi-kebi'mi' róti iti hai teeNa, Nawe'iáhe' topeguruNa daro Nahanga', “Niranga' hai niande'; deemo'i wátángKu'.”
40026027	Upu iti, manggala hambua' painuá anggoro' hane'i mekakae morande ahi' i Pue' Ala. Kaindo'o Nawe'iáhe' topeguruNa daro Nahanga', “Nipainu sangkani kai painuá dee.
40026028	Láwi' deemo'i wahe'Ku' to mopatóngkó podándina Pue' Ala hai taunáNa, wahe' to tebubuha naporasi' handa' tauna bona teámpungi dósánda.
40026029	Bona ni'isái: mantepu'u de'e-de'e, anggoro' dee ti'arapo'i ina Kuinu tuke i painuángKu' anggoro' to wó'u hingkakani hai kámiu i KadatuáNa AmángKu'.”
40026030	Hane'imohe' monani lingá mpetóeá'. Upu iti, maomohe' i mungku Saitu.
40026031	Kaindo'o, nahanga' Iesu i topeguruNahe', “I wengi dee wo'o, nanangi apa to ina merampe i wátángKu', upu-upumi ina malede' pepóináláimi hane'ikomi melalóhó' mopáláhiA', láwi' i Sura Pototowiá teuki': Nahanga' Pue' Ala, ‘Topolámbá' iti ina Kupapate, upu-upu gimba lámbá'ána ina mogárá-gárá.’
40026032	Agáiáná i karapatuwo'Ku' hule' kai kapate, ina moiheruA' kai kámiu mao i Galileá.”
40026033	Nahanga' Peturu' i Iesu, “Kehapo'i upu-upunda malede' pepóináláinda lia' mopáláhiKomi, kodo' ti'ara ebe.”
40026034	Nahanga' Iesu, “Pehádingi, wengi dee wo'o hangko bomani' motunturuá' manu', tálumi' káningKu' nusapuáka.”
40026035	Meháni' Peturu', “Kulalu onto mate hingkakani hai Kámiu, ti'ara ebe hawe' hangkani ina kuhanga' ti'araKomi kuhala'!” Upu-upu topeguruNa ntani' hondo'o wo'o polalutánda.
40026036	Upu iti, meleimi' Iesu hingkakani hai topeguruNahe' mao i hambua' ka'árá'á to mampohanga' Getisimani. I ndo'omohe', molalutami' Iesu i herá, “Mehudamokomi i ndee, tempóKu' mao mekakae.”
40026037	Upu molaluta hóndi'iti, mowawáimi' Peturu' hai rodua áná'na Sebedeu iami' Iakóbu hai Iohane mao hingkakani hai Ia. Mantepu'umi' lángá' lia' wiora láluNa.
40026038	Nahanga' Iesu i herá, “Wiora ebe lálungKu' lia' pehádingKu' hondo'omo'i to ina mate. I nde'emokomi lia' mokakámpáikomi hingkakani hai Kodo'.”
40026039	Kaindo'o, maomi' Iesu karao' hántede' kai herá, hane'i molingkudu Napatóá lindo'Na i tampo' mekakae, Nahanga', “Uma', ane peisái, Nupakarao' kai Kodo' kapári' to bate'na ina Kuhámpei dee. Agáiáná bo'ia mangola' peláiángKu', hamombolo' peá peláiáMu.”
40026040	Upu iti, teólimi' Iesu i topeguruNa to tálu iti, Nahumbahe' tanga'nda leto. Nahanga' Iesu i Peturu', “Ti'arará'i nibuku mokakámpái hingkakani hai Kodo' kehapo'i hadáá peá?
40026041	Nipokakámpái lia' mekakaekomi podámi mohámpei pekelo'. Inao nalái molumaóha to maro'a, agáiáná ti'ara nibuku láwi' ákeká katauna'ámi malede'.”
40026042	Karongkánina Iesu mao mekakae, Nahanga', “Uma', ane ámbi' bate'Ku' mohámpei kapári' dee lia' ti'ara peisá rapakarao' kai Kodo', mewali'mo'i mangola' peláiáMu.”
40026043	Upu mekakae, teóli womi' Iesu, nahumba topeguruNa leto womohe' nanangi kamahárána kamatetundu'nda.
40026044	Hangkani mani' Iesu mopáláhi topegurunahe' iti hane'i mao mekakae i katáluna kánina hai mopahowa' pekakae to hibali' hai ininá.
40026045	Upu mekakae, teóli womi' i topeguruNa to tálu iti nahanga', “Meiha-iha' lia' leto manikomi? Nipeita butumo'i tempóna Áná'na Manusia' rapehuhu'á i tuluteenda tauna to madósá.
40026046	Nipeáró, kamo' maomoke'. Peita! Tauna to mampehubi'áNa' butumo'i!”
40026047	Tanga'na mani' Iesu molaluta, butumi' Iudasi', hadua kai olo'nda hampulo' hai rodua topeguruNa, mampohiola' handa' tauna to pambawa piho' hai tárásulu', rahuo'he' toireándahe' tadulako mpenómbá hai tadulakonda toIahudi.
40026048	Topekahubi'á mopakanóntómo'i hampáká' tanda' i herá, nahanga', “Tauna to kuángki, Iamo'i taunána. Nihaka'mo'i!”
40026049	Kabutunda i ka'árá'á iti, Iudasi' poliliuna mao i Iesu, nahanga', “Guru!” Hane'i napahóhóá', “Tabeá!” Kaindo'o, moángki Iesu.
40026050	Meháni' Iesu, “Bale, itimo'i to nukabutuá mai?” Kaindo'o tauna to handa' maomohe' mohaka' Iesu.
40026051	Hadua kai olo'nda to ara i ndi'iti hingkakani hai Iesu, mobutu' piho'na mobata' hadua háwi'na Tadulako Mpenómbá Mahile, hane'i pudu taingána.
40026052	Nahanga' Iesu i tauna to pebata' iti, “Ulu piho'mu i pánggulána, láwi' upu-upu tauna to mampopobundu' piho'na ina mate hai piho'.
40026053	Nusaru ti'ara'A' peisá merapi' tulungi i AmángKu'? Bate'na ina harawi'á pohuo'Na meruu kai hampulo' hai duá kirána surodado' mala'ekáNa.
40026054	Agáiáná ane hóndi'iti'i, nu'umbá kaina pewáli'na hondo'o to karadándimo'i i Sura Pototowiá, kabate'na mewali' hondo'o to pewali' de'e-de'e?”
40026055	Hane'i nahanga' Iesu i tauna handa' iti, “Tauna to kadakerá'i pámbiárángKu' hane'ikomi mepiho' hai tárásulu' mai mohaka'A'? I alo-alongKu' mepáguru i Támbina Pue' Ala ti'ara'A' nihaka'!
40026056	Agáiáná ámbi' hondo'omo'i bona tepapósengimi' to rauki' galara' i Sura Pototowiá.” Upu iti, melalóhó'mohe' topeguruNa mopáláhi Iesu.
40026057	Taunahe' to pohaka' Iesu, mambawa Iesu i támbina Tadulako Mpenómbá Mahile Kaiapa. I ndo'o, guru-guru agama hai tadulakonda toIahudi hirámpumohe'.
40026058	Peturu' mampeola'i Iesu kai karao' duu'na i tangabaa támbina Tadulako Mpenómbá Mahile. Peturu' mesuá' i tangabaa iti, mehudahe' hingkakani hai topokámpái. Peturu' mampoinao manginta nu'umbá kahópó'ána deona.
40026059	Toireándahe' tadulako mpenómbá hai upu-upu Topo'obóka Agama mampesimbuku mampeli' pampoposabi' to ti'ara to'u bona rapasumba rárá ina mondawo' huku mate i Iesu.
40026060	Agáiáná ti'arahe' masumba katongawa'ána hawe' hampáká' kehapo'i handa' sabi' to butu mopahowa' dongko'. Kahópó'ána, ara rodua to butu ralindo'.
40026061	Rahanga', “Tauna dee kamasanga', ‘Támbina Pue' Ala peisá Kugeró hane'i i láluna tálu alona peisá Kuáróha hule'.’ ”
40026062	Hane'i mekátede' Tadulako Mpenómbá Mahile, molaluta i Iesu, “Ti'ara Nuhániki perae' to rapatoto' i Io?”
40026063	Agáiáná Iesu roo-roo peá. Hangkani mani' Tadulako Mpenómbá Mahile molaluta i Ia, “I lalu hanga'na Pue' Ala to tuwo', hanga'áka' Iomo'i Datu Topesoreáka, Áná'na Pue' Ala?”
40026064	Meháni' Iesu, “Kámiu haduduámi to pasanga'. Agáiáná nipehádingi: mantepu'u de'e-de'e ina mangintakomi Áná'na Manusia' mehuda tanda' i kóánána Pue' Ala To Tepamakuasa' lia' butu i wongko gawu i langi'!”
40026065	Kanahádina laluta iti, Tadulako Mpenómbá Mahile mobiso' wáru'na hane'i nahanga', “Pue' Ala Natokadakeá! Ti'arapo'i páráluu sabi'. Nihádimo'i haduduámi polalutáNa motokadakeá Pue' Ala.
40026066	De'e-de'e, nu'umbá pasumbámi?” Meháni'he', “Ia masala' lia' bate'Na rahuku mate.”
40026067	Hane'ihe' motinuduhi lindo'na Iesu lia' rapahái. Ara wo'o to potampeda' Iesu,
40026068	rahanga', “Datu Topesoreáka, perao Nuhanga'áka', hema to potampeda'Ko'?”
40026069	I tempóna Peturu' mehuda i raoa i tangabaa, butu hadua tawine kai olo'nda toperewui molaluta i Peturu', “Bonto io wo'o to hingkakani hai Iesu toGalileá iti?”
40026070	Agáiáná i lindo'nda sangkani Peturu' mesapu, nahanga', “Ti'ara kuisá tunggáiána lalutámu.”
40026071	Hane'i melei mao i baba' kinta'. Hadua tawine toperewui ntani' manginta Peturu' hane'i nahanga' i taunahe' to i ndi'iti, “Tauna dee timbulu hingkakani wo'o hai Iesu toNasare' iti.”
40026072	Peturu' mesapu womi' hane'i mosumpa nahanga', “Totó'una ebe ti'ara kuhala' tauna iti!”
40026073	Ti'ara mahae kaindo'o, taunahe' to pekátede' i ndi'iti butuhe' i Peturu' rahanga', “Bate'mu hadua kai olo'nda, tongawa' i popahowa'mu basa.”
40026074	Hane'i mantepu'umi' Peturu' mopatunda' hai mosumpa, nahanga', “Ti'ara kuhala' tauna iti!” Tempó iti wo'o, motunturuá'mi' manu'.
40026075	Nabuhinaomi' Peturu' kakapolalutána Iesu i ia, “Hangko bomani' motunturuá' manu', tálumo'i káningKu' nusapuáka.” Mengkairaoami' Peturu', hane'i teria' heheduká.
40027001	Mepuló-puló ebe, upu-upu toireándahe' tadulako mpenómbá hai tadulakonda toIahudi morámpu duu'nda mopakabotu' ina mopapate Iesu.
40027002	Iesu rahilu' hane'i rawawa rapehuhu'á i Pilatu, kontoroloo' popárentá Roma.
40027003	Kanaitána Iudasi' to mepehubi'á iti karandawo'namo'i huku mate i Iesu, nahoho'mi' inaona. Iudasi' mao mopateóli dói perá' to tálu pulo'na pepa'na iti i toireándahe' tadulako mpenómbá hai tadulakonda toIahudi.
40027004	Nahanga' Iudasi' i herá, “Madósámo' mampehubi'á tauna to ti'ara ara sala'Na duu'na rahuku mate!” Agáiáná raháni', “Bo'ia ngisángki'! Bábehiámu haduduámu!”
40027005	Dói iti natumpáka Iudasi' i lalu Támbina Pue' Ala, hane'i melei mao meno'o motoe wátána.
40027006	Dói iti ratima' toireándahe' tadulako mpenómbá rarámpu hane'i rahanga', “Dói dee, dói wahe'. Mangola' áturá to nauki' Musa, dói iti ti'ara peisá rapasuá' i porámpuá popenómbá to i lalu Támbina Pue' Ala.”
40027007	Hane'i i kawálina rakabótu'i, dói iti rapopehóló tampo' to rahanga' Tampo'na Topoteru Kóri. Tampo' iti, rapopewali' tálumbángánda torare.
40027008	Itimi' hane'i, tuke de'e-de'e tampo' iti wo'o rapopohanga', “Tampo' Wahe'”.
40027009	I kahóndi'itina, i to pewali' iti, tepapósengimi' apa to nahanga' galara' Ieremia, “Moranga'he' tálu pulo'na dói perá', iami' hólóna hadua tauna hondo'o to rapakanóntó tina toSáráeli.
40027010	Lia' dói iti ina rapopehóló Tampo'na Topoteru Kóri, hondo'o to napehawa'iá Pue' i kodo'.”
40027011	Kaindo'o, Iesu rawawa melindo' i Pilatu, kontoroloo' tempó iti. Pilatu mekune' i Iesu, nahanga', “Iomo'i dátunda toIahudi?” Meháni' Iesu, “Kámiu haduduámi to pasanga'.”
40027012	Agáiáná i tempónda toireándahe' tadulako mpenómbá hai tadulakonda toIahudi mopahowa' handa' perae'nda i Iesu, ti'ara hawe' hampáká' peháni'na Iesu.
40027013	Itimi' hane'i nahanga' Pilatu i Iesu, “Ti'ara Nuhádi kahanda'na ebe perae' to rapatoto' i Io?”
40027014	Agáiáná ti'ara ebe ara peháni'na Iesu hane'i napohele ebe kontoroloo' iti.
40027015	I kani-kánina Alo Mahile Paska, hondo'o biasa'ána kontoroloo' mokábáhá hadua to ratárungku' mangola' perápi'nda tauna handa'.
40027016	Tempó iti, ara hadua to ratárungku' to pindólingá. Hanga'na tauna iti iami' Iesu Baraba.
40027017	Mewali', i tempónda tauna handa' morámpu, mekune'mi' Pilatu i herá, “Hema to nilái kukábáhá'ákomi? Iesu Baraba ba Iesu to rahanga' Kerisitu?”
40027018	Hóndi'iti pekune'na Pilatu láwi' naisá, Iesu rapehuhu'á toireánda toIahudi i ia, nanangi kakói'na inaonda.
40027019	Tempóna Pilatu mehuda i káderá' pobutusiá, tawinena mopákátu laluta i ia, “Iniá' nupogalói kara-karána tauna to ti'ara ara sala'Na. Láwi' Ia hane'i dehambengiá mampáturuá'a' to peringku'i to naposusa' lálungku'.”
40027020	Agáiáná toireándahe' tadulako mpenómbá hai tadulakonda toIahudi, tunde' mahárá poáhuinda tauna handa' bona raperapi' i Pilatu, Baraba rakábáhá, Iesu rahuku mate.
40027021	Mekune' womi' kontoroloo' Pilatu i herá, “Kai tauna to rodua iti, hema to nipoinao kukábáhá'ákomi?” Meháni'he', “Baraba!”
40027022	Mekune' Pilatu, “Ane hóndi'iti'i, ina kupa'apa Iesu to rahanga' Kerisitu?” Upu-upunda meháni', “Paso' i kau mombehape!”
40027023	Mekune' Pilatu, “Agáiáná, apa bábehiáNa to kadake?” Hane'i tunde' mahárá pogoa-goánda, “Paso' i kau mombehape!”
40027024	Kahópó'ána naisámi' Pilatu i láluna kati'arána peisá mobábehi apa-apa láli' tauna handa' mantepu'umohe' mopa'ara nggeru. Mewali', Pilatu manggala uwai, hane'i membaho' ralindo' tauna handa' nahanga', “Bo'ia sala'ku' kapateNa tauna dee! Kámiu haduduámi mamposurungaI!”
40027025	Upu-upu tauna handa' meháni', “Ti'ara onto ma'ampa, kai' hintu' áná'kihe' mampohurunga kapateNa!”
40027026	Kaindo'o, Pilatu mokábáhámi' Baraba hondo'o perápi'nda agáiáná Iesu napehuo'á rabamba surodado'na hane'i napehuhu'á rapaso' i kau mombehape.
40027027	Kaindo'o, Iesu rawawa surodado'na Pilatu mesuá' i pobutusiá i tangabaa támbi kadatuána kontoroloo'. Upu-upu surodado' morámpuhe' mantolelingi Iesu.
40027028	Wáru'Na Iesu rapáhu' hane'i rabádu'i badu' kumbá to makámumu hondo'o to napowaru' datu.
40027029	Rabábehi wo'o hambua' poheá' kadatuá kai bisumanu' hane'i rabusá i wóá'na Iesu. Upu iti, ra'ámbe'i womi' hambua' lai' i tee kóánáNa hane'ihe' molingkudu Nalindo' daro rapopohala-hala' rahanga', “KipomahileKo', Dátunda toIahudi!”
40027030	Hane'i ratinuduhi lia' lai' to i teeNa iti ra'ala rapopobamba wóá'Na.
40027031	Kaupunda mampopohala-hala' Iesu, rapáhu'mi' badu' kumbá to makámumu iti hane'i hule' rapopewaru' badu' saduduáNa. Kaindo'o rawawami' Iesu mengkairaoa ina rapaso' i kau mombehape.
40027032	I polumaónda mengkairaoa kai wanua mahile, mohidupa'mohe' hai hadua toKirene to mampohanga' Simo. Tauna iti raroho' mopaha' kau mombehapena Iesu.
40027033	Kaindo'o, teduu'mohe' i hambua' ka'árá'á to mampohanga' Gologota to mopáláiá “Ka'árá'ána Banga' Wóá'”.
40027034	I ndi'iti, Iesu rapopainu anggoro' to pogalo puru. Agáiáná kaupuna namila', Iesu ti'ara mau.
40027035	Kaindo'o, rapaso'mi' Iesu i kau mombehape. Wáru'na rakira-kira melempó i pebara'.
40027036	Upu iti, mehudamohe' mokámpái Iesu i ndo'o.
40027037	Tanda' nawongko wóá'Na, rapopasókai uki' mokakihanga'i perae' i Ia, iami': Deemi' Iesu, Dátunda toIahudi.
40027038	Hingkakani hai Ia, rapaso'he' wo'o i kau mombehape rodua topepongko'; hadua tanda' i kóáná, hadua wo'o tanda' i káiriNa.
40027039	Taunahe' to poliu i ndo'o, moliliáhe' wóá'nda lia' motata'i Iesu,
40027040	rahanga', “Ó Io to ina mogeró Támbina Pue' Ala hai moáróhai i lalu tálu alona. Ane to'ui Io Áná'na Pue' Ala, pembolo kai kau mombehape iti, patuwo' wátáMu!”
40027041	Hondo'o wo'o toireándahe' tadulako mpenómbá hai guru-guru agama hintu' tadulakonda toIahudi, mampopohala-hala'he' wo'o Iesu rahanga',
40027042	“Tauna ntani' Napatuwo', agáiáná wátá saduduáNa ti'ara peisá Napatuwo'! Ane Ia Dátunda toSáráeli, patodáhi membolo kai kau mombehape iti hane'ika' hangko mepóinálái i Ia!
40027043	Ia mepóinálái i Pue' Ala lia' Nahanga' Áná'na Pue' Ala. Haido'o, tapeitamo'i ba ina napohintoto'i Pue' Ala mesoreáka i Ia de'e-de'e.”
40027044	Topepongko' to rapaso' i kau mombehape i hambáliNa, láli' meola'he' wo'o motata'i Iesu.
40027045	Tinti' hampulo' hai duá tananggaló, humandele tampo' iti mewali' mangkáindi tálu dáá kahaena.
40027046	Tinti' tálu kalumba', meágórámi' Iesu hintu' wamba' to mahárá, “Eli, Eli lama sabatani?” To mopáláiá, “Pue' Ala, Pue'Ku', ma'ampa hane'iA' Nupáláhi?”
40027047	Bahangampa tauna to i ndo'o masádi perarua' iti rahanga', “Mokárá' Eliá!”
40027048	Hadua kai olo'nda poliliuna melei manggala kálómó'; nalimbinga i anggoro' to maisu hane'i nahipika i wuntuna hampóló kau napopainuá Iesu.
40027049	Agáiáná hantangá' masanga', “Iniá', tapeitamo'i ba butui Eliá mopatuwo'I!”
40027050	Hane'i meágórámi' Iesu hintu' wamba' to mahárá. Kaindo'o, upumi' peinaoNa.
40027051	I tempó iti wo'o liwu pariolo'na Petá' to Tepamagasa' hai to Magasa' to ratoe i Támbina Pue' Ala mabiso' mewali' rongkira kai reá tuke i wói'. Tampo' melinu hai bulu' watu mabika'.
40027052	Tálumbángá mabungkáhihe' lia' handa' taunána Pue' Ala to matemohe' rapatuwo' hule'.
40027053	I karapatuwo'namo'i hule' Iesu kai kapate, tomate iti mengkairaoahe' kai tálumbángánda hane'ihe' mesuá' i Ierusale to rahanga' wanua mahile to magasa' lia' handa' tauna mangintahe'.
40027054	Tadulakonda surodado' hintu' surodado'he' to tanga'nda mokámpái Iesu, mewali' mahárá kalángá'nda i pangintánda linu hai upu-upu to pewali' iti. Rahanga', “To'u ebe tauna dee Áná'na Pue' Ala!”
40027055	I ndi'iti handa' wo'o tawine to tanga'nda mosábiki kai karao'. Herámo'i to kai Galileá mampeola'i hai morewui Iesu.
40027056	I olo'nda iami', Maria Madalena, Maria inaánda Iakóbu hai Iose, hintu' inaánda áná'nahe' Sebedeu.
40027057	Ina mangkáindimi', butu hadua to kalómá kai Arimatea to mampohanga' Iusu. Ia hadua topeola'na Iesu.
40027058	Ia mao i Pilatu mamperapi' wátáloa'na Iesu. Pilatu mohuo' surodado'na bona wátáloa'na Iesu rawe'iá tauna iti.
40027059	Itimi' hane'i, wátáloa'na Iesu mao napatimámá Iusu, nabungkuhi báná lená' to bulá maláhi.
40027060	Kaindo'o, wátáloa' iti naóli' i hambua' tálumbángá to hangko napopebábehi haduduána i lalu mungku watu. Upu iti, nalólingami' hambua' watu to mahile napopowiti' baba' tálumbángá iti. Hane'ihe' melei.
40027061	Maria Madalena hai Maria to ntáni'na mehudahe' i ndi'iti melindo' i tálumbángá.
40027062	Teume'na, iami' Alo penómbá'ánda toIahudi, toireándahe' tadulako mpenómbá hai toPárisi, hingkakanihe' mao i Pilatu.
40027063	Rahanga', “Tuá, kibuhinao i katuwo'Na mani' topetobebeá iti, kamolaluta Nahanga', ‘I katáluna alona, ina tuwo'A' hule'.’
40027064	Itimi' hane'i, bate'mi mohuo' tauna mokámpái tálumbángá iti, duu' i alo katálu, bona wátáloa'Na ti'ara peisá rabainái topeguruNahe' hane'i rahanga' i taunahe' karapatuwo'Namo'i kai kapate. Lia' petobebeá to kaupuána dee ina tepakadake kai to runguna.”
40027065	Nahanga' Pilatu i herá, “Deemohe' surodado'. Niporángámohe' bona rapokámpái tálumbángáNa rapakaróhó ebe.”
40027066	Kaindo'o, hingkakanimohe' mao i tálumbángá. Watu pewiti'na rapodámpekakai tanda' pene bona ti'ara ara tauna to pobungkáhi lia' ara to rahuo' mokámpái tálumbángá iti.
40028001	Liumi' Alo penómbá'ánda toIahudi, i alo Minggu mepuló-puló ebe, Maria Madalena hai Maria to ntáni'na maohe' mampeita tálumbángá.
40028002	Hampale perami' ara linu to mahárá láwi' hadua mala'ekána Pue' membolo kai surugá, molólinga watu pewiti'na tálumbángá iti hane'i mehuda i wongkona.
40028003	Lindo'na mala'eka iti hondo'o bánibi' lia' wáru'na bulá mposo'.
40028004	Surodado' to pokámpái i ndi'iti, lángá' ebehe' duu'nda moridi-ridi' lia' hondo'ohe' tomate.
40028005	Nahanga' mala'eka i tawinehe' iti, “Bopokomi lángá', kuisá mampeli'komi Iesu to mate rapaso' i kau mombehape.
40028006	Ti'arapo'i ara i ndee. Tuwo'mo'i hule' hondo'o to kaNahanga' iao. Ningkamo', peita karaóli'áNa.
40028007	De'e-de'e harawi'ámokomi masule', nipabutu i topeguruNahe', ‘Ia tuwo'mo'i hule' lia' moiherumo'i kai kámiu mao i Galileá. I ndo'o Ia ina ni'ita!’ Haido'o, nibuhinao to kuhanga'ákomi dee!”
40028008	Tawinehe' iti, harawi'á popáláhinda tálumbángá. Pehádinda lángá', i lálunda matana', melangkahe' mao mampehanga'á to pewali' iti i topegurunahe' Iesu.
40028009	Hampale perami' butu Iesu mampombehumba'á tawinehe' iti, Nahanga', “Tabeá!” Hane'i tawinehe' iti modákiki Iesu, rakápui bitiNa lia' menómbáhe' i Ia.
40028010	Nahanga' Iesu i herá, “Bopokomi lángá', nipehanga'á i halálungKuhe' bona ramao i Galileá, i ndo'o kaina raita'ángKu'.”
40028011	I pasule'nda tawinehe' iti, bahangampa kai olo'nda surodado' to pokámpái tálumbángá iti teólihe' i wanua mahile, mopabutu upu-upu to pewali' i toireándahe' tadulako mpenómbá.
40028012	Toireándahe' tadulako mpenómbá mopaimbaha'he' hai tadulakonda toIahudi hane'ihe' meámbe'i dói to handa' i surodado' to pokámpái iti,
40028013	lia' rahanga'áhe', “Bate'na nilaluta i taunahe', inambengi tanga'ki' leto butuhe' topeguruna Iesu mobainái wátáloa'Na.
40028014	Ane nahádi'i kontoroloo' kárebá iti, kai' to ina molaluta hai ia bona ti'arakomi rahuku.”
40028015	Hane'imi' surodado' to pokámpái moranga' dói to rawe'iáhe'. Upu-upu ralumaóha hondo'o to rapátu'uáhe'. Itimi' hane'i duu' de'e, laluta iti tetoleleha mani' i olo'nda toIahudi.
40028016	Kaindo'o, maomohe' topeguruna Iesu to hampulo' hai hadua i hambua' mungku i Galileá hondo'o to kanahanga'ámohe' mporieru Iesu.
40028017	Karaitána Iesu i ndo'o, menómbámohe' i Ia. Agáiáná arahe' bahangampa to bata-bata lálunda.
40028018	Nadákikimohe' Iesu topeguruNa hane'i Nahanga', “Sanggena kuasa' i surugá hai i duniá rapehuhu'ámo'i i Kodo'.
40028019	Itimi' hane'i, ninamo' i sanggena tina mahile i humandele duniá, nipopewali'he' topegurungKu' hai niriuhe' i lalu hanga'na Ama, Áná' hai Inao Magasa',
40028020	lia' nipáguruhe' molumaóha upu-upu to kaKuhawa'ámokomi. Hai nibuhinao, timbulu Kupoaweákomi duu' i kahópó'ána duniá.”
41001001	Deemi' Bámbári Ngkatuwo' mokakihanga'i Iesu Kerisitu, Áná'na Pue' Ala.
41001002	Pantepu'una Bámbári Ngkatuwo' iti hondo'o to nauki' galara' Iesaia, “Nahanga' Pue' Ala, ‘Deemi' huo'Ku', ia Kuhuo' moiheru kai Io bona ia ina mopatóká' ráráMu.’
41001003	Ara tauna to pe'a'ágórá i pádá wungi, ‘Patóká' rárána Pue'; pamalempe rárá to ina Napoliui.’ ”
41001004	Hondo'o to teuki' iti, hóndi'itimi' wo'o pampopeliána Iohane i pádá wungi. Ia moriu tauna hai mopabutu laluta kai Pue' Ala. Nahanga' Iohane, “Bate'mi kadeáha kai dósámi lia' rariukomi, bona na'ámpungikomi Pue' Ala.”
41001005	Handa' tauna kai humandele tampo' Iudea hai wanua mahile Ierusale butu mampehádingi lalutána Iohane. Dósánda rapangaku' hane'ihe' nariu Iohane i korona uwai Iarade.
41001006	Iohane mampobadu' kumbá wulu óntá. Halope'na kai kóli' hai pa'ande'na kukumba' hintu' tináhá'.
41001007	Ia mantoleleha kárebá dee, “Meusu kai kodo' ina butu hadua to tepamakuasa'. Hawe' metóngkó' mokero bárárá sapátu'Na ti'ara'a' sipato'.
41001008	Kodo', moriukomi hai uwai agáiáná Ia ina butu moriukomi hai Inao Magasa'.”
41001009	Tempó iti, Iesu butu kai Nasare' to i tampo' Galileá hane'i nariu Iohane i korona uwai Iarade.
41001010	I kaina pesorena Iesu kai uwai iti, Naitami' langi' mabungkáhi, Inao Magasa' mendálu i wongkona Iesu hondo'o bangkebódó.
41001011	Hane'i tehádi wamba' kai surugá masanga', “Iomi' Áná'Ku' to Kupoka'ahi' hai to popamatana' lálungKu'.”
41001012	I kaupuna iti, Iesu napatinto Inao Magasa' mao i pádá wungi.
41001013	Gánggána iba pulo'na alona Iesu toro' i ka'árá'á iti, nakelo' Tadulako Ánditu. I ndo'o, pinatuwo' to maila arahe' hingkakani hai Iesu lia' Ia rarewui mala'eka.
41001014	I karahaka'namo'i Iohane Toperiu, Iesu mao i Galileá mantoleleha Bámbári Ngkatuwo' kai Pue' Ala.
41001015	Nahanga', “Butumo'i tempóna, Pue' Ala harawi'ámo'i mopárentá i duniá i pewáli'Na Datu. Nikadeáha kai dósámi lia' nipóinálái Bámbári Ngkatuwo'!”
41001016	Kapolumaóna Iesu i wiwi rano Galileá, i ndi'iti manginta rodua topebóu' iami' Simo hai Andaria ádina, to tanga'nda modálá i rano iti.
41001017	Nahanga' Iesu i herá, “Nipeola' i Kodo', ina Kupopewali'komi topodálá tauna.”
41001018	Hane'i poliliunda mopáláhi dálánda meola'he' i Iesu.
41001019	Napahóhóá' Iesu polumaóNa, manginta womi' to hampohalaluá to ntáni'na iami' Iakóbu hai Iohane áná'nahe' Sebedeu. Tempó iti tanga'nda mopakaro'a dálánda i lalu duángá.
41001020	Kanaitána Iesu to hampohalaluá iti, poliliunda Nakárá' hane'ihe' mopáláhi amánda to hingkakani hai taunahe' to rasaro i lalu duángá. Kaindo'o to rodua iti meola'he' i Iesu.
41001021	Iesu hai topeguruNa teduu'he' i wanua mahile Kapenau. I Alo penómbá'ánda toIahudi, mesuá'mi' Iesu i támbi penómbá'ánda hane'i mantepu'u mepáguru.
41001022	Taunahe' to pasádi hele mokakihanga'i pepáguruna Iesu láwi' pepáguruNa mokatonggoá, ti'ara hondo'o guru-guru agama.
41001023	Tempó iti, hadua to napesuá'i ánditu mesuá' i támbi penómbá'á iti hane'i mogoa-goa,
41001024	“Ó Iesu toNasare', ina Nupa'apaka'? ButuKo' mai mohurewukika'? Kuisá onto: Iomo'i Huo' To Magasa' kai Pue' Ala!”
41001025	Agáiáná Iesu mokámbáróá ánditu iti, Nahanga', “Pamparoo! Pengkairaoa kai tauna dee!”
41001026	Ánditu iti mampopowembe-wembe wátána to napesuá'i hane'i mengkairaoa daro monganga.
41001027	Upu-upu tauna mahárá kahelenda, hane'ihe' molaluta hadua mai hadua, “Apa to pewali' dee? Hampáká' paturo' to wó'u! Ia molaluta hai kuasa'. Ia mopárentá ánditu mengkairaoa hane'ihe' mengkoru' i Ia.”
41001028	Hane'imi' kárebá mokakihanga'i Iesu harawi'á katetolelehana i humandele Galileá.
41001029	Iesu hintu' bahangampa topeguruNa mopáláhi támbi penómbá'á iti, maohe' i támbina Simo hai Andaria. Iakóbu hai Iohane maohe' wo'o hingkakani hai herá.
41001030	Pengánti'ina tawine Simo, tanga'na madu'a nakabutui i paturuána. I pesuá'na Iesu hai topeguruNahe' i támbi iti, rapehanga'ámi' i Iesu kamadu'ána tawine iti.
41001031	Maomi' Iesu mampombehumba'á pengánti'ina tawine Simo iti hane'i Na'ántiá teena Napopeáró. Baka'mi' tawine iti, hane'ihe' narewui.
41001032	Kalumba'na, i katámpuna alo taunahe' mambawa upu-upu to madu'a hai to napesuá'i ánditu.
41001033	Upu-upu tauna i wanua mahile iti morámpuhe' i lindo' támbi.
41001034	Iesu mopabaka' handa' tauna to pohámpei mopáká'-páká' haki' hai mowura wo'o handa' ánditu. Ánditu iti ti'arahe' napáliu Iesu molaluta láwi' Iesu raisá.
41001035	Teume'na, daki' mepuló, Iesu meáró mopáláhi támbi mao i ka'árá'á to pundiángá i raoa wanua mahile iti hane'i mekakae i ndo'o.
41001036	Agáiáná Simo hai bahangampa rángána maohe' mampeli' Iesu.
41001037	I karapombehumba'áNa, rahanga', “Handa' tauna tanga'nda mampeli'Komi.”
41001038	Agáiáná meháni' Iesu, “Ningkamo' tapopahóhóá' polumaónta' i bahangampa wanua mahile ntani' to daki' i ka'árá'á dee. Bate'Ku' wo'o mantoleleha Bámbári Ngkatuwo' i ndo'o láwi' itimo'i tunggáiá kabutungKu' mai.”
41001039	Itimi' hane'i Iesu mao i umbá-umbá peá i humandele tampo' Galileá mantoleleha Bámbári Ngkatuwo' i támbi penómbá'á lia' ánditu Nawurahe'.
41001040	Ara hadua to kehaki' tumpi butu i Iesu. Tauna iti molingkudu merapi' tulungi, nahanga', “Kuisá kaNibukuna mepabaka'. Ane mauKomi, kuperapi' Nipabaka'a'.”
41001041	Butu ahi' láluna Iesu i tauna iti hane'i Narama, Nahanga', “MauntoA', baka'moko'!”
41001042	Tempó iti wo'o manii'mi' háki'na lia' baka'.
41001043	Nahuo'mi' Iesu tauna iti melei hintu' pepaingá'i dee,
41001044	“Iniá' ebe nulalutai i hema-hema peá mokakihanga'i to pewali' i wátámu agáiáná namo' i tadulako mpenómbá, nuperapi' bona ia haduduána mopakanóntó kabaka'mumo'i. Mokakihanga'i kabaka'mumo'i, mampewe'iko' popenómbá popamaláhi wátámu mangola' áturá to nauki' Musa bona tongawa' i upu-upu tauna kabaka'mu ebemo'i.”
41001045	Agáiáná tauna iti melei, ti'ara nakakarónga mampolaluta to pewali' iti i umbá-umbá peá hane'i Iesu ti'ara peisá mopakatontole wátáNa mesuá' i wanua mahile. Iesu toro' peramo'i i raoána wanua mahile i bahangampa ka'árá'á to pundiángá. Agáiáná tauna ti'ara makátu-kátu butu i Ia kai umbá-umbá peá.
41002001	Bahangampa alona kai ndo'o, masule'mi' Iesu i Kapenau. Tetolelehami' kárebá kabutunamo'i Iesu i támbi.
41002002	Hane'imi' handa' tauna to butu. Morámpuhe' i ndo'o duu'na ti'arapo'i ara ka'árá'á. Hawe' i baba' tauna ti'arapo'i peisá mesuá'. Iesu mopabutu ngkórá'na Pue' Ala i herá.
41002003	Tanga'na molaluta, ara iba tauna mambawa hadua to pungku ina rawawa i Iesu.
41002004	Agáiáná nanangi kahanda'na tauna, ti'arahe' peisá mengkadaki' i Iesu. Mewali', moraba'he átukana támbi nawongko ka'árá'ána Iesu. Kaindo'o, rambolomi' topungku iti hingkakani hai ale' to napaturui.
41002005	Kanaitána Iesu kamaróhóna ebe pepóináláinda, Nahanga' Iesu i topungku iti, “Áná'ku', dósámu ra'ámpungimo'i.”
41002006	Bahangampa guru agama to pehuda i ndo'o mekune'he' i lálunda,
41002007	“Bái' ebe tauna dee molaluta hondo'o! Motokadakeá Pue' Ala. Hema to peisá moámpungi dósá i raoa kai Pue' Ala haduduáNa?”
41002008	Tempó iti wo'o naisá Iesu óntó' lálunda. Hane'i Nahanga', “Ma'ampa hane'ikomi mekune' hondo'o i lálumi?
41002009	Umbái to tepamaluha': masanga', ‘Dósámu ra'ámpungimo'i’, ba masanga', ‘Peáró, lóló ale'mu, polumao’?
41002010	Agáiáná de'e-de'e ina Kupatongawa' i kámiu, kamakuasa'na Áná'na Manusia' i duniá dee moámpungi dósá.” Hane'i nahanga' Iesu i topungku iti,
41002011	“Peáró, patimámá ale'mu hane'iko' masule'!”
41002012	Topungku iti poliliuna meáró, napatimámá ale'na hane'i mengkairaoa rasábiki sangkani. Upu-upu tauna hele hane'ihe' motóeá' Pue' Ala. Rahanga', “Ti'ara manike' kahangkani manginta to hondee mewali'.”
41002013	Masule' womi' Iesu i wiwi rano Galileá. Handa' tauna butu i Ia hane'ihe' Napáguru.
41002014	Tanga'na Iesu molumao i ndi'iti, mangintami' hadua toporóró' ásele' to mampohanga' Lewi, áná'na Alpeu to pehuda i kantoro' ásele'. Nahanga' Iesu i ia, “Kamo' peola' i Kodo'!” Lewi poliliuna mekátede' hane'i meola' i Iesu.
41002015	I tempóna Iesu ma'ande' i támbina Lewi, handa' toporóró' ásele' hai tauna to madósá i pehiló'ána tauna, meola' ma'ande' hingkakani hai Iesu hintu' topeguruNahe'. Láwi' handa' i olo'nda meola' i Iesu.
41002016	Guru agama kai olo'nda toPárisi mangintahe' Iesu ma'ande' hingkakani hai toporóró'he' ásele' hintu' tauna to rababe madósá. Mewali' mekune'he' i topeguruna Iesu, “Ma'ampa Gurumi hane'i ma'ande' mamporomuá toporóró'he' ásele' hintu' taunahe' to madósá?”
41002017	Iesu masádi pekune'nda iti, hane'i meháni', “Tauna to madonde wátána ti'ara mopáráluu sando; sangádina peá tauna to madu'a. KabutungKu' bo'ia mai mowawái tauna to pobabe wátána to'u agáiáná tauna to madósá.”
41002018	Hangkani tempó, topeguruna Iohane Toperiu hai toPárisi tempónda mopuasa. Butumohe' tauna i Iesu mekune', “Ma'ampa topegurunahe' Iohane Toperiu hai topegurunda toPárisi mopuasahe' agáiáná topeguruMuhe' ti'ara?”
41002019	Meháni' Iesu, “I susa' mpoitámbi, mopuasahe' paa'i torare? Ane tomoane to rapopoitámbi hingkakani mani' hai herá bate'nda ti'ara mopuasa.
41002020	Agáiáná ina butu tempóna, tomoane to rapopoitámbi iti ragááki kai herá. I tempó itimi' hane'ihe' ina mopuasa.
41002021	Ti'ara ara tauna to podámpelei waru' sae hai hampelá' báná to wó'u láwi' báná to wó'u bate'na ina mopamabiso' waru' sae, duu'na ina motundehi biso'na waru' iti.
41002022	Hondo'o wo'o ti'ara ara tauna to potua anggoro' wó'u i pembóliá sae to rabábehi kai kóli' pinatuwo'. Láwi' anggoro' to wó'u ina mopakarugi' pembóliá iti. Kahópó'ána tebubuhe' sangkani. Anggoro' to wó'u bate'na wo'o ratua i pembóliá to wó'u!”
41002023	I Alo penómbá'ánda toIahudi, i poliuna Iesu i hambolo' bonde gándu, mantepu'umohe' topeguruNa mopiu' wulina gándu.
41002024	Mekune'mohe' toPárisi i Iesu, “Ma'ampa topeguruMu hane'ihe' molingka'i áturá agama i polumaóhanda to ti'ara rapepáliunga i Alo penómbá'ánta'?”
41002025	Meháni' Iesu, “Ti'ara manirá'i kanibasa i Sura Pototowiá apa to nabábehi Dáudi' i tempóna Abiata molumaóha bago' i pewáli'na Tadulako Mpenómbá Mahile? I tempó iti, Dáudi' hai taunánahe' marimi láwi' ti'ara ara pa'ande'nda, hane'i mesuá' i Támbina Pue' Ala duu'na ma'ande' róti popenómbá. Róti iti nawe'iáhe' wo'o taunána. Wole mangola' áturá agamánta', tadulako mpenómbá peá to peisá ma'ande' róti iti.”
41002027	Nahanga' womi' Iesu, “Alo penómbá'ána toIahudi, napa'ara Pue' Ala bona mantulungi tauna. Tauna napopewali' Pue' Ala bo'ia bona napakapári'i áturá Alo penómbá'ána toIahudi.
41002028	Mewali', Áná'na Manusia' makuasa' mopakanóntó apa to peisá ralumaóha i Alo penómbá'ána toIahudi.”
41003001	Kaindo'o, mesuá' womi' Iesu i támbi penómbá'ánda toIahudi. I ndi'iti ara hadua to mate teena hambali.
41003002	I ndo'o arahe' tauna to pokamata Iesu, wole mepabaka' onto i Alo penómbá'ána toIahudi, bona ara pesalá'inda i Ia.
41003003	Nahanga' Iesu i to mate teena hambali iti, “Kamo', pekátede' i ndee, i lindo'!”
41003004	Kaindo'o, mekune'mi' Iesu i taunahe' to i ndo'o, “Mangola' áturá agama, apa to peisá tabábehi i Alo penómbá'ánta'? Mobábehi to maro'a ba to kadake? Mopatuwo' tauna ba mepapate?” Agáiáná upu-upu tauna mampanii'-nii' peáhe'.
41003005	Nagalo ngkatowe, upu-upunda naole-ole Iesu, agáiáná wiora wo'o láluNa nanangi kamatu'ána ebe lálunda. Hane'imi' Nahanga' i tauna iti, “Odoá teemu.” Naodoá teena, poliliunami' baka'.
41003006	ToPárisi to ara i ndo'o poliliunda mengkairaoa hane'ihe' mao mopaimbaha' hintu' bahangampa taunána Herode ina mopapate Iesu.
41003007	Kaindo'o meleimi' Iesu hingkakani hai topeguruNa mao i rano Galileá. Handa' ebe tauna kai Galileá mampeola'i Iesu. Handa' wo'o to kai Iudea,
41003008	kai Ierusale, kai tampo' Idumea hai kai tampo' tanda' i mata'alona korona uwai Iarade lia' kai to daki' i wanua mahile Tiru hai Sido. Upu-upunda butu i Iesu, láwi' masádihe' mokakihanga'i upu-upu to kaNabábehi.
41003009	Bona ti'ara nagumpi' tauna to handa', Nahuo'mohe' topeguruNa mopatóká' duángá ina Napehawe'i.
41003010	Nanangi kahanda'na to Napabaka', mombehigi-higimohe' tomadu'a mengkadaki' i Iesu bona rapeisá mampekama' wátáNa.
41003011	I kani-káninda tauna to napesuá'i ánditu manginta Iesu, poliliunda molingkudu Nalindo' daro mogoa-goa, “Iomi' Áná'na Pue' Ala!”
41003012	Agáiáná mokakihanga'i wátáNa, ánditu Naháwólói ebehe' Iesu bona iniá' rapepehanga'ái i hema-hema peá.
41003013	Kaindo'o maomi' Iesu i hambua' mungku lia' Nakárá'he' tauna to hintoto' hai peláiáNa. Butumohe' tauna iti,
41003014	hane'ihe' Napileki hampulo' hai rodua tauna kai olo'nda to pewali'he' suroNa. Nahanga', “Kupilekikomi bona timbulu arakomi hingkakani hai Kodo', lia' ina Kuhuo'komi mantoleleha Bámbári Ngkatuwo',
41003015	hai ina moranga'komi kuasa' mowura ánditu.”
41003016	Hampulo' hai rodua to Napileki iti iami': Simo to Napopohanga' Iesu, mewali' Peturu',
41003017	Iakóbu hai Iohane haláluna iami' áná'nahe' Sebedeu. Iesu mampopohanga'he' Boanege to mopáláiá “áná'nahe' gumpata'”.
41003018	Hane'i meusu Andaria, Pilipu, Batolomeu, Matiu, Tómá, Iakóbu áná'na Alpeu, Tadeu, Simo toSelo',
41003019	hai Iudasi' Ikario' to mampehubi'á Iesu.
41003020	Kaindo'o, masule'mi' Iesu hane'i mesuá' i hambua' támbi. Agáiáná tauna handa' butu womohe' morámpu duu'na Iesu hai topeguruNahe' ti'ara mampaka' ma'ande'.
41003021	I karahádina haláluNa mokakihanga'i iti, maomohe' ina manggala Iesu láwi' rahanga', “Magilamo'i!”
41003022	Guru-guru agama to butu kai Ierusale masanga', “Napesuá'imo'i Belesebu! Hintu' kuasa'na tadulakonda ánditu Ia peisá mowura ánditu.”
41003023	Nakárá'mohe' Iesu tauna to handa' iti hane'ihe' Napolaluta'á bahangampa ngkórá' pándiri'. Nahanga' Iesu, “Nu'umbá paa'i kapeisána Tadulako Ánditu mowura hangkaka'ándituna?
41003024	Ane magárái hambua' kadatuá mewali' bahangampa kirána to pombebungká', kadatuá iti ti'ara ina mantaha,
41003025	lia' ane i lalu kahantámbiá taunána mombebungká', kahantámbiá iti ina mageró.
41003026	Ane i kadatuána Tadulako Ánditu ara pogárá-gárá hai pobungká', kadatuá iti ti'ara ina mantaha lia' bate'na ina manii'.
41003027	Tadulako Ánditu rapándiri' tauna to paróhó. Mewali' ti'ara hawe' hadua to peisá mesuá' i támbina tauna to paróhó iti ina mamperampa'i lómána ane ti'arai nahilu' mporieru tauna to paróhó iti, hane'i peisá manggala lómána.
41003028	Nipehádingi ngkaro'a! Ane hadua tauna mobábehi dósá lia' mopahowa' petokadakeá, upu-upuna iti peisá mani' ra'ámpungi.
41003029	Agáiáná motokadakeá Inao Magasa', ti'ara ara peámpungi i ia! Láwi' petokadakeá iti iami' dósá to ti'ara ara ámpungiána tuke i kahae-haeána.” (
41003030	Hondo'o polalutána Iesu láwi' ara tauna to pasanga' Iesu napesuá'i ánditu.)
41003031	Kaindo'o, butumohe' inaáNa hintu' halálunahe' Iesu. Mepegiáhe' i raoa duu'nda mohuo' tauna mokárá' Iesu.
41003032	Tempó iti, handa'he' tauna mehuda mantolelingi Iesu. Rahanga' i Ia, “Tuá, ináMi hai haláluMi arahe' i raoa, mai mampeli'Komi.”
41003033	Meháni' Iesu, “Hema inángKu' hai halálungKu'?”
41003034	Kaindo'o, upu-upu to pehuda i ndo'o Nahiló'áhe' hane'i Nahanga', “Herámo'i dee inángKu' hai halálungKu'!
41003035	Tauna to polumaóha peláiána Pue' Ala, iamo'i halálungKu' tomoane, halálungKu' tawine hai inángKu'.”
41004001	Hangkani tempó, mantepu'u womi' Iesu mepáguru i wiwi rano Galileá. Handa' ebe tauna morámpu medaki' i Iesu. Itimi' hane'i mao mehuda i hambua' duángá to i wongko uwai; tauna to handa' mekátede'he' i wiwi rano.
41004002	Handa' páká'na to Napepáguruá i herá melempó i ngkórá' pándiri'. PepáguruNa i herá iti hondee.
41004003	“Nipehádingi! Ara hadua topoholia' mao mohawu' tiwu.
41004004	I tempóna mohawu' ara to maburere' i wiwi rárá. Butumi' manu-manu', mantiló' tiwu iti.
41004005	Ara wo'o to maburere' i to kewatu to hántetede' tampo'na. Tiwu iti harawi'á katuwo'na láwi' tampo'na manipa'.
41004006	Agáiáná i kahimba'na alo tiwu to tuwo'mo'i iti mantepu'umi' malau duu'na bangi láwi' uwaka'na ti'ara kaladu.
41004007	Ara wo'o to maburere' i lalu háhi to podui. Tiwu to tuwo' iti ti'ara mowua' láwi' nahigi háhi iti.
41004008	Agáiáná ara to maburere' i tampo' to bómbó. Tiwu to tuwo' iti háwiu katuwo'na duu'na handa' wua'na. Pewali'ána ara to tálu pulo'na kánina kai to rahawu' runguna, ara to ini pulo'na kánina hai ara wo'o to hangatu kánina.”
41004009	Walimi' mampolaluta ngkórá' pándiri' iti, Nahanga' Iesu, “Hema to ketainga, bate'na mepehádingi!”
41004010	I kaposaduduána Iesu, hampulo' hai rodua topeguruNa hingkakani hai topeola'Nahe' ntani' to kamasádi pepaturo'Na butu i Ia. Raperapi' bona nahanga'áhe' Iesu tunggáiána ngkórá' pándiri' iti.
41004011	Hane'i nahanga' Iesu i herá, “Kara'ámbe'imokomi kapangisá bona nipopáhángi to tebuniángi mokakihanga'i Popárentána Pue' Ala. Agáiáná taunahe' to ti'ara tesuá' i kámiu rapáguruhe' melempó i ngkórá' pándiri'
41004012	bona, ‘Ina timbulu raita agáiáná ti'ara raisá apa to pewali', ina timbulu rahádi, agáiáná ti'ara rapáhángi, iti mewali' bona iniá' rateóli i Pue' Ala duu'nda Na'ámpungi.’ ”
41004013	Upu iti nahanga' Iesu i herá, “Ane ti'arai nipáhángi ngkórá' pándiri' iti, nu'umbá kaina ni'isána ngkórá' pándiri' to ntáni'na?
41004014	Topohawu' tiwu iti iami' tauna to popabutu ngkórá'na Pue' Ala.
41004015	Tiwu to maburere' i wiwi rárá, pándiri'na tauna to mampehádingi ngkórá' iti. I karahádina, butumi' Tadulako Ánditu duu'na manggala apa to rahawu'mo'i i lálunda.
41004016	Tiwu to maburere' i to kewatu, pándiri'na taunahe' to pasádi ngkórá'na Pue' iti poliliuna raranga' i kadonde lalu.
41004017	Agáiáná ngkórá'na Pue' iti ti'ara mouwaka' lia' ti'ara mahae i lálunda. I pohámpeinda kapári' hai pepopeahi-ahi' láwi' ngkórá'na Pue' iti, poliliunda mesapuáka.
41004018	Tiwu to maburere' i háhi to podui, pándiri'na taunahe' to pasádi ngkórá'na Pue' iti,
41004019	agáiáná mampobata-batahe' katuwo'nda hai mampaláihe' tuwo' i kagáná-gáná. Pepoinaoá baha' i mampopengaa mesuá' i lálunda. Itimi' hane'i ngkórá'na Pue' Ala nahigi i lálunda duu'na ti'ara mowua'.
41004020	Tiwu to maburere' i tampo' to bómbó pándiri'na taunahe' to mampehádingi ngkórá'na Pue' iti lia' raranga' ngkaro'a; handa' powua'na, ara to tálu pulo'na, ara to ini pulo'na hai ara wo'o to hangatu kánina powua'na kai tiwu to rahawu'.”
41004021	Kaliliungana, nahanga' Iesu, “Ara paa'i tauna to pohunui palita hane'i nabóbóngi gumbá ba nawóli i wói' paturuá? Bonto ina nawóli i pohumpádá'á palita?
41004022	Mewali' hondo'o wo'o i upu-upu paturo'Ku' to rabuni mani' ina katontole; hai upu-upu lalutángKu' to tebuniángi mani' ina tewulaa'.
41004023	I kahóndi'itina, hema to ketainga bate'na mepehádingi!”
41004024	Nahanga' womi' Iesu, “Pailalu apa to nihádi dee! Hóká' to nipopobundu' i tauna ntani' ina napopobundu' wo'o Pue' Ala i kámiu. Láli' ina terárángi mani'.
41004025	Láwi' tauna to nakakiaráimo'i ina ra'ámbe'i to tepahanda'na mani'; agáiáná tauna to ti'ara nakakiarái, to ara mani' hántede' i ia ina ra'ala wo'o.”
41004026	Napahóhóá' womi' Iesu lalutáNa, “Popárentána Pue' Ala rapándiri' hondo'o tiwu to nahawu' tauna i bondena.
41004027	Inambengi, tauna iti maturu; mabaa meáró. Tiwu to nahawu' iti wo'o, tuwo' duu'na mapángká'. Agáiáná nu'umbá katuwo'na tiwu iti duu'na mapángká' ti'ara naisá.
41004028	Wuwuna peá tampo' to popabómbói hane'i mowua': rungu-runguna puluna hane'i wulina duu'na wua'na.
41004029	Ane maremo'i gándu iti, raróró'mi' wua'na láwi' butumo'i tempóna rapepare.”
41004030	Mekune' womi' Iesu, “Hai apa paa'i peisá tapasibali'ái Popárentána Pue' Ala? Pándiri' apa to peisá tapopobundu' ina mantotórákái?
41004031	Popárentána Pue' Ala hondo'o ngkórá' pándiri' dee: hadua tauna manggala hambua' lihuna huluká hane'i nahu'á i tampo'. Lihu iti iami' to tepakekede' i duniá.
41004032	Agáiáná ane tuwo'mo'i, mewali' tepamapángká' kai hóká'na halo-halo'. Dá'á-dá'ána mabumbu' hane'i manu-manu' butuhe' mobábehi hara i ndo'o.”
41004033	Hondo'omi' pepáguruna Iesu mampopobundu' ngkórá' pándiri' hintoto' hai pebukuána pekirinda mopáhángi.
41004034	Iesu timbulu mampopobundu' ngkórá' pándiri' ane mepágurui i taunahe' iti. Agáiáná ane Ia peá hintu' topeguruNa, upu-upuna Napatóá-tóá'áhe'.
41004035	I lumba'na alo iti wo'o, molalutami' Iesu i topeguruNahe', “Kamo' taposumomba mao i hambali rano.”
41004036	Mengkahe'mi' Iesu i duángá hingkakani hai topeguruNahe' mopáláhi tauna handa' i wiwi rano. Ara wo'o duángá ntani' i ndo'o. Kaindo'o, mosumombami' Iesu hai topeguruNahe'.
41004037	Ti'ara mahae kaindo'o, mewuimi' angi to mamau'. Bálumbá mampopolinggá-linggá duángánda duu'na uwai mantepu'umi' pose i láluna.
41004038	Tempó iti, Iesu tanga'na leto i wuntuna duángá, wóá'Na nalángkó ólóngá. Maomi' rarua' topeguruNa. Rahanga', “Guru, ma'ampa hane'i leto peáKomi? Ina hurewu'ke'.”
41004039	Meárómi' Iesu hane'i mokámbáróá angi iti duu'na mampolaluta'á rano iti, “Pengkaroo, lintu'ko'!” Angi to mamau' mengkaroo, rano mewali' lintu' ebe.
41004040	Kaindo'o, molalutami' Iesu i topeguruNahe', “Ma'ampa hane'ikomi lángá'? Ma'ampa hane'ikomi ti'ara mepóinálái i Kodo'?”
41004041	Lángá'mohe' duu'nda mombekune', “Hema ebe paa'i Tauna dee, hawe' angi hai bálumbá mampeola'i hawa'Na?”
41005001	Kaindo'o, teduu'mi' Iesu hai topeguruNahe' i hambali rano Galileá, i tampo' Gerasa.
41005002	Pendáluna Iesu kai duángá, butumi' hadua tomoane to napesuá'i ánditu, mengkairaoa kai balo' watu to rapotálumbángá.
41005003	Tauna iti toro' i ndo'o lia' ti'arapo'i peisá rahilu' kehapo'i rante.
41005004	Mopakanimo'i biti hai teena rataka' agáiáná rante iti timbulu nakátu lia' besi to i bitina napoho'. Nanangi kaparóhóna, itimi' hane'i ti'ara hawe' hadua to peisá monangi'i.
41005005	Mabaa inambengi hondoo rei' hondee mai peá i tálumbángá hai i bahangampa mungku, daro monganga-nganga lia' mobelái wátána hintu' watu.
41005006	I kanaitána kai karao' kabutuna Iesu, melangkami' mengkadaki' hane'i molingkudu nalindo' Iesu.
41005007	Hintu' wamba' to mahárá meágórá, “Iesu, Áná'na Pue' Ala To Tepaireá! Ina Nupa'apa'a'! I lalu hanga'na Pue' Ala, kuperapi' iniá' Nupopeahi-ahi'a'!” (
41005008	Hondo'o polalutána tauna iti láwi' Iesu hangko kamolaluta i ia, “Ánditu, pengkairaoa kai tauna dee!”)
41005009	Mekune'mi' Iesu i ia, “Hema hanga'mu?” Naháni', “Hanga'ku' ‘Legiu’ láwi' handa' ebeka'!”
41005010	Mopakani raperapi' ánditu iti bona ti'arahe' nahuo' Iesu melei kai ka'árá'á iti.
41005011	Daki' i ka'árá'á iti ara boe' to handa' to tanga'nda mampeli' pa'ande'nda i to mahalena mungku.
41005012	Kaindo'o, raperapi'mi' ánditu iti i Iesu, “Huo'ka' mesuá' i boe' to handa' iti.”
41005013	Perápi'nda iti napohintoto' Iesu. Mewali', mengkairaoamohe' ánditu kai tauna iti hane'ihe' mesuá' i boe'. Upu-upu boe' iti melangka duu'nda mengkawaro kai pingke mandawo' i rano hane'ihe' mate humpu. Boe' iti toto'na rosábu ba'ána kahanda'nda.
41005014	Melangkamohe' topokámpái boe' to handa' iti mampehanga'á kárebá iti i wanua mahile hai i humandele wanua to daki' i ndo'o. Maomohe' tauna mampeita apa to pewali'.
41005015	Butuhe' i Iesu, raitami' tauna to kanapesuá'i ánditu mehuda i ndo'o. Tauna iti mewaru' lia' pekirina manóntómo'i. Itimi' hane'i, tauna to butu iti mewali'he' lángá'.
41005016	Taunahe' to posábiki to pewali' i tauna to napesuá'i ánditu iti hai i boe' to handa', mampolaluta apa to kamewali' iti.
41005017	Kaindo'o, taunahe' to i ndo'o mamperapi' bona Iesu mopáláhi ka'árá'ánda.
41005018	I pehawe'na Iesu i duángá, tauna to kanapesuá'i ánditu merapi' i Iesu bona Napáliui meola' i Ia.
41005019	Agáiáná ti'ara napohintoto' Iesu, nahanga', “Masule'moko', nutoleleha i hambanuámuhe' apa to kanabábehi Pue' i io lia' kaNatirináimu!”
41005020	Peleinami' tauna iti, hane'i mantoleleha apa to kanabábehi Iesu i ia i tampo' Dekapoli. Upu-upu tauna to pasádi hele ebehe'.
41005021	Kaindo'o, masule'mi' Iesu i hambali rano. I wiwi rano iti, handa' tauna butu mantolelingi Iesu.
41005022	Butumi' hadua to mampohanga' Iairu. Ia hadua tadulako támbi penómbá'á i wanua mahile iti. I pangintána Iesu, molingkudumi' Nalindo',
41005023	naperapi' ebe, “Tuá, áná'ku' tawine mahárá kamadu'ána. Kuperapi' mao ebe Niperama bona baka', podána mate!”
41005024	Maomi' Iesu hingkakani hai Iairu. Handa' tauna meola' lia' mombehigi-higi ina mengkadaki' i Ia.
41005025	I olo'nda ara hadua tawine to hampulo'mo'i hai rontó'á timbulu tebubuha pasádina haki' tawine.
41005026	Upu-upu lómána upumo'i napopobáiári pohule-hule'na mampopehopa'i i morodua sando agáiáná ti'ara ara to peisá mopabaka'i, láli' háki'na tunde' mahárá.
41005027	Tawine iti handa'mo'i nahádi mokakihanga'i Iesu. Mewali' i tanga'-tanga'na tauna handa', mengkadaki'mi' tawine iti kai bengona Iesu, hane'i moiho' badu' kumbáNa
41005028	láwi' i pekirina, “Kehapo'i kuiho' peá badu' kumbáNa, bate'ku' ina baka'!”
41005029	Naiho'mi' badu' kumbána Iesu, poliliuna mengkaroo háki'na lia' nahádimi' kabaka'namo'i.
41005030	Tempó iti wo'o, nahádi Iesu ara róhó to pengkairaoa kai wátáNa. Itimi' hane'i mehaile' i tauna to handa' lia' mekune', “Hema to poiho' badu' kumbáKu'?”
41005031	Rahanga' topeguruNa, “Tuá, Ni'ita haduduáMi kahanda'na tauna mombehigi-higi. Nipekune' mani' hema to poiho'Komi?”
41005032	Agáiáná Iesu mo'ole-ole tauna handa' mampeli' to poiho' badu' kumbáNa.
41005033	I kanaisána tawine iti apa to pewali' i wátána, daro moridi-ridi' lángá', molingkudumi' nalindo' Iesu mopangaku' upu-upuna.
41005034	Hane'i nahanga' Iesu i tawine iti, “Áná'ku', láwi' pepóináláimu i Kodo', itimo'i to popabaka'ko'! Masule'moko' ngkaro'a-ro'a, baka' ebemoko' kai haki' to nuhámpei!”
41005035	Tanga'na mani' Iesu molaluta, butumohe' huo' kai támbina Iairu, mampolaluta'á Iairu rahanga', “Tuá, bopokomi mopakasusa' Guru, áná'mi matemo'i.”
41005036	Agáiáná Iesu ti'ara moháileki to rahanga' taunahe' iti, nahanga' Iesu i Iairu, “Bopoko' lángá', mepóinálái peáko'!”
41005037	Napahóhóá'mi' Iesu polumaóNa agáiáná ti'ara hawe' hadua to Napáliu meola' sangádina Peturu', hintu' to hampohalaluá iami' Iakóbu hai Iohane.
41005038	Kateduu'nda i támbina Iairu, nahumba Iesu taunahe' mogeo lia' masádi ria' hai kawiora to mahárá.
41005039	Mesuá'mi' Iesu hane'i Nahanga', “Ma'ampa hane'ikomi mogeo lia' teria'? Ánáke iti ti'ara mate; kaletona onto!”
41005040	Karahádina laluta iti, Iesu rapatawái. Nahuo'mohe' sangkani mengkairaoa. Hane'ihe' Naporángá inaána hai amána ánáke iti hintu' topeguruNa to tálu mesuá' i petá' karaóli'ána ánáke iti.
41005041	Na'ántiá Iesu teena ánáke iti hane'i molaluta i lalu basánda, Nahanga', “Talita kuu,” páláiána, “Ánáke tawine, Kuhanga'áko': peáró!”
41005042	Ánáke tawine iti poliliuna meáró lia' molumao. (Tinuwu'na hampulo'mo'i hai rontó'á.) Upu-upu to posábiki to pewali' iti hele ebehe'!
41005043	Agáiáná ti'ara ebehe' napáliu Iesu mampepehanga'á to pewali' iti i hema-hema peá. Hane'i Nahanga', “Nipopa'ande' ánáke iti.”
41006001	Kaindo'o, masule'mi' Iesu hingkakani hai topeguruNahe' i wanuáNa.
41006002	I Alo penómbá'ánda toIahudi mantepu'umi' Iesu mepáguru i támbi penómbá'ánda. Handa' tauna i ndo'o. I pasádinda pepaturo'na Iesu rapohele ebe. Hane'i rahanga', “Kai umbá paa'i pasumba'ána tauna dee upu-upuna iti? Kamatopa' to nu'umbá paa'i to ara i Ia? Nu'umbá paa'i kapeisá'áNa mobábehi topehelei?
41006003	Bonto bási tauna dee, áná'na Maria lia' haláluNa Iakóbu, Iusu, Iudasi' hai Simo? HaláluNahe' tawine arantohe' wo'o toro' i ndee.” Itimi' hane'i Iesu ti'ara raranga'.
41006004	Hane'i nahanga' Iesu i herá, “Hadua galara' i umbá-umbá peá rapomahile, sangádina i wanuána, hai i olo'na halalu hintu' i támbina.”
41006005	I ka'árá'á iti, ti'ara peisá hawe' hampáká' topehelei nabábehi Iesu sangádina mopabaka' bahangampa to madu'a i podámpána teeNa i herá.
41006006	Napohele Iesu kati'aránda mepóinálái. Kaindo'o, maomi' Iesu mepáguru i bahangampa wanua to ara i ka'árá'á iti.
41006007	Narámpumohe' Iesu hampulo' hai rodua topeguruNa hane'ihe' Nahuo' hore-hore rodua duu'nda Na'ámbe'i kuasa' bona rapowura ánditu.
41006008	Napatintohe', Nahanga', “Iniá' nipantió apa-apa i polumaoámi, sangádina lai'. Iniá' nipantió pa'ande' ba pembóliámi báku ba dói.
41006009	Mesapatu'komi agáiáná iniá' nipantió badu' pempaháwá'ámi.”
41006010	Nahanga' wo'o, “Ane mesuá'komi i hambua' wanua mahile hai ara tauna to poranga'komi i támbina, toro'komi i ndo'o tuke i kaina peleiámi kai wanua mahile iti.
41006011	Agáiáná ane butukomi i hambua' ka'árá'á hai ti'arakomi raranga' lia' rapehádingi taunahe' to i ndo'o, nipáláhi ka'árá'á iti. Nirántá awu to i bitimi mewali' pepaingá'i i herá láwi' ti'arahe' moranga' ngkórá'na Pue' to nitoleleha!”
41006012	Kaindo'o, meleimohe' hampulo' hai rodua topeguruna Iesu. Maohe' mantoleleha bámbári bona upu-upu tauna bate'nda kadeáha kai dósánda.
41006013	Topeguruna Iesu iti mowurahe' handa' ánditu, tomadu'a raporereihe' lana saitu lia' rapabaka'he'.
41006014	Kárebá mokakihanga'i upu-upu to pewali' iti nahádi wo'o Datu Herode láwi' hanga'na Iesu tekárebá i umbá-umbá peá. Ara tauna to pasanga', “Iohane Toperiu tuwo'mo'i hule'! Itimi' hane'i Nakakiarái kuasa' mobábehi topehelei iti.”
41006015	Agáiáná taunahe' ntani' masanga', “Ia iti Eliá.” Ara wo'o to pasanga', “Ia hadua galara' hondo'o hadua galara' hangkoia.”
41006016	Kanahádina Herode, nahanga'mi', “Bate'na Iohane Toperiu to kakupehuo'á rabóhó' buroko'na iao. De'e-de'e tuwo' hule'!”
41006017	Láwi' hangko bomani' to pewali' iti, Herode kamohuo'mo'i tauna mohaka' Iohane hane'i ratárungku'. Hóndi'iti kanabábehina Herode láwi' porewunamo'i Herodia tawinena Pilipu haláluna.
41006018	Morongkani Iohane mokámbáróá Herode mokakihanga'i iti, nahanga', “Ti'arako' peisá hamboko hai Herodia tawinena halálumu láwi' bábehiámu iti molingka'i áturá to nauki' Musa!”
41006019	Itimi' hane'i Herodia kói' inaona hai napoinao mopapate Iohane agáiáná ti'ara peisá nalumaóha láwi' timbulu nasalempóri Herode.
41006020	Láwi' Herode lángá' i Iohane nanangi kanaisána Herode, Iohane iami' hadua to manóntó láluna to nahuo' Pue' Ala. Itimi' hane'i napehuo'á Herode, Iohane rakámpái i tárungku'. Lia' ane molalutai Iohane nalái wo'o Herode mampehádingi kehapo'i makanano láluna nanangi laluta iti.
41006021	Kahópó'ána Herodia masumbami' lógá i susa' pambuhinao alo kara'ánákana Herode. Tempó iti Herode mopa'ara susa' mokaleá upu-upu toireá i kadatuá, toireánda surodado' hai torapotosae tauna i Galileá.
41006022	I susa' iti, áná'na Herodia tawine moderó-deró' to mopamatana' ebe láluna Herode hai upu-upu tonakaleá. Nahanga' Herode i ánáke tawine iti, “Apa peá to nulái nuperapi', bate'mu kuwe'iá!”
41006023	Hane'imi' modándi Herode i ánáke tawine iti daro mosumpa nahanga', “Apa peá to nuperapi' ina kuwe'iko', kehapo'i hantanga' kai kadatuángku'!”
41006024	Pengkairaoánami' ánáke tawine iti hane'i mekune' i inaána, “Apa paa'i to maro'a kuperapi', ina'?” Meháni' inaána, “Nuperapi' wóá'na Iohane Toperiu.”
41006025	Harawi'á pasule'na ánáke tawine iti i Herode, nahanga', “Kuperapi' nuwe'ia' wóá'na Iohane Toperiu i baki, de'e peámo'i!”
41006026	Kanahádina Herode perapi' iti, wiora ebe láluna. Agáiáná ti'ara peisá nahawale láwi' kamosumpamo'i i lindo'nda tonakaleá.
41006027	Mewali', nahuo'mi' hadua topokámpái manggala wóá'na Iohane Toperiu. Kamaónami' surodado' iti i tárungku' duu'na mobóhó' buroko'na Iohane.
41006028	Kaindo'o, wóá' to i baki iti, nawawa surodado' nawe'iá ánáke tawine iti to napehuhu'á ánáke tawine iti i inaána.
41006029	Karahádina topeguruna Iohane mokakihanga'i iti, maomohe' manggala wátáloa'na Iohane, hane'i ratawu.
41006030	Masule'mohe' suro to nahuo' Iesu lia' hingkakanimohe' hule' hai Ia, rapehanga'ámi' upu-upu to rabábehi hai rapepaturo'á.
41006031	Tempó iti, handa' ebe tauna to butu hai to pelei, itimi' hane'i Iesu hai topeguruNahe' hawe' ma'ande' ti'arapo'i ara lógánda. Nahanga' Iesu i topeguruNahe', “Ningkamo' tapegááki mao i ka'árá'á to manii'-nii' kapeisá'ána kita' peá meiha' hampai'.”
41006032	Meleimohe' mehawe' i duángá mengkaweihá, maohe' i ka'árá'á to pundiángá.
41006033	Agáiáná handa'he' tauna to panginta popáláhinda ka'árá'á iti lia' raisá i umbá kamaoánda. Itimi' hane'i taunahe' kai upu-upu wanua mahile i tampo' iti, harawi'á polumaónda i wiwi rano mohindórungi Iesu hai topeguruNahe'.
41006034	Pendáluna Iesu kai duángá, mangintami' tauna handa'. Butu ahi' láluna Iesu i herá láwi' hondo'ohe' gimba to ti'ara ara topolámbá'he'. Itimi' hane'i Natepu'umi' mopáguruhe' i páká'-páká'na paturo'.
41006035	Mangkáriámu'mi', butumohe' topeguruNa i Iesu, rahanga', “Mangkáriámu'mo'i lia' ka'árá'á dee pundiángá.
41006036	Ágindamo'i Nihuo' taunahe' dee melei bona peisáhe' mehóló pa'ande'nda i bahangampa wanua hai bóeá' to daki' i ndee.”
41006037	Agáiáná meháni' Iesu, “Kámiumo'i mopa'ande'he'.” Rahanga' topeguruNa, “Haido'o bate'ki' mehóló róti hólóna rongatu dói perá' ina mopa'ande' taunahe' dee?”
41006038	Nahanga' Iesu, “Hangampa wua'na róti to ara i kámiu? Ni'imbá'.” Kawálina rapeita, rahanga', “Lima wua'na róti hai romba'a bóu'.”
41006039	Kaindo'o, nahuo'mohe' Iesu upu-upu tauna iti mehuda i pádá mokira hambolo'-hambolo'.
41006040	Mehudamohe' ngkaro'a tauna iti bahangampa bolo'na. Ara to hangatu tauna hambolo', ara wo'o to lima pulo'na tauna.
41006041	Kaindo'o, na'alami' Iesu lima wua'na róti hai romba'a bóu' hane'i mengoa' i langi' mekakae morande ahi' i Pue' Ala. Upu iti, Nakebi-kebi'mi' róti iti hane'i Nawe'iáhe' topeguruNa bona rakira-kirai i tauna handa'. Hondo'o wo'o bóu' to romba'a iti Nakira-kira'áhe' sangkani.
41006042	Upu-upunda ma'ande' duu'nda mabuhu.
41006043	Kaindo'o, lábina pa'ande' iti rarámpu topeguruna Iesu, upu-upuna hampulo' hai romingka' pose sangkani.
41006044	Tomoane to pa'ande' róti iti toto'na lima hábuna kahanda'nda.
41006045	Upu iti, nahuo'mohe' Iesu topeguruna melei moduángá moiheru kai Ia mao i Besaida i hambali rano daro mohuo' wo'o tauna handa' masule'.
41006046	Meleimohe' tauna to handa' iti, maomi' Iesu i hambua' mungku mekakae.
41006047	Mangkáindimi', duángánda topeguruna Iesu i tanga'namo'i rano, Iesu ara mani' i ráre mosadudua.
41006048	Naita Iesu karapowuhena moboheá duángánda láwi' modupa'he' angi. Itimi' hane'i toto'na tinti' tálu daki' mepuló butumi' Iesu i herá molumao i wongko uwai. Napahóhóá' molumao hondo'o to ina moliu i herá.
41006049	I karaitáNa molumao i wongko uwai, rasaru ándituna tomate,
41006050	hane'ihe' mogoa-goa lángá'. Láwi' upu-upunda manginta Iesu lia' rapotingkaba'. Agáiáná Iesu poliliuna molaluta i herá, “Pakaróhó lálumi! Kodo' onto, Iesu. Bopokomi lángá'!”
41006051	Hane'imi' mehawe' i duángánda, mengkaroomi' wo'o angi. Topeguruna Iesu hele lia' wuli ebehe'.
41006052	Láwi' topehelei mokakihanga'i lima wua'na róti ti'ara mani' rapáhángi. Pekirinda bate'na mani' ti'ara mabungkáhi.
41006053	Kateduu'nda i hambali rano, mendálumohe' i sóndáka Genesare'.
41006054	Pendálunda kai duángá, poliliuna rahala' tauna to butu iti iami' Iesu.
41006055	Kaindo'o maomohe' i umbá-umbá peá i humandele tampo' iti lia' mantepu'umohe' mokowa' tauna to madu'a rawawa i Iesu. Karahádina Iesu i hambolo' ka'árá'á rawawami' tauna to madu'a i ndo'o.
41006056	I umbá peá kateduu'ána Iesu, maro'a i bóeá', i wanua mahile ba i wanua, i ndo'o tauna timbulu butu mambawa tomadu'a i pobalu'-balu'á. Hane'i raperapi' ebe bona tomadu'a iti peisáhe' moiho' kehapo'i rámbu-rámbuna peá badu' kumbána Iesu. Upu-upu to poiho'i, mewali' baka'.
41007001	Hangkira toPárisi hai bahangampa guru agama kai Ierusale butu i Iesu.
41007002	Mangintahe' topeguruna Iesu ma'ande' hai teenda to boko iami' ti'arahe' membaho' mangola' áturá agama.
41007003	Láwi' toPárisi hondo'o wo'o upu-upu toIahudi tungku' ebehe' mampeola'i poadákana toiherunda. Ti'arahe' ma'ande' ane ti'arahe' membaho' mangola' rárá to rapakanóntó.
41007004	Ane teólihe' kai pobalu'-balu'á ti'arahe' ma'ande' ane bomanihe' membaho'. Lia' handa' áturá ntani' kai toiherunda to ra'ántiá maróhó; to hondo'o áturá mobaho'i painuá, sere hai mampopengaa párewá kai tambaga'.
41007005	Itimi' hane'ihe' toPárisi hai guru-guru agama mekune'he' i Iesu, “Ma'ampa topeguruMu ma'ande'he' ti'ara membaho'? Apa pongkána hane'i ti'arahe' mampeola'i poadákana toiherunta'?”
41007006	Meháni' Iesu, “Topotawengkole'komi! To'u ebe apa to nahanga' Pue' Ala melempó i galara' Iesaia baha' i kámiu, iami', ‘Taunahe' iti, petóeá'nda i Kodo' i humenda peá, agáiáná lálunda karao' kai Kodo'.
41007007	Mbero-mbero penómbánda i Kodo', láwi' to rapepaturo'á áturána tauna!’
41007008	Hawa'na Pue' Ala nibengói, láli' poadákana toiherumi to niántiá maróhó.”
41007009	Nahanga' womi' Iesu, “Pangisá ebekomi mohawale hawa'na Pue' Ala bona nipeisá mampetawa'i poadáka saduduámi.
41007010	Rápá'na hondo'o hawa' to kanapewe'imo'i Musa, ‘Pomahile amámu hai inámu,’ hai ‘Hema-hema to potunda' amána hai inaána bate'na rahuku mate.’
41007011	Agáiáná kámiu nipepáguruá: hadua peisá masanga' i tosaena hondee: ‘Apa to ara i kodo' to peisá kupopobundu' morewukomi, kupopenómbámo'i i Pue' Ala.’
41007012	I kahóndi'itina tauna iti nikábáhá kai to kato'uána nalumaóha mantulungi inaána hai amána.
41007013	Mewali' i kanipaturo'nda tauna poadákana toiherumi, ngkórá'na Pue' Ala ti'arapo'i telumaóha. Handa' mani' to hondee to nilumaóha.”
41007014	Kaindo'o, Iesu mokárá' womi' tauna handa' morámpu hane'i Nahanga', “Nipehádingi bona nipáhángi'i!
41007015	Ti'ara hawe' hampáká' to kai raoa to pesuá' i láluna tauna to peisá mopaboko tauna iti. Agáiáná láli' to pengkairaoa kai láluna hadua tauna, itimo'i to pampopewali'i boko. [
41007016	Haido'o, ane ketaingakomi, nipehádingi.]”
41007017	Iesu mopáláhi tauna handa' iti. I pesuá'Na i támbi, mekune'mohe' topeguruNa i Ia mokakihanga'i tunggáiána ngkórá' pándiri' iti.
41007018	Hane'i nahanga' Iesu, “Ti'ara manirá'i nipáhángi? Ti'arará'i peisá nipáhángi, to pesuá' i láluna hadua tauna ti'ara peisá mampopewali'i boko?
41007019	Láwi' to pesuá' iti bo'ia melempó i óntó' lálunta' agáiáná i bonte' hane'i womi' tetibe.” Melempó i laluta iti Iesu mopatongawa' kati'arána páliá upu-upu pa'ande'.
41007020	Nahanga' womi' Iesu, “To pengkairaoa kai láluna tauna iti to mampopewali'i boko.
41007021	Láwi' kai lalu iami' kai óntó' lálunta' mesupa' pekiri to kadake, pepoinaoá wátá, mobábehi gau' ngkaparaka', baina, mepapate, mebuálósi, metobebeá hai mobábehi sanggena to kadake, doko', mahini', metokadakeá, mampepemahile hai makárá rapaturo'.
41007023	Upu-upu to kadake iti mesupa' kai lalu lia' itimo'i to mampopewali' tauna boko.”
41007024	Kaindo'o, meleimi' Iesu mopáláhi ka'árá'á iti mao i tampo' to daki' i wanua mahile Tiru. Mesuá'mi' i hambua' támbi lia' ti'ara Nalái ane raisái tauna ka'aráNa i ndo'o. Agáiáná Iesu ti'ara peisá mobuniángi wátáNa.
41007025	Láli' ara hadua ina, áná'na tawine napesuá'i ánditu, poliliuna masádi mokakihanga'i Iesu. Butumi' i Ia hane'i molingkudu Nalindo',
41007026	daro merapi' bona Iesu mowura ánditu kai áná'na. Tawine iti bo'ia toIahudi, ia ra'ánáka i tampo' Penisia i Siria.
41007027	Nahanga' Iesu i tawine iti, “Kabutungku' mai mantulungi toIahudi. Mewali' ti'ara maro'a ane manggalake' pa'ande'na ánáke hane'i tatendeá ahu.”
41007028	Nahanga' tawine iti, “To'u to nihanga' Pue'. Agáiáná hawe' ahu to i wói' medá' ma'ande' bura-buránda ánáke!”
41007029	Nahanga' Iesu i tawine iti, “Láwi' peháni'mu iti, masule'moko'; ánditu mengkairaoamo'i kai áná'mu!”
41007030	Masule'mi' tawine iti. Kabutuna i támbi, nahumba áná'na tanga'na maturu lia' ánditu to'u ebemo'i pengkairaoána kai ánáke iti.
41007031	Kaindo'o, meleimi' Iesu mopáláhi tampo' Tiru, mopahóhóá' polumaóNa moliu i Sido mao i rano Galileá. Iesu molumao i rárá moliu tampo' Dekapoli.
41007032	I ndo'o ara hadua tauna to bongo' lia' ti'ara peisá molaluta rawawa i Ia. Raperapi' bona Iesu modámpá teeNa i tauna iti.
41007033	Tauna iti nawawa Iesu megááki kai tauna handa' hane'i Napasuá' karaweNa i balo' taingána tauna iti potimbali. Iesu metinudu hai Narama lila'na tauna iti.
41007034	Upu iti, mengoa'mi' Iesu i langi' hane'i mo'ore' peinaoNa; i lalu basánda Nahanga' i tauna iti, “Epata,” to mopáláiá, “Tebungkáhimi'!”
41007035	Taingána tauna iti poliliuna hawaa hai lila'na mewali' malue' hane'imi' maluha' polalutána.
41007036	To pewali' iti, ti'ara napepáliunga Iesu ralaluta i hema-hema peá. Agáiáná i kaNapeháwólóingana láli' tunde' ratoleleha.
41007037	Upu-upu tauna to pasádi hele ebehe'. Rahanga', “Upu-upuna Nabábehi ngkaro'a! Tauna to bongo' Napopewali' mehádi, tobebe mewali' molaluta!”
41008001	Ti'ara mahae kaindo'o, ara womohe' hangkira tauna handa' butu morámpu. I kati'aránda nakakiarái pa'ande', nakárá'mohe' Iesu topeguruNa hane'i Nahanga',
41008002	“Butu ahi' lálungKu' i tauna to handa' dee. Tálumo'i alonda hingkakani hai Kodo', de'e-de'e ti'arapo'i ara pa'ande'nda.
41008003	Ane Kuhuo'he' masule' daro marimi, malimpuhe' paa'i i rárá. Apa mani' ara i olo'nda to butu kai karao'.”
41008004	Meháni'he' topeguruna Iesu, “I ka'árá'á to karao' kai wanua hondee, i umbá paa'i kaina peisá'ánta' masumba pa'ande' to ina gáná i tauna to handa' dee?”
41008005	Mekune' Iesu, “Hangampa wua'na róti to ara i kámiu?” Meháni'he', “Pitu wua'na.”
41008006	Tauna handa' iti nahuo'mohe' Iesu mehuda i tampo', hane'i Na'ala pitu wua'na róti iti, mekakae morande ahi' i Pue' Ala. Kaindo'o Nakebi-kebi' róti iti, Nawe'iáhe' topeguruNa rakira-kira i tauna handa'. Hane'imi' ralumaóha topeguruNahe'.
41008007	Nakakiaráihe' wo'o bahangampa bóu' to kekede'. Iesu morande ahi' i Pue' Ala hane'i Napehuo'á wo'o i topeguruNahe' bóu' iti rakira-kira'áhe' tauna handa'.
41008008	I ndo'o, arahe' toto'na iba hábunda to pa'ande'. Upu-upu tauna ma'ande' duu'nda mabuhu. Upu iti pelábiána rarámpu topeguruna Iesu, pitu wua'na bingka' pose. Hane'imohe' nahuo' Iesu tauna to handa' iti masule'.
41008010	Iesu hai topeguruNahe' poliliunda mehawe' i duángá hane'ihe' mao i tampo' Damanuta.
41008011	ToPárisi butuhe' i Iesu, mantepu'u mombeháni' hai Ia ina mampeli' kandawo'áNa. Raperapi' bona Iesu mobábehi topehelei mopatongawa' Iamo'i huo' kai Pue' Ala.
41008012	Iesu merarua' i láluNa hane'i meháni', “Ma'ampa hane'i tauna to tuwo' i tempó dee merapi' bona Kupobábehi topehelei? To'u ebe to Kuhanga' dee! Ti'ara hawe' hampáká' tanda' ina Kubábehi i herá!”
41008013	Kaindo'o Iesu hai topeguruNahe' mopáláhi toPárisi i ndo'o. Mehawe'he' i duángá duu'nda melei mao i hambali rano.
41008014	I posumombánda iti, topegurunahe' Iesu rakalóliá mambawa róti. I duángá iti to aránda hambua' peá róti.
41008015	Nahanga' Iesu i herá, “Nipemaroáhi lia' maingá'komi i ráginda toPárisi hai rágina Herode.”
41008016	Hane'i mantepu'umohe' topeguruna Iesu molalutáingi mokakihanga'i iti. Rahanga', “Hondo'o polalutáNa láwi' ti'arake' nakakiarái róti.”
41008017	I kanaisána Iesu apa to ralalutáingi, Nakune'mohe', “Ma'ampa hane'i nilalutáingi mokakihanga'i kati'aránta' nakakiarái róti? Ti'arará'i mani' ni'isá hai nipáhángi? Makulu' ebemo'i pekirimi?
41008018	Ara matámi, ti'arakomi meita? Taingámi ara, ma'ampa ti'arakomi mehádi? Ti'ara nibuhinao
41008019	pokebi-kebi'Ku' lima wua'na róti ra'ande' lima hábuna tauna? Hangampa mingka' pelábiána pa'ande' to nirámpu?” Meháni'he', “Hampulo' hai romingka'.”
41008020	Mekune' womi' Iesu, “Hondo'o wo'o i pokebi-kebi'Ku' pitu wua'na róti ra'ande' iba hábuna tauna, hangampa bingka' pelábiána pa'ande' to nirámpu?” Meháni'he', “Pitu mingka'na.”
41008021	Nahanga' womi' Iesu, “Haido'o, ti'ara mani' nipáhángi?”
41008022	Kaindo'o, teduu'mi' Iesu hai topeguruNahe' i Besaida. I ndo'o tauna mambawa hadua to bilo i Iesu hai raperapi' bona napekama'i Iesu.
41008023	Na'ántiámi' Iesu teena tobilo iti hane'i Natete' mao i raoána wanua. Kaindo'o, natinuduhimi' Iesu matána tauna iti. Nadámpá teeNa i matána tauna to bilo iti hane'i Nakune', “De'e-de'e, apa to peisámo'i nuita?”
41008024	Tauna iti mehiló'á i lindo' hane'i nahanga', “Manginta'a' tauna molulumao; agáiáná hondo'ohe' tóá' ngkau kuita.”
41008025	Nadámpá womi' Iesu teeNa i matána tauna iti. Baka'mi' matána lia' tongawa' ebemi' upu-upuna naita.
41008026	Hane'i nahanga' Iesu i tauna iti, “Masule'moko', iniá' nuteóli i wanua.”
41008027	Kaindo'o meleimi' Iesu hai topeguruNahe' mao i bahangampa wanua to daki' i Kaisarea Pilipi. I tanga' rárá, mekune'mi' Iesu i herá, “Mangola' pasanga'na tauna, Kodo' dee, hema'A'?”
41008028	Meháni'he', “Ara to pasanga' Iohane Toperiu; ara wo'o to pasanga' galara' Eliá; to ntáni'na womi' masanga' hadua kai olo'nda galara'.”
41008029	Mekune' Iesu, “Agáiáná mangola' pasumbámi, Kodo' dee, hema'A'?” Meháni' Peturu', “Kámiumo'i Datu Topesoreáka!”
41008030	Hane'imohe' Napaingá'i Iesu bona iniá' rapehanga'ái i hema-hema peá mokakihanga'i wátáNa.
41008031	Upu iti, mantepu'umi' Iesu mopaturo' topeguruNahe', Áná'na Manusia' bate'na ina mohámpei handa' kapári' lia' ti'ara ina raranga' tadulakonda toIahudi, toireándahe' tadulako mpenómbá hai guru-guru agama. Ia ina rapapate agáiáná i alo katálu ina rapatuwo' hule'.
41008032	Tóá-tóá ebe kanapehanga'ána Iesu i topeguruNahe' mokakihanga'i iti. Agáiáná Iesu nadii' Peturu' mengkaweihá hane'i nakámbáróá bona ti'ara mampolaluta kaina mateNa.
41008033	Agáiáná mehaile' Iesu, Nahiló'áhe' topeguruNa daro mokámbáróá Peturu', Nahanga', “Tadulako Ánditu, pelei kai ndee! Láwi' pekirimu iti pekiri tauna, bo'ia pekirina Pue' Ala!”
41008034	Kaindo'o, narámpumohe' Iesu tauna handa' to ara i ndo'o hingkakani hai topeguruNahe'. Hane'i Nahanga' i herá, “Tauna to tóká' láluna meola' i Kodo' bate'na mokábáhá peláiá saduduána, mopaha' kau mombehapena hai meola' i Kodo'.
41008035	Láwi' tauna to mampetawa'i tuwo'na, ina matántá tuwo'na. Agáiáná tauna to matántá tuwo'na nanangi peola'na i Kodo' hai nanangi Bámbári Ngkatuwo' itimi' to ina mosoreákai.
41008036	Apa rási'na hadua tauna ane mampokirai sanggena to ara i duniá dee agáiáná matántá tuwo'na?
41008037	Peisá paa'i katuwo' ratopu hai ba apai?
41008038	Haido'o, ane arai to mahili mopangaku' peola'na i Kodo' hai pepaturo'Ku' i olo'nda tauna to ti'ara tungku' manondo' hai madósá dee, Áná'na Manusia' wo'o ina mahili mopangaku' tauna iti i tempó kaina butuNa hanggaló i katetóeá' kai AmáNa hintu' mala'ekána Pue' Ala.”
41009001	Nahanga' womi' Iesu i herá, “Nipehádingi! Kai olo'mi to ara i ndee, ara to ti'ara ina mate hangko bomani' manginta Pue' Ala mantepu'u mopárentá hintu' kuasa'!”
41009002	Ini alona kaindo'o, napohiola'mohe' Iesu Peturu' hai Iakóbu hintu' Iohane, mengkaweihá mao i hambua' bulu' to mapángká'. Raita mata, lengge'na Iesu mabáliki.
41009003	Wáru'Na mewali' bulá mengkila'. Ti'ara hawe' hadua to pobaho'i i duniá to peisá mobaho'i hane'i mewali' hondo'o kabulá mposo'na.
41009004	Kaindo'o raita topeguruNa to tálu iti, Iesu motimbali hai galara' Eliá hintu' Musa.
41009005	Molalutami' Peturu' i Iesu, “Guru, maro'a ebe ane i nde'eke'. Ágingki' onto motindi' bambaru' tálu wua'na: hambua' i Kámiu, hambua' i Musa hai hambua' wo'o i galara' Eliá.”
41009006	Kato'uána ti'ara naisá Peturu' apa to bate'na nahanga', láwi' ia hai rodua rángána lángá' ebehe'.
41009007	Kaindo'o, nahámbákimohe' gawu hane'i kai lalu gawu iti, rahádi wamba' to masanga', “Deemi' Áná'Ku' to Kupoka'ahi'. Mepehádingikomi i Ia!”
41009008	I karapeitána mantoleli ka'árá'á iti, ti'ara hawe' hadua raita i ndo'o hingkakani hai herá, sangádina Iesu haduduána.
41009009	Pendálunda kai bulu' iti, napaingá'ihe' Iesu, “Iniá' nipepehanga'ái i hema-hema peá apa to ni'ita ininá hangko bomani' Áná'na Manusia' rapatuwo' kai kapate.”
41009010	Pepaingá'i iti rapeola'i agáiáná i herá haduduánda mantepu'umohe' molalutáingi apa tunggáiána Iesu i polalutáNa “tuwo' hule' kai kapate”.
41009011	Hane'imohe' mekune' i Ia, “Ma'ampa hane'i rahanga' guru-guru agama kabate'na galara' Eliá to iheru butu kai Áná'na Manusia'?”
41009012	Meháni' Iesu, “Galara' Eliá ámbi' ina moiheru butu mopasilólónga i páká'-páká'na. Agáiáná nu'umbá hai Áná'na Manusia'? Apa pongkána hane'i i lalu Sura Pototowiá teuki' kaina pohámpeiNa handa' kapári' hai ratata'i tauna?
41009013	Agáiáná Kuhanga'ákomi kato'uána: galara' Eliá butumo'i, karatimbálihina tauna mangola' peá peláiá saduduánda. Iti hintoto' hai to teuki'mo'i i Sura Pototowiá mokakihanga'i wátáNa.”
41009014	Pasule'nda Iesu hai tálu topeguruNa mampombehumba'á topeguruNa ntani', raita handa' tauna i ndo'o molimbu' topeguruNahe' iti. Bahangampa guru agama tanga'nda mombehehe' hai topegurunahe' Iesu iti.
41009015	Karaitána tauna handa' kabutuna Iesu, helemohe', hane'i poliliuNa radupa'.
41009016	Mekune' Iesu i topeguruNahe', “Apa to nipombehehe'i hai guru-guru agama?”
41009017	Hadua kai olo'nda tauna handa' meháni', “Guru, áná'ku' kuwawa i Kámiu láwi' ti'ara peisá molaluta nanangi kanapesuá'ina ánditu.
41009018	Ane napesuá'imi' ánditu, wátána nawombáha i tampo', humena mobire' hai ngihina mombekei' lia' matodo' mowembe-wembe wátána. Kakuperapi'mo'i bona ánditu iti rawura topeguruMi agáiáná ti'ara rabuku ralumaóha.”
41009019	Nahanga' Iesu i herá, “Iraa' ebekomi! To'u-to'u ebe taunakomi to ti'ara mepóinálái. Tuke himpirá nondo'Ku' hai kaina toro'Ku' hingkakani hai kámiu? Wawa mai ánáke iti!”
41009020	Rawawami' ánáke iti i Iesu. Kanaitána ánditu iti Iesu, napopewali' matodo' mowembe-wembe wátána ánáke iti duu'na tedámpá mengkakalóli i tampo'. Humena mobire'.
41009021	Hane'i mekune' Iesu i amána ánáke iti, “Hangampamo'i kahaena pohámpeina dee?” Meháni' amána, “Mampepó'á kai kekede'!
41009022	Timbulu ina napapatemo'i ánditu iti i kaina nandawo'na i api ba i lalu uwai. Agáiáná ane Nibukui, kuperapi' i Kámiu Nipoka'ahi' ebeka' lia' Nitulungika'!”
41009023	Meháni' Iesu, “Ma'ampa hane'i nuhanga' ane Kubukui? Upu-upuna peisá mewali' i tauna to pepóinálái!”
41009024	Amána ánáke iti poliliuna molaluta hai wamba' mahárá, “Pue', kupóináláimo'i agáiáná Nutulungia' bona kupepóinálái ebe!”
41009025	Kanaitána Iesu tauna handa' mantepu'umohe' teruhu, Nakámbáróámi' ánditu iti Nahanga', “Ánditu to pepabongo' hai mepabebe molaluta, Kuhanga'áko' pengkairaoa kai ánáke dee lia' iniá' ebepo'i nupesuá' i ia!”
41009026	Ánditu iti monganga, duu'na napopewali' matodo' mowembe-wembe wátána ánáke iti hane'i mengkairaoa. Ánáke iti hondo'o wátáloa'na tomate, itimi' hane'i handa' tauna masanga', “Matemo'i!”
41009027	Agáiáná na'ántiá Iesu teena hane'i Napopeáró. Meárómi' ánáke iti.
41009028	Upu iti, mesuá'mi' Iesu i támbi, topeguruNa butuhe' i Ia rahanga', “Ma'ampa hane'i ti'ara kibuku mowura ánditu iti?”
41009029	Meháni' Iesu, “Ánditu to hóndi'iti ti'ara peisá rawura hai rárá apa peá, sangádina hintu' pekakae.”
41009030	Kaindo'o, meleimohe' Iesu hai topeguruNa kai ka'árá'á iti lia' mopahóhóá'mohe' polumaónda moliu i tampo' Galileá. Ti'ara nalái Iesu raisá tauna i umbá ka'ara'áNa,
41009031	láwi' tanga'Na mopaturo' topeguruNahe'. Nahanga' Iesu, “Áná'na Manusia' ina rapehuhu'á i tuluteena tauna, Ia ina rapapate agáiáná i alo katálu ina tuwo' hule'!”
41009032	Agáiáná ti'ara rapáhángi topeguruNahe' lalutána Iesu lia' ti'arahe' bái' mekune' i Ia.
41009033	Kaindo'o, teduu'mohe' Iesu hai topeguruNa i Kapenau. I támbimohe', mekune'mi' Iesu i topeguruNahe', “Apa to nitimbali i tanga' rárá ininá?”
41009034	Agáiáná ti'arahe' meháni' láwi' to rapohierói i tanga' rárá, mokakihanga'i hema to tepaireá.
41009035	Mehudami' Iesu, hane'ihe' Nakárá' hampulo' hai rodua topeguruNa. Nahanga' i herá, “Tauna to nalái mewali' to tepaiheru, bate'na mewali' to tepaibókó' lia' bate'na mewali' toporewui upu-upu tauna.”
41009036	Kaindo'o na'alami' Iesu ánáke to kekede' Napopekátede' ralindo' sangkani. Iesu mokápui ánáke iti hane'i Nahanga' i topeguruNahe',
41009037	“Tauna to poranga' hadua ánáke to hondee láwi' peola'na i Kodo', mopáláiá meranga' wo'o i Kodo'. Lia' tauna to peranga' i Kodo', bo'ia peá Kodo' to naranga' agáiáná Ia to pehuo' i Kodo'.”
41009038	Nahanga' Iohane i Iesu, “Guru, mangintaka' ara hadua to powura ánditu i lalu hanga'Mi. Kiháwólói láwi' bo'ia topeola' i kita'.”
41009039	Agáiáná nahanga' Iesu, “Iniá' niháwólói'i láwi' ti'ara hawe' hadua to pobábehi topehelei i lalu hanga'Ku' peisá poliliuna motokadakeá wátángKu'.
41009040	Láwi' tauna to ti'ara me'ewa' i kita' mopáláiá tundu i kita'.
41009041	Nibuhinao! Tauna to peámbe'i mainu i kámiu láwi' topeola'nakomi Kerisitu, bate'na ina moranga' sarona.”
41009042	“Hema to mampopewali' hadua kai olo'nda ánáke dee ti'arapo'i mepóinálái i Kodo', áginamo'i rapotóei watu to mahile buroko'na, hane'i ratibe i tahi'.
41009043	Ane napamadósáko' teemu hambali, bóhóki tee iti! Láwi' ágimumo'i tuwo' hingkakani hai Pue' Ala hintu' hambali peá teemu hane'i io hai rombali teemu mesuá' i naraka, iami' api to ti'ara ara kahópó'ána. [
41009044	I ndo'o, api to ti'ara peisá pide' hai ile-ile ti'ara peisá mate.]
41009045	Lia' ane hambali bitimu mopamadósáko', bóhóki bitimu iti! Láwi' ágimumo'i tuwo' hingkakani hai Pue' Ala hintu' hambali peá bitimu, hane'i io hai rombali bitimu ratibe i naraka. [
41009046	I ndo'o, api ti'ara peisá pide' hai ile-ile ti'ara peisá mate.]
41009047	Ane napamadósáko' matámu hambali, hurengi mata iti! Láwi' ágimumo'i mesuá' i Kadatuána Pue' Ala hintu' hambali peá matámu, hane'i io hai rombali matámu ratibe i naraka.
41009048	I ndo'o, api ti'ara peisá pide' hai ile-ile ti'ara peisá mate.
41009049	Mewali' upu-upu tauna ina rapamaláhi hai api, hondo'o popenómbá to rapamaláhi hintu' bure.
41009050	Bure iti maro'a, agáiáná ane matabebe'mo'i, peisá paa'i rapamabure hule'? Haido'o, bate'mi mewali' hondo'o bure, hingkakanikomi tuwo' i pohinae.”
41010001	Kaindo'o, napáláhimi' Iesu ka'árá'á iti, hane'i mao i tampo' Iudea hai tampo' to i hambali korona uwai Iarade. Tauna handa' butu womohe' mantolelingi Iesu. Hondo'o biasa'ána napaturo'mohe' Iesu.
41010002	Bahangampa toPárisi, butuhe' wo'o ina mampeli' kandawo'ána Iesu. Mekune'he', “Mangola' áturá agamánta', peisá paa'i hadua tomoane mampogááka tawinena?”
41010003	Meháni' Iesu, “Apa hawa'na Musa i kámiu?”
41010004	Raháni', “Napepáliunga Musa hadua tauna mampogááka tawinena i kanapouki'ána tomoanena sura mpogáá'.”
41010005	Hane'ihe' nahanga'á Iesu, “Láwi' kamatu'ána lálumi hane'ikomi napouki'á Musa hawa' iti.
41010006	Agáiáná kai runguna Pue' Ala moteru tauna, tomoane hai tawine.
41010007	‘Itimi' hane'i, hadua tomoane ina mopáláhi amána hai inaána duu'na moromu hai tawinena
41010008	hane'imohe' mewali' haóntó'-óntó'.’ Mewali' bo'iapohe' rodua agáiáná hadua peramohe'.
41010009	Itimi' hane'i, apa to napakahambua'mo'i Pue' Ala, ti'ara peisá nagáá' tauna!”
41010010	I pesuá'nda i támbi, mekune'mohe' topeguruna Iesu mokakihanga'i iti.
41010011	Nahanga' Iesu i herá, “Hema to mampogááka tawinena hai hamboko womi' hintu' tawine ntani', tauna iti mobuálósi tawinena to iheru.
41010012	Hondo'o wo'o tawine to mampogááka tomoanena ane hamboko womi' hai tomoane ntani', mebuálósi wo'o.”
41010013	Kaindo'o, rawawamohe' tauna ánáke i Iesu bona teeNa Nadámpá i herá duu'nda Nabarakati. Agáiáná taunahe' iti rakatóweihe' topeguruna Iesu.
41010014	I kanaitána Iesu, towemi', hane'i Nahanga' i topeguruNahe', “Patodáhihe' ánáke iti butu i Kodo'! Iniá' niháwólóihe'. Láwi' taunahe' to hondee to pewali' taunána Pue' Ala i popárentáNa.
41010015	Nipehádingi! Hema to ti'ara hondo'o ánáke i pampeolá'ina peláiána Pue' Ala, ti'ara ina mewali' taunána Pue' Ala i popárentáNa.”
41010016	Upu molaluta hondo'o, nakápuimohe' Iesu ánáke iti, hane'i Nadámpá teeNa i wongkonda duu'nda Nabarakati.
41010017	I tempóna Iesu ina mopahóhóá' polumaóNa, butumi' hadua tauna mogagu Iesu. Tauna iti molingkudu nalindo' Iesu hane'i mekune', “Guru to maro'a, apa to bate'na kulumaóha bona kupasumba katuwo' to tuke i kahae-haeána?”
41010018	Meháni' Iesu, “Ma'ampa hane'i nuhanga'áNa' maro'a? Ti'ara ara to maro'a, sangádina peá Pue' Ala haduduáNa.
41010019	Nuisámo'i hawa'na Pue' Ala, ‘Iniá' nupepapate, iniá' nupebuálósi, iniá' nubaina, iniá' nupampoposabi' dongko', iniá' nupetobebeá, hai nupomahile amámu hai inámu.’ ”
41010020	Nahanga' tauna iti, “Guru, upu-upu hawa' iti kulumaóhamo'i kai kahangkewalongku'.”
41010021	Kaindo'o, Iesu mo'ole-ole tauna iti lia' ma'ahi' i ia hane'i Nahanga', “Hampáká' mani' to ti'ara nulumaóha. Namo' pobalu'i upu-upu to arámu; dóina nuwe'iáhe' topeahi-ahi', io ina masumbako' lómá i surugá. Upu iti, butuko' meola' i Kodo'.”
41010022	I pasádina lalutána Iesu, hóe'ámi' láluna tauna iti, hane'imi' melei daro masusa' láluna láwi' tauna iti kalómá ebe.
41010023	Napehaile'mohe' Iesu topeguruNa, hane'i Nahanga', “Makárá ebe hadua to kalómá mewali' taunána Pue' Ala i popárentáNa!”
41010024	Upu-upu topeguruna Iesu helehe' masádi lalutáNa iti. Agáiáná nahanga' womi' Iesu, “Kámiu áná'Ku', ámbi' makárá ebe mewali' taunána Pue' Ala i popárentáNa!
41010025	Maluha' mani' hamba'a óntá mesuá' i balo'na daru, kai hadua to kalómá mewali' taunána Pue' Ala i popárentáNa.”
41010026	Lalutána Iesu iti tunde' rapohele topeguruNa, hane'ihe' mombekune', “Ane hondo'oi hema to peisá rasoreáka?”
41010027	Naole-olehe' Iesu hane'i meháni', “To ti'ara peisá napopewali' tauna upu-upuna peisá napopewali' Pue' Ala.”
41010028	Hane'i nahanga' Peturu', “Peita, upu-upuna kipáláhimo'i bona kipeola' i Kámiu.”
41010029	Nahanga' Iesu, “Nipehádingi: tauna to popáláhimo'i támbina, ba haláluna tomoane ba tawine, ba inaána, ba amána, ba áná'nahe' hai bondena láwi' peola'na i Kodo' hai pantolelehana Bámbári Ngkatuwo',
41010030	de'e-de'e tauna iti ina moranga' to tepahanda'. Ia ina masumba sarona hangatu kánina tepahanda' i lalu katuwo'na: támbina, haláluna tomoane, haláluna tawine, inaána, áná'nahe', bonde, lia' masumba wo'o pepopeahi-ahi' láwi' peola'na i Kodo'. I tempó to ina butu, tauna iti ina moranga' katuwo' to tuke i kahae-haeána.
41010031	Agáiáná, handa' tauna to tepaiheru de'e-de'e, ina tepaibókó' lia' handa' to tepaibókó' de'e-de'e, ina mewali' tepaiheru.”
41010032	Iesu hai topeguruNahe', tanga'nda molumao mampetoto' Ierusale. I polumaónda iti, Iesu iheru kai topeguruNahe' to ti'ara tungku' lálunda lia' taunahe' to polumao i bengonda, lángá'he' wo'o sangkani. Kaindo'o nakárá'mohe' Iesu hampulo' hai rodua topeguruNa mopatani' hane'ihe' Napolaluta'á apa to ina mewali' i wátáNa.
41010033	Nahanga', “Nipehádingi, de'e-de'e maoke' i Ierusale. I ndo'o, Áná'na Manusia' ina rapehuhu'á i toireándahe' tadulako mpenómbá hai guru-guru agama. Ia ina rahuku mate duu'na rapehuhu'á i taunahe' to bo'ia toIahudi.
41010034	Ia ina rapopohala-hala', ratinuduhi, rabamba hane'i rapapate. Agáiáná i alo katálu Ia ina tuwo' hule'.”
41010035	Kaindo'o, Iakóbu hai Iohane, áná'nahe' Sebedeu, butuhe' i Iesu, rahanga', “Guru, ara hampáká' to kipengáihi kai Kámiu.”
41010036	Mekune' Iesu, “Apa to nipengáihi i Kodo'?”
41010037	Meháni'he', “Kipengáihi, Nipohintoto'ka' mehuda tanda' i kóáná hai i káiriMi ane mopárentámoKomi i katetóeá'Mi.”
41010038	Nahanga' Iesu, “Ti'ara ni'isá apa to niperapi'. Nibuku mainu kai painuá ngkapári' to ina Kuinu lia' moranga' kapári' to ina Kuhámpei?”
41010039	Raháni', “Kibuku.” Nahanga' womi' Iesu i herá, “Ámbi' ina mainuntokomi kai painuá ngkapári' to ina Kuinu lia' masádikomi kapári' to ina Kuhámpei.
41010040	Agáiáná mokakihanga'i hema to ina mehuda tanda' i kóáná ba i káiringKu', iti bo'ia Kodo' to makuasa' mopakanóntó. Pue' Ala haduduána to popakanóntó hema to ina mehuda i ka'árá'á iti.”
41010041	Karahádina hampulo' topeguruna ntani' Iesu mokakihanga'i iti, towemohe' i Iakóbu hai Iohane.
41010042	Agáiáná upu-upunda nakárá'he' Iesu hane'i Nahanga', “Ni'isá onto popárentána tauna to ti'ara mehala' i Pue' Ala pelái-láiánda mampopobundu' taunánda lia' ni'isá pepoháwi'na toireánda i herá.
41010043	Agáiáná kámiu bo'ia hondo'o! Láli' tauna to mampalái mewali' to i reá i olo'mi, bate'na mewali' toperewui.
41010044	Lia' tauna to mampalái tepaiheru i olo'mi bate'na mewali' háwi'mi sangkani.
41010045	Láwi' kabutuna wo'o Áná'na Manusia' bo'ia ina rarewui. Agáiáná butu ina merewui lia' mampehuhu'á wátáNa mohómpó' sala'na handa' tauna.”
41010046	Kaindo'o, teduu'mi' Iesu hai topeguruNahe' i Ieriko. I popáláhinda wanua mahile iti hingkakani hai tauna to handa', hadua to bilo tanga'na mehuda merapi-rapi' i wiwi rárá, hanga'na Batimeu, áná'na Timeu.
41010047	Kanahádina Batimeu to poliu iti iami' Iesu toNasare', meágórámi' nahanga', “Iesu, muleákana Dáudi'! Nupoka'ahi' ebea'!”
41010048	Handa' tauna towe i tauna iti lia' rahuo' mamparoo-roo. Agáiáná láli' tunde' meágórá mahárá nahanga', “Muleákana Dáudi', Nupoka'ahi' ebea'!”
41010049	Meiha'mi' Iesu, hane'i Nahanga', “Nikárá' mai.” Mewali' rakárá'mi' tauna to bilo iti. Rahanga' i ia, “Pakaróhó lálumu! Nakárá'ko' Iesu, peángká'!”
41010050	Tauna to bilo iti poliliuna motumpáka badu' kumbána, hane'i harawi'á mekátede' mao i Iesu.
41010051	Nakune'mi' Iesu, “Apa to nupengáihi Kubábehi i io?” Meháni' tobilo iti, “Guru, kupoinao meita.”
41010052	Nahanga' Iesu, “Masule'moko'. Láwi' pepóináláimu i Kodo', baka'moko'.” Tempó iti peámi' wo'o meitami' tauna iti. Hane'imi' meola' i polumaóna Iesu.
41011001	Daki'mi' i Ierusale, teduu'mohe' Iesu hai topeguruNa daki' i wanua mahile Beepage hai Betaniá to i mungku Saitu. I ndo'o, nahuo'mohe' Iesu rodua topeguruNa moiheru.
41011002	Nahanga' Iesu, “Maokomi i wanua mahile to talindo' iti. Pesuá'mi i ndo'o, ina mangintakomi hamba'a kalide rataka' to ti'ara mani' karahawe'i tauna. Nikero kalide iti hane'i niwawa mai.
41011003	Ane arai tauna mokune'komi ma'ampa hane'i nikero kalide iti, nihanga', ‘Napáráluu Pue', Napateóli peá hohi'.’ ”
41011004	Meleimohe' topeguruna Iesu to rodua iti, rahumba mpu'u hamba'a kalide to hangko ina rapáguru. Kalide iti rataka' i wiwi rárá daki' i baba' támbi. I tempónda mokero kalide iti,
41011005	mekune'mohe' tauna to pekátede' i ndo'o, “Apa to nibábehi? Ma'ampa hane'i nikero kalide iti?”
41011006	Peháni'nda hondo'o to nahanga'ámohe' Iesu. Rapatodáhimohe' taunahe' iti mambawa kalide.
41011007	Kateduu'nda i Iesu, kalide iti ralámpi'i hai badu' kumbánda, hane'imi' nahawe'i Iesu.
41011008	Mopahóhóá'mohe' polumaónda mampetoto' Ierusale, handa' tauna to powálá badu' kumbánda i rárá to ina napoliui Iesu. Arahe' wo'o to panggala tawe' ngkau kai bonde radámpá i rárá.
41011009	Taunahe' to polumao i lindo' hai to petuntu, me'á'ágóráhe', “Hosana! Tebarakatimi' Ia to butu i lalu hanga'na Pue'!
41011010	Tebarakatimi' kadatuáNa to butu hanggaló, kadatuána Dáudi' toiherunta'! Hosana i ka'árá'á To Tepaireá!”
41011011	Kateduu'na Iesu i wanua mahile Ierusale, mesuá'mi' i Támbina Pue' Ala. I ndo'o, Naole-olemi' ka'árá'á iti. Agáiáná láwi' mangkáriámu'mo'i, meleimi' mao i Betaniá hingkakani hai hampulo' hai rodua topeguruNa.
41011012	Teume'na, i popáláhinda Betaniá, tanga'nda molumao nahádimi' Iesu marimi.
41011013	Kai karao' Naita hampó'á kau ara to mabumbu' ebe tawe'na. Nadákikimi' kau iti mampeita ba arai wua'na. Agáiáná kateduu'na i wói'na kau iti, ti'ara hawe' apa Nahumba sangádina peá tawe'na, láwi' bo'ia mani' tempó powua'ána kau ara.
41011014	Hane'i nahanga' Iesu i kau ara iti, “Mantepu'u de'e-de'e ti'arapo'i hawe' hadua tauna ina ma'ande' wua'mu!” Lalutána Iesu iti rahádi sangkani topeguruNa.
41011015	Kaindo'o, Iesu hai topeguruNa butu womohe' i wanua mahile Ierusale. Mao womi' Iesu i Támbina Pue' Ala. I ndo'o, mantepu'umi' Iesu mowura taunahe' to pobalu'-balu' i ndi'iti. Medá'nda topotopu dói Nabálingkara hondo'o wo'o pehuda'ánda topampobalu' manu-manu' bangkebódó.
41011016	Lia' ti'ara hawe' hadua to Napáliu mambawa apa peá moliu i tangabaána Támbina Pue' Ala iti.
41011017	Kaindo'o, napaturo'mohe' Iesu taunahe' to i ndo'o, Nahanga', “I Sura Pototowiá teuki' hondee: Nahanga' Pue' Ala, ‘TámbiKu' ina rahanga' támbi pekakaeána sanggena tina mahile.’ Agáiáná kámiu nipopewali' harána topepongko'.”
41011018	Toireándahe' tadulako mpenómbá hai guru-guru agama masádi laluta iti. Mantepu'umohe' mampeli' rárá ina mopapate Iesu. Lángá'he' i Ia láwi' upu-upu tauna helehe' mampehádingi paturo'Na.
41011019	Ina mangkáindimi', meleimi' Iesu hai topeguruNahe' mopáláhi wanua mahile iti.
41011020	Teume'na mepuló-puló, poliunda i kau ara iti, raitami' kau iti matemo'i tuke i uwaka'na.
41011021	Nabuhinaomi' Peturu' to pewali' imáindi hane'i nahanga', “Guru, Nipeita! Kau ara to Nitonaa' matemo'i!”
41011022	Meháni' Iesu, “Nipepóinálái i Pue' Ala.
41011023	Láwi' to'u ebe to Kuhanga' dee, peisákomi mampasanga'á bulu' dee, ‘Teángká' lia' tetumpákako' i tahi'!’ Iti bate'na mewali' i kati'arámi bata-bata, lia' kanipóináláina apa to nihanga' iti to'u-to'u ina mewali'.
41011024	Itimi' hane'i nibuhinao dee: ane mekakaekomi lia' merapi'komi ba apai, nipóinálái kanawe'iámimo'i Pue' Ala apa to niperapi', i kahóndi'itina bate'na ina niranga'.
41011025	Lia' ane mekakaekomi, agáiáná lálumi ti'ara maro'a i hadua, niámpungi sieru' tauna iti, bona Amámi i surugá ina moámpungi wo'o dósámi. [
41011026	Ane ti'arakomi moámpungi tauna ntani', Amámi to i surugá ti'ara wo'o ina moámpungi dósámi.]”
41011027	Kaindo'o, teóli womi' Iesu hai topeguruNahe' i wanua mahile Ierusale. Tanga'na Iesu molumao mantoleli i lalu Támbina Pue' Ala, toireándahe' tadulako mpenómbá, guru-guru agama hai tadulakonda toIahudi butu i Ia.
41011028	Mekune'he', “Apa aleheMu molumaóha upu-upuna dee? Hema to poámbe'iKo' kuasa'?”
41011029	Meháni' Iesu, “Ina Kukune'komi wo'o. Niháni', hane'ikomi Kuháni' kuasa'na hema polumaóhangKu' upu-upuna dee.
41011030	Iohane meriu hintu' kuasa'na hema, Pue' Ala ba tauna? Nihanga'áNa' háni'na!”
41011031	Mopaimbaha'mohe' toireándahe' tadulako mpenómbá hai tadulakonda toIahudi. Rahanga', “Ane tahanga'i, ‘Melempó i kuasa'na Pue' Ala,’ ina Nahanga', ‘Ma'ampa hane'ikomi ti'ara mampóinálái Iohane?’
41011032	Agáiáná makárá wo'o ina tahanga', ‘Melempó i kuasa'na tauna.’ ” Láwi' lángá'he' kai tauna handa', nanangi upu-upu tauna masanga' Iohane hadua galara'.
41011033	Mewali' raháni', “Ti'ara ki'isá.” Nahanga' Iesu i herá, “Ane hondo'oi, ti'arakomi wo'o ina Kuhanga'á melempó i kuasa'na hema polumaóhangKu' upu-upuna dee.”
41012001	Kaindo'o, mantepu'umi' Iesu molaluta melempó ngkórá' pándiri' i toireándahe' tadulako mpenómbá, guru-guru agama hai tadulakonda toIahudi. Nahanga' Iesu, “Ara hadua to pehu'á anggoro' i halimbo' bonde, hane'i naboso' mantoleli. Upu iti, nakaemi' balo' to ina napopie'i anggoro', hane'i moáróha pangka pokámpáiá. Kaindo'o, bonde anggoro' iti napewe'i rapebolo, rasaro topoholia' hane'i melei mao i tampo' ntani'.
41012002	Butumi' tempó poróró' wua' anggoro', pue' bonde iti mohuo' hadua toperewuina i topoholia'he' bonde iti bona moranga' kirána.
41012003	Agáiáná torahuo' iti rahaka' topoholia' iti, rabamba hane'i rahuo' masule' ti'ara hawe' apa nakateólinga.
41012004	Kaindo'o, pue'na bonde iti mohuo' womi' toperewuina ntani'. Agáiáná topoholia'he' iti mopahái wóá'na toperewui iti, lia' rapakalongko'.
41012005	Pue'na bonde iti mohuo' womi' hadua toperewuina ntani'. Agáiáná toperewui iti rapapate. Hóndi'itimi' bábehiánda i handa' toperewuina to ntáni'na: ara to rapahái lia' ara wo'o to rapapate.
41012006	De'e-de'e, hadua peramo'i to ina nahuo' iami' áná' saduduána to napoka'ahi'. Kahópó'ána, nahuo'mi' áná'na i topoholia'he' iti. I pekirina, ‘Bate'na ina rapomahile áná'ku'.’
41012007	Agáiáná molalutamohe' topoholia' iti hadua hai hadua, ‘Iamo'i dee pue'na sosora. Kamo' tapapatei bona kita' mesosora!’
41012008	Karahaka'nami' ánáke iti hane'i rapapate. Wátáloa'na ratibe i raoána bonde iti.”
41012009	Mekune'mi' Iesu i taunahe' to i ndo'o, “Apa paa'i to ina nabábehi pue'na bonde iti? Bate'na ina butu, mopapate topoholia'he' iti, hane'i napewe'i bonde iti i topoholia'he' ntani'.
41012010	Kámiu, bate'namo'i kanibasa to teuki' i Sura Pototowiá, ‘Watu to ratibe topoáróha támbi mewali'mo'i watu ári'i mpóhi'.
41012011	Deemi' bábehiána Pue'; topehelei ebe i kita'!’ ”
41012012	Karahádina tadulakonda toIahudi ngkórá' pándiri' iti, rapesimbukumi' ina mohaka' Iesu, láwi' raisá ngkórá' pándiri' iti napatoto' Iesu i herá. Agáiáná lángá'he' kai tauna handa'. Mewali', meleimohe' mopáláhi Iesu.
41012013	Kaindo'o, bahangampa toPárisi hai bahangampa taunána Herode rahuo' ina mampeli' kandawo'ána Iesu melempó i pekune'.
41012014	Maomohe' i Iesu, hane'i rahanga', “Guru, ki'isá haduaKomi to manóntó láluMi lia' ti'araKomi mampeola'i pekirina hema peá. MepáguruKomi i tauna i kato'u-to'uána mokakihanga'i peláiána Pue' Ala, láwi' ti'araKomi mampopontani' tauna. Itimi' hane'i mangola' áturá to nauki' Musa, peisáke' mobáiári ásele' i Datu Mahile ba ti'ara? Bate'ta' mobáiári ásele' iti ba ti'ara?”
41012015	Agáiáná naisá Iesu potawengkole'nda. Naháni'he', “Ma'ampa hane'ikomi mampeli' kasala'á melempó i peháni'Ku'? Nipopaita'áNa' hampepa' dói perá'.”
41012016	Hane'i rapewe'i i Ia hampepa' dói perá'. Mekune'mi' Iesu, “Teke hai hanga'na hema dee?” Meháni'he', “Datu Mahile.”
41012017	Nahanga' Iesu, “Ane hondo'oi, apa to sipato' i Datu Mahile, niwe'iá, hai to sipato' i Pue' Ala niwe'iá wo'o.” Helehe' masádi peháni'Na.
41012018	Kaindo'o, butumohe' toSáduki i Iesu. Taunahe' iti iami' hangkira toIahudi to ti'ara mampóinálái katuwo'na hule' tomate.
41012019	Rahanga' i Iesu, “Guru, Musa mouki' áturá to napatoto' i kita' hondee: ‘Ane hadua tomoane mate agáiáná ti'ara ara áná'na, haláluna bate'na morewu bemba'na wutu'na iti bona to matemo'i iti ara mule'na.’
41012020	Ka'arahe' pitu tomoane to hampoadiá. Towutu-wutu' hamboko hai hadua tawine. Hangko bomani' ara áná'na, matemi' tomoane iti.
41012021	Hane'i to kaduá, morewu bemba'na towutu', agáiáná ti'ara mani' ara áná'na matemi' wo'o. Hondo'o wo'o i to katálu,
41012022	duu'na i to kapitu ti'ara ara mule'nda. Kahópó'ána, matemohe' sangkani, matemi' wo'o tawine iti.
41012023	I alo karapatuwo'nda hule' tomate, hema tomoanena tawine iti? Láwi' tomoane to pitu iti kahambokohe' sangkani hai tawine iti!”
41012024	Meháni' Iesu, “Puha ebekomi i kati'arána nipáhángi Sura Pototowiá hai kuasa'na Pue' Ala.
41012025	Láwi' ane rapatuwo'he' hule' tauna to mate, ti'arapohe' ina hamboko hai rapahamboko agáiáná ina tuwo'he' hondo'o mala'eka i surugá.
41012026	Lia' mokakihanga'i karapatuwo'nda hule' tomate, ti'ara manirá'i kanibasa i lalu surána Musa mokakihanga'i hantobu háhi to podui to bóró iti? I sura iti teuki' Pue' Ala molaluta i Musa, ‘Kodo'mi' Pue' Ala to rapenómbái Burahima, Isaki' hai Iako'.’
41012027	Pue' Ala iti bo'ia to rapenómbái tauna to mate. Ia, Pue' Ala to rapenómbái tauna to tuwo'. To'u-to'u ebe kapuhámi!”
41012028	Kaindo'o, butumi' hadua guru agama mampehádingi pombeháni'na Iesu hai hangkira kai taunahe' toSáduki. Nahádi guru agama iti kamaro'ána peháni'na Iesu i taunahe' iti, mekune'mi' i Ia, “Hawa' umbái to tepaireá ebe kai upu-upuna hawa'?”
41012029	Meháni' Iesu, “Hawa' to tepaireá iami': ‘Ó toSáráeli, nipehádingi! Pue' Ala, iami' Pue'ta' to ti'ara ara ntáni'na.
41012030	Poka'ahi'mi' Pue' Ala, Pue'mu i kaposena lálumu, i pebukuána tánuáná'mu, i sukuna pampekirimu hai i sanggena róhómu.’
41012031	Hawa' karompáká'na iami': ‘Poka'ahi'mi' hangkakataunámu, hondo'o pampoka'áhi'mu wátá saduduámu.’ Ti'arapo'i ara ntani' hawa' to tepaireá kai hawa' to rompáká' iti.”
41012032	Nahanga' guru agama iti i Iesu, “To'u ebe Guru! Ámbi' to'u to Nihanga': Pue' Ala to ti'ara ara karoduáNa, lia' ti'arapo'i ara Pue' Ala to ntáni'na.
41012033	Lia' tauna bate'na mampoka'ahi' Pue' Ala i kaposena láluna, i sukuna pampekirina lia' i sanggena róhóna. Hai mampoka'ahi' wo'o hangkakataunána hondo'o wátá saduduána. Áginamo'i iti hane'i popenómbá kai pinatuwo' to raintu hai popenómbá ntáni'na i Pue' Ala.”
41012034	Nahádi Iesu, peháni'na guru agama iti matopa' ebe. Hane'i nahanga' Iesu i ia, “Ina mewali'moko' taunána Pue' Ala i popárentáNa.” Upu iti, ti'arapo'i hawe' hadua to bái' mekune' i Iesu.
41012035	Tanga'na mepáguru i Támbina Pue' Ala, mekune' Iesu, “Nu'umbá paa'i kapeisána rahanga' guru-guru agama, Datu Topesoreáka iti muleákana Dáudi'?
41012036	Wole Dáudi' haduduána i petete'na Inao Magasa' masanga', ‘Pue' Ala molaluta i Pue'ku': pehuda tanda' i kóánángKu' duu'na bungká'Mu Kupopewali'he' i wói' palanta' bitimu.’
41012037	Mewali', ane nahanga'i Dáudi' Datu Topesoreáka iti ‘Pue'’, nu'umbá kapesuá'na i ákálá Ia muleákana Dáudi'?” Tauna handa' to ara i Támbina Pue' Ala iti matana'he' masádi pepáguruna Iesu.
41012038	Nahanga' Iesu i herá, “Maingá'komi i guru-guru agama. Ralái molulumao hintu' badu' kumbá to mandoe' lia' mampaláihe' rapomahile i pobalu'-balu'á.
41012039	Ralái mehuda i ka'árá'ánda torapomahile i támbi penómbá'á hai i posusa'á.
41012040	Motobebeáhe' tobemba' lia' támbina raperampa'i. Bona moiwungi bábehiánda to kadake, mekakaehe' rapamahae. Hukunda hanggaló bate'na tepamadári!”
41012041	Upu iti, Iesu mehuda i Támbina Pue' Ala molindo' pembóliá popenómbá. Iesu mo'ole-ole taunahe' to popasuá' dóinda i pembóliá popenómbá iti. Handa' tauna to kalómá mopasuá' dói to handa';
41012042	hane'i butu wo'o hadua to bemba' to peahi-ahi'. Ia mopasuá' rompepa' dói tambaga', iami' dói to hántetede' ebe imba'na.
41012043	Nakárá'mohe' Iesu topeguruNa hane'i Nahanga' i herá, “Nipehádingi: tobemba' to peahi-ahi' iti, mopasuá' i pembóliá popenómbá iti to tepahanda' kai to rapasuá' upu-upu tauna to ntáni'na.
41012044	Láwi' upu-upunda meámbe'i kai pelábiána lómánda. Agáiáná tobemba' iti kehapo'i meahi-ahi' ebe tuwo'na, mampewe'i upu-upu to arána, wole to pobundu' ebe i tuwo'na.”
41013001	I pengkairaoána Iesu kai Támbina Pue' Ala, hadua topeguruNa masanga', “Guru, Nipeita Támbina Pue' Ala dee. Niole-ole wátuna, manoba' ebe!”
41013002	Meháni' Iesu, “Nuita onto támbi to mahile dee? Ti'ara hawe' hambua' watu kai támbi dee to ina rapatodáhi rausu ngkaro'a i ka'árá'ána. Upu-upuna ina rageró.”
41013003	Kaindo'o meleimi' Iesu mao i mungku Saitu, hane'i mehuda i ka'árá'á to pombetoto' hai Támbina Pue' Ala. Butumohe' Peturu', Iakóbu, Iohane hai Andaria molaluta i Ia lántu'ána herá-herá peá.
41013004	Rahanga', “Guru, Nihanga'áka' himpirá kaina pewali'ána upu-upuna iti? Lia' apa tanda'na to mampetude'ánga kaina pewáli'namo'i iti?”
41013005	Meháni' Iesu, “Maingá'komi, bona ti'arakomi rapapuha.
41013006	Láwi' handa' tauna ina butu mampopobundu' hanga'Ku' lia' rahanga', ‘Kodo'mo'i!’ hane'i mopapuha handa' tauna.
41013007	Ane masádikomi muni pombeala ba kárebá mokakihanga'i pombeala, iniá' nilángá'. Upu-upuna iti bate'na mewali', agáiáná bo'ia mani' kaina hópó'namo'i duniá.
41013008	Tina mahile ina mobungká' tina mahile ntani', hai hambua' kadatuá ina moewa' kadatuá ntani'. I umbá-umbá ina mewali' rimi hai linu. Upu-upuna iti hangko pamperunguána kapári' hondo'o kamahái to nahámpei hadua tawine to napadádári ina moáná'.
41013009	Agáiáná, kámiu bate'mi maingá', láwi' ina rahaka' hai rawawakomi i Topo'obóka Agama lia' ina rabambakomi i támbi penómbá'á. Ina rawawakomi i lindo'nda topopárentá hai datu, láwi' peola'mi i Kodo'. I ndi'itimi' lógámi mampoposabi' i herá baha' i Kodo'.
41013010	Bámbári Ngkatuwo' bate'na ratoleleha sieru' i sanggena tina mahile.
41013011	Ane rahaka'komi lia' rawawa i pobutusiá, bopokomi bata-bata mokakihanga'i apa to bate'na nihanga'. Ane butupo'i tempóna molaluta, nipahowa'mo'i apa to rapopaisá'ákomi i tempó iti. Láwi' laluta to nipahowa' iti bo'ia lalutámi agáiáná to kai Inao Magasa'.
41013012	Tauna ina mampehuhu'á haláluna haduduána rapapate. Iti wo'o to ina mewali' i hadua ama hai áná'na. Ánáke ina moewa' inaána hai amána lia' napehuhu'áhe' rapapate.
41013013	Kámiu, ti'arakomi ina ralái-lái upu-upu tauna láwi' peola'mi i Kodo'. Agáiáná tauna to tungku' mantaha tuke i kahópó'ána ina rasoreáka.”
41013014	“Kámiu, ina mangintakomi ‘Kakadake to Pepamagonu’ mekátede' i ka'árá'á to ti'ara rapepáliunga i ia. (I topobasa: pailalu apa páláiána!) Tempó iti, tauna to ara i tampo' Iudea bate'nda melalóhó' i bulu'.
41013015	Tauna to ara i wongko átukana támbi bopo'i mendálu lia' mesuá' i lalu ntámbi ina manggala ba apai.
41013016	Tauna to tanga'na i bonde bopo'i teóli ina manggala badu' kumbána.
41013017	Melángá'i ebe tempó iti i tawine to rombua' wátána hai hadua ina to popaumi' mani' áná'na!
41013018	Mekakaekomi, bona upu-upuna iti ti'ara mewali' i tempó mpelengi'.
41013019	Láwi' i tempó iti, i gánggána alo to peringku'i ina ara kapári' to ti'ara mani' kamewali' kai kanapopewáli'na Pue' Ala duniá tuke de'e-de'e hai ti'arapo'i wo'o ina mewali'.
41013020	Agáiáná Pue' ti'ara ina mopamahae tempó kapári' iti láwi' ane ti'arai, ti'ara hawe' hadua to ina rasoreáka. Agáiáná Pue' Ala mopaháráwi'á tempó kapári' iti, nanangi taunáNa to Napilekimo'i.
41013021	I tempó iti, ane arai hadua masanga' i kámiu, ‘Peita, Datu Topesoreáka ara i ndee!’ ba ‘Ia ara i ndoo!’ iniá' nipóinálái'i tauna iti.
41013022	Láwi' topesoreáka to ti'arahe' to'u hai galara' topepapuha ina butuhe'. Ina mamponggaleáhe' bábehiá to pehákiá'i hai topehelei bona petobebeá, ane peisái hawe' taunána wo'o Pue' Ala.
41013023	Haido'o, maingá'komi! Upu-upuna iti kaKuhanga'ámokomi hangko bomani' mewali'.”
41013024	“Agáiáná i tempó iti, i kaupuna pepopeahi-ahi', alo ina mewali' mangkáindi, lia' wulá ti'arapo'i mewanta'.
41013025	Betue' ina mandawo'he' kai langi' lia' topokuasa'i raoa ina mewali'he' magárá.
41013026	I tempó iti, Áná'na Manusia' ina raita kabutuNa i lalu gawu hintu' kuasa' to mahile hai katetóeá'.
41013027	Ia ina mohuo' mala'eka bona morámpuhe' taunána to Napilekimo'i kai iba mata'angi, kai wuntu duniá tuke wuntu langi'.”
41013028	“Nipeguru kai tóá'na kau ara. Ane malewáupo'i dá'ána lia' malue' hai mantepu'umo'i mololo, ni'isámi' kadáki'namo'i tempó paka alo.
41013029	Hondo'o wo'o ane mangintakomi upu-upu to pewali' iti, ni'isá kadáki'na ebemo'i tempóna.
41013030	Bona ni'isái! Upu-upuna dee ina mewali' hangko bomanihe' mate upu-upu tauna to tuwo' de'e-de'e.
41013031	Langi' hai duniá ina manii', agáiáná lalutángKu' tungku' tuke i kahae-haeána.”
41013032	“Agáiáná, ti'ara ara to pangisá himpirá alo hai tinti' pewali'ána upu-upuna iti, hawe' mala'ekahe' to i surugá ti'ara raisá, hondo'o wo'o Áná'na Pue' Ala ti'ara Naisá, wuwuna peá Ama to pangisá.
41013033	Mewali' kámiu, bate'mi mokakámpái lia' maingá', láwi' ti'ara ni'isá himpirá tempóna.
41013034	Pándiri'na hondo'o hadua tauna to popáláhi támbina hane'i melei i ka'árá'á to karao'. Hangko bomani' melei, nahuo'he' toperewuina mopatimámá támbina, lia' na'ámbei'he' hore-hore bago'nda. I topokámpái baba', napátu'u bona maingá'.
41013035	Mewali' kámiu, bate'mi mokakámpái, láwi' ti'ara ni'isá himpirá kateóliána pue' támbi, ba kalumba', tanambengi ba daki' mepuló ba i tempóna mesupa'mo'i alo.
41013036	Ane butui hangka-hangka', iniá' nahumbakomi tanga'mi leto.
41013037	Apa to Kuhanga'ákomi, Kupehanga'á wo'o i upu-upu tauna: nipokakámpái!”
41014001	Ronggaló hangko bomani' Alo Mahile Paska hai Alo Mahile Róti to Ti'ara Rarági'i iami' Alo pambuhinao pengkairaoánda toSáráeli kai tampo' Másiri, toireándahe' tadulako mpenómbá hai guru-guru agama tanga'nda mopaimbaha' mampeli' nu'umbá ráránda bona Iesu peisá rahaka' ndii-ndiina duu'na rapapate.
41014002	Agáiáná rahanga', “Iniá' tapolumaóha iti i tempó alo mahile, mewali' paa'i nggeru i olo'nda tauna handa'.”
41014003	I tempóna Iesu i Betaniá, i támbina Simo to kakehaki' tumpi, hadua tawine butu i tempóna Iesu mehuda ma'ande'. Tawine iti, mambawa hambua' butóló' watu to manoba' to po'óntó' lana narawastu to masuli' hólóna. Napihe' tawine iti buroko'na butóló' hane'i lana to boháru iti natua i wóá'na Iesu.
41014004	Bahangampa tauna to ara i ndo'o towehe' duu'nda molaluta hadua hai hadua, “Apa bundu'na lana to boháru iti rapapaupu peá?
41014005	Lana iti peisá rapobalu', hólóna lábi kai tálu átuna dói perá' hane'i rawe'iáhe' topeahi-ahi'!” Hane'ihe' towe i tawine iti.
41014006	Agáiáná nahanga' Iesu, “Patodáhi tawine iti! Ma'ampa hane'i nipakasusa' láluna? To nalumaóha i Kodo' iami' hampáká' bábehiá to maro'a.
41014007	Topeahi-ahi' timbulu arahe' i olo'mi. Ane maukomi peisáhe' timbulu nitulungi. Agáiáná Kodo', ti'ara'A' ina timbulu hingkakani hai kámiu.
41014008	Tawine dee molumaóhamo'i to peisá nabábehi. Lana to boháru to rapatóká' i kaina ratáwungKu' natuamo'i i wátángKu' hangko bomani' tempóna.
41014009	Nipehádingi! I humandele duniá, i umbá peá ratolelehai Bámbári Ngkatuwo', to nabábehi tawine dee ina ralaluta wo'o mewali' karabuhinaoána.”
41014010	Kaindo'o, Iudasi' Ikario' hadua kai olo'nda hampulo' hai rodua topeguruna Iesu, mao i toireándahe' tadulako mpenómbá. Tunggáiána mampehubi'á Iesu i herá.
41014011	Matana' ebehe' i pasádinda iti, lia' modándihe' ina moámbe'i Iudasi' dói. Kaindo'o, mantepu'umi' Iudasi' mampeli' lógá ina mampehuhu'á Iesu.
41014012	I alo kaisá' Alo Mahile Róti to Ti'ara Rarági'i, i tempónda tauna mosambale' gimba Paska, topeguruna Iesu mekune'he' i Ia, “I umbá peláiáMi bona kipopatóká'áKomi pa'ande' Paska?”
41014013	Hane'ihe' nahuo' Iesu rodua kai olo'nda, “Maokomi i wanua mahile; i ndo'o ara hadua tomoane to tanga'na mambawa hambua' gumbá mo'óntó' uwai, ina mohidupa' hai kámiu. Meola'komi i ia
41014014	i támbi pesuá'ána hane'i nihanga' i pue'na támbi iti, ‘Napekune' Guru, i umbá ka'árá'á kaina pa'ande'ángKu' pa'ande' Paska hingkakani hai topegurungKuhe'.’
41014015	Ina natude'á'ákomi tauna iti hambua' petá' to kengkelá i reá. Petá' iti timámámo'i lia' tóká' hintu' párewána. Upu-upuna nipatóká'áke' i ndo'o.”
41014016	Maomohe' topeguruna Iesu to rodua iti i wanua mahile. I ndo'o upu-upuna rahumba hintoto' hondo'o to nahanga' Iesu. Hane'imohe' mopatóká' pa'ande' Paska.
41014017	I kaina mangkáindina, butumi' Iesu hingkakani hampulo' hai rodua topeguruNa.
41014018	I tempónda mehuda ma'ande', nahanga' Iesu, “Nipehádingi: hadua kai olo'mi to tanga'na ma'ande' hingkakani hai Kodo' ina mampehubi'áNa'.”
41014019	Karahádina topeguruna Iesu mokakihanga'i iti, wiora ebehe'. Hane'i hadua hai hadua mantepu'umi' mekune' i Ia “Pue', bo'ia paa'i kodo' tunggáiána lalutáMi?”
41014020	Meháni' Iesu, “Tauna iti iami' hadua kai olo'mi to hampulo' hai rodua dee. Tauna iti molimbi róti hingkakani hai Kodo' i hambua' tabo'.
41014021	Áná'na Manusia' ámbi' ina mate hondo'o to teuki' i Sura Pototowiá. Agáiáná hurewu'mi' tauna to mampehubi'á Áná'na Manusia'! Tepamaro'a mani' i tauna iti, ane ti'arai kara'ánáka!”
41014022	Tanga'nda ma'ande', Iesu manggala róti, hane'i mekakae morande ahi' i Pue' Ala. Kaindo'o Nakebi-kebi'mi' róti iti hai teeNa, Nawe'iáhe' topeguruNa daro Nahanga', “Niranga', deemo'i wátángKu'.”
41014023	Upu iti, Na'ala hambua' painuá anggoro'. Mekakae morande ahi' i Pue' Ala, hane'i Napewe'i painuá iti i topeguruNahe'. Kaindo'o upu-upunda mainu anggoro' iti.
41014024	Upu iti, nahanga' Iesu, “Deemo'i wahe'Ku' to mopatóngkó podándina Pue' Ala hai taunáNa, wahe' to tebubuha naporasi' handa' tauna.
41014025	Bona ni'isái: anggoro' dee, ti'arapo'i ina Kuinu tuke i painuángKu' anggoro' to wó'u i Kadatuána Pue' Ala.”
41014026	Hane'imohe' monani lingá mpetóeá'. Upu iti, maomohe' i mungku Saitu.
41014027	Kaindo'o, nahanga' Iesu i herá, “Kámiu, upu-upumi ina malede' pepóináláimi i Kodo' hane'ikomi ina melalóhó' mopáláhiA'. Láwi' i Sura Pototowiá teuki': Nahanga' Pue' Ala, ‘Topolámbá' iti ina Kupapate, upu-upu gimba lámbá'ána ina mogárá-gárá.’
41014028	Agáiáná i karapatuwo'Ku' hule' kai kapate, ina moiheruA' kai kámiu mao i Galileá.”
41014029	Nahanga' Peturu', “Ti'ara, kehapo'i upu-upunda malede' pepóináláinda lia' mopáláhiKomi, kodo' ti'ara.”
41014030	Nahanga' Iesu, “Pehádingi, wengi dee wo'o hangko bomani' motunturuá' manu' rombela, tálumi' káningKu' nusapuáka.”
41014031	Meháni' Peturu' i kato'u-to'uána, “Kulalu onto mate hingkakani hai Kámiu, ti'ara ebe hawe' hangkani ina kuhanga' ti'araKomi kuhala'!” Upu-upu topeguruNa ntani' hondo'o wo'o polalutánda.
41014032	Kaindo'o, teduu'mohe' i hambua' ka'árá'á to mampohanga' Getisimani, nahanga' Iesu i topeguruNahe', “Mehudamokomi i ndee, Kodo' ina maoA' mekakae.”
41014033	Hane'imohe' nawáwái Iesu, Peturu', Iakóbu hai Iohane mao hingkakani hai Ia. Mantepu'umi' lángá' lia' wiora láluNa.
41014034	Nahanga' Iesu i herá, “Wiora ebe lálungKu', pehádingKu' hondo'omo'i to ina mate. I nde'emokomi lia' mokakámpáikomi!”
41014035	Kaindo'o, maomi' Iesu karao' hántede' hane'i motumpapa' i tampo' mekakae. I lalu pekakaeNa, Naperapi' ane peisái tempó kapári' iti bopo'i Nahámpei.
41014036	Nahanga', “Uma', ó AmángKu', ti'ara hawe' hampáká' to ti'ara peisá Nubábehi. Pakarao' kapári' dee kai Kodo'. Agáiáná bo'ia mangola' peláiángKu', hamombolo' peá peláiáMu.”
41014037	Upu iti, teólimi' Iesu i topeguruNahe', Nahumbahe' tanga'nda leto. Nahanga' Iesu i Peturu', “Simo, letoko'? Ti'arará'i nibuku mokakámpái kehapo'i hadáá peá?”
41014038	Hane'i nahanga' Iesu i herá, “Nipokakámpái lia' mekakaekomi podámi mohámpei pekelo'. Inao nalái molumaóha to maro'a, agáiáná ti'ara nibuku láwi' ákeká katauna'ámi malede'.”
41014039	Hangkani womi' Iesu mao mekakae, mopahowa' pekakae to hibali' hai pekakaeNa ininá.
41014040	Upu mekakae, teóli womi' Iesu, nahumba topeguruNa leto womohe' nanangi kamahárána kamatetundu'nda lia' ti'ara raisá apa to ina rapopeháni' i Ia.
41014041	Katáluna kánina Iesu teóli i herá, Nahanga', “Meiha-iha' lia' leto manikomi? Gánámo'i! Butumo'i tempóna Áná'na Manusia' rapehuhu'á i tuluteenda tauna to madósá!
41014042	Nipeáró, kamo' maomoke'. Peita! Tauna to mampehubi'áNa' butumo'i!”
41014043	Tanga'na mani' Iesu molaluta, butumi' Iudasi' hadua kai hampulo' hai rodua topeguruNa, mampohiola' handa' tauna to pambawa piho' hai tárásulu'. Rahuo'he' toireándahe' tadulako mpenómbá, guru-guru agama hai tadulakonda toIahudi.
41014044	Topekahubi'á mopakanóntómo'i hampáká' tanda' i herá, nahanga', “Tauna to kuángki, Iamo'i taunána. Nihaka' hane'i niwawa, lia' nikámpái ngkaro'a.”
41014045	Kabutuna Iudasi', poliliuna mao i Iesu nahanga', “Guru!” hane'i moángki Iesu.
41014046	Hane'imohe' butu tauna to hingkakani hai Iudasi' mohaka' Iesu.
41014047	Agáiáná hadua kai olo'nda to ara i ndo'o mobutu' piho'na, mobata' háwi'na Tadulako Mpenómbá Mahile hane'i pudu taingána.
41014048	Kaindo'o, nahanga' Iesu i herá, “Tauna to kadakerá'i pámbiárángKu' hane'ikomi mepiho' hai tárásulu' mai mohaka'A'?
41014049	I alo-alongKu' mepáguru i Támbina Pue' Ala nilindo', ti'ara'A' nihaka'. Agáiáná bate'namo'i hondo'o, bona tepapósengimi' to teuki' i Sura Pototowiá.”
41014050	Upu iti, melalóhó'mohe' topeguruNa mopáláhi Iesu.
41014051	Hadua ánáke tomoane to pekumbá peá hantau báná lená', meola' i Iesu. Tauna iti ina rahaka',
41014052	agáiáná nakábáhá kumbána hane'i melangka daro ti'ara mewaru'.
41014053	Kaindo'o, rawawami' Iesu ina rabutusi i támbina Tadulako Mpenómbá Mahile. I ndo'o, upu-upu toireándahe' tadulako mpenómbá, tadulakonda toIahudi hai guru-guru agama tanga'nda morámpu.
41014054	Peturu' mampeola'i Iesu kai karao' duu'na mesuá' i tangabaa támbina Tadulako Mpenómbá Mahile. I ndo'o, mehudami' Peturu' marinu hingkakanihe' hai topokámpái.
41014055	Toireándahe' tadulako mpenómbá hai upu-upu Topo'obóka Agama mampesimbuku mampeli' kasala'ána Iesu bona peisá rahuku mate. Agáiáná ti'arahe' masumba hawe' hampáká' katongawa'ána.
41014056	Handa' sabi' rakárá' to popahowa' dongko' mokakihanga'i Iesu, agáiáná pampoposábi'nda iti mosisala'.
41014057	Kaindo'o, ara bahangampa sabi' mekátede' mampoposabi' dongko' to hondee mokakihanga'i Iesu,
41014058	“Kihádi tauna dee masanga', ‘Dee Támbina Pue' Ala to nabábehi tauna ina Kugeró hane'i i láluna tálu alona ina Kuáróha hule' to ntáni'na to bo'ia nabábehi tauna.’ ”
41014059	Agáiáná hawe' pampoposábi'nda tauna iti wo'o ti'ara hibali'.
41014060	Mekátede'mi' Tadulako Mpenómbá Mahile ralindo' sangkani, mekune' i Iesu, “Ti'ara Nuhániki perae' to rapatoto' i Io?”
41014061	Agáiáná Iesu roo-roo peá. Ti'ara ebe hawe' meháni'. Hane'i mekune' womi' Tadulako Mpenómbá Mahile i Ia, “Io mpu'u Datu Topesoreáka, Áná'na Pue' Ala To Tetóeá'?”
41014062	Meháni' Iesu, “Kodo'mo'i. Ina mangintakomi Áná'na Manusia' mehuda tanda' i kóánána Pue' Ala To Tepamakuasa' lia' butu i lalu gawu kai langi'!”
41014063	Kaindo'o, Tadulako Mpenómbá Mahile mobiso' wáru'na hane'i nahanga', “Ti'arapo'i páráluu sabi'!
41014064	Nihádimo'i haduduámi polalutáNa motokadakeá Pue' Ala. De'e-de'e, nu'umbá pasumbámi?” Upu-upunda mopakabotu' kamasala'na Iesu lia' sipato' rahuku mate.
41014065	Bahangampa tauna mantepu'u motinuduhi Iesu lia' matáNa rapiri' hane'i rapahái, rahanga', “Perao hanga', hema to popaháiKo'?” Topokámpái meola'he' motampeda' Iesu.
41014066	Tanga'na mani' Peturu' i tangabaa, hadua tawine toperewuina Tadulako Mpenómbá Mahile butu i ndo'o.
41014067	Pangintána Peturu' marinu i ndo'o, lindo'na Peturu' naole-ole ngkaro'a hane'i nahanga', “Io wo'o to hingkakani hai Iesu toNasare' iti.”
41014068	Agáiáná Peturu' mesapu, nahanga' i toperewui iti, “Ti'ara kuisá lia' ti'ara kupáhángi tunggáiána lalutámu.” Kaindo'o meleimi' Peturu' mao i baba' kinta' támbina Tadulako Mpenómbá Mahile iti. [Tempó iti wo'o, motunturuá'mi' manu'.]
41014069	Tawine toperewui iti manginta womi' Peturu' hane'i nahanga' i taunahe' to i ndo'o, “To'u ebe, tauna dee hadua kai olo'nda topeguruNa!”
41014070	Agáiáná mesapu womi' Peturu'. Ti'ara mahae kaindo'o, rahanga' womi' tauna to i ndo'o i Peturu', “Ti'arapo'i peisá nusapu ámbi' haduako' kai olo'nda, láwi' to kai Galileáko'!”
41014071	Hane'i mantepu'umi' Peturu' mopatunda' hai mosumpa, nahanga', “Ti'ara kuhala' tauna to natunggái lalutámi iti!”
41014072	I tempó iti wo'o, motunturuá'mi' manu' karombelána. Nabuhinaomi' Peturu' kakapolalutána Iesu nahanga', “Hangko bomani' motunturuá' manu' rombela, tálumo'i káningKu' nusapuáka.” Hane'imi' teria' Peturu', heheduká.
41015001	Mepuló-puló ebe, upu-upu Topo'obóka Agama tesuá' toireándahe' tadulako mpenómbá, tadulakonda toIahudi hai guru-guru agama harawi'á popaimbaha'nda. Iesu rahilu' hane'i rawawa duu'na rapehuhu'á i Pilatu.
41015002	Mekune' Pilatu i Iesu, “Iomo'i dátunda toIahudi?” Meháni' Iesu, “Kámiu haduduámi to pasanga'.”
41015003	Toireándahe' tadulako mpenómbá mopahowa' handa' perae' i Iesu.
41015004	Hane'i mekune' womi' Pilatu i Iesu, “Ti'ara ara peháni'Mu? Pehádingi, handa' ebe perae' to rapatoto' i Io!”
41015005	Agáiáná, ti'arapo'i hawe' hangkani Iesu meháni', itimi' to napohele Pilatu.
41015006	I kani-kánina Alo Mahile Paska, hondo'o biasa'ána Pilatu mokábáhá hadua to ratárungku' mangola' perápi'nda tauna handa'.
41015007	I tempó iti, i lalu tárungku' ara hadua to mampohanga' Baraba, hadua kai olo'nda tope'ewa' to pepapate i tempó pewáli'na nggeru.
41015008	Tauna handa' morámpu hane'i raperapi' i Pilatu bona nakábáhái hadua to ratárungku' hondo'o to timbulu nalumaóha.
41015009	Mekune'mi' Pilatu i herá, “Nilái kukábáhá'ákomi dátunda toIahudi iti?”
41015010	Naisá Pilatu, Iesu rapehuhu'á toireándahe' tadulako mpenómbá i ia láwi' kakói'na inaonda.
41015011	Agáiáná, toireándahe' tadulako mpenómbá moáhui tauna handa' mamperapi' bona Baraba nakábáhá'áhe' Pilatu.
41015012	Kaindo'o, nahanga' womi' Pilatu i tauna handa', “Ane hondo'oi, apa to bate'na kubábehi i tauna to nihanga' dátunda toIahudi iti?”
41015013	Mongangahe', “Paso' i kau mombehape!”
41015014	Mekune' Pilatu, “Tokadake apa to Nabábehi?” Agáiáná tepamahárá ebe womi' pongangánda, “Paso' i kau mombehape!”
41015015	Láwi' napoinao Pilatu ina mopamatana' lálunda tauna handa' iti, hane'i mokábáhámi' Baraba hondo'o perápi'nda hai nahuo'he' mobamba Iesu; lia' mampehuhu'á Iesu i herá bona rapaso'i i kau mombehape.
41015016	Kaindo'o, Iesu rawawa surodado' i pobutusiá i tangabaa támbi kadatuána kontoroloo'. Hane'i upu-upu surodado' rakárá'he' morámpu.
41015017	Iesu rabádu'i badu' kumbá to makámumu hondo'o to napowaru' datu hai rapobábehiá poheá' kadatuá kai bisumanu', hane'i rabusá i wóá'na Iesu.
41015018	Upu iti, mantepu'umohe' mopahowa' laluta mpetabe i Ia rahanga', “KipomahileKo', Dátunda toIahudi!”
41015019	Wóá'na Iesu rabamba lai', hane'i ratinuduhi duu'nda molingkudu menómbá Nalindo'.
41015020	Kaupunda mampopohala-hala' Iesu, rapáhu'mi' badu' kumbá to makámumu iti hane'i hule' rapopewaru' badu' saduduáNa. Kaindo'o rawawami' Iesu mengkairaoa ina rapaso' i kau mombehape.
41015021	I tanga' rárámohe', raroho'mi' hadua tauna mopaha' kau mombehapena Iesu. Tauna iti, kai wanua ina mao i wanua mahile Ierusale, hanga'na Simo toKirene, amánda Ale'sande hai Rupusi.
41015022	Iesu rawawa i hambua' ka'árá'á to mampohanga' Gologota páláiána “Ka'ara'ána Banga' Wóá'”.
41015023	I ndo'o, Iesu ra'ámbe'i anggoro' to pogalo mire, agáiáná ti'ara mau mainu anggoro' iti.
41015024	Kaindo'o, rapaso'mi' Iesu i kau mombehape lia' wáru'Na rakira-kira melempó i pebara' bona mopakanóntó hore-hore kiránda.
41015025	Karapaso'Na i kau mombehape iti toto'na tinti' hahio' mepuló.
41015026	I kau mombehapeNa, rapopasókai uki' mokakihanga'i perae' i Ia, iami': Dátunda toIahudi.
41015027	Hingkakani hai Iesu, rapaso'he' wo'o i kau mombehape rodua topepongko'; hadua tanda' i kóáná hadua wo'o tanda' i káiriNa. [
41015028	I kahóndi'itina, mewali'mi' to teuki' i Sura Pototowiá; iami': “Ia rababe tesuá' tauna to kadake bábehiáNa.”]
41015029	Taunahe' to poliu i ndo'o, moliliáhe' wóá'nda lia' motata'i Iesu. Rahanga', “Ó Io to ina mogeró Támbina Pue' Ala hai moáróhai i lalu tálu alona,
41015030	pembolo kai kau mombehape iti, patuwo' wátáMu!”
41015031	Hondo'o wo'o toireándahe' tadulako mpenómbá hai guru-guru agama mampopohala-hala' Iesu. Molalutahe' hadua hai hadua, rahanga' “Tauna ntani' Napatuwo', agáiáná wátá saduduáNa ti'ara peisá Napatuwo'!
41015032	Ane Dátundai toSáráeli, Datu Topesoreáka, áginamo'i membolo kai kau mombehape iti bona ki'ita lia' mepóináláika' i Ia!” Taunahe' to rapaso' i kau mombehape hingkakani hai Iesu metata'ihe' wo'o i Ia.
41015033	Tananggalómi', humandele tampo' iti mewali' mangkáindi tálu dáá kahaena.
41015034	Tinti' tálu kalumba', meágórámi' Iesu hintu' wamba' to mahárá, “Elói, Elói lama sabatani?” to mopáláiá, “Pue' Ala, Pue'Ku', ma'ampa hane'iA' Nupáláhi?”
41015035	Bahangampa tauna to i ndo'o masádi perarua' iti, rahanga', “Nipehádingi, mokárá' Eliá!”
41015036	Hadua kai olo'nda harawi'á manggala kálómó' hane'i nalimbinga i anggoro' to maisu. Kaindo'o, kálómó' iti nahipika i wuntuna hampóló kau hane'i napopainuá Iesu, daro nahanga', “Tapegiámo'i, tapeita ba butui Eliá mondálu tauna dee kai kau mombehape.”
41015037	Kaindo'o, meágórámi' Iesu hintu' wamba' to mahárá hane'i upumi' peinaoNa.
41015038	Liwu pariolo'na Petá' to Tepamagasa' hai to Magasa' to ratoe i Támbina Pue' Ala mabiso' mewali' rongkira kai reá tuke i wói'.
41015039	Tadulako surodado' to pekátede' nalindo' kau mombehape iti, manginta kapatena Iesu hóndi'iti, nahanga', “To'u ebe tauna dee Áná'na Pue' Ala!”
41015040	I ndo'o, ara wo'o bahangampa tawine to panginta upu-upuna iti kai karao'. I olo'nda, ara Salome, Maria Madalena hai Maria inaánda Iose hai Iakóbu to malehe' mani' tinuwu'na.
41015041	Upu-upu tawine iti herámo'i to mampeola'i hai mantulungi Iesu i tampo' Galileá. Lia' handa'he' tawine ntani' to butumo'i i Ierusale hingkakani hai Iesu.
41015042	Tempó iti, ina mangkáindimo'i butumi' i Pilatu hadua kai olo'nda Topo'obóka Agama iami' Iusu toArimatea to rapomahile. Ia wo'o to mampegiá Popárentána Pue' Ala. Alo iti, Alo Popatóká'á (iami' alo hangko bomani' Alo penómbá'ánda toIahudi). Itimi' hane'i mengkabái'mi' Iusu melindo' i Pilatu mamperapi' wátáloa'na Iesu.
41015044	Pilatu hele masádi kapatenamo'i Iesu. Mewali' mohuo'mi' hadua tauna mokárá' tadulako surodado' napampekune'i ba matemi' Iesu.
41015045	Kanahádina Pilatu lalutána tadulako surodado' iti, napáliumi' Iusu manggala wátáloa'na Iesu.
41015046	Iusu mehóló báná lená'; i kaupuna mondálu wátáloa'na Iesu, nabungkuhi hai báná iti. Kaindo'o, wátáloa' iti naóli' i hambua' tálumbángá to rabábehi i lalu mungku watu. Upu iti, nalólingami' hambua' watu to mahile napopowiti' baba' tálumbángá iti.
41015047	I tempó iti wo'o, Maria Madalena hai Maria inaána Iose manginta i umbá karaóli'ána wátáloa'na Iesu.
41016001	Liumi' Alo penómbá'ánda toIahudi, Maria Madalena, Salome hai Maria inaána Iakóbu mehólóhe' rámpá mpotomate bona maohe' i tálumbángá ina molanái wátáloa'na Iesu.
41016002	Mepuló-puló ebe, i alo Minggu, i pesupa'na alo maomohe' i tálumbángá.
41016003	I tanga' rárá, molalutamohe' hadua hai hadua, “Hema paa'i to ina peisá mampolólinga'áke' watu pewiti'na tálumbángá iti?”
41016004	Agáiáná kateduu'nda i ndo'o, raitami' watu to mahile ebe iti telólingamo'i.
41016005	Kaindo'o, mesuá'mohe' i tálumbángá iti. Tingkaba'he' láwi' i láluna, tanda' i kóáná, mangintahe' hadua to malehe' mani' tinuwu'na to pebadu' kumbá to bulá tanga'na mehuda.
41016006	Nahanga' tauna iti, “Bopokomi lángá'! Kuisá, mampeli'komi Iesu toNasare' to mate rapaso' i kau mombehape. Ia ti'arapo'i ara i ndee. Tuwo'mo'i hule'! Nipeita dee karaóli'áNa.
41016007	De'e-de'e, masule'mokomi, nipabutu kárebá dee i Peturu' hai topeguruna Iesu to ntáni'na. Nihanga', ‘Ia moiherumo'i kai kámiu mao i Galileá. I ndo'o Ia ina ni'ita hondo'o to kaNahanga'ámokomi.’ ”
41016008	Harawi'á, pengkairaoánda kai tálumbángá iti duu'nda melangka láwi' tingkaba'he' lia' lángá'. Ti'ara hawe' apa rahanga' i hema peá nanangi kalángá'nda.
41016009	Katuwo'na Iesu kai kapate, i alo Minggu mepuló-puló iheru-heru mopatongawa' wátáNa i Maria Madalena. (Iesu kamowura pitu ánditu kai Maria.)
41016010	Maomi' Maria mampehanga'á iti i rángánahe' Iesu, to tanga'nda teria' mowiorái kapatena Iesu.
41016011	Agáiáná, kehapo'i rahádimo'i katuwo'na hule' Iesu lia' kakanaitánamo'i Maria, ti'ara rapóinálái.
41016012	Upu iti, Iesu mopatongawa' womi' wátáNa i rodua topeola'Na melempó i lengge' to hambua'ána. Iti mewali' i polumaónda tauna to rodua iti mao i hambua' wanua.
41016013	I pasule'nda rapehanga'ámi' iti i rángándahe' to ntáni'na. Agáiáná ti'ara rapóinálái.
41016014	Kahópó'ána, tanga'nda hampulo' hai hadua topeguruNa ma'ande', Iesu mopatongawa' wátáNa i herá. Nakámbáróáhe' i kati'aránda mepóinálái lia' matu'a lálunda hane'ihe' ti'ara mampóinálái taunahe' to pangintamo'i katuwo'na hule' Iesu.
41016015	Kaindo'o, nahanga' Iesu i herá, “Ninamo' i humandele duniá, nitoleleha Bámbári Ngkatuwo' i upu-upu totuwo'.
41016016	Tauna to ti'ara mepóinálái ina rahuku. Agáiáná tauna to pepóinálái lia' rariu, ina tesoreáka.
41016017	Mewali' katongawa'ána pepóináláinda, taunahe' iti ina mobábehihe' tanda' topehelei iami' mowurahe' ánditu i lalu hanga'Ku'; ina mopahowa'he' basa to ti'ara mani' karaisá.
41016018	Ane moántiáhe' ile ba mainu rasu, ti'arahe' ina ma'ampa. Ane modámpáhe' teenda i tauna to madu'a, to madu'a iti, ina baka'he'.”
41016019	Kaupuna Pue' Iesu molaluta hai herá, mengkaore'mi' i surugá, mehuda tanda' i kóánána Pue' Ala.
41016020	Kaindo'o maomohe' topeguruNa mantoleleha Bámbári Ngkatuwo' i umbá-umbá peá. Pue' mobago' hingkakani hai herá melempó i tanda' topehelei mewali' katongawa'ána kató'una to ratoleleha.
42001001	Masumba Teopilu to kupomahile. Handa'mo'i tauna to kamampesimbuku mousu ngkaro'a hóká'na to pewali' i olo'ta'.
42001002	Taunahe' iti mouki' hintoto' hai to ralaluta'áke' tauna to panginta mata upu-upu to pewali' iti kai runguna duu'na kárebá iti ratoleleha.
42001003	I kakutunámpá'na ngkaro'a upu-upuna iti kai runguna, kupekiri tepamaro'a ebe ane mouki'a' hambua' pepopaisá to teusu ngkaro'a i kámiu.
42001004	Tunggáiángku', bona nipangisá ebe kató'una apa to karapaguruákomi.
42001005	Tempóna Herode mewali' datu i tampo' Iudea, ara hadua tadulako mpenómbá hanga'na Sakaria. Sakaria iti iami' tadulako mpenómbá kai muleákana hamporángá'á Abia. Toinána hanga'na Elisabe'. Ia wo'o muleákana Háruni, tadulako mpenómbá to rungu-runguna hangkoia.
42001006	Tohamboko iti manóntó lálunda i pehiló'ána Pue' Ala lia' mampeola'i ebehe' upu-upu áturá hai hawa'na Pue' Ala.
42001007	Agáiáná, ti'arahe' moáná' láwi' saemohe' lia' Elisabe' lalo.
42001008	I alo hanggaló, tempónda tadulako mpenómbá kai muleákana hamporángá'á Abia masumba lógá molumaóha bago' i Támbina Pue' Ala, Sakaria i pewáli'na tadulako mpenómbá, molumaóha bago' iti i lindo'na Pue' Ala.
42001009	Láwi' i karapebara'ána hondo'o to timbulu ralumaóha tadulako mpenómbá hane'i baha' Sakaria ina molumaóha pohunui dupa' i lalu Támbina Pue' Ala.
42001010	Mewali', tanga'na tauna handa' mekakae i tangabaa, mesuá'mi' Sakaria i lalu Támbina Pue' Ala mohunui dupa'.
42001011	I tempó iti, hadua mala'ekána Pue' mopatongawa' wátána i Sakaria. Mala'eka iti mekátede' tanda' i kóánána rapu pointuá popenómbá pohunuiá dupa'.
42001012	I pangintána mala'eka iti, Sakaria tingkaba' lia' lángá'.
42001013	Agáiáná nahanga' mala'eka iti, “Sakaria, iniá' nulángá' láwi' pekakaemu napehádingimo'i Pue' Ala. Elisabe' toinámu, ina moánáka hadua tomoane; ánáke iti bate'na nupopohanga' Iohane.
42001014	Ánáke iti ina mopamatana' ebe lálumu, hai i kara'ánákana ina rapogóe' wo'o handa' tauna.
42001015	Láwi' ia ina mewali' tauna to mahile tuwo'na i pehiló'ána Pue' Ala. Ia ti'ara peisá mainu anggoro' hai inuá to pepamalangu. Hangko bomani' ra'ánáka, ia ina nakuasa'imo'i Inao Magasa'.
42001016	Handa' toSáráeli ina napatinto hule' pepóináláinda i Pue' Ala, Pue'nda.
42001017	Áná'mu iti ina mewali' huo' to poiheru kai Pue'. Kamaróhóna hai kuasa'na ina hondo'o galara' Eliá hangkoia. Ia ina mopahintuwo' ánáke hai amánda hai tauna to ti'arahe' meola' i Pue' ina natete'he' hule' i pampekiri to to'u. I kahóndi'itina, ia mopasilólónga láluna tauna bona ratóká' moranga' Pue'.”
42001018	Mekune' Sakaria i mala'eka, “Nu'umbámi' kaina kuisána kató'una to nu'hanga' iti? Láwi' toamamo' hai toinángku' wo'o saemo'i.”
42001019	Meháni' mala'eka, “Kodo' dee Gabaraeli, to pekátede' nalindo' Pue' Ala lia' mampegiá hawa'Na. Ia to pohuo'a' mampopabutuáko' kárebá to maro'a dee.
42001020	Apa to kuhanga'áko', bate'na ina mewali' ane butumo'i tempóna. Agáiáná i kati'arána nupóinálái lalutángku', mantepu'u de'e-de'e, ti'arako' howa' molaluta duu'na tepapósengi apa to kuhanga'.”
42001021	Tanga'na Sakaria i lalu Támbina Pue' Ala, tauna handa' malelamohe' mepegiá. Rapohele ma'ampa hane'i mahae ebe.
42001022	I pengkairaoána, Sakaria ti'arapo'i howa' molaluta, morao-rao peramo'i. Hane'imi' tongawa' i tauna handa', Sakaria manginta hampáká' popatongawa' i lalu Támbina Pue' Ala.
42001023	I kawálina Sakaria molumaóha bago'na i Támbina Pue' Ala, masule'mi' i támbina.
42001024	Ti'ara mahae kaindo'o, rombua'mi' wátána Elisabe' toinána. Lima wulána kahaena, Elisabe' mengkalindu' i lalu ntámbina.
42001025	Nahanga', “To pewali' i wátángku' dee láwi' áhi'na Pue' lia' i kaNapohintoto'na, Naumpáhimo'i petata'i i wátángku' nanangi kalalongku'.”
42001026	Inimi' wulána Elisabe' rombua' wátána, Pue' Ala mohuo' mala'eka Gabaraeli mao i wanua mahile Nasare' i tampo' Galileá.
42001027	Gabaraeli mampombehumba'á hadua ánáke tawine hanga'na Maria. Ánáke tawine iti maróhómo'i karapasiálu'na kaina hambokona hai hadua tomoane to mampohanga' Iusu, muleákana Datu Dáudi'.
42001028	Kabutuna mala'eka i Maria, nahanga', “Tabeá! Maro'a ebe láluna Pue' Ala i io! Pue' mampoaweáko'!”
42001029	Tingkaba' ebe Maria masádi lalutána mala'eka hane'i mekune' i láluna apa tunggáiána tabeá iti.
42001030	Nahanga' womi' mala'eka, “Bopoko' lángá' Maria láwi' iomi' to napohintoto' Pue' Ala.
42001031	Ina rombua' wátámu hai ina moánákako' hadua tomoane to bate'na nupopohanga' Iesu.
42001032	Ina mahile tuwo'Na hai ina rahanga' Áná'na Pue' Ala To Tepaireá. Ia ina naparilángká' Pue' Ala mewali' datu hondo'o Datu Dáudi', toiheruNa.
42001033	Ia ina mopárentá toSáráeli muleákana Iako' duu' i kahae-haeána. KadatuáNa ti'ara ara kahópó'ána.”
42001034	Nahanga' Maria i mala'eka, “Nu'umbámi' kaina pewáli'na to nuhanga' láwi' ti'ara mania' motomoane?”
42001035	Meháni' mala'eka, “Inao Magasa' ina mendálu i io hai kuasa'na Pue' Ala To Tepaireá ina mohámbákiko'. Itimi' hane'i Ánáke to ina nuánáka, ina rahanga' magasa', Áná'na Pue' Ala.
42001036	Bona nuisái, Elisabe' halálumu inimo'i wulána karombuá'na wátána, to toinamo'i lia' to rahanga' tauna lalo!
42001037	Láwi' i Pue' Ala, ti'ara ara to ti'ara peisá Napopewali'.”
42001038	Nahanga' Maria, “Kodo' dee háwi'na Pue' Ala. Haido'o, apa to nuhanga' iti mewali'mo'i i wátángku'.” Kaindo'o, meleimi' mala'eka mopáláhi Maria.
42001039	Kaindo'o, meleimi' Maria kai tampo' Galileá mao i tampo' Iudea i hambua' wanua mahile to i pobulu'-bulu'ána.
42001040	Kabutuna i támbina Sakaria, mesuá'mi' Maria hane'i mopahowa' tabeá i Elisabe'.
42001041	Kanahádina Elisabe' petabena Maria, mogui'mi' analáluna. Tempó iti wo'o Elisabe' nakuasa'imi' Inao Magasa',
42001042	hane'i meágórá nahanga', “Iomi' to tepaireá barakátimu kai sanggena tawine! Nabarakatimi' Pue' ánáke to ina nuánáka.
42001043	Hema'a' paa'i hane'i inaána Pue'ku' butu i kodo'?
42001044	Kakuhádina petabemu, analálungku' mogui' matana'.
42001045	Madondeko' láwi' apa to nahanga' Pue' i io, nupóinálái kaina pewáli'na!”
42001046	Nahanga' Maria: “Kai lálungku' motóeá' Pue'.
42001047	Tebuá' ebe tánuáná'ku' i kanasoreákangku' Pue' Ala.
42001048	Láwi' Nabuhinao kodo' taunáNa to i wói' katuwo'ku'! Mantepu'u de'e-de'e, sanggena tauna ina masanga' kodo' to nabarakati Pue'.
42001049	Láwi' Pue' Ala To Tepamakuasa', mopa'aramo'i to mahárá peheleina i kodo'. Hanga'Na magasa' ebe!
42001050	I pombelapi-lapiána tauna, Pue' mopatongawa' petirináiNa i tauna to pengkoru' i Ia.
42001051	Kamakuasa'Na Napetude'ánga melempó i wiáka teeNa, Ia mampopogárá-gárá tauna to mampepemahile lia' mogeró liwonda.
42001052	Datu randáluhe' kai popárentá'ánda, to i wói' tuwo'nda raore'he'.
42001053	Tauna to marimi, Napabáháhe' hai kamaro'a, agáiáná tokalómá, Nawurahe' wátálohonda.
42001054	Ia mantulungi Sáráeli taunáNa, i pambuhinaoNa petirináiNa i toiherunta'.
42001055	Pue' ti'ara mangkalóliá dándiNa i toiherunta' Burahima hai muleákana duu' i kahae-haeána.”
42001056	Maria toro' hingkakani hai Elisabe' toto'na tálu wulána kahaena hane'imi' masule' i wanuána.
42001057	Butumi' tempóna Elisabe' moáná', na'ánákami' hadua tomoane.
42001058	I karahádina hintetendeinda hai halálunahe' kamahilena petirináina Pue' i Elisabe', matana'mohe' hingkakani hai ia.
42001059	Uwalumi' alona tinuwu'na ánáke iti, butumohe' ina molumaóha ada mpehuwai'. Ánáke iti ina rapopohanga' Sakaria mangola' hanga'na amána,
42001060	agáiáná nahanga' inaána, “Iniá'! Bate'na rapopohanga' Iohane.”
42001061	Meháni'he', rahanga', “Ti'ara hawe' hadua kai olo'nda halálumu to mampohanga' iti!”
42001062	Kaindo'o morao-raomohe' mekune' i Sakaria, apa to ina napohanga' áná'na.
42001063	Sakaria merapi' boo pouki'á hane'i nauki', “Hanga'na Iohane.” Helemohe' sangkani.
42001064	Tempó iti wo'o, Sakaria peisá womi' molaluta hane'i mamperáráingá Pue' Ala.
42001065	Upu-upu hintetendeinda lángá' ragalo ngkahele lia' bámbári iti tekárebá i humandele wanua to i pobulu'-bulu'ána tampo' Iudea.
42001066	Upu-upu tauna to pasádi kárebá iti, mekune'he' hore-hore i lálunda, “Apa paa'i to ina mewali' i katuwo'na ánáke iti ane mahilemo'i?” Láwi' ia napoaweá Pue'.
42001067	Sakaria, amána Iohane, nakuasa'i Inao Magasa' hane'i mopabutu bámbári kai Pue', nahanga',
42001068	“Tetóeá'mi' Pue' Ala, Pue'nda toSáráeli! Láwi' butumo'i mampelae hai mokábáhá taunána.
42001069	Na'ámbe'ike' topesoreáka to makuasa', muleákana Dáudi', taunáNa.
42001070	Hangkoia, melempó i galara'Nahe', Pue' meámbe'imo'i dándiNa
42001071	ina mosoreákake' kai bungká'ta' hai kuasa'na upu-upu tauna to ti'ara mampalái-láike'.
42001072	I popatongawa'Na petirináiNa i toiherunta', podándiNa to magasa' ina Natopa'i.
42001073	Ia mosumpa i Burahima toiherunta' hai modándi wo'o ina mampetawa'ike' kai bungká' bona ti'arake' lángá' menómbá i Ia,
42001075	i lalu kamaláhi hai kamanóntó i lindo'Na, i humangkau katuwo'ta'.
42001076	Hai io, ó áná'ku', io ina rahanga'ko' galara'na Pue' Ala To Tepaireá. Iomi' huo'na Pue' to poiheru mopatóká' ráráNa,
42001077	ina mopabutu i taunáNa, kaina rasoreákanda melempó i kana'ámpungina Pue' Ala dósánda.
42001078	I petirinái hai ro'a láluNa; Pue' Ala Pue'ta' butu mosoreákake', hondo'o alo to pesupa' mepuló,
42001079	bona meámbe'i wanta' i tauna to tuwo' i kamangkáindi hai kalángá' i kapate. Ia mopatintoke' i rárá to mampetoto' awe rasi'.”
42001080	Áná'na Sakaria iti, kamahile-hileá lia' tunde' manginao. Toro' i pádá wungi tuke i tempó popatongawa'ána wátána i toSáráeli.
42002001	I tempó iti, Datu Mahile Agutu mohawa' bona upu-upu tauna i Kadatuá Roma, mampopeuki'he' hanga'nda bona raisái kahanda'nda.
42002002	Itimi' poimba' to rungu-runguna, i tempó popárentána Kireniu to pewali' kontoroloo' i poropinsi Siria.
42002003	Itimi' hane'i, maomohe' upu-upu tauna mampopeuki' hanga'nda i hore-hore wanuánda.
42002004	Hondo'o wo'o Iusu melei kai wanua Nasare' i tampo' Galileá, mao i Beteleme tampo' Iudea kara'ánáka'ána Datu Dáudi', láwi' ia hadua muleákana Dáudi'.
42002005	Iusu mao mampopeuki' hanga'na hingkakani hai Maria to ina mewali'mo'i tawinena to tanga'na rombua' wátána.
42002006	I Betelememohe', butumi' tempóna Maria ina moáná'.
42002007	Maria moánáka hadua tomoane uluáná'na. Ánáke iti naranta'i báná hane'i naóli' i dulá gimba; láwi' ti'arahe' masumba támbi rakatoro'i.
42002008	I wengi iti, daki' i wanua Beteleme, arahe' topolámbá' to tanga'nda mokámpái gimbánda i tangampádá.
42002009	Bomahae-hae, mopatongawa'mi' wátána hadua mala'ekána Pue' i herá; wanta' katetóeá'na Pue' mohámbákihe' hane'i mahárá kalángá'nda.
42002010	Agáiáná nahanga' mala'eka iti i herá, “Bopokomi lángá'! Láwi' kabutungku' mambawa kárebá to maro'a i kámiu, kárebá to popamatana' ebe upu-upu tauna.
42002011	I alo dee, i wanuána Dáudi', ra'ánákamo'i Toposoreákakomi iami' Kerisitu, Pue'.
42002012	Tanda'na i kámiu iami': ina mampombehumba'ákomi hadua ánáke raranta'i báná, raóli' i hambua' dulá.”
42002013	Tempó iti hingkakani hai mala'eka iti, hampale perami' butu kai surugá handa' ebe mala'eka to ntáni'na to potóeá' Pue' Ala. Rahanga',
42002014	“Tetóeá'mi' Pue' Ala i surugá hai awe rasi' i duniá, i tauna to napohintoto' Pue' Ala!”
42002015	I kateólinda mala'eka i surugá mopáláhihe', molalutamohe' topolámbá' iti hadua hai hadua rahanga', “Ningkamo' maoke' i Beteleme, mampeita apa to pewali' hondo'o to napabutu Pue' i kita'.”
42002016	Harawi'á peleinda, rapombehumba'á Maria hai Iusu hintu' ánáke to raóli' i dulá.
42002017	Karaitána topolámbá' ánáke iti, ralalutami' apa to napehanga'á mala'eka i herá mokakihanga'i ánáke iti.
42002018	Upu-upu tauna to pasádi laluta to rapahowa' topolámbá' iti helehe'.
42002019	Agáiáná upu-upuna iti napailalu Maria daro napepekiri.
42002020	Masule'mohe' topolámbá' i pádá polámbá'ánda daro motóeá' Pue' Ala láwi' upu-upu to rahádi hai raita, hintoto' ebe hai to nahanga'áhe' mala'eka.
42002021	Uwalumi' alona tinuwu'na ánáke iti, rahuwai'mi' hane'i rapopohanga' Iesu, hintoto' hai to napehanga'á mala'eka hangko bomani' nakálá'eánga inaáNa.
42002022	Butumi' tempóna Iusu hai Maria ina molumaóha ada popamaláhi mangola' áturá to nauki' Musa. Áná'nda rawawa wo'o i Ierusale ina rapehuhu'á i Pue'.
42002023	Láwi' i lalu hawa'na Pue' teuki' hondee, “Upu-upu uluáná' tomoane, bate'na tepatani' i Pue'.”
42002024	Hampáká' wo'o tunggáiánda, mambawahe' popenómbánda iami' manu-manu' kókóu hamboko ba romba'a manu-manu' bangkebódó to malehe' mani' tinuwu'na, hintoto' hai popakanóntó to ara i hawa'na Pue'.
42002025	I tempó iti i Ierusale, ara hadua tauna to mampohanga' Simeo. Tauna iti manóntó láluna lia' mengkoru' i Pue' Ala. Ia tungku' mampegiá tempó pesoreákana Pue' i toSáráeli. Inao Magasa' mampoaweái,
42002026	hai Inao Magasa' wo'o to mampopaisá i ia kati'arána mani' ina mate hangko bomani' manginta Datu Topesoreáka to Nadándi Pue' Ala.
42002027	Melempó i petete'na Inao Magasa', mesuá'mi' Simeo i Támbina Pue' Ala. Tempó iti, Iusu hai Maria mambawa Iesu to ánámpálei mani' mesuá' ina molumaóhahe' ada mpenómbá mangola' áturá to nauki' Musa.
42002028	Kaindo'o, na'alami' Simeo Ánáke iti hane'i mamperáráingá Pue' Ala nahanga',
42002029	“De'e-de'e Pue', i kaNutopá'inamo'i dándiMu, tóká'mo'i lálungku' mate ngkaro'a-ro'a.
42002030	Láwi' mata saduduángkumo'i manginta Topesoreáka to kai Io.
42002031	Topesoreáka to Nupatóká'mo'i napokira upu-upu tina mahile to i duniá;
42002032	hondo'o wanta' to popamabaa ráránda tina mahile ntani' bona rabutu i Io; wanta' to popa'ara karapomahileánda taunáMu toSáráeli.”
42002033	AmáNa hai inaáNa Ánáke iti helehe' masádi to nahanga' Simeo mokakihanga'i Áná'nda.
42002034	Nabarakatimohe' Simeo hane'i mampolaluta'á Maria inaáNa Ánáke iti nahanga', “Bona ni'isái, Ánáke dee, napilekimo'i Pue' Ala ina mopa'ara pehuku hai pesoreáka i handa' tauna toSáráeli. Ia ina mewali' tanda' kai Pue' Ala to ina rabungká' tauna handa'.
42002035	I kahóndi'itina, óntó' lálunda ina tewulaa'. Io Maria, kawiora ina mobelái lálumu hondo'o petóhu'na piho' to tumaru.”
42002036	Ara wo'o hadua galara' tawine to manginao ebemo'i hanga'na Hana, áná'na Pánueli toAsere. Hana pitu peá tó'ána motomoane,
42002037	kaindo'o bemba'mi'. Tinuwu'na uwalumo'i pulo'na hai iba tó'ána. Tawine iti, ti'ara hawe' hangkani mopáláhi Támbina Pue' Ala. Mabaa hai inambengi tungku' i ndo'o menómbá i Pue' Ala, mekakae hai mopuasa.
42002038	Tempó itimi' wo'o kabutuna mamperáráingá Pue' Ala hane'i molaluta mokakihanga'i Ánáke iti i upu-upu tauna to mampegiá kaina tekábáhána Ierusale kai bungká'na.
42002039	Kaupuna Iusu hai Maria molumaóha apa to ara i áturána Pue' Ala, masule'mohe' i wanuánda Nasare', tampo' Galileá.
42002040	Kamahile-hileámi' Ánáke iti hai kaparóhó-róhóá lia' pose kamatopa'; napoka'ahi' ebe Pue' Ala.
42002041	I tó'á-tó'ána, tosaena Iesu maohe' i Ierusale mampeola'i Alo Mahile Paska.
42002042	Hampulo'mi' hai rontó'á tinuwu'na Iesu, maomohe' i posusa'á iti hondo'o biasánda.
42002043	I kawálina posusa' iti, masule'mohe' agáiáná Iesu, Áná'nda mengkabántá' mani' i Ierusale ti'ara raisá amáNa hai inaáNa.
42002044	Rasaru meola'mo'i i herá hamporángá'á. Hanggaloámohe' molumao hangko rapopombepeli' i halálunda hai hampombeisánda.
42002045	Agáiáná ti'ara ebe rahumba, mewali' teólihe' i Ierusale mampeli' Iesu.
42002046	Tálumi' alonda mepeli', rahumbami' i Támbina Pue' Ala tanga'Na mehuda mampehádingi guru-guru agama hai mopa'ara wo'o pekune'.
42002047	Upu-upu tauna to pasádi peháni'Na to matopa' hele ebehe'.
42002048	Tosaena wo'o helehe' manginta Iesu. Nahanga' inaáNa, “Áná'ku', ma'ampará'i hane'i hondo'o bábehiáMu? Peita, amáMu hai kodo' masusa' ebe lálungki' mampeli'Ko'!”
42002049	Meháni' Iesu, “Ma'ampará'i hane'iA' nipeli'? Ti'arará'i ni'isá kabate'Ku' ara i támbiNa AmángKu'?”
42002050	Agáiáná ti'ara raisá páláiána to nahanga' Iesu.
42002051	Kaindo'o, masule'mi' Iesu hingkakani hai tosaeNa mao i Nasare' lia' tungku' mengkoru' i herá. Upu-upu to pewali' iti napailalu peá Maria inaáNa.
42002052	Iesu kamahile-hileá, kamatopa'-topa'á lia' napoka'ahi' Pue' Ala hai tauna.
42003001	I tó'á kahampulo' hai lima popárentána Datu Mahile Tiberiu, Pontiu Pilatu mewali' kontoroloo' i tampo' Iudea hai Herode mewali' datu mopárentá i Galileá. Pilipu haláluna Herode mewali' datu mopárentá i tampo' Iturea hai Tarakoniti hai Lisania mewali' datu mopárentá i Abilene.
42003002	To pewali' Tadulako Mpenómbá Mahile iami' Hanasi hai Kaiapa. I tó'á itimi', Pue' Ala molaluta i Iohane, áná'na Sakaria to toro' i pádá wungi.
42003003	Iohane mao i umbá-umbá peá i humandele tampo' poiliána korona uwai Iarade, mantoleleha bámbári kai Pue' Ala. Iohane mampeágóránga, “Bate'mi kadeáha kai dósámi lia' rariukomi bona na'ámpungikomi Pue' Ala.”
42003004	Iti hintoto' hai to teuki' i surána galara' Iesaia: “Ara tauna i pádá wungi to pe'a'ágórá, ‘Patóká' rárána Pue', pamalempe rárá to ina Napoliui.
42003005	Hóká'na ngamba ina ratámbungi, bulu' hai mungku ina rapamalempe. To polengko-lengko' ina rapadolo' hai rárá to pobálumbá ina rapamalene.
42003006	Upu-upu tauna ina manginta pesoreáka to kai Pue' Ala!’ ”
42003007	Handa' tauna butu i Iohane mampoperiu. Nahanga' Iohane i herá, “Muleákanakomi ile to peipo'! Hema to pasanga' kaina tekábáhámi kai pehukuna Pue' Ala hanggaló?
42003008	Nipatongawa' i bábehiámi kakadeáhamimo'i kai dósámi. Iniá' nipasanga' i lálumi, ina tekábáhákomi kai pehuku láwi' muleákanakomi Burahima. Nipehádingi: Pue' Ala peisá mampopewali' muleákana Burahima kai watuhe' dee!
42003009	Pehukuna Pue' Ala ina telumaóhamo'i, rapándiri' hondo'o uwahe to tóká'mo'i ina motiwi kau tuke i uwaka'na. Upu-upu kau to ti'ara maro'a powua'na ina ratiwi hane'i ratibe i lalu api.”
42003010	Rapekune' tauna handa' i Iohane, “Mewali', apa to bate'na kinggaleá?”
42003011	Meháni' Iohane, “Tauna to nakakiarái badu' rontau, bate'na napewe'i hantau i to ti'ara ara bádu'na, hai tauna to nakakiarái pa'ande', bate'na mepokira'á.”
42003012	Toporóró' ásele' butuhe' wo'o i Iohane mampoperiu. Mekune'he' rahanga', “Guru, apa to sipato' kinggaleá?”
42003013	Meháni' Iohane, “Iniá' nipesingara' meruu kai to rapakanóntóámokomi.”
42003014	Arahe' wo'o surodado' to pekune', “Nu'umbámoka'? Apa to sipato' kinggaleá?” Meháni' Iohane, “Iniá' niporoho' hadua mopa'ara hai iniá' niperampa' dói melempó i perae' toda to'u. Báhámoko' hai gádi'mu!”
42003015	Tempó iti, mantepu'umohe' tauna mekune' i lálunda ba Iohanemi' Datu Topesoreáka to rapepegiá hai rapaisárungi.
42003016	Itimi' hane'i nahanga' Iohane i upu-upunda, “Kodo' moriukomi hai uwai agáiáná ina butu Tauna to tepamakuasa' kai kodo'. Hawe' mokero bárárá sapátu'Na ti'ara'a' sipato'. Ia ina moriukomi hai Inao Magasa' hai api.
42003017	I teeNa ara petapi to ina Napopotápi'i gándu tuke i kamaitu'ána. Gándu to po'óntó' ina Nawóli i lalu buho' agáiáná to langko'na ina Naintu i api to ti'ara peisá pide'.”
42003018	Hóndi'itimi' pepaturo'na Iohane i tauna handa' melempó mopáká'-páká' rárá, i tempóna mantoleleha Bámbári Ngkatuwo'.
42003019	Iohane mokámbáróá Herode to makuasa' i Galileá baha' i kahambokona hai Herodia tawinena haláluna lia' upu-upu bábehiána to kadake.
42003020	Agáiáná Herode láli' tunde' kadake bábehiána i popasuá'na Iohane i lalu tárungku'.
42003021	I kawálina rariu upu-upu tauna, rariumi' wo'o Iesu. I tempóna Iesu mekakae, tebungkáhimi' langi',
42003022	Inao Magasa' to hondo'o bangkebódó mendálu i wongkona Iesu. Kaindo'o rahádimi' wamba' kai surugá masanga', “Iomi' Áná'Ku' to Kupoka'ahi' hai to popamatana' lálungKu'.”
42003023	Pantepu'una Iesu molumaóha bago'Na, tempó iti tinuwu'Na toto'na tálu pulo'na tó'ána. Mangola' pasumbánda tauna, Iesu iami' áná'na Iusu, áná'na Eli,
42003024	áná'na Mata, áná'na Lewi, áná'na Malaki, áná'na Ianai, áná'na Iusu,
42003025	áná'na Matika, áná'na Amo', áná'na Nahu, áná'na Heseli, áná'na Nagai,
42003026	áná'na Maa', áná'na Matika, áná'na Simei, áná'na Iose, áná'na Ioda,
42003027	áná'na Iohanani, áná'na Resa, áná'na Serubabe, áná'na Seatie, áná'na Neri,
42003028	áná'na Malaki, áná'na Adi, áná'na Kosa, áná'na Elimada, áná'na Ere,
42003029	áná'na Iesua, áná'na Eliese, áná'na Iori, áná'na Mata, áná'na Lewi,
42003030	áná'na Simeo, áná'na Iehuda, áná'na Iusu, áná'na Ionami, áná'na Eliaki,
42003031	áná'na Melea, áná'na Mina, áná'na Matata, áná'na Nata, áná'na Dáudi',
42003032	áná'na Isái, áná'na Obe', áná'na Boasi, áná'na Salomoni, áná'na Nahaso,
42003033	áná'na Aminada, áná'na Adimi, áná'na Arani, áná'na Hesro, áná'na Peresi, áná'na Iehuda,
42003034	áná'na Iako', áná'na Isaki', áná'na Burahima, áná'na Terá, áná'na Naho,
42003035	áná'na Seru, áná'na Rehu, áná'na Pele', áná'na Eberi, áná'na Salomoni,
42003036	áná'na Kena, áná'na Aripasa, áná'na Semu, áná'na Noho, áná'na Lame',
42003037	áná'na Metusala, áná'na Heno', áná'na Iare, áná'na Mahalale, áná'na Kena
42003038	áná'na Eno', áná'na Seti, áná'na Adama', áná'na Pue' Ala.
42004001	I popáláhiNa korona uwai Iarade, Iesu nakuasa'i Inao Magasa'. Ia napatinto Inao Magasa' mao i pádá wungi.
42004002	Iba pulo'na alona kahaena toro' i ndo'o, i ndi'itimi' Iesu nakelo' Tadulako Ánditu. Gánggána tempó iti ti'ara kama'ande' apa-apa. Mewali', kahópó'ána mampasádimi' marimi.
42004003	Nahanga' Tadulako Ánditu i Ia, “Ane to'ui Áná'naKo' Pue' Ala, huo'he' watu dee mewali' róti!”
42004004	Meháni' Iesu, “I Sura Pototowiá teuki', ‘Bo'ia kai róti peá katuwo'ána tauna.’ ”
42004005	Kaindo'o, Iesu napatinto Tadulako Ánditu i ka'árá'á to mapángká'. I lalu hangkapira mata peá napetude'ángami' Tadulako Ánditu i Iesu upu-upu kadatuá i duniá.
42004006	Nahanga' Tadulako Ánditu i Iesu, “Upu-upu kakuasa'á hai kakalómá iti ina kupehuhu'á i Io láwi' rapewe'imo'i sangkani i kodo', mewali' peisá kuwe'iá hema peá to kulái kuámbe'i.
42004007	Haido'o, ane menómbáKo' i kodo', upu-upuna iti ina mewali' kiráMu.”
42004008	Meháni' Iesu, “I Sura Pototowiá teuki', ‘Bate'mu mengkoru' i Pue' Ala, Pue'mu láwi' Ia peá penómbá'ámu.’ ”
42004009	Kaindo'o, Iesu napatinto womi' Tadulako Ánditu mao i Ierusale i wumbu Támbina Pue' Ala hane'i nahanga', “Ane to'ui Áná'naKo' Pue' Ala, pengkawaro kai ndee.
42004010	Láwi' i Sura Pototowiá teuki', ‘Pue' Ala ina mohuo' mala'ekáNahe' mokámpáiKo' ngkaro'a,
42004011	lia' ina rarande palanta' bitiMu bona ti'ara terusánga i watu.’ ”
42004012	Meháni' Iesu, “I Sura Pototowiá teuki', ‘Iniá' nupampesoba Pue' Ala, Pue'mu.’ ”
42004013	Kaupuna Tadulako Ánditu iti mokelo' Iesu mampopobundu' mopáká'-páká' rárá, meleimi' mopáláhi Iesu agáiáná tungku' mampeli' lógá to maro'a.
42004014	Kaindo'o, masule'mi' Iesu i Galileá, Ia nakuasa'i Inao Magasa'. Bámbári mokakihanga'i wátáNa tekárebá i humandele tampo' Galileá.
42004015	Ia mepáguru i támbi penómbá'ánda toIahudi hai raperáráingá upu-upu tauna.
42004016	Kaindo'o, mao womi' Iesu i Nasare', wanua karapakahileáNa. I Alo penómbá'ánda toIahudi hondo'o biasáNa, Iesu mesuá' i támbi penómbá'ánda toIahudi, mekátede' ina mobasa óntó' surána Pue',
42004017	hane'i ratandoángi surána galara' Iesaia. Sura toralóló iti Nawáláhi hane'i masumba wátu' to hondee,
42004018	“Inaona Pue' Ala ara i Kodo', i kaNaparilángká'Kumo'i ina mantoleleha Bámbári Ngkatuwo' i tauna to peahi-ahi'. Ia to pohuo'A' ina mampopaisá pepalóhó' i tauna to tetawani, pepabaka' i tauna to bilo, pekábáhá i tauna to rapohawi'
42004019	hai mantoleleha kabutunamo'i tempóNa Pue' mampetude'ánga petirinái i taunáNa.”
42004020	Nalóló hule' Iesu sura iti duu'na Napateóli i topobago' i ndo'o hane'i mehuda. Upu-upu tauna to i lalu támbi penómbá'á iti, mototóki Iesu.
42004021	Mantepu'umi' Iesu mampolaluta'áhe' Nahanga', “I kanihádina wátu' to i sura iti, alo dehanggaloá tepapósengimo'i.”
42004022	Upu-upu tauna hele lia' mamperáráingá kamaro'ána ebe laluta to Napahowa'. Hane'i rahanga', “Bonto áná'na peá Iusu Tauna dee?”
42004023	Kaindo'o, nahanga' Iesu i herá, “Manóntó bate'mi ina mopahowa' rápá' ngkórá' to hondee i Kodo', ‘Sando, pabaka' wátá saduduáMu. Topehelei to kihádi Nubábehi i Kapenau, bábehi wo'o i ndee i wanuaMu.’ ”
42004024	Narárángi womi' Nahanga', “Pehádingi, ti'ara ara galara' to rasumádái i wanuána.
42004025	Agáiáná nibuhinao: i tempó katuwo'na galara' Eliá, i kati'arána mendálu bábá i lalu tálu tó'ána hai ini wulána, to popa'ara rimi mpai' i humandele tampo' iti. Tempó iti handa' tobemba' i tampo' Sáráeli.
42004026	Kehapo'i hondo'o, Eliá ti'ara nahuo' Pue' Ala mao i hadua kai olo'nda tobemba' i Sáráeli agáiáná láli' mao i hadua to bemba' i Sarapa i tampo' Sido.
42004027	Hondo'o wo'o i tempóna galara' Elisá, handa' to kehaki' tumpi i tampo' Sáráeli agáiáná ti'ara hawe' hadua kai olo'nda to rapabaka', sangádina Na'ama toSiria.”
42004028	Upu-upu tauna to i lalu támbi penómbá'á, towemohe' masádi laluta iti.
42004029	Hane'ihe' mekátede' mampopelei Iesu mao i raoa wanua, duu'na rawawa tuke i pingkena bulu' ka'árá'ána wanuánda. Tunggáiánda ina mohumbángá Iesu i loke'.
42004030	Agáiáná Iesu molumao i olo'nda tauna handa' iti, hane'i melei.
42004031	Kaindo'o, meleimi' Iesu mao i Kapenau tampo' Galileá. I Alo penómbá'ánda toIahudi, Iesu mepáguru i taunahe' to i ndo'o.
42004032	Helehe' masádi pepáguruNa láwi' polalutáNa mokatonggoá.
42004033	I ndi'iti ara hadua to napesuá'i ánditu. Tauna iti mogoa-goa,
42004034	“Ó Iesu toNasare', ina Nupa'apaka'? ButuKo' mai mohurewukika'? Kuisá onto: Iomo'i Huo' To Magasa' kai Pue' Ala!”
42004035	Agáiáná Iesu mokámbáróá ánditu iti, Nahanga', “Pamparoo! Pengkairaoa kai tauna dee!” Ánditu iti motampedáha wátána tauna to napesuá'i i tanga'-tanga'nda tauna handa'. Kaindo'o mengkairaoami' ánditu iti agáiáná tauna to napesuá'i ti'ara hawe' ma'ampa.
42004036	Upu-upu tauna mahárá kahelenda hane'ihe' molaluta hadua mai hadua, “Apa paa'i to hondee? LalutáNa pose kuasa' lia' mokatonggoá, peisá mowura ánditu lia' mengkairaoahe'.”
42004037	Kaindo'o, tetolelehami' kárebá mokakihanga'i Iesu i humandele tampo' iti.
42004038	Kaindo'o, meleimi' Iesu kai támbi penómbá'ánda toIahudi hane'i mao i támbina Simo. Pengánti'ina tawine Simo, tanga'na madu'a, mahárá kanakabutuina hane'ihe' merapi' tulungi i Iesu.
42004039	Maomi' Iesu, mekátede' daki' i paturuána tawine iti mampopengkairaoa haki' to nahádi. Kanakabutuina poliliuna baka' hane'i meáró morewuihe'.
42004040	Támpumi' alo, butumohe' upu-upu tauna i Iesu mambawa halálunda to pohámpei mopáká'-páká' haki'. Iesu modámpá teena i hadua-hadua, mopabaka'he'.
42004041	Ánditu wo'o mengkairaoahe' kai tauna to rapesuá'i darohe' mogoa-goa rahanga', “Iomi' Áná'na Pue' Ala!” Agáiáná naháwólóihe' Iesu lia' ti'arahe' Napáliu molaluta láwi' raisá Iesu Datu Topesoreáka.
42004042	I pesupa'na alo, meleimi' Iesu mao i hambua' ka'árá'á to pundiángá. Mantepu'umi' handa' tauna mepeli'. I karahumbáNa, mampeli'mohe' rárá bona ti'arahe' Napáláhi.
42004043	Agáiáná nahanga' Iesu, “Bámbári Ngkatuwo' mokakihanga'i Popárentána Pue' Ala, bate'na Kutoleleha wo'o i wanua-wanua mahile ntani' láwi' itimo'i hane'iA' Nahuo' butu i duniá.”
42004044	Itimi' hane'i, Iesu motuntu i támbi penómbá'ánda toIahudi i humandele tampo' Iudea.
42005001	I alo hanggaló, Iesu mekátede' i wiwi rano Genesare'. Tauna mombehiá-hiámohe' ina mampehádingi ngkórá'na Pue' Ala.
42005002	I wiwi rano iti Iesu manginta rombua' duángá; topebóu' pue'na duángá iti membolomohe' mobaho'i dálánda.
42005003	Iesu mengkahe' i hambua' duángá, iami' duángána Simo, hane'i mohuo' Simo mohumbángá duángá iti bona hántede' karao' kai ráre. Mehudami' Iesu i duángá iti daro mepáguru i tauna handa'.
42005004	KaupuNa mepáguru, Nahanga' Iesu i Simo, “Bóheá duángámu i kakaladuána, hane'i nutende dálámu bona nupasumba bóu'.”
42005005	Meháni' Simo, “Guru, hambengiá-ngiá mahárámo'i pampeli'ki', ti'ara ebeka' morasi'. Agáiáná láwi' pehuo'Mi, bate'ku' ina mao hule' modálá!”
42005006	I karalumaóhana iti, handa' ebe bóu'nda hane'i dálánda mantepu'umo'i mabiso'.
42005007	Itimi' hane'ihe' merapi' tulungi i rángánda to i duángá ntani'. Butumohe' rángánda, raureimohe' mopatimámá bóu' i rombua' duángá. Duángá to rombua' iti pose, dika-dika ina timbi.
42005008	Kanaitána Simo Peturu' to pewali' iti, molingkudumi' nalindo' Iesu hane'i nahanga', “Pue' nupáláhimo'! Láwi' tauna'a' to madósá!”
42005009	Simo hai upu-upu tauna to hingkakani hai ia, helehe' manginta kahanda'na bóu' to radálá.
42005010	Hondo'o wo'o rángánahe' Simo mobago' iami' Iakóbu hai Iohane áná'nahe' Sebedeu. Nahanga' Iesu i Simo, “Bopoko' lángá'! Mantepu'u de'e-de'e ina mewali'ko' topodálá tauna.”
42005011	Upu iti, Simo hai rángána, mohoremohe' duángánda i ráre duu'nda mopáláhi i páká'-páká'na hintu' bago'nda, meola'mohe' i Iesu.
42005012	I alo hanggaló, tempóna Iesu i hambua' wanua mahile ara hadua tomoane to piri' tumpi wátána. Hinalóá manginta Iesu, molingkudumi' napatóá lindo'na i tampo' daro masanga', “Tuá, kuisá kaNibukuna mepabaka'. Ane mauKomi, kuperapi' Nipabaka'a'.”
42005013	Narama'mi' Iesu wátána tauna iti daro Nahanga', “MauntoA', baka'moko'!” Tempó iti peámi', baka'mi' háki'na.
42005014	Tauna iti ti'ara napáliu Iesu mampehanga'á topewali' iti i tauna ntani', nahanga' Iesu, “Namo' i tadulako mpenómbá, nuperapi' bona ia haduduána mopakanóntó kabaka'mumo'i. Mokakihanga'i kabaka'mumo'i, mampewe'iko' popenómbá popamaláhi wátámu mangola' áturá to nauki' Musa bona tongawa' i upu-upu tauna kabaka'mu ebemo'i.”
42005015	Agáiáná kárebá mokakihanga'i Iesu tunde' tetoleleha i umbá-umbá peá. I kahóndi'itina handa' tauna to butu mampehádingi lalutáNa hai rapabaka' kai háki'nda.
42005016	Kaindo'o, meleimi' Iesu mao mekakae i ka'árá'á to pundiángá.
42005017	I alo hanggaló tempóna Iesu mepáguru, ara bahangampa toPárisi hai guru-guru agama mehuda i ndo'o. Taunahe' iti butu kai Ierusale hai kai upu-upu wanua i tampo' Galileá hai Iudea. Kuasa'na Pue' ara i Iesu mopabaka' tauna to madu'a.
42005018	Tempó iti, butuhe' wo'o bahangampa tauna to pambawa hadua to pungku to rapopaturu i ale'. To pewawa iti mampeli' ebehe' rárá mesuá' i lalu ntámbi bona rapeisá modámpá topungku iti nalindo' Iesu.
42005019	Agáiáná nanangi kahanda'na ebe tauna i ndo'o, ti'ara peisá rawawa mesuá'. Itimi' hane'i rapengkáheka i átuka támbi, raporaba'á atu' duu'na rambolo hingkakani hai ale'na nalindo' Iesu i tanga'-tanga'nda tauna handa'.
42005020	Kanaitána Iesu kamaróhóna ebe pepóináláinda, Nahanga'mi' i topungku iti, “Halalu, dósámu ra'ámpungimo'i!”
42005021	Guru-guru agama hai toPárisi mantepu'umohe' mekune' hore-hore i lálunda, “Hema tauna dee, bái' ebe motokadakeá Pue' Ala? Hema to peisá moámpungi dósá i raoa kai Pue' Ala haduduáNa?”
42005022	Agáiáná óntó' lálunda iti naisá Iesu, mewali' Nahanga'áhe', “Ma'ampa hane'ikomi mekune' hondo'o i lálumi?
42005023	Umbái to tepamaluha', masanga', ‘Dósámu ra'ámpungimo'i’ ba masanga', ‘Peáró! Polumao’?
42005024	Agáiáná de'e-de'e ina Kupatongawa' i kámiu, kamakuasa'na Áná'na Manusia' i duniá dee moámpungi dósá.” Hane'i nahanga' Iesu i topungku iti, “Peáró, patimámá ale'mu hane'iko' masule'!”
42005025	Peárónami' tauna iti ralindo' sangkani, mopatimámá ale'na duu'na masule' daro motóeá' Pue' Ala.
42005026	Upu-upu to i ndo'o hele hane'ihe' wo'o motóeá' Pue' Ala. Rawawa ngkalángá', molalutamohe', “Mehelei ebe to pewali' to tasábiki dehanggaloá.”
42005027	Kaindo'o, mengkairaoami' Iesu hane'i manginta hadua toporóró' ásele' to pehuda i kantoro'na, hanga'na Lewi. Nahanga' Iesu i ia, “Kamo' peola' i Kodo'!”
42005028	Mekátede'mi' Lewi mopáláhi upu-upu bago'na hane'i meola' i Iesu.
42005029	Kaindo'o, Lewi mopa'ara susa' mahile i támbina, mampomahile Iesu. Handa' toporóró' ásele' hai tauna ntani' meola' ma'ande' hingkakani hai herá.
42005030	Bahangampa toPárisi hai guru-guru agama mohume-hume, duu'nda mekune' i topeguruNahe', “Ma'ampa hane'ikomi ma'ande' hai mainu mamporomuáhe' toporóró' ásele' hai taunahe' to madósá?”
42005031	Meháni' Iesu, “Tauna to madonde wátána ti'ara mopáráluu sando; sangádina peá tauna to madu'a.
42005032	KabutungKu', bo'ia mai mowawái to pobabe wátána to'u, agáiáná mowawái tauna to madósá bona rakadeáha.”
42005033	Bahangampa tauna molaluta i Iesu, “Topeguruna Iohane hai topegurunda toPárisi morongkanihe' mopuasa hai mekakae. Agáiáná topeguruMu ma'ande'he' hai mainu.”
42005034	Meháni' Iesu, “Peisá paa'i toraremi nihuo' mopuasa i susa' mpoitámbi tempóna mani' tomoane to rapopoitámbi hingkakani hai herá? To manóntó ti'ara!
42005035	Agáiáná ina butu tempóna, tomoane to rapopoitámbi iti ragááki kai herá. I tempó itimi' hane'ihe' ina mopuasa.”
42005036	Upu iti molalutami' Iesu melempó i ngkórá' pándiri', “Ti'ara ara tauna to podámpelei waru' sae to na'ala kai waru' to wó'u, láwi' láli' mopamabiso' waru' to wó'u iti. Lia' pedámpelei to wó'u iti ti'ara hintoto' hai waru' sae.
42005037	Hondo'o wo'o ti'ara ara tauna to potua anggoro' wó'u i pembóliá sae to rabábehi kai kóli' pinatuwo'. Láwi' anggoro' to wó'u ina mopakarugi' pembóliá iti. Anggoro' tebubu, pembóliána wo'o mapihe'.
42005038	Anggoro' to wó'u bate'na ratua i pembóliá to wó'u wo'o.
42005039	Ti'ara hawe' hadua to kamainumo'i anggoro'ntu'a, mampalái mainu anggoro' to wó'u láwi' bate'na nahanga', ‘Anggoro'ntu'a to tepamatama'.’ ”
42006001	I alo hanggaló, Alo penómbá'ánda toIahudi, Iesu hai topeguruNa moliuhe' i bonde gándu. TopeguruNa mopiu'he' gándu. Wua' gándu iti rapenuku' ra'ande'.
42006002	Bahangampa toPárisi mangintahe' hane'i rapekune', “Ma'ampa hane'ikomi molingka'i áturá agamánta' i polumaóhami to ti'ara rapepáliunga i Alo penómbá'ánta'?”
42006003	Meháni' Iesu, “Ti'ara manirá'i kanibasa mokakihanga'i apa to nabábehi Dáudi' i kamarimina hintu' taunánahe'?
42006004	Dáudi' mesuá' i lalu Támbina Pue' Ala manggala róti popenómbá na'ande', duu'na nawe'iáhe' wo'o taunána. Wole, mangola' áturá agamánta', tadulako mpenómbá peá to peisá ma'ande' róti iti.”
42006005	Nahanga' Iesu, “Áná'na Manusia' makuasa' mopakanóntó apa to peisá ralumaóha i Alo penómbá'ána toIahudi.”
42006006	I Alo penómbá'ánda toIahudi hangkánina, maomi' Iesu mepáguru i támbi penómbá'ánda toIahudi. I ndi'iti ara hadua tauna to mate tee kóánána.
42006007	Bahangampa guru agama hai toPárisi mokamata Iesu wole mepabaka' onto i Alo penómbá'ána toIahudi bona ara alehenda mesala'i i Ia.
42006008	Agáiáná pekirinda naisá Iesu. Itimi' hane'i molaluta i tauna to mate teena hambali iti, “Kamo' pekátede' i ndee i lindo'!” Hane'imi' mekátede' tauna iti.
42006009	Kaindo'o, nahanga' Iesu i taunahe' to ara i ndi'iti: “Ara pekune'Ku' i kámiu, mangola' áturá agama, apa to peisá tabábehi i Alo penómbá'ánta'? Mobábehi to maro'a ba to kadake? Mopatuwo' tauna ba mehurewuki?”
42006010	Naole-olemohe' sangkani Iesu, hane'i Nahanga' i to mate teena hambali, “Odoá teemu.” Naodoámi' teena tauna iti, poliliunami' baka'.
42006011	Guru-guru agama hai toPárisi towe ebehe', duu'nda mopaimbaha' mokakihanga'i apa to ina peisá rabábehi i Iesu.
42006012	Tempó iti Iesu mao mekakae i hambua' mungku. I ndi'iti hambengiá-ngiá Iesu mekakaeá i Pue' Ala.
42006013	Mabaami', Nakárá'mohe' topeola'Na hane'i Napileki hampulo' hai rodua kai olo'nda. To hampulo' hai rodua iti rahanga'he' suro. Taunahe' iti iami',
42006014	Simo (to napopohanga' Iesu, mewali' Peturu' ), Andaria haláluna Simo; Iakóbu hai Iohane, Pilipu hai Batolomeu,
42006015	Matiu hai Tómá, Iakóbu áná'na Alpeu, Simo toSelo',
42006016	Iudasi' áná'na Iakóbu, hai Iudasi' Ikario' to mampehubi'á Iesu.
42006017	Kaindo'o membolomi' Iesu hai topeguruNahe' kai mungku iti hane'ihe' mengkaroo i kamalempeána. I ndo'o, handa' tauna ntani' to peola' i Ia hai handa'he' wo'o to butu kai humandele Iudea, Ierusale, hintu' wanua mahile Tiru hai Sido to i wiwi tahi'.
42006018	Tunggáiánda, ina mampehádingi pepáguruna Iesu hai bona rapabaka'he' kai háki'nda. Tauna to pesuáka butuhe' wo'o duu'nda rapabaka'.
42006019	Upu-upunda mampoinao morama Iesu láwi' ara kuasa' to pengkairaoa kai wátáNa to popabaka'he'.
42006020	Iesu mo'ole-ole topeguruNahe' hane'i Nahanga', “Madondemokomi tauna to peahi-ahi', láwi' taunánamokomi Pue' Ala i popárentáNa!
42006021	Madondemokomi to marimi de'e-de'e; láwi' ina rapakabuhukomi! Madondemokomi to teria' de'e-de'e; láwi' ina matawakomi!
42006022	Madondekomi ane ti'arakomi ralái-lái, raweihá, ratata'i hai ratokadakeá láwi' pepóináláimi i Áná'na Manusia'!
42006023	Galara' hangkoia hóndi'iti wo'o karabábehina toiherunta'. Ane rapahondo'okomi, láli' nipotana' hai nipodonde lalu láwi' mahile saro to rapatóká'ákomi i surugá.
42006024	Agáiáná hurewu'mokomi to kalómá de'e-de'e; láwi' mampasádimokomi mporieru ro'a ngkatuwo' to pose!
42006025	Hurewu'mokomi to gáná-gáná pa'ande'mi de'e-de'e; láwi' ina narumpakomi kamarimi! Hurewu'mokomi to patawa de'e-de'e; láwi' ina teria'komi hai wiora lálumi.
42006026	Hurewu'mokomi ane naperáráingákomi upu-upu tauna; láwi' hóndi'iti wo'o toiherunda hangkoia mamperáráingá galara'he' topepapuha.”
42006027	“Agáiáná i kámiu to mampehádingi lalutángKu', Kupátu'ukomi: poka'ahi'he' bungká'mi, nitimbálihi ngkaro'a tauna to ti'ara mampalái-láikomi.
42006028	Nibarakati tauna to potunda'komi, pekakaeá tauna to kadake bábehiána i kámiu.
42006029	Ane natampeda'komi tauna, patodáhi bona natampeda' womi' pelimi hambali. Ane badu' kumbámi raperampa'i, nipewe'i wo'o bádu'mi.
42006030	Ane raperápi'ikomi ba apai, bate'mi meámbe'i; ane párewámi raperampa'i, bopo'i niperapi'.
42006031	Apa to nipengáihi ralumaóha tauna i kámiu, lumaóha wo'o hóndi'iti i herá.
42006032	Ane mampoka'ahi' peákomi tauna to ma'ahi' i kámiu, apa rási'mi? Hawe' to madósá mampoka'ahi'he' wo'o tauna to ma'ahi' i herá!
42006033	Ane maro'a peákomi i tauna to maro'a bábehiánda i kámiu, apa rási'mi? Tauna to madósá hondo'o wo'o bábehiánda!
42006034	Ane mampopebolo peákomi dói i tauna to nabuku mopateóli, apa rási'mi? Hawe' to madósá mombepebolóihe' dói bona hore moranga'he' hule' hibali' kahanda'na!
42006035	Kato'uána bo'ia hondo'o! Agáiáná, bungká'mi bate'nda nipoka'ahi' lia' nitimbálihihe' ngkaro'a. Bate'nda nipopebolo, pateólina bopo'i nipengáihi. Ane hondo'oi, ina mahile saromi hai ina mewali'komi áná'na Pue' Ala To Tepaireá. Láwi' Pue' Ala ma'ahi' i tauna to ti'ara naisá morande ahi' hai i to kadake bábehiána.
42006036	Ágimi ebe ma'ahi', hondo'o kama'áhi'na Amámi!”
42006037	“Iniá' nipobutusi tauna ntani' bona ti'arakomi wo'o nabutusi Pue' Ala. Iniá' nipohuku tauna ntani' bona ti'arakomi wo'o nahuku Pue' Ala. Niámpungi hangkakataunámi bona na'ámpungikomi wo'o Pue' Ala.
42006038	Niámbe'ihe' tauna ntani' bona Pue' Ala wo'o moámbe'ikomi; bate'mi ina moranga' peámbe'i to peruu to walimo'i rahóká' pose nipokira. Láwi' hóká' to nipopobundu' i tauna ntani', ina napopobundu' wo'o Pue' Ala i kámiu.”
42006039	Kaindo'o, molaluta womi' Iesu i herá melempó i ngkórá' pándiri' to hondee, “Ane rápá'nai tobilo himbau tobilo mombetete', bate'nda rodua-dua ina mandawo' i balo'.
42006040	Ti'ara ara toposikola' ina meruu kai guruna. Agáiáná to walimo'i posikola'na, ina hibali' hai guruna.
42006041	Ma'ampa hane'i lapána kau to pokabilói matána halálumi ni'isá, láli' kabóhó'ána kau to potuwewe i mata saduduámi ti'ara ni'isá.
42006042	Nu'umbá hane'i peisákomi masanga' i halálumi, ‘Mai kuhurengi'i lapa kau kai matámu,’ wole i matámu, ara kabóhó'ána kau to ti'ara nuita. Ó topotawengkole'! Hurengi sieru' kabóhó'ána kau kai mata saduduámu hane'i hangko nuita ngkaro'a mohurengi lapána kau to ara i matána halálumu.”
42006043	“Kau to bómbó wua'na bate'na maro'a. Hondo'o wo'o kau to ti'ara bómbó, wua'na bate'na ti'ara maro'a.
42006044	Upu-upuna kau rahala' kai wua'na. Kai wálá'á to podui ti'arakomi mopupu wua' anggoro' ba wua' ara kai bisumanu'.
42006045	Tauna to maro'a, mopatongawa' to maro'a láwi' láluna pose kamaro'a. Tauna to kadake pámbiárána, mopatongawa' to kadake nanangi láluna pose kakadake. Láwi' apa to napahowa' hume, mengkairaoa kai óntó' lalu.”
42006046	“Ma'ampa hane'ikomi mekárá' i Kodo', ‘Pue', Pue'’, agáiáná apa to Kuhanga'ákomi ti'ara nilumaóha?
42006047	Ina tapahibali' hai hema, tauna to butu i Kodo' mampehádingi hai molumaóha to Kuhanga'? Haido'o ina Kupatongawa' i kámiu.
42006048	Tauna iti hondo'o to poáróha támbi, nakae napakaladu hane'i napodámpái watu duu'na támbi na'áróha i wongko watu iti. I tempóna uwai mehalómpó morumpa támbi iti, ti'ara ina modóá láwi' ra'áróhamo'i i wongko alehe to paróhó.
42006049	Agáiáná tauna to pasádi lalutángKu' hai ti'ara nalumaóha, ia hondo'o to poáróha támbi to ti'ara ara alehena. Ane nahalómpói uwai, támbi iti ina tedungká; mahárá ebe kamageróna!”
42007001	KaupuNa molaluta i tauna handa', mesuá'mi' Iesu i Kapenau.
42007002	I Kapenau ara tadulako surodado'nda toRoma to ma'ahi' ebe i hadua háwi'na. Háwi'na iti madu'a dika-dika ina mate.
42007003	Kanahádina tadulako iti mokakihanga'i Iesu, mohuo'mi' bahangampa tadulakonda toIahudi mao i Ia merapi' bona Iesu butu mopabaka' háwi'na tadulako surodado' iti.
42007004	Kabutunda i Iesu, merapi' ebehe' tulungi bona háwi'na tadulako surodado' toRoma iti napabaka' Iesu. Rahanga', “Sipato' ebe Nitulungi tadulako surodado' iti,
42007005	láwi' ma'ahi' ebe i kita' toIahudi lia' moáróhamo'i támbi penómbá'áki'.”
42007006	Maomi' Iesu hingkakani hai herá. Kaina teduu'na Iesu i támbi iti, tadulako surodado' mopahuo' bahangampa rángána mao i Iesu mampehanga'á, “Tuá, bopo'i Niposusa' lalu butu i támbiku'. Láwi' ti'ara'a' sipato' moranga'Komi i támbiku'.
42007007	Itimi' hane'ia' ti'ara bái' mampombehumba'áKomi. Haido'o, mopahowa' peáKomi hampoho' basa, háwi'ku' iti bate'na ina baka'.
42007008	Iti kupóinálái láwi' kodo' bate'ku' mampeola'i hawa'na toireángku'. Lia' arahe' wo'o surodado' to i wói'ku' to bate'nda mampeola'i hawa'ku'. Ane mohuo'a' hadua surodado', ‘Namo'!’ bate'na mao. Ane kuhanga'i i surodado' ntani', ‘Kamo' i ndee!’ bate'na butu lia' ane mohuo'a' hadua háwi'ku', ‘Lumaóha dee!’ bate'na nanggaleá.”
42007009	Iesu hele mampehádingi iti, hane'i mehaile' Nahanga' i tauna handa' to peola' i Ia, “Kuhanga'ákomi, hawe' i olo'nda toSáráeli ti'ara mani' kaKuhumba pepóinálái to maróhó hibali' hai dee!”
42007010	Teólimohe' i támbina tadulako surodado' iti tauna to karahuo', rahumbami' háwi'na tadulako surodado' iti baka'mo'i.
42007011	Ti'ara mahae kaindo'o, maomi' Iesu i wanua mahile Nai. TopeguruNa hai tauna handa' maohe' wo'o hingkakani hai Ia.
42007012	Daki'mi' Iesu i baba' tóndó' wanua mahile, arahe' tauna to tanga'nda mokowa' tomate mao i raoa wanua mahile. Tomate iti iami' hadua ánáke tomoane, áná' saduduána hadua to bemba'. Handa' tauna i wanua mahile mampeola'i tobemba' iti.
42007013	Hinalóá naita Pue' Iesu tawine iti, butu ahi' láluNa hane'i Nahanga', “Bopoko' teria', ina'!”
42007014	Kaindo'o, medaki'mi' Iesu i popakowa'á, Na'ántiá. Mengkaroohe' topekowa', nahanga' Iesu, “Ó ánáke tomoane, Kuhanga'áko', peáró!”
42007015	Ánáke tomoane iti tuwo' hane'i meáró mehuda duu'na mantepu'u molaluta. Kaindo'o, napehuhu'ámi' Iesu ánáke tomoane iti i inaána.
42007016	Upu-upunda tauna lángá' hane'ihe' mantepu'u motóeá' Pue' Ala rahanga', “Hadua galara' mpohanga' butumo'i i olo'ta'! Pue' Ala butumo'i mosoreáka taunáNa!”
42007017	Kárebána Iesu tetoleleha i humandele tampo' Iudea hai i tampo' to daki' i ndo'o.
42007018	Upu-upuna to pewali' rapehanga'á topeguruna i Iohane. Kaindo'o nakárá'mohe' Iohane rodua topeguruna,
42007019	hane'ihe' nahuo' mao i Pue' Iesu mekune', “Kámiumo'i to ina butu mangola' dándina Pue' Ala, ba bate'ki'i mampegiá tauna ntani'?”
42007020	Rodua topeguruna Iohane iti mao i Iesu masanga', “Nahuo'ka' Iohane Toperiu mekune', ba Kámiumi' to ina butu mangola' dándina Pue' Ala, ba bate'ki'i mampegiá tauna ntani'?”
42007021	Tempó iti, Iesu mopabaka' handa' tauna hai mowura handa' ánditu lia' mampopewali' taunahe' to bilo meita.
42007022	Mewali', meháni'mi' Iesu, “Masule'mokomi i Iohane nilaluta'á apa to nihádi hai ni'ita: tobilo meita, topungku molumao, to kehaki' tumpi baka', tobongo' mehádi, tomate tuwo' hule', hai Bámbári Ngkatuwo' ratoleleha i topeahi-ahi'.
42007023	Madondemi' tauna to ti'ara bata-bata láluna mepóinálái i Kodo'.”
42007024	Masule'mohe' huo'na Iohane, mantepu'umi' Iesu molaluta i tauna handa' mokakihanga'i Iohane, Nahanga', “Ane maokomi i pádá wungi, apa to mao nipeita? Háhi to nawui angi? Bo'ia.
42007025	Maokomi mampeita apa? Hadua to manoba' pewáru'na? Taunahe' to pewaru' to hóndi'iti hai maro'a katuwo'na, i támbi kadatuá katoro'ánda!
42007026	Mewali', ma'ampa hane'ikomi mao i pádá wungi? Bona mampeitakomi hadua galara'? To'u! Láli' meruu kai hadua galara'.
42007027	Láwi' mokakihanga'i Iohane itimi' to ratunggái i Sura Pototowiá, nahanga' Pue' Ala, ‘Deemi' huo'Ku', ia Kuhuo' moiheru kai Io bona ia ina mopatóká' ráráMu.’ ”
42007028	Nahanga' womi' Iesu, “Nipehádingi, kai upu-upu tauna to ra'ánáka i duniá dee ti'ara ka'ara tauna to tepaireá kai Iohane Toperiu. Agáiáná kehapo'i hondo'o, tauna to tepaiwói' ebe i olo'nda taunána Pue' Ala i popárentána, tepaireá kai Iohane.”
42007029	Upu-upu tauna, tesuá' toporóró' ásele' masádi polalutána Iesu, herámi' to pangaku' kató'una Pue' Ala, to rapatongawa' i pampehuhu'ánda wátánda nariu Iohane.
42007030	Agáiáná toPárisi hai guru-guru agama ti'arahe' moranga' liwona Pue' Ala i herá i kati'aránda mau nariu Iohane.
42007031	Molaluta womi' Iesu nahanga', “Apa paa'i ina Kupándiri'ái tauna to tuwo' de'e-de'e? Hondo'ohe' paa'i apa?
42007032	Taunahe' iti, hondo'ohe' ánáke to pehuda i pobalu'-balu'á. Hangkira meágórá i to hangkirána, ‘Kipolingá'ákomi lingá ngkadonde, agáiáná ti'arakomi moderó-deró'! Kipolingá'ákomi lingá ngkasusa' agáiáná ti'arakomi teria'!’
42007033	Kabutuna Iohane Toperiu, ia mopuasa hai ti'ara mainu anggoro', nihanga'á, ‘Napesuá'i ánditu!’
42007034	Kabutuna Áná'na Manusia', ma'ande' hai mainu, nihanga'á, ‘Nipeita tauna iti! Doko', langu-langu, rángánda toporóró' ásele' hai rángánda to madósá.’
42007035	Kehapo'i hondo'o, kamatopa'na Pue' Ala tongawa' kató'una i upu-upu tauna to peranga' i Ia.”
42007036	Hadua toPárisi, to mampohanga' Simo, mokaleá Iesu ma'ande' i támbina. Maomi' Iesu hane'i mehuda ma'ande'.
42007037	I wanua mahile iti ara hadua tawine toradulu. Kanaisána tawine iti Iesu tanga'na ma'ande' i támbina toPárisi, butumi' mambawa hambua' butóló' watu to manoba' to po'óntó' lana to boháru.
42007038	Tawine iti mekátede' nabengo Iesu daki' i bitiNa daro teria', uwai matána mosiiki bitina Iesu. Kaindo'o, bitina Iesu naumpáhi tawine iti hintu' weluá'na duu'na na'ángki hane'i natuáhi lana to boháru.
42007039	ToPárisi to pokaleá Iesu manginta to nabábehi tawine iti, nahanga'mi' i láluna, “Ane rápá'nai tauna dee hadua galara', bate'na Nahala' hema tawine to perama i Ia iti, lia' Naisá katuwo'na i lalu dósá!”
42007040	Kaindo'o, molalutami' Iesu i Simo, Nahanga', “Simo, ara hampáká' ina Kuhanga'áko'.” Naháni' Simo, “Guru, Nipolaluta.”
42007041	Nahanga' Iesu, “Ara rodua to poindá i tauna to rapebolói dói. Hadua moindá lima átuna dói perá', hai hadua wo'o lima pulo'na.
42007042	Tauna to rodua iti, ti'ara rabuku mobáiári indánda hane'i naumpáhi torapebolói indánda. Hema i olo'nda to peruu kama'áhi'na i torapebolói?”
42007043	Meháni' Simo, “Mangola' pasumbáku', bate'na to tepahanda' karaumpáhina indána!” Meháni' Iesu, “To'u pasumbámu.”
42007044	Kaindo'o, nahiló'ámi' Iesu tawine iti hai Nahanga' i Simo, “Nuita tawine dee? KabutungKu' i támbimu, ti'ara ara uwai nupatóká' Kupopobaho'i bitingKu', agáiáná tawine dee mobaho'imo'i bitingKu' hai uwai matána lia' naumpáhi hai weluá'na.
42007045	Io, ti'ara'A' nudupa' nuángki, agáiáná tawine dee ti'ara nakakarónga moángki bitingKu' kai rungungKu' butu i ndee.
42007046	Ti'ara nulanái wóá'Ku', agáiáná tawine dee, motuáhimo'i bitingKu' hai lana to boháru.
42007047	Haido'o Kuhanga'áko', dósána to handa' ra'ámpungimo'i, i kahóndi'itina handa' pepoka'áhi'na! Tauna to hántetede' kara'ámpungina ina hántetede' peá wo'o pepoka'áhi'na.”
42007048	Kaindo'o, molalutami' Iesu i tawine iti nahanga', “Dósámu ra'ámpungimo'i!”
42007049	Tauna ntani' to pa'ande' hingkakani hai Iesu mantepu'umohe' mekune' i lálunda, “Hema paa'i Tauna dee hane'i Nabuku moámpungi dósá?”
42007050	Agáiáná nahanga' Iesu i tawine iti, “Láwi' pepóináláimu i Kodo', tesoreákamoko'. Haido'o, meleimoko' ngkaro'a-ro'a!”
42008001	Ti'ara mahae kaindo'o, maomi' Iesu i wanua-wanua mahile hai i wanua-wanua ntani', mantoleleha Bámbári Ngkatuwo' mokakihanga'i Popárentána Pue' Ala. Hampulo' hai rodua topeguruna meola'he' hingkakani hai Ia.
42008002	Hondo'o wo'o, bahangampa tawine to Napabaka' kai kuasa'na ánditu hai háki'nda. Tawinehe' iti iami' Maria to rahanga' wo'o Madalena (pitu ánditu karahurengi kai ia),
42008003	Iohana tawinena Kusa tadulakonda topobago' i támbi kadatuána Herode, Susana, hai handa' mani' tawine ntani'. Lómá saduduánda rapopobundu' morewui Iesu hai topeguruNahe'.
42008004	Handa' tauna kai wanua-wanua mahile ti'ara mengkaroo butu i Iesu. Hirámpumohe' tauna, nalalutami' Iesu ngkórá' pándiri' dee,
42008005	“Ara hadua topoholia' mao mohawu' tiwu. I tempóna mohawu', ara to maburere' i wiwi rárá, hane'i nadiha-diha' tauna duu'na upu natiló' manu-manu'.
42008006	Ara wo'o to maburere' i tampo' to kewatu. I pantepu'una tuwo', poliliuna bangi láwi' ti'ara kanahumba-humba uwai.
42008007	Ara wo'o to maburere' i háhi to podui. Tiwu iti tuwo' hingkakani hai háhi. Láwi' nahigi háhi, tiwu to tuwo'mo'i iti mate.
42008008	Agáiáná ara to maburere' i tampo' to bómbó. Tiwu iti tuwo', mowua' hangatu kánina kai tiwu to rahawu'.” Walimi' mampolaluta ngkórá' pándiri' iti, Nahanga' Iesu hondee, “Hema to ketainga, bate'na mepehádingi!”
42008009	Kaindo'o, mekune'mohe' topeguruNa i Ia, apa tunggáiána ngkórá' pándiri' iti.
42008010	Meháni' Iesu, “Kara'ámbe'imokomi kapangisá bona nipopáhángi to tebuniángi mokakihanga'i Popárentána Pue' Ala. Tauna ntani' rapáguruhe' melempó i ngkórá' pándiri' bona meitahe', agáiáná ti'ara raisá apa to pewali', to'u onto rahádi agáiáná ti'ara rapáhángi.”
42008011	Tunggáiána ngkórá' pándiri' iti hondee, “Tiwu, iami' ngkórá'na Pue' Ala.
42008012	Tiwu to maburere' i wiwi rárá, pándiri'na ngkórá' to rapehádingi tauna, agáiáná ngkórá' to rahádi iti naperampa'i Tadulako Ánditu kai lálunda, bona ti'arahe' mepóinálái hai tesoreáka.
42008013	Tiwu to maburere' i to kewatu, pándiri'na ngkórá' rapehádingi tauna i kadonde lalu. Agáiáná ngkórá' iti ti'ara mouwaka' i lálunda. Pepóináláinda hampalai peá láwi' i pohámpeinda kapári', poliliunda mesapuáka.
42008014	Tiwu to maburere' i háhi to podui pándiri'na ngkórá'na Pue' to rapehádingi tauna, agáiáná mampobata-batahe' katuwo'nda lia' mampoinaohe' tuwo' i kagáná-gáná hai tana' ngkatuwo' i duniá. Upu-upuna iti mohigi katuwo'nda hane'ihe' ti'ara mowua' ngkaro'a.
42008015	Tiwu to maburere' i tampo' to bómbó, pándiri'na ngkórá' to rapehádingi tauna duu'na ratimámáhi ngkaro'a i nondo' lalu hane'i tungku' mantaha tuke i powua'ána.”
42008016	Ti'ara ara tauna to pohunui palita hane'i nabóbóngi gumbá, ba nawóli i wói' paturuá. Palita iti bate'na nawóli i pohumpádá'á palita bona tauna to pesuá' ina manginta wanta'na.
42008017	Ti'ara ara to rabuni to ti'ara ina katontole, hai ti'ara ara to rabuniángi to ti'ara ina tewulaa' hai raisá.
42008018	Itimi' hane'i, nipailalu ngkaro'a-ro'a apa to nihádi. Láwi' tauna to nakakiaráimo'i ina ra'ámbe'i to tepahanda'na mani'; agáiáná tauna to ti'ara nakakiarái, to ara mani' hántede' ba to nababe ara i ia, ina ra'ala wo'o.
42008019	InaáNa hintu' haláluna Iesu, butuhe' i Ia agáiáná ti'arahe' peisá mombehumba hai Ia nanangi kahanda'na ebe tauna.
42008020	Ara hadua mampasanga'á Iesu, “Tuá, ináMi hai haláluMi arahe' i raoa. Rapoinao ebe ina mombehumba hai Kámiu.”
42008021	Agáiáná nahanga' Iesu i herá, “Taunahe' to mampehádingi ngkórá'na Pue' Ala lia' ralumaóha, herámi' inángKu' hai halálungKu'.”
42008022	I alo hanggaló, Iesu hingkakani hai topegurunahe' mehawe' i duángá. Nahanga' Iesu i herá, “Kamo' taposumomba mao i hambali rano.” Hane'imohe' mosumomba.
42008023	Tanga'nda mosumomba, letomi' Iesu. Hampale perami' mewui angi mamau' i rano iti. Uwai mantepu'umi' mesuá' i lalu duángánda, duu'nda ina hurewu'.
42008024	Topeguruna maohe' i Iesu hane'i rarua', rahanga', “Guru, guru, ina hurewu'ke'!” PeáróNa peámi' mokámbáróá angi hai bálumbá to tanga'na molongkuá mahárá. Angi hai bálumbá poliliuna mengkaroo, rano mewali' lintu' ebe.
42008025	Kaindo'o, molalutami' Iesu i topeguruNahe', “Ma'ampa hane'i ti'arakomi mepóinálái i Kodo'?” Helehe' rawawa ngkalángá'. Molalutamohe' hadua hai hadua, “Hema ebe paa'i Tauna dee, hawe' angi hai bálumbá mampeola'i hawa'Na?”
42008026	Iesu hai topeguruNahe' mosumomba mao i Gerasa, i hambali rano Galileá.
42008027	Pendáluna Iesu i ráre, nadupa'mi' hadua tomoane to napesuá'i ánditu. Tauna iti kai wanua mahile. Mahaemo'i ti'ara mewaru' lia' ti'ara mau toro' i támbi. Mampalái peá toro' i balo' watu to rapotálumbángá.
42008028	I pangintána Iesu, tauna iti mogoa-goami' hane'i motumpapa' nalindo' Iesu duu'na molaluta hintu' wamba' to mahárá, “Iesu Áná'na Pue' Ala To Tepaireá! Ina Nupa'apa'a'? Kuperapi' iniá' Nupopeahi-ahi'a'!”
42008029	Hondo'o polalutána, láwi' Iesu mowura ánditu to pesuá' i ia. Handa'mo'i kánina tauna iti nakuasa'i ánditu. Kehapo'i rahilu'mo'i rante tee hai bitina lia' rakámpái ngkaro'a, peisá mani' nakátu hane'i nawawa ánditu mao i pádá wungi.
42008030	Mekune' Iesu i tauna iti, “Hema hanga'mu?” Meháni' tauna iti, “Legiu,” láwi' handa'he' ánditu mesuá' i ia.
42008031	Raperapi' ebe ánditu iti bona ti'arahe' nawura Iesu i loke' kapateá.
42008032	Daki' i ka'árá'á iti ara boe' to handa' ebe, tanga'nda mampeli' pa'ande'nda i to mahalena mungku. Ánditu to handa' iti raperapi' ebe i Iesu bona Napohintoto'he' mesuá' i boe' to handa' iti. Perápi'nda, napohintoto' Iesu.
42008033	Mengkairaoamohe' ánditu kai tauna iti hane'ihe' mesuá' i boe'. Kaindo'o melangkamohe' boe' to handa' iti, mengkawaro kai pingke mandawo' i rano hane'ihe' mate humpu.
42008034	Karaitána topokámpái boe' iti apa to pewali', melangkamohe' mao mampehanga'á to pewali' iti i wanua mahile hai i wanua-wanua ntani' to daki' i ndo'o.
42008035	Kaindo'o, mengkairaoamohe' tauna mao mampeita apa to pewali' hane'ihe' mao i Iesu. I ndo'o' rahumbami' tauna to kanapesuá'i ánditu, baka'mo'i lia' mehuda daki' i bitina Iesu. Tauna iti mewaru' lia' manóntómo'i pekirina. Kaindo'o lángá'mohe'.
42008036	Taunahe' to posábiki apa to pewali' iti, molalutáingi i tauna handa' nu'umbá karapabaka'na tauna to napesuá'i ánditu iti.
42008037	Kaindo'o, nanangi kamaringku'nda raperapi' ebe upu-upu tauna i tampo' Gerasa bona Napáláhihe' Iesu. Mewali', mehawe'mi' Iesu i duángá hane'i masule'.
42008038	Tauna to tekábáhámo'i kai kuasa'na ánditu, merapi' ina meola' i Iesu. Agáiáná láli' nahuo' Iesu masule', Nahanga',
42008039	“Masule'moko' nutoleleha apa to kanabábehi Pue' Ala i io.” Masule'mi' tauna iti mao i humandele wanua mahile, mantoleleha apa to kanabábehi Iesu i ia.
42008040	I pasule'na Iesu kai hambali rano, tauna handa' medupa' i Ia, láwi' rapepegiámo'i.
42008041	Kaindo'o, butumi' hadua tadulako támbi penómbá'ánda toIahudi to ara i ndo'o. Hanga'na tauna iti iami' Iairu. Molingkudumi' nalindo' Iesu, naperapi' ebe bona Iesu mao i támbina,
42008042	láwi' áná'na tawine to haduduána, to hampulo' hai rontó'á tinuwu'na, ina mate. I polumaóna Iesu mao i támbina Iairu, handa' tauna mombehigi-higi mengkadaki' i Ia.
42008043	I olo'nda ara hadua tawine to hampulo'mo'i hai rontó'á timbulu tebubuha pasádina haki' tawine. Ti'ara hawe' hadua to peisá mopabaka'i.
42008044	Mengkadaki'mi' tawine iti kai bengoNa Iesu, hane'i moiho' wuntu badu' kumbáNa. Tempó iti wo'o, baka'mi'.
42008045	Mekune' Iesu, “Hema to poiho'A'?” Upu-upu tauna mesapu. Nahanga' Peturu', “Guru, handa' ebe tauna mombehigi-higi moiho'Komi!”
42008046	Agáiáná nahanga' Iesu, “Ara hadua to poiho'A'. Kuisá, láwi' ara róhó Kuhádi mengkairaoa kai wátángKu'.”
42008047	Naisá tawine iti karaisána bábehiána, daro moridi-ridi' maomi' molingkudu nalindo' Iesu. Kaindo'o, nalalutami' i tauna handa' nu'umbá hane'i moiho' Iesu hai kabaka'na háki'na tempó iti peámi' wo'o.
42008048	Nahanga' Iesu i tawine iti, “Áná'Ku', láwi' pepóináláimu i Kodo', itimo'i to popabaka'ko'. Masule'moko' ngkaro'a-ro'a.”
42008049	Tanga'na mani' Iesu molaluta, butumi' hadua to rahuo' kai támbina Iairu, mampasanga'á Iairu, “Bopokomi mopakasusa' Guru, áná'mi matemo'i.”
42008050	Kanahádina Iesu, molalutami' i Iairu, “Bopoko' lángá'. Mepóinálái peáko', ina baka' onto áná'mu.”
42008051	Kateduu'nda i támbina Iairu, ti'ara hawe' hadua tauna napáliu Iesu mesuá' hingkakani hai Ia sangádina Peturu', Iohane hai Iakóbu hintu' amána hai inaána ánáke iti.
42008052	Upu-upu tauna teria' hai mahárá kawioránda nakapátei ánáke iti. Agáiáná nahanga' Iesu, “Bopokomi teria'. Ti'ara mate, kaletona onto.”
42008053	Tauna to i ndo'o, mampatawáihe' Iesu láwi' raisá kapatenamo'i ánáke tawine iti.
42008054	Kaindo'o, na'ántiámi' Iesu teena ánáke iti hai Nahanga', “Áná'Ku', peáró.”
42008055	Teólimi' tánuáná'na ánáke iti, hane'i poliliuna meáró. Upu iti nahuo'mohe' Iesu bona ánáke iti rapopa'ande'.
42008056	Tosaena ánáke iti hele ebehe'. Agáiáná naháwólóihe' Iesu, bona to pewali' iti ti'ara rapepehanga'á i hema peá.
42009001	Iesu mowawái hampulo' hai rodua topeguruNa morámpu hane'ihe' Na'ámbe'i róhó hai kuasa' bona rapowura ánditu hai mopabaka' tauna to madu'a.
42009002	Kaindo'o, Nahuo'he' mao mopabaka' to madu'a lia' mantoleleha bámbári mokakihanga'i Popárentána Pue' Ala.
42009003	Nahanga' Pue' Iesu i herá, “Iniá' nipantió apa-apa i polumaoámi, iniá' nipantió lai' ba mambawa pembóliámi báku, pa'ande', dói, hai badu' pempaháwá'á.
42009004	Ane raranga'komi i hambua' támbi, toro'komi i ndo'o tuke i kaina peleiámi kai wanua mahile iti.
42009005	Lia' ane ti'arakomi raranga', nipáláhi wanua mahile iti, agáiáná nirántá awu kai palanta' bitimi mewali' pepaingá'i i herá láwi' ti'arahe' moranga' ngkórá'na Pue' to nitoleleha.”
42009006	Meleimohe' topeguruna Iesu mao i wanua-wanua mantoleleha Bámbári Ngkatuwo' iti hai mopabaka' tauna i umbá-umbá peá.
42009007	Tempó iti, Datu Herode to popárentá i tampo' Galileá, masádi upu-upu to pewali' iti. Wuli láluna láwi' ara tauna to polaluta katuwo'na hule' Iohane Toperiu.
42009008	Ara wo'o to pasanga' kabutuna hule' Eliá. Tauna ntani' masanga' hadua galara' kai olo'nda galara' hangkoia to tuwo' hule'.
42009009	Nahanga' Datu Herode, “Kakuhuo'mo'i tauna mobóhó' buroko'na Iohane agáiáná kato'uána hema paa'i Tauna iti? Handa'mo'i kuhádi mokakihanga'i Tauna iti.” Kaindo'o napesimbuku ebe Datu Herode ina manginta Iesu.
42009010	I kateólinda suroNa, ralalutami' i Iesu upu-upu to rabábehi. Hane'imohe' nawáwái Iesu mengkaweihá mao i wanua mahile Besaida bona herá peá hingkakani hai Ia.
42009011	Agáiáná karaisána tauna handa' liwonda iti, meola'mohe' i Iesu. Naranga'he' duu'nda Napolaluta'á mokakihanga'i Popárentána Pue' Ala. Taunahe' to madu'a kai olo'nda Napabaka'.
42009012	Mangkáriámu'mi', butumohe' hampulo' hai rodua topeguruna Iesu molaluta i Ia, “Ka'árá'á dee pundiángá, ágindamo'i Nihuo' tauna handa' dee melei, bona rapampeli' katoro'á hai pa'ande'nda i bahangampa wanua hai bóeá' to daki' i ndee.”
42009013	Agáiáná nahanga' Iesu, “Kámiumo'i mopa'ande'he'.” Raháni' topeguruNa, “Dee peá to arángki', lima wua'na róti hai romba'a bóu'. Bate'ki' paa'i ina mao mehóló pa'ande'nda tauna to handa' dee?”
42009014	I ndi'iti arahe' toto'na lima hábunda tomoane. Nahanga' Iesu i topeguruNahe', “Nihuo'he' tauna iti mehuda mokira-kira toto'na lima pulo'na tauna i láluna hambolo'.”
42009015	To nahanga' Iesu ralumaóha topeguruNa. Tauna handa' rahuo'he' mehuda.
42009016	Kaindo'o, na'alami' Iesu lima wua'na róti hai romba'a bóu' hane'i mengoa' i langi' mekakae morande ahi' i Pue' Ala. Upu iti, Nakebi-kebi'mi' róti hai bóu' iti hane'i Nawe'iáhe' topeguruNa bona rakira-kirai i tauna handa'.
42009017	Upu-upunda ma'ande' duu'nda mabuhu. Lábina pa'ande' iti, rarámpu topeguruNahe' hampulo' hai romingka' kahanda'na.
42009018	I alo hanggaló, tanga'na Iesu mekakae mosadudua, mengkadaki'mohe' topeguruNa i Ia. Mekune' Iesu, “Mangola' pasanga'nda tauna handa', Kodo' dee, hema'A'?”
42009019	Raháni', “Ara to pasanga' Iohane Toperiu. Ara wo'o to pasanga' galara' Eliá, to ntáni'na womi' masanga' hadua kai olo'nda galara' hangkoia to tuwo' hule'.”
42009020	Napekune' Iesu, “Agáiáná mangola' pasumbámi, Kodo' dee, hema'A'?” Meháni' Peturu', “Datu Topesoreáka to nadándi Pue' Ala.”
42009021	Kaindo'o, molalutami' Iesu i topeguruNahe', “Iniá' ebe nipepehanga'ái mokakihanga'i iti i hema-hema peá.”
42009022	Nahanga' Iesu, “Áná'na Manusia' bate'na mohámpei handa' kapári' lia' ti'ara ina raranga' tadulakonda toIahudi, toireándahe' tadulako mpenómbá hai guru-guru agama. Ia ina rapapate, agáiáná i alo katálu ina rapatuwo' hule'.”
42009023	Upu iti nahanga' Iesu i upu-upu tauna to ara i ndo'o, “Tauna to tóká' láluna meola' i Kodo', bate'na mokábáhá peláiá saduduána, mopaha' kau mombehapena i alo-alona hai meola' i Kodo'.
42009024	Láwi' tauna to mampetawa'i tuwo'na, ina matántá tuwo'na. Agáiáná tauna to matántá tuwo'na nanangi peola'na i Kodo', itimi' to ina mosoreákai.
42009025	Apa rási'na hadua tauna ane mampokirai sanggena to ara i duniá dee, agáiáná mohurewuki hai mopamatántá tuwo'na?
42009026	Hema to mahili mopangaku' peola'na i Kodo' hai pepaturo'Ku', Áná'na Manusia' wo'o ina mahili mopangaku' tauna iti i tempó kaina butuNa i katetóeá'Na hanggaló hai katetóeá'na Ama hintu' mala'ekána Pue' Ala.
42009027	Nipehádingi, kai olo'mi to ara i ndee ara to ti'ara ina mate hangko bomani' manginta Popárentána Pue' Ala.”
42009028	Toto'na uwalu alona kaupuna Iesu mampepaturo'á upu-upuna iti, Iesu mampohiola' Peturu', Iohane hai Iakóbu mao i hambua' bulu' ina mekakae.
42009029	Tanga'na Iesu mekakae i ndo'o, lindo'Na mabáliki hai wáru'Na mewali' bulá mengkila'.
42009030	Bomahae-hae, mangintamohe' rodua tauna, iami' Musa hai galara' Eliá mopatongawa' wátánda hiola' hai wanta' kai surugá. Tauna to rodua iti motimbalihe' hai Iesu mokakihanga'i ti'arapo'i mahae kaina polumaóhiNa kapate i Ierusale.
42009032	Tempó iti Peturu' hai rángánahe' hangko mantepu'uhe' leto. Agáiáná i kapehádinda, mangintahe' wanta' katetóeá' i wátána Iesu hai ara wo'o rodua tauna mekátede' hai Ia.
42009033	I kaina peleinda tauna rodua iti mopáláhi Iesu, molalutami' Peturu' i Iesu, “Guru, maro'a ebe ane i nde'eke'. Ágingki' onto motindi' bambaru' tálu wua'na: hambua' i Kámiu, hambua' i Musa hai hambua' wo'o i galara' Eliá.” (Peturu' molaluta hondo'o, agáiáná ti'ara napáhángi apa to nahanga'.)
42009034	Tanga'na mani' Peturu' molaluta, mendálumi' gawu mohámbákihe', hane'ihe' lángá'.
42009035	Kaindo'o rahádimi' kai lalu gawu wamba' to masanga', “Deemi' Áná'Ku' to Kupileki. Mepehádingikomi i Ia.”
42009036	Kamanii'na wamba' iti, raita haduduána peramo'i Iesu i ndo'o. Upu-upu to rasábiki topeguruNa, ti'ara hawe' rapepehanga'á i tauna ntani' tempó iti.
42009037	Teume'na i pendáluna kai bulu' Iesu hai tálu topeguruNa, butumohe' tauna handa' i Ia.
42009038	Hadua tomoane kai olo'nda tauna handa' iti meágórá, “Guru, merapi'a' tulungi, peita'ána' áná'ku', ia áná' saduduángku'!
42009039	Ane napesuá'i ánditu poliliuna monganga lia' wátána matodo' mowembe-wembe duu'na mobire' humena. Napakapári' ebe ánditu lia' ti'ara mau mengkairaoa kai ia!
42009040	Kamerapi'mo' tulungi i topeguruMuhe' mowura ánditu iti agáiáná ti'ara rabuku ralumaóha.”
42009041	Meháni' Iesu, “Iraa' ebekomi! To'u-to'u ebe taunakomi to puha lia' ti'ara mepóinálái. Tuke himpirá nondo'Ku' hai kaina toro'Ku' hingkakani hai kámiu? Wawa mai áná'mu!”
42009042	Tanga'na ánáke iti molumao modákiki Iesu, ánditu to pesuá' iti mopatedámpá ánáke iti duu'na matodo' mowembe-wembe wátána. Agáiáná Iesu mokámbáróá ánditu iti Napopengkairaoa, baka'mi' ánáke iti. Hane'i Napehuhu'á hule' i amána.
42009043	Upu-upu tauna hele láwi' manginta kamahilena kuasa'na Pue' Ala. Tempónda mani' tauna mahárá kahelenda manginta upu-upu to pewali' iti, molalutami' Iesu i topeguruNahe',
42009044	Nahanga', “Nipailalu ebe ngkaro'a hai iniá' nikalóliái lalutángKu' dee, Áná'na Manusia' ina rapehuhu'á i tuluteena tauna.”
42009045	Agáiáná lalutána Iesu ti'ara rapáhángi topeguruNahe'. Laluta iti Nabuniángi i herá bona ti'ara rapáhángi. Agáiáná ti'arahe' bái' mekune' i Ia apa páláiána.
42009046	I olo'nda topeguruna Iesu, ara pombehehe' mokakihanga'i hema to tepaireá.
42009047	Naisá Iesu apa to i pekirinda, itimi' hane'i manggala hadua ánáke, Napopekátede' daki' i Ia.
42009048	Kaindo'o molalutami' i topeguruNahe' Nahanga', “Hema to poranga' ánáke dee láwi' peola'na i Kodo', mopáláiá meranga' wo'o i Kodo'. Haido'o, hema to peranga' i Kodo', moranga' wo'o Ia to pehuo' i Kodo'. Láwi' hema kai olo'mi to pengkaiwói', kato'u-to'uána iamo'i to tepaireá.”
42009049	Kaindo'o, molalutami' Iohane nahanga', “Guru, mangintaka' ara hadua to powura ánditu i lalu hanga'Mi. Kiháwólói láwi' bo'ia topeola' i kita'.”
42009050	Nahanga' Iesu i Iohane hai topeguruNa ntani', “Iniá' niháwólói'i láwi' tauna to ti'ara me'ewa' i kámiu, mopáláiá tauna to tundu i kámiu.”
42009051	Daki'mi' tempóna Iesu ina mengkaore' i surugá, Napakanóntómi' ina mao i Ierusale.
42009052	Kaindo'o, mohuo'mi' tauna moiheru kai Ia. Peleindami' tauna to Nahuo' iti, hane'ihe' mesuá' i hambua' wanua i Samaria bona i ndo'o mopatóká'he' i páká'-páká'na to napáráluu Iesu.
42009053	Agáiáná tauna i wanua iti ti'arahe' mau moranga' Iesu, láwi' tongawa' ebe kaina maóNa i Ierusale.
42009054	I karaisána rodua topeguruna Iesu iami' Iakóbu hai Iohane to pewali' iti, molalutamohe' rahanga', “Pue', Nipohintoto' ane merapi'ka' api mendálu kai langi' moropu' taunahe' iti?”
42009055	Mehaile' Iesu mokámbáróáhe'.
42009056	Kaindo'o maomohe' i wanua ntani'.
42009057	Tempóna Iesu hai topeguruNahe' mopahóhóá' polumaónda, ara hadua tauna to polaluta i Iesu, “Guru, ina meola'a' i Kámiu i umbá peá kamaoáMi.”
42009058	Meháni' Iesu, “Sarigala ara balo' ka'árá'ána, manu-manu' ara haránda, agáiáná Áná'na Manusia' ti'ara ara katoro'áNa.”
42009059	Kaindo'o, molalutami' Iesu i tauna to haduána Nahanga', “Peola' i Kodo'.” Agáiáná naháni' tauna iti, “Tuá, Nipáliua' sieru' masule' motawu amángku'.”
42009060	Meháni' Iesu, “Nupatodáhimohe' tauna to mate motawu hangkakatomatena. Agáiáná io, namo' toleleha bámbári mokakihanga'i Popárentána Pue' Ala.”
42009061	Ara womi' to haduána molaluta, “Guru, kulái meola' i Kámiu, agáiáná Nipáliua' sieru' teóli mesabi' i hantámbiku'.”
42009062	Nahanga' Iesu i tauna iti, “Tauna to mamperungu mopadeko' agáiáná timbulu mehaile' i bengona, ti'ara sipato' mewali' taunána Pue' Ala i popárentáNa.”
42010001	Kaindo'o Napileki womi' Pue' pitu pulo'nda topeguruNa ntani', Nasurohe' rodua-rodua moiheru kai Ia mao i hambua'-hambua' wanua mahile hai ka'árá'á to ina Nakamaói.
42010002	Nahanga' Iesu i herá, “Torapepare handa', agáiáná topepare hántetede' peá. Itimi' hane'i niperapi' i Pue' bonde iti bona mohuo' topepareNa.
42010003	Ninamo'! Haido'o, Kuhuo'komi hondo'o ana gimba i tanga'-tanga'nda sarigala.
42010004	Iniá' nipantió dompe', pembóliámi báku, ba sapatu'. Iniá' nipeiha' i tanga' rárá metabe i hema peá.
42010005	Ane mesuá'komi i hambua' támbi, nihanga' mporieru hondee, ‘Tabeá awe rasi' i lalu ntámbi dee.’
42010006	Ane arai i ndo'o tauna to mampoinao awe rasi', tabeá iti ina tungku' i ia; agáiáná ane ti'arai, tabeá awe rási'mi, teóli i kámiu.
42010007	Toro'mokomi i támbi iti. Niranga' apa to rarewuákomi, láwi' tauna to pobago' sipato' masumba sarona. Iniá' nipelimba-limba i támbi ntani'.
42010008	Ane teduu'komi i hambua' wanua mahile hai raranga'komi ngkaro'a, niande' apa to rarewuákomi.
42010009	Nipabaka'he' tauna to madu'a i wanua mahile iti, nipabutuáhe', ‘Pue' Ala ina harawi'ámo'i mopárentá i pewáli'Na Datu i tanga'-tanga'mi.’
42010010	Agáiáná ane teduu'komi i hambua' wanua mahile hai ti'arakomi raranga', ninamo' i rárá ngká'iá, nihanga',
42010011	‘Hawe' áwuna wanuámi to pedingki' i palanta' bitingki' kirántá, mewali' pepaingá'i i kámiu. Bona ni'isái daki'mo'i tempóna Pue' Ala ina mopárentá i pewáli'Na Datu i tanga'-tanga'mi!’
42010012	Nipehádingi! I Alo Pobutusi, pehuku to ina niranga' tepamadári kai pehuku to raranga' toSodomo!”
42010013	“Hurewu'komi toKorasi! Lia' kámiu toBesaida, hurewu'komi wo'o! Rápá'na topehelei to karalumaóha i tanga'-tanga'mi karabábehimo'i i Tiru hai Sido, manóntó mahaemo'i kakadeáhanda lia' mewaru'he' waru' ngkapepa' hintu' moáwuihe' wóá'nda.
42010014	I Alo Pobutusi, pehuku to ina niranga' tepamadári kai pehuku to raranga' toTiru hai toSido.
42010015	Hai kámiu toKapenau! Ina rapaireákomi paa'i tuke i surugá? Ti'ara! Láli' ina ratibekomi i naraka!”
42010016	Kaindo'o molaluta womi' Iesu i topeguruNahe', “Tauna to mepehádingi i kámiu, mepehádingi wo'o i Kodo'. Agáiáná tauna to ti'ara moranga'komi, ti'ara meranga' i Kodo'. Haido'o tauna to ti'ara meranga' i Kodo', mopáláiá ti'ara wo'o moranga' Ia to pehuo' i Kodo'.”
42010017	Topeguruna to pitu pulo'na iti teólihe' i kadonde lalu. Rahanga', “Pue', hawe' ánditu kinangimohe' i lalu hanga'Mi.”
42010018	Meháni' Iesu, “Kuita Tadulako Ánditu mandawo' kai langi' hondo'o bánibi'.
42010019	Bona ni'isái! Kuámbe'imokomi kuasa' bona peisákomi modiha' ile hai álipáboe' lia' monangi sanggena róhóna bungká' hai ti'ara ebe hawe' ara to peisá mohurewukikomi.
42010020	Kehapo'i hondo'o, iniá' nipotana'i kamanángindamo'i ánditu kai kámiu. Ágimimo'i matana' láwi' hanga'mi rauki'mo'i i surugá.”
42010021	Tempó iti, i kanakuasá'ina Inao Magasa', madonde láluna Iesu hane'i Nahanga', “Uma', Pue' to pokuasa'i langi' hai tampo'! Morande ahi'A' i Io, láwi' upu-upuna iti Nubuniángi kai taunahe' to matopa' hai to mapande, agáiáná Nupetude'ánga i taunahe' to wói' pangisánda. Itimo'i to Nupohintoto', Uma'.”
42010022	Hane'i nahanga' Iesu, “Upu-upuna napehuhu'ámo'i AmángKu' i Kodo'. Ti'ara hawe' hadua to pangisá hema Áná' sangádina Ama. Ti'ara wo'o ara to pangisá hema iti Ama, i raoa kai Áná' hai taunahe' to napohintoto' Áná' bona rapehala' i Ama.”
42010023	Kaindo'o, Iesu mehaile' i topeguruNahe' hane'i molaluta i herá, nahanga', “Madondekomi láwi' ni'itamo'i apa to nisábiki de'e-de'e.
42010024	Bona ni'isái: handa' galara' hai datu mampoinao manginta to ni'ita de'e-de'e, agáiáná ti'ara raita. Rapoinao masádi to nihádi de'e-de'e, agáiáná ti'arahe' mehádi.”
42010025	Kaindo'o, butumi' hadua guru agama ina mampeli' kandawo'ána Iesu. Tauna iti mekune', “Guru, apa to bate'na kulumaóha bona kupasumba katuwo' to tuke i kahae-haeána?”
42010026	Meháni' Iesu, “Apa to rauki' i áturá to nauki' Musa? Nu'umbá pasumbámu mokakihanga'i iti?”
42010027	Meháni' tauna iti, “ ‘Poka'ahi'mi' Pue' Ala, Pue'mu i kaposena lálumu, i pebukuána tánuáná'mu, i sanggena róhómu hai i sukuna pampekirimu.’ Hai ‘Poka'ahi'mi' hangkakataunámu hondo'o pampoka'áhi'mu wátá saduduámu.’ ”
42010028	Nahanga' Iesu, “To'u peháni'mu, lumaóha iti bona nupasumba katuwo'.”
42010029	Agáiáná guru agama iti mampalái ina mototo'u peá wátá saduduána hane'i mekune', “Hema iti hangkakataunángku'?”
42010030	Meháni' Iesu, “Ara hadua tomoane to kai Ierusale hondoo nó'u mao i Ieriko. I tanga' rárá, mampohidupáka topepongko' to mamperampa'i sanggena párewána duu'na rapahái dika-dika ina mate, hane'i rapáláhi i ndo'o.
42010031	Tempó iti, ara hadua tadulako mpenómbá moliu i ndo'o. Tauna iti naita, agáiáná melili' mopahóhóá' polumaóna.
42010032	Hondo'o wo'o hadua toLewi moliu i ndo'o manginta tauna iti, agáiáná napelili'á wo'o mopahóhóá' polumaóna.
42010033	Kaindo'o, ara hadua toSamaria moliu wo'o i ndo'o. I pangintána tauna iti, butu ahi' láluna.
42010034	Itimi' hane'i nadákiki tauna iti, to belána nabaho'i hai anggoro' duu'na nahopa'i hintu' lana hane'i natombo'. Upu iti, napopehawe'mi' i kalidena haduduána hane'i nawawa i hambua' támbi to rasaro bona raporewui.
42010035	Teume'na napewe'imi' rompepa' dói perá' i pue'na támbi iti hane'i nahanga', ‘Nuporewuána tauna dee, ane meruui angkoso'na kai dói dee, bate'na kubáiári ane teólia' mai.’ ”
42010036	Kaindo'o, napahópó' Iesu lalutána hane'i mekune', “Mangola' pasumbámu, kai olo'nda tauna to tálu iti hema hangkakataunána to rahurewuki?”
42010037	Meháni' guru agama, “Tauna to pantirinái tohurewu' iti.” Nahanga' Iesu, “Masule'moko', lumaóha wo'o hondo'o.”
42010038	Kaindo'o, Iesu hai topeguruNahe' mopahóhóá' polumaónda, hane'ihe' teduu' i hambua' wanua. I ndo'o Iesu nawáwái hadua tawine to mampohanga' Marita mao i támbina.
42010039	Marita mohalalu tawine iami' Maria. Maria mehuda daki' i bitina Pue' Iesu mampehádingi lalutána Iesu.
42010040	Marita mahárá kamasalerona mopasilólónga to ina napoperewui, hane'i mao molaluta i Iesu nahanga', “Pue', Nupatodáhi peá halálungku' manginta'a' mobago' sadudua? Huo' mai moureia'!”
42010041	Meháni' Pue' Iesu, “Marita, Marita! Io mampotepe hai mopakasusa' peáko' wátá saduduámu baha' i páká'-páká'na,
42010042	wole to páráluu hampáká' peá. Maria mampilekimo'i to tepamaro'a to ti'ara peisá ina ra'ala kai ia.”
42011001	I alo hanggaló Iesu mekakae i hambua' ka'árá'á. I kahópó'na mekakae, hadua kai olo'nda topeguruNa masanga', “Pue', paturo'ka' mekakae hondo'o pepaturo'na Iohane i topeguruna.”
42011002	Nahanga' Iesu i herá, “Ane mekakaekomi nihanga' hondee, ‘Uma', kipakahilemi' hanga'Mu; butumi' KadatuáMu.
42011003	Kagáná'ána pa'ande'ki' i alo-alona Nuwe'iáka'.
42011004	Nuámpungiáka' sala'ki', láwi' moámpungika' wo'o hema-hema to masala' i kai', hai iniá' Nuwawaka' i pekelo'.’ ”
42011005	Hane'i womi' nahanga' Iesu i herá, “Ane rápá'nai hadua kai olo'mi mao i támbina rángámi tanambengi hai masanga', ‘Ale, ámbe'ia' sieru' rótimu tálu wua'na kupaháwángiramo'i,
42011006	láwi' ara rángángku' to tanga'na molumao mehupe' i támbiku', ti'ara ara kurewuái!’
42011007	Ane rápá'nai rángámu to nutunggái iti molaluta kai lalu ntámbina, nahanga', ‘Iniá' nupepita'i, baba' kuwiti'mo'i, kodo' hai áná'kuhe' maturumoka'. Ti'ara ebea' peisá meáró moámbe'iko' apa-apa.’ ”
42011008	Nahanga' womi' Iesu, “Haido'o, bona ni'isái, kehapoko' balena, ti'ara ebe ina mau meáró moámbe'iko' apa-apa. Agáiáná i kati'arámu mahili mohule-hule' merapi', bate'na ina meáró moámbe'iko' to nupáráluu.
42011009	Haido'o, Kuhanga'ákomi: niperapi', bate'mi ina ra'ámbe'i; nipeli', bate'na ina nihumba. Kado' baba', bate'mi ina rabungkáhiá.
42011010	Láwi' upu-upu tauna to perapi' ina moranga'; upu-upu tauna to pampeli' ina masumba; hai upu-upu tauna to pokado' baba' bate'na ina rabungkáhi.
42011011	Ara paa'i i kámiu hadua ama to peámbe'i ile i áná'na to perapi' bóu'?
42011012	Ba na'ámbe'i'i álipáboe' ane merapi'i tulu manu'?
42011013	Kehapokomi tauna to kadake lálumi, ni'isá onto wo'o moámbe'i áná'mi to maro'a. Apa mani' Amámi to i surugá! Bate'na meámbe'i Inao Magasa' i tauna to perapi' i Ia!”
42011014	I alo hanggaló, Iesu mowura ánditu to mampopewali' hadua tauna ti'ara peisá molaluta. I pengkairaoána ánditu, mantepu'umi' tauna iti molaluta. Tauna handa' hele.
42011015	Agáiáná ara to pasanga', “Peisá mowura ánditu láwi' kuasa'na Belesebu, tadulakonda ánditu.”
42011016	Ara wo'o tauna ntani' to mampeli' kandawo'ána Iesu, merapi'he' i Ia bona pobábehi topehelei mopatongawa' Iamo'i huo' kai Pue' Ala.
42011017	To i pekirinda iti naisá Iesu hane'ihe' Nahanga'á, “Ane magárái hambua' kadatuá mewali' bahangampa kirána to pombebungká', kadatuá iti ina magonu. Hondo'o wo'o kahantámbiá to magárá lia' mombebungká', ti'ara ina mantaha.
42011018	Hóndi'iti wo'o i kadatuána Tadulako Ánditu, ane arai hangkira mobungká' to hangkirána, kadatuá iti bate'na mageró. Perae'mi i Kodo', kuasa'na Belesebu to Kupopobundu' mowura ánditu.
42011019	Ane hondo'oi, melempó i kuasa'na hema topeola'mi mowura ánditu? Bonto hintu' kuasa'na Pue' Ala? Mewali', bábehiánda topeola'mi haduduámi to popatongawa' kati'arána to'u perae'mi mokakihanga'i kuasa'Ku'.
42011020	Agáiáná powurángKu' ánditu iti, melempó i kuasa'na Pue' Ala. Iti mopáláiá, Pue' Ala mopárentámo'i i tanga'-tanga'mi.
42011021	Tadulako Ánditu rapándiri' hadua tauna to paróhó, to pokámpái támbina hintu' párewá mpombeala to gáná-gáná. I kahóndi'itina hóká'na lómána tungku' matimámá.
42011022	Agáiáná ane arai hadua to tepamaróhó mobungká' mopamanangi to paróhó iti, to pebungká' to tepamaróhó ina mamperampa'i párewá mpombeala paisarungiána to paróhó iti duu'na upu-upu párewána ina napekira-kira'á to tepamaróhó.
42011023	Tauna to ti'ara tundu i Kodo', mopáláiá me'ewa' i Kodo'! Lia' hema-hema to ti'ara metulungi i Kodo' mambawa taunahe' mewali' taunána Pue' Ala, mopáláiá herámi' to mampopogárá-gárá tauna.”
42011024	“Ane mengkairaoami' ánditu mopáláhi tauna, ánditu iti mambulili i bahangampa ka'árá'á to bangi mampeli' peiha-iha'ána agáiáná ti'ara ara nahumba. Itimi' hane'i nahanga', ‘Ina teólia' i támbi to kupáláhimo'i.’
42011025	I kateduu'na i ndo'o, támbi iti ti'ara boko lia' masilólónga.
42011026	Kaindo'o maomi' mowawái pitu ánditu ntani' to tepakadake kai ia. Mesuá'he' i láluna tauna iti, duu'nda toro' i ndo'o. Kahópó'ána katuwo'na tauna iti tepamapári' ebe kai to runguna.”
42011027	Kaupuna Iesu molaluta hondo'o, hadua tawine kai olo'nda tauna handa' molaluta i Ia, “Madondemi' tawine to poánáka lia' mopaumi'Ko'!”
42011028	Agáiáná meháni' Iesu, “Tepamadonde ebe tauna to mampehádingi ngkórá'na Pue' Ala duu'na nalumaóha!”
42011029	Tanga'na Iesu ratolelingi tauna handa', Napahóhóá' womi' polalutáNa, “Meruu ebemo'i kakadakena lálunda tauna to tuwo' i tempó dee. Merapi'he' tanda' topehelei i Kodo', agáiáná ti'arahe' ina ra'ámbe'i hawe' hampáká', sangádina tanda' topehelei to nahámpei galara' Iona.
42011030	Hondo'o peheleina galara' Iona i toNiniwe, hondo'o wo'o Áná'na Manusia' ina mewali' tanda' topehelei i tauna to tuwo' de'e-de'e.
42011031	I Alo Pobutusi, datu tawine kai tampo' tanda' matabengo, ina mekátede' mewali' sabi' mosala'i taunahe' to tuwo' i tempó dee. Láwi' bona mampehádingi pepáguruna Salomo to matopa', datu tawine iti mopa'ara polumao to karao' ebe kai wuntuna duniá. Haido'o, i ndee de'e-de'e, ara to tepaireá kai Salomo agáiáná ti'arakomi mau mampehádingi pepáguruNa!
42011032	I Alo Pobutusi, tauna to i Niniwe ina mekátede'he' mewali' sabi' mosala'i taunahe' to tuwo' i tempó dee. Láwi' toNiniwe iti kadeáhahe' kai sanggena dósánda i tempónda napotuntuá Iona. Haido'o, i ndee de'e-de'e, ara to tepaireá kai Iona agáiáná ti'arakomi kadeáha!”
42011033	“Ti'ara ara tauna to pohunui palita hane'i nabuni ba nabóbóngi gumbá. Palita iti bate'na nawóli i pohumpádá'á palita, bona tauna to pesuá' ina manginta wanta'na.
42011034	Matámi iami' póindó'na wátá. Ane ma'ániwólói matámi, mewantora' pewanta'na humawátámi. Agáiáná ane matámi ti'ara ma'ániwóló, humawátámi mangkáindi.
42011035	Itimi' hane'i, nikámpái bona wanta' to ara i kámiu ti'ara mewali' mangkáindi.
42011036	Ane humawátámu mewanta' lia' ti'ara hawe' ara hangkirána to mangkáindi, i kahóndi'itina humawátámu ina mewantora' hondo'o kanawanta'na póindó'.”
42011037	I kawáliNa molaluta, Iesu nawáwái hadua toPárisi ma'ande' i támbina. Maomi' Iesu ma'ande' i ndo'o.
42011038	ToPárisi iti hele manginta Iesu ti'ara mampeola'i áturá agama láwi' ti'ara membaho' hangko bomani' ma'ande'.
42011039	Itimi' hane'i nahanga' Pue' Iesu i ia, “Kámiu toPárisi kabiasa'ámi mobaho'ikomi tabo' hai painuámi nipamaitu' tanda' i raoána wole tanda' i lálumi pose perampa' hai kakadake.
42011040	Bebekomi! Bonto Pue' Ala to mampopewali' raoána, Ia wo'o to mampopewali' láluna?
42011041	Apa to ara i lalu painuá hai tabo'mi, itimo'i to bate'na niwe'iáhe' topeahi-ahi'. I kahóndi'itina upu-upuna ti'ara ina mampopewali'komi boko.
42011042	Hurewu'mokomi toPárisi! Wua' mpoholia'mi rápá'na to hondo'o papati', tantae hai rámpá mpehuhe' ntáni'na, hangkira hampulo' nipopenómbá i Pue' Ala agáiáná kati'ara madári sambali hai ahi' i Pue' Ala ti'ara niháileki. To kato'uána itimo'i to bate'na nilumaóha hai iniá' nipobengói to ntáni'na.
42011043	Hurewu'mokomi toPárisi! Nilái peá mehuda i ka'árá'ánda torapomahile i támbi penómbá'á lia' nipotana' ane rapomahilekomi tauna i pobalu'-balu'á.
42011044	Hurewu'mokomi! Hondo'okomi tálumbángá to ti'ara ara pampehala'iána, tauna to poliu i wongkona ti'ara raisá tálumbángá to rapolumaói.”
42011045	Hadua kai olo'nda guru agama molaluta i Iesu, “Guru, i polalutáMu hóndi'iti, Nutata'ika' wo'o!”
42011046	Meháni' Iesu, “Hurewu'mokomi wo'o guru-guru agama! Mantutuhákomi to makárá hai meámbe'ikomi áturá to madári, agáiáná kámiu haduduámi ti'ara ebe hawe' hántede' pantulungimi tauna molumaóha áturá iti.
42011047	Hurewu'mokomi, mobábehikomi tálumbángánda galara' to láli' rapapate toiherumi.
42011048	Mewali' kámiu haduduámi mangaku' kanipohintoto'na bábehiánda toiherumi láwi' ámbi' herá to popapate galara'he' iti lia' kámiumo'i wo'o to pobábehi tálumbángánda.
42011049	Itimi' hane'i i kamatopa'na Pue' Ala molaluta, ‘Ina Kuhuo'he' suro hai galara'Ku' butu i herá; hangkira ina rapapate, hangkira wo'o ina rapopeahi-ahi'!’
42011050	Pue' Ala molumaóha hondo'o bona kámiu to tuwo' de'e-de'e bate'mi rahuku láwi' upu-upu galara' to rapapate kai runguna duniá rapopewali'.
42011051	Iti mantepu'u kai karapapatena Ábeli duu' i karapapatena Sakaria, to pewali' i olo'na rapu pointuá popenómbá hai Támbina Pue' Ala. Nipehádingi: tauna to tuwo' de'e-de'e bate'nda ina rahuku láwi' upu-upuna iti.
42011052	Hurewu'mokomi guru-guru agama, pegili popobungkáhi baba' kapangisá rawe'iákomi, agáiáná kámiu haduduámi ti'arakomi mau mesuá' i lalu bona nipampeli' kapangisá. Láli' mohálá'komi tauna to mampesimbuku ina mesuá' i láluna!”
42011053	Kanapáláhina Iesu ka'árá'á iti, mahárámi' katowenda guru-guru agama hai toPárisi i Ia. Mantepu'umi' handa' pekune'nda i Ia mokakihanga'i i páká'-páká'na.
42011054	Lia' rakamata ngkaro'a, bona rapasumba rárá mohaka' Iesu mealehe i lalutáNa to sala'.
42012001	I tempó iti, ara i hábuna tauna mombehigi-higi daki' i Iesu, duu'na ara to radiha' bitina. Tanga'na tauna mombehigi-higi, molalutami' Iesu i topeguruNahe', “Maingá'komi i ráginda toPárisi iami' potawengkole'nda.
42012002	Ti'ara ara to rabuni to ti'ara ina katontole, hai ti'ara ara to rabuniángi to ti'ara ina tewulaa'.
42012003	To nilaluta i kamangkáindi, ina rahádi i wanta' kamabaa hai to niwuu-wuuá tauna i lalu petá' to niwiti' ina ratoleleha.”
42012004	“Halalu-halalu, nibuhinao! Iniá' nilángá' i tauna to popapate wátá láwi' ti'ara rabuku mamponggaleá meruu kai ndi'iti iami' mopapate tánuáná'mi.
42012005	Kutude'áramokomi ngkaro'a, hema to sipato' nipengkóru'i. Nipengkoru' i Pue' Ala! Láwi' kaupuNa mepapate, makuasa' mani' wo'o mendawo' i naraka! Nipehádingi, Iamo'i to sipato' nipengkóru'i.
42012006	Lima ba'ána dena peisá rahóló rompepa' dói to tepakekede' imba'na. Kehapo'i hondo'o ti'ara hawe' hamba'a to nakalóliá Pue' Ala.
42012007	Hondo'o wo'o kámiu, kahanda'na weluá' i wóá'mi Naimba'mo'i sangkani. Itimi' hane'i, bopokomi lángá'! Mohóló mani' kámiu kai manu-manu' dena to handa'!”
42012008	Nipehádingi: tauna to pangaku' i lindo'nda tauna ntani' ka'iána topeola'Ku', ia wo'o ina Napangaku' Áná'na Manusia' i lindo'nda mala'ekána Pue' Ala.
42012009	Agáiáná tauna to pesapu i lindo'na tauna ntani' ka'iána topeola'Ku', ia wo'o ina Nasapuáka Áná'na Manusia' i lindo'nda mala'ekána Pue' Ala.
42012010	Ane arai tauna to mopahowa' pe'ewa'na i Áná'na Manusia', peisá mani' ra'ámpungi. Agáiáná ane motokadakeái Inao Magasa', ti'ara ara ámpungiána.
42012011	Ane rawawakomi i támbi penómbá'ánda toIahudi rahuda i lindo'nda topobago' i ndo'o hai i topopárentá ba topohudánga, bopokomi bata-bata kaina pamperuru'imi wátámi ba apa to ina nipahowa'.
42012012	Láwi' apa to ina nipahowa' iti ina napaturo'ákomi Inao Magasa' i tempó iti.
42012013	Hadua kai olo'nda tauna handa' molaluta i Iesu, “Guru, nihuo'ána halálungku' bona napokira'ána' lómá sosora kai tosaengki'.”
42012014	Meháni' Iesu, “Halalu, hema paa'i to potudo'A' mewali' topobutusi ba to pokira lómá i olo'mi rodua?”
42012015	Kaindo'o, nahanga' Iesu i tauna handa' to ara i ndi'iti, “Nipemaroáhi hai maingá'komi bona iniá' niliu ngkadoko'. Láwi' kehapo'i motámbungá lómána, katuwo'na tauna ti'ara mentoe i kakalómána.”
42012016	Kaindo'o Iesu molaluta ngkórá' pándiri', Nahanga', “Ara hadua to kalómá, wua' mpoholia'na handa' nahumba kai tampo'na.
42012017	Tokalómá iti masanga' i láluna, ‘Wua' mpoholia'ku' ti'arapo'i ka'ala i pembóliángku'. Nu'umbámi' rárángku' de'e-de'e?’
42012018	Kaindo'o, napahóhóá' womi', ‘Hondee, ara onto rárángku'; ina kupoperaba'he' buho'ku' hane'i kupehuo'á ra'áróha to tepamahile. I ndi'itimi' kaina kuwóliána upu-upuna gándu hai párewángku' ntani'.
42012019	Hane'i ina kupolaluta'á wátángku': Morasi'ko'! Upu-upu to maro'a nupokiramo'i lia' ti'ara ina upu i tó'á-tó'ána. De'e-de'e meiha'moko'! Ma'ande' hai mainu lia' matana'-tana'peramoko'!’
42012020	Agáiáná nahanga' Pue' Ala i ia, ‘Ó tobebe! Wengi dee peámo'i peinaomu ina ra'ala kai io, haido'o hema to ina mamporasi' lómá to nupahikináiá wátámu?’
42012021	Hóndi'itimi' pewali'ána i hema-hema to popakalómá peá wátá saduduána agáiáná meahi-ahi' i pehiló'ána Pue' Ala.”
42012022	Kaindo'o, molalutami' Iesu i topeguruNa, “Itimi' hane'i, buhinao; iniá' nibata-bata mokakihanga'i tuwo'mi iami' apa to ina niande', ba apa to ina nipowaru'.
42012023	Láwi' katuwo' meruu kai pa'ande', hai wátá i reá kai pewaru'.
42012024	Peitahe' manu-manu' kaa'! Ti'arahe' mehu'á, ti'arahe' mepare, ti'arahe' wo'o nakakiarái buho'. Agáiáná naporewuhe' Pue' Ala! Tepamohóló mani' katuwo'mi kai manu-manu'.
42012025	Hema kai kámiu i kabata-bata láluna nabuku morárángi tinuwu'na kehapo'i hántede' peá?
42012026	Mewali', ane hawe' to manangko' ti'ara nibuku nilumaóha, ma'ampa hane'i mampobata-batakomi to ntáni'na?
42012027	Ole-ole noba'na bunga hihi' to tuwo' i pádá. Bunga iti ti'arahe' mobago' ba mobábehi wáru'nda; agáiáná Datu Salomo to tepakalómá, pewáru'na ti'ara meruu kanoba'na kai bungahe' iti!
42012028	Mewali', ane Pue' Ala mopakanoba' háhi i pádá, to tuwo' peá dehanggaloá teume' pumpu rahunu, tepameruu kanarewáimi Pue' Ala kai háhi iti. Agáiáná perewáiNa ti'ara nipaisárungi!
42012029	Haido'o, iniá' nibata-bata hai wuli mokakihanga'i pa'ande' hai painumi.
42012030	I páká'-páká'na iti timbulu rapeli' peá tauna to ti'ara mehala' i Pue' Ala. Wole Amámi to i surugá mangisá kanipáráluuna upu-upuna iti.
42012031	Agáiáná bate'mi mampesimbuku bona Popárentána Pue' Ala tongawa' i tuwo'mi, i kahóndi'itina upu-upu to nipáráluu ina nawe'iákomi Pue' Ala.”
42012032	“Kámiu to hántetede' imba'mi, iniá' nilángá'! Láwi' Pue' Ala, Amámi matana' moranga'komi i popárentáNa.
42012033	To arámi nipobalu', hólóna nikira-kira i topeahi-ahi'. Bábehi kápipi'mi to ti'ara peisá maluso', iami' lómá to tewóli i surugá. Lómá iti ti'ara peisá makawu láwi' ti'ara peisá rabainái lia' ti'ara na'ande' epi-epi'.
42012034	Láwi' i umbá ka'ara'ána lómámi, i ndi'iti wo'o pentoeána lálumi.”
42012035	“Mokakámpáikomi molindo' i páká'-páká'na. Bate'mi timbulu marewá lia' póindó'mi tungku' bóró,
42012036	hondo'o toperewui to tungku' mampegiá tuánda teóli kai susa' mpoitámbi. I kateólina tuánda hane'i mokado' baba', poliliuna rabungkáhi.
42012037	Madonde ebehe' toperewui to rahumba tungku' mepegiá i tempó kateóliána tuánda. Bona ni'isái! Tuánda iti ina mopatóká' hai mohuo' toperewuina mehuda duu'nda narewui.
42012038	Madonde ebehe' toperewui to nahumba tuánda tungku' mepegiá kehapo'i tanambengi ba daki' mepuló kateóliána tuánda.
42012039	Pailalu dee! Ane rápá'nai naisá pue' támbi tinti' hangampa kaina butuna tobaina, bate'na ina mokakámpái, bona tobaina iti ti'ara mesuá' i lalu ntámbina.
42012040	Itimi' hane'i, bate'mi wo'o mopatóká', láwi' Áná'na Manusia' ina butu i tempó to ti'ara ni'isá.”
42012041	Mekune' Peturu', “Pue', ngkórá' pándiri' iti Nupatoto' peá i kai' ba i upu-upuna tauna?”
42012042	Meháni' Pue', “Hema toperewui to tungku' manondo' hai matopa' to natudo' tuána mewali' rapotadulako toperewui ntani' bona rapopasilólónga pa'ande' i tempónda ma'ande'?
42012043	I kateólina tuánda, madonde ebe toperewui iti i kanahumbána tanga'na molumaóha bago'na.
42012044	Nipehádingi, tuá iti ina mampóinálái toperewuina mopasilólónga upu-upu lómána.
42012045	Agáiáná ane toperewui iti kadake bábehiána, ina nahanga' i láluna, ‘Tuángku' mahae mani' hane'i teóli,’ hane'imi' mantepu'u mopahái rángánahe' toperewui tomoane hai tawine lia' ma'ande' hai mainu duu'na malangu.
42012046	Kaindo'o, ina teólimi' tuána i alo hai tinti' to ti'ara naisá. Toperewui iti ina nabamba tuána duu'na napapate hane'i natibe i ka'árá'ánda tauna to ti'ara mepóinálái.
42012047	Toperewui to pangisá peláiána tuána, agáiáná ti'ara tóká' lia' ti'ara molumaóha peláiána tuána ina mahárá karabambána.
42012048	Agáiáná toperewui to ti'ara pangisá peláiána tuána kaindo'o molumaóha hampáká' to sala' hane'i bate'na masumba pebamba, ina hántede' peá karabambána. Láwi' tauna to handa'mo'i kara'ámbe'ina ina handa' wo'o to rapengáihi kai ia. Tauna to rapóinálái ebemo'i, handa' wo'o to ina ratutuhá i ia.”
42012049	KabutungKu' i duniá mopa'ara kapeande'. Maro'a ebe ane bórómo'i ápina.
42012050	Ara mani' kapári' to mahárá to bate'na Kulumaóhi. Naposusa' ebe lálungKu' hangko bomani' mewali'.
42012051	Pekirimi kabutungKu' mambawa podame i duniá? Ti'ara, bo'ia podame, agáiáná pobungká'.
42012052	Mantepu'u de'e-de'e, to lima tauna hantámbi ina mosisala', tálu moewa' to rodua, ba rodua moewa' to tálu.
42012053	Hadua ama ina moewa' áná'na tomoane hai ánáke tomoane ina moewa' amána. Inaána, ina moewa' áná'na tawine hai ánáke tawine ina moewa' inaána. Pengánti'ina tawine ina mobungká' maniána tawine hai maniána tawine ina mobungká' pengánti'ina tawine.
42012054	Nahanga' womi' Iesu i tauna handa', “Ane mangintakomi gawu tanda' i matampuhá poliliuna nihanga', ‘Ina bábá.’ Hane'i mpu'u bábá.
42012055	Ane mewui'i angi tanda' kai matabengo, ina nihanga', ‘Bate'na kealo.’ Hai kealomi' mpu'u.
42012056	Kámiu tauna to potawengkole'! Nibuku mampetandái raoa melempó i pampeitámi lentena langi' hai tampo'. Ma'ampa hane'i ti'ara nibuku mampehala'i tanda'-tanda' to pewali' i tempó dee?”
42012057	Ma'ampa hane'i bo'ia kámiu haduduámi mopakanóntó to to'u?
42012058	Ane arai tauna to powuá'komi i topobutusi, nipesimbuku ebe modame hangko bomanikomi teduu' i pobutusiá. Láwi' ane ti'arakomi modame ina napehuhu'ákomi i topobutusi duu'mi napehuhu'á topobutusi i topobago' i támbi pehukuá to ina mopasuá'komi i tárungku'.
42012059	Buhinao, bate'mi ti'ara ina mengkairaoa kai tárungku' hangko bomani' mabáiári dendámi.
42013001	Tempó iti, arahe' tauna to mampehanga'á i Iesu mokakihanga'i kanapapatena Pilatu bahangampa toGalileá, to tanga'nda mointu pinatuwo' to rasambale' rapopenómbá i Pue' Ala.
42013002	Masádi laluta iti, nahanga' Iesu, “Saru lálumi rárá ngkapatenda toGalileá iti, mopatongawa' kaperuuna dósánda kai upu-upu toGalileá ntani'?
42013003	Ti'ara! Agáiáná nipehádingi: ane ti'arakomi kadeáha kai dósámi, ina matekomi sangkani hondo'o herá.
42013004	Nu'umbáhe' wo'o to hampulo' hai uwalu to mate i Siloa to nadámpángi pangka? Saru lálumi meruu dósánda kai upu-upu tauna ntani' to toro' i Ierusale?
42013005	Ti'ara! Hangkani mani' Kuhanga': ane ti'arakomi kadeáha kai dósámi, bate'mi ina mate sangkani hondo'o herá.”
42013006	Upu iti, Nalaluta womi' Iesu ngkórá' pándiri' dee, “Ara hadua tauna to nakakiarái hampó'á kau ara i bonde anggoro'na. I alo hanggaló, maomi' mampeli' wua'na, agáiáná hawe' hambua' ti'ara ara nahumba.
42013007	Mewali', molalutami' i topobago'na, ‘Peita, tálumo'i tó'ána timbulu teduu'a' mampeli' wua'na kau ara dee, agáiáná ti'ara hawe' hambua' kuhumba. Nutiwimo'i! Mopamaduhu' mbero tampo'.’
42013008	Agáiáná meháni' topobago'na iti, ‘Tapatodáhimo'i sieru' tuwo' hantó'á dee tuá. Kubángkáliramo'i tóá'na duu'na kupoana'i popopabómbó tampo'.
42013009	Wole mowua' onto tó'á talindo'. Agáiáná ane ti'arai, peisámo'i nipehuo'á ratiwi.’ ”
42013010	I alo hanggaló, i Alo penómbá'ánda toIahudi, Iesu mepáguru i hambua' támbi penómbá'ánda toIahudi.
42013011	I ndi'iti ara hadua tawine to hampulo'mo'i hai uwalu tó'ána mohaki' láwi' nakuasa'i ánditu; itimi' hane'i bungku', ti'ara ebe peisá mekátede' mampaharo.
42013012	I kanaitána Iesu tawine iti, Nakárá'mi' Nahanga', “Baka'moko' kai háki'mu ina'!”
42013013	Kaindo'o Nadámpá teena Iesu i tawine iti; i tempó iti peámi' wo'o, haromi' pekátede'na hane'i motóeá' Pue' Ala.
42013014	Pepabaka'na Iesu i Alo penómbá'ánda toIahudi, napotowe ebe tadulako támbi penómbá'ánda toIahudi, hane'i molaluta i tauna handa', “Ini alona lógá pobago'á; butukomi i alo iti bona rapabaka'komi, bo'ia i Alo penómbá'ánta'!”
42013015	Meháni' Pue' Iesu, “Motawengkole'komi! I Alo penómbá'ánta, upu-upu tauna mopalóhó'he' sapi' ba kalidenda kai lalu boso' duu'nda rarimba' rapopainu.
42013016	Haido'o, i ndee ara hadua tawine mule'na Burahima to hampulo'mo'i hai uwalu tó'ána nahilu' Tadulako Ánditu. Ti'ara paa'i peisá karahilu'na tawine dee rakábáhá i Alo penómbá'ánta'?”
42013017	Peháni'na Iesu iti rapokahili ebe hantimbáliNa. Agáiáná rapotana' upu-upu tauna ntani' i pangintánda sanggena topehelei to nabábehi Iesu.
42013018	Mekune' Iesu, “Hai apa paa'i peisá tapasibali'ái Popárentána Pue' Ala? Kupándiri' paa'i hai apa?
42013019	Pewali'ána hibali' hai ngkórá' pándiri' dee. Hadua tauna manggala hambua' lihuna huluká hane'i nahu'á i bondena. Lihu iti tuwo' duu'na mewali' hampó'á kau to podá'á, hane'i napoharái manu-manu' dá'ána.”
42013020	Mekune' mani' Iesu hangkani, “Kupándiri' paa'i hai apa Popárentána Pue' Ala?
42013021	Katongawa'ána hondo'o ragi to na'ala hadua tawine hane'i nagóntá hai iba pulo'na lite' támpu duu'na mesende' sangkani.”
42013022	I polumaóNa mao i Ierusale, Iesu moliu i wanua-wanua mahile hai wanua ntani' daro mepáguru.
42013023	Ara tauna to pekune' i Ia, “Pue', hántede' peá paa'i imba'na tauna to ina rasoreáka?”
42013024	Meháni' Iesu, “Nipesimbuku mesuá' i baba' to kekede', láwi' bona ni'isái, handa' tauna to mampesimbuku mesuá' agáiáná ti'ara peisá.
42013025	Tempóna pue' támbi meáró mowiti' baba'na, ina mekátede'komi i raoa mokado-kado' daro mekárá', ‘Tuá, bungkáhiáka' baba'!’ Agáiáná, pue' támbi iti ina meháni', ‘Ti'ara kuisá ba kai umbákomi!’
42013026	Ina niháni', ‘Kama'ande' hai mainuke' hingkakani Tuá, lia' kaNupáguruka' i kárádá'ána wanuángki'!’
42013027	Agáiáná ina nahanga' womi' Tuá iti, ‘Ti'arakomi Kuisá ba to kai umbákomi. Nipelei kai ndee, to kadake bábehiámi!’
42013028	I tempómi manginta Burahima, Isaki', Iako' hai upu-upunda galara' matana'-tana' i Kadatuána Pue' Ala, bate'mi ina teria' hai mapári' nihádi láwi' ina rawurakomi.
42013029	Tauna ina butuhe' kai mata'alo hai matampuhá, kai matalindo' hai matabengo ina matana'he' i susa' mpa'ande' i Kadatuána Pue' Ala.
42013030	Kato'uána, ara tauna to i bókó' ina tepaiheru hai ara to tepaiheru ina tepaibókó'.”
42013031	I tempó iti wo'o, ara bahangampa toPárisi butu i Iesu molaluta, “Iniá' Nutoro' i ndee! MaomoKo' i ka'árá'á ntani' láwi' napeli'Ko' Herode ina napapate.”
42013032	Meháni' Iesu, “Maomokomi, nipehanga'á i tauna to hondo'o sarigala iti, ‘Dehanggaloá hai teume' ánditu Kuwura lia' to madu'a Kupabaka', agáiáná i alo katálu bago'Ku' ina Kupahópó'.’
42013033	Kehapo'i hondo'o bate'Ku' mopahóhóá' polumaóngKu' dehanggaloá, teume' hai upuna teume' mao i Ierusale láwi' ti'ara sipato' hadua galara' rapapate i raoa wanua mahile iti.
42013034	Ierusale, ó toIerusale! Galara'he' nipapate. Huo'nahe' Pue' Ala to butu i kámiu, nitumpa' watu duu'nda mate. Morongkani Kupoinao morámpu taunámi hondo'o inaána manu' mo'obóki áná'nahe' i wói' kápina, agáiáná ti'arakomi mau!
42013035	Itimi' hane'i ti'arapoko' napoaweá Pue' Ala. Bona nuisái, Kodo' ti'arapo'i ina ni'ita duu'na nihanga', ‘Tebarakatimi' Ia to butu i lalu hanga'na Pue'.’ ”
42014001	I alo hanggaló, i Alo penómbá'ánda toIahudi, Iesu mao ma'ande' i támbina hadua tadulakonda toPárisi. I ndi'iti taunahe' mokamata ponggalena Iesu.
42014002	Kaindo'o, butumi' hadua to kámbá tee hai bitina.
42014003	Mekune' Iesu i guru-guru agama hai toPárisi to arahe' i ndo'o, “Mangola' áturá agamánta', peisáke' paa'i mopabaka' tomadu'a i Alo penómbá'ánta' ba ti'ara?”
42014004	Guru-guru agama hai toPárisi mamparoo-roo peáhe'. Kaindo'o, na'ántiá Iesu teena to madu'a iti duu'na Napabaka' hane'i Nahuo' melei.
42014005	Upu iti, nahanga' Iesu i herá, “Rápá'na hadua kai kámiu ara áná'mi ba nakakiaráikomi hamba'a sapi' to mandawo' i wuwu i Alo penómbá'ánta', ti'ara paa'i ina harawi'á niore' ánáke ba sapi' iti?”
42014006	Agáiáná ti'ara hawe' hadua to peisá mohániki pekune'na Iesu iti.
42014007	Iesu manginta arahe' torare to mampileki ka'árá'ánda torapomahile. Itimi' hane'i Napolaluta'ámohe' hampáká' pándiri'.
42014008	Nahanga', “Ane rakaleákomi i susa' mpoitámbi, iniá' nimao pehuda i ka'árá'ánda torapomahile. Láwi' ti'ara nuisá ba arantoi tauna ntani' to rapomahile kai io to rakaleá wo'o,
42014009	bona pue' susa' to pokaleákomi ti'ara ina butu i kámiu masanga', ‘Nipelimba, láwi' ka'árá'á dee rapatóká'ámo'i torare ntani'.’ I karahuo'mi melimba, maomokomi mehuda i ka'árá'á to tepaibengo daro malongko'.
42014010	Itimi' hane'i, ane rakaleákomi, ágimi mampileki ka'árá'á to tepaibengo, bona pue' támbi ina butu mampolaluta'ákomi, ‘Bale, kamo' pehuda i ka'árá'ánda torapomahile.’ I kahóndi'itina rapomahilekomi, ralindo' upu-upu torare to ntáni'na.
42014011	Láwi' tauna to popaireá wátána ina rapaiwói', agáiáná to pengkaiwói' ina rapaireá.”
42014012	Hane'i nahanga' Iesu i pue' támbi, “Ane mokaleáko' tauna mosusa' mpa'ande' mabaa ba inambengi, iniá' nupokaleá balemu ba halálumu ntani' ba hintetendeimu to kalómá. Láwi' ina rakaleáko' wo'o mosusa' i támbinda, i kahóndi'itina itimo'i háwángina bábehiámu.
42014013	Agáiáná ane mopa'arako' susa' mpa'ande', kaleáhe' topeahi-ahi', toda wálika, topungku hai tobilo.
42014014	I kahóndi'itina ina madondeko' láwi' ti'ara ina rabuku moháwángi kamaro'ámu. Pue' Ala ina moháwángi ro'ána lálumu i tempó karapatuwo'na kai kapate tauna to to'u i pehiló'ána Pue' Ala.”
42014015	Tanga'nda ma'ande' hingkakani i ndo'o, ara hadua to pasádi polalutána Iesu masanga', “Madonde ebe tauna to ina ma'ande' hingkakani hai Pue' Ala i Kadatuána!”
42014016	Agáiáná nahanga' Iesu i tauna iti, “Hangkani tempó ara hadua to popa'ara susa' mpa'ande' mahile, mokaleá handa' tauna.
42014017	Tempóndami' mantepu'u mosusa', pue' susa' iti mohuo' toperewuina mao mowawái taunahe' to nakaleá, ‘Ningkamo', upu-upuna tóká'mo'i!’
42014018	Agáiáná upu-upunda, merapi' ahi'. To rungu-runguna molaluta i toperewui iti nahanga', ‘Merapi'a' ahi', hangko kamehólóa' halimbo' bonde, ina mao ebe kupáresá'.’
42014019	To ntáni'na masanga', ‘Kodo' hangko kamehólóa' sapi' lima pari, haido'o hangko ina kupáguruhe' modii' padeko'. Merapi'a' ahi'.’
42014020	To ntáni'na womi' masanga', ‘Hangko kawálingku' rapopoitámbi, haido'o ti'ara'a' peisá ina butu.’
42014021	Toperewui iti teóli mampehanga'á i tuána. Tuána iti towe ebe hane'i nahanga'á toperewuina, ‘Namo' hohi' i hóká'na kárádá'á hai i podálina wanua mahile. Wáwáihe' mai tauna to peahi-ahi', toda wálika, tobilo hai topungku.’
42014022	Kaindo'o, nahanga' toperewui iti, ‘Tuá, kakulumaóhamo'i hawa'mi, agáiáná kehapo'i hondo'o, ka'árá'á handa' mani'.’
42014023	Nahanga' Tuá iti, ‘Namo' i kárádá'á hai i podálina wanua mahile i raoa kai ndee, nuhuo' ebehe' mai bona pose dee támbiku'.
42014024	Bona nuisái! Ti'ara hawe' hadua kai olo'nda to kakukaleá iti ina ma'ande' pa'ande' mposusa' dee.’ ”
42014025	Handa' tauna to peola' molumao hingkakani hai Iesu. Iesu mehaile' i herá hane'i Nahanga',
42014026	“Ane arai tauna to butu i Kodo', agáiáná láluna tepama'ahi' i inaána, amána, tawinena, áná'nahe', halálunahe' ba wátá saduduána, ti'ara peisá mewali' topeola'Ku'.
42014027	Tauna to ti'ara mau mopaha' kau mombehapena meola' i Kodo', ti'ara peisá mewali' topeola'Ku'.
42014028	Ane arai hadua kai olo'mi mampoinao motindi' hambua' pangka, bate'na ina naimba' sieru', gáná ba ti'ara dóina ina napopoáróha.
42014029	Láwi' ane keári'imo'i agáiáná upumo'i dóina, hai ti'ara mani' wali, taunahe' to panginta bago' iti ina mampatawái'i,
42014030	ina rahanga', ‘Tauna dee, natepu'u peá moáróha agáiáná ti'ara nabuku mopawali!’
42014031	Hondo'o wo'o, ane arai hadua datu to nakakiarái hampulo' hábuna surodado' ina mampombeala'á datu ntani' to nakakiarái surodado' rompulo' hábuna, bate'na ina napekiri sieru' kagáná'ána róhóna moewa' bungká'na.
42014032	Ane naisái kati'arána gáná róhóna, hangko kai karao' mosuromi' taunána merapi' modame i bungká'na.”
42014033	Kahópó'ána nahanga' Iesu, “Hondo'o wo'o i kámiu. Ti'ara hawe' ara kai olo'mi peisá mewali' topeola'Ku', ane ti'arai nabuku mokábáhá sanggena to ara i ia.”
42014034	“Bure iti maro'a, agáiáná ane matabebe'i peisá paa'i rapamabure hule'?
42014035	Ti'arapo'i ara bundu'na, maro'a i bonde pelumbu'na rapopopabómbó tampo'. Mewali', áginamo'i ratibe. Hema to ketainga, bate'na mepehádingi!”
42015001	I alo hanggaló, handa' toporóró' ásele' hai taunahe' to madósá i pehiló'ána tauna ntani', butu mampehádingi lalutána Iesu.
42015002	ToPárisi hai guru-guru agama mantepu'umohe' mohume-hume. Rahanga', “Tauna iti, moranga' tauna to madósá lia' ma'ande' hingkakani hai herá.”
42015003	Itimi' hane'i napolaluta'ámohe' Iesu ngkórá' pándiri' dee,
42015004	“Ane rápá'nai ara i olo'mi to nakakiarái hangatu ba'ána gimba hai matántá hamba'a, apa paa'i to ina nabábehi tauna iti? Bate'na ina mopáláhi gimba to hahio' pulo'na hai hahio' i tangampádá mao mampeli' to matántá iti duu' kanahumba'ána.
42015005	Hai ane nahumbapo'i, matana' ebe láluna duu'na gimba iti nahámpá,
42015006	nawawa masule'. Kaindo'o, nawáwáimohe' rángána hai hintetendeina nahanga', ‘Ningkamo', matana'ke' hingkakani, láwi' gimbáku' to matántá kuhumbamo'i hule'!’
42015007	Nipehádingi, hondo'o wo'o i surugá, tepaireá kamatana'nda i kakadeáhana hadua to madósá kai pampotana'nda to hahio' pulo'na hai hahio' tauna to manóntó láluna to ti'arapo'i páráluu kadeáha.”
42015008	Napahóhóá' Iesu polalutána hai ngkórá' pándiri' dee, “Rápá'na hadua tawine to nakakiarái hampulo' pepa'na dói perá' hai matántá hampepa', apa to ina nabábehi? Bate'na mohunui póindó' mohai támbina mampeli' dói to matántá iti duu' i kanahumba'ána.
42015009	Kanahumbána dói iti, bate'na mokárá' rángánahe' hai hintendeina, nahanga', ‘Ningkamo', matana'ke' hingkakani, láwi' dóingku' to matántá kuhumbamo'i hule'.’
42015010	Nipehádingi! Hondo'o wo'o mala'ekána Pue' Ala, matana'he' ane hadua to madósá kadeáha.”
42015011	Kaindo'o, Nahanga' womi' Iesu, “Ara hadua ama, áná'na rodua tomoane.
42015012	Nahanga' áná'na toadi i amána, ‘Uma', nuámbe'imo' kira kai lómánta' kupososora.’ Hane'imi' nakira amánda lómá iti i áná'na to rodua.
42015013	Bahangampa alona kaindo'o, napobalu'mi toadi kirána hane'i melei mao i tampo' karao'. I ndi'iti kanapaupuána dóina tuwo' mampepero'a.
42015014	Upu ebemi' dóina, butumi' wo'o rimi to mahárá, mantepu'umi' meahi-ahi'.
42015015	Kaindo'o, maomi' mampeurei i hadua pue' wanua, hane'i rahuo' mao i bonde morewu boe'.
42015016	Nanangi kamarimina, napokahina ma'ande' pa'ande'na boe' agáiáná ti'ara hawe' hadua to peámbe'i pa'ande' i ia.
42015017	Kahópó'ána, nahumbami' pekiri katuwo'na nahanga', ‘Tauna to pampeurei i amángku' gáná-gáná pa'ande'nda, kodo' i ndee ina matea' marimi!
42015018	Ina masule'mo' i amángku', kuhanga'á: Uma', madósámo' i Pue' hai i kámiu.
42015019	Ti'ara'apo'i sipato' rahanga' áná'mi, nipopewali'mo' to pampeurei i kámiu.’
42015020	Meleimi' masule' i amána. Karao' mani' kai támbi, naitamo'i amána. Butu ahi' láluna amána, melangkami' mampekákui áná'na, nakápui duu'na na'ángki.
42015021	Nahanga' ánáke iti, ‘Uma', madósámo' i Pue' hai i kámiu. Ti'ara'apo'i sipato' rahanga' áná'mi.’
42015022	Agáiáná amána láli' mokárá' toperewuina napohawa'áhe' nahanga', ‘Nipanggala hohi' waru' to tepamanoba' niwaru'iá, nikóelái hane'i nipopesapatu'.
42015023	Upu iti, nipileki ana sapi' to bómbó, nisambale', ina mosusa'ke' i kamatana'.
42015024	Láwi' kato'uána áná'ku' dee kamatemo'i agáiáná tuwo' hule'. Matántámo'i, de'e-de'e tehumbamo'i.’ Kaindo'o, mosusa'mohe'.
42015025	I tempó iti, wutu'na i bonde. I pasule'na lia' daki'mi' i támbi, nahádi musi' hai deró' to ma'áru.
42015026	Nakárá' hadua kai toperewuinahe' nakune', ‘Apa to pewali' i támbi?’
42015027	Meháni' tauna iti, ‘Ádimi teólimo'i! Amámi wo'o walimo'i mehuo' mosambale' ana sapi' to bómbó, láwi' matana' áná'na to matántá nahumbamo'i tuwo' ngkaro'a!’
42015028	Ánáke towutu' iti towe ebe duu'na ti'ara mau mesuá' i támbi. Mengkairaoa amána mampolaluta'ái.
42015029	Agáiáná nahanga', ‘Mopató'á-tó'ámo'i pobago'ku' mahárá i kámiu uma'. Ti'ara hawe' hangkani kuhawale hawa'mi. Haido'o, apamo'i to kaniwe'ia'? Hawe' hamba'a beke' ti'ara ara niwe'iána' kuposusa'i hintu' balengkuhe'!
42015030	Agáiáná áná'mi iti, lómá to nikira'ái napaupumo'i hintu' tawine toradulu. I kateólina, niposambale'á ana sapi' to bómbó!’
42015031	Meháni' amána, ‘Áná'ku', io tungku'ko' kupoaweá i ndee. Upu-upuna lómángku' io wo'o pue'na.
42015032	Haido'o, sipato'ke' mosusa' i kamatana' láwi' ádimu kato'uána matemo'i, agáiáná tuwo' hule', matántámo'i agáiáná tehumbamo'i hule'.’ ”
42016001	Kaindo'o, nahanga' Iesu i topeguruNahe', “Ara hadua to kalómá to nakakiarái hadua topembólina dói to pantimámáhi lómána. Tokalómá iti rapopabutuá perae' mokakihanga'i lómána to napapaupu peá topembólina.
42016002	Kaindo'o nakárá'mi' topembólina iti nahanga'á, ‘Nu'umbá dee to kuhádi mokakihanga'i bábehiámu? De'e-de'e we'ia' mai usu uki'na pobago'mu baha' i lómángku'. Ti'arapoko' peisá mewali' topembóli dóingku'.’
42016003	Topembóli dói iti mampekiri, ‘Apa paa'i to ina kubábehi? Napopengkaroomo' tuángku' kai bago'ku'. Moholia' ti'ara kubuku, merapi-rapi', mahilia'.
42016004	Ara ákálángku' bona ane rakábáhámo', ara tauna to mau kupesináwi'i támbinda!’
42016005	Kaindo'o upu-upu to poindá i tuána, nakárá'he' topembóli dói iti hadua-hadua. To iheru-heru nakune', ‘Hangampa indámu i tuángku'?’
42016006	Meháni' to nakune', ‘Hangatu gumbána lana saitu.’ Nahanga' womi' topembóli dói, ‘Dee sura indámu, pehuda, uki' hohi' lima pulo'na.’
42016007	Upu iti mekune' womi' i to kaduá, ‘Io hangampa indámu?’ Meháni' to rakune', ‘Hasábu karu' gándu.’ Nahanga' topembóli dói, ‘Dee sura indámu. Uki' uwalu átuna.’
42016008	Rárá to nahumba topembóli dói to ti'ara manóntó iti, naperáráingá tuána nanangi kapoákálána ebe. Láwi' taunahe' i duniá dee, i popasilólónganda katuwo'nda tepaireá poákálánda kai taunahe' to tuwo' i lalu kamabaa.”
42016009	Kaindo'o, molaluta womi' Iesu nahanga', “Pehádingi! Nipopobundu' lómá duniá dee masumba rángámi bona ane lómá duniá dee ti'arapo'i mohóló, ina raranga'komi i katoro'á to tuke i kahae-haeána.
42016010	Tauna to peisá rapóinálái i háwákángá to kekede', bate'na wo'o peisá rapóinálái i háwákángá to mahile. Agáiáná, tauna to ti'ara peisá rapóinálái i háwákángá to kekede', ti'ara wo'o peisá rapóinálái i háwákángá to mahile.
42016011	Mewali', ane ti'arapokomi peisá rapóinálái baha' i lómá duniá dee, hema to ina mampóináláikomi i lómá ntánuáná'?
42016012	Hai ane ti'arakomi peisá rapóinálái i lómána tauna ntani', hema to ina moámbe'ikomi lómá to ina mewali' kirámi?
42016013	Ti'ara ara hadua hawi' to peisá morewui rodua kauwe'á láwi' ina ma'ahi' ebe peá i hadua, to ntáni'na ti'ara nalái-lái. Ba tungku' manondo' peá i hadua, to ntáni'na ti'ara naola'. Hondo'o wo'o kámiu, ti'arakomi peisá mampeola'i peláiána Pue' Ala ane napohawi'komi lómá kaduniá'á.”
42016014	Upu-upu to nalaluta Iesu rahádi toPárisi. Hane'i rapatawái láwi' to doko'he' i dói.
42016015	Agáiáná nahanga'áhe' Iesu, “Kámiumo'i to pobabe wátámi to'u i pehiló'ánda tauna agáiáná Pue' Ala mangisá óntó' lálumi. Apa to naperáráingá tauna ti'ara nalái Pue' Ala.
42016016	Áturá to nauki' Musa hai paturo'nda galara', tungku' telumaóha duu' i katuwo'na Iohane Toperiu. Mantepu'u kai tempó itimi' Bámbári Ngkatuwo' mokakihanga'i Popárentána Pue' Ala tungku' ratoleleha. Lia' tauna mampesimbuku ebe mewali' taunána Pue' Ala i popárentáNa.
42016017	Maluha' mani' langi' hai tampo' manii' hane'i hambua' hurupu' kai áturá to nauki' Musa matántá.
42016018	Hema to mampogááka tawinena hai hamboko womi' hintu' tawine ntani', tauna iti mebuálósi. Tomoane to hamboko hai tawine to rapogááka mebuálósi wo'o.”
42016019	“Ara hadua to kalómá to timbulu mampowaru' to manoba' lia' masuli' hólóna. Katuwo'na maro'a lia' i alo-alona mosusa' i kamatana'.
42016020	I lindo' baba' támbina, maturu hadua to perapi-rapi' hanga'na Lasaru. Wátána piri' tomahái.
42016021	Nanangi kamarimina, napoinao ina mantima' bura pa'ande' to mandawo' kai medá'na tokalómá iti. Agáiáná láli' butuhe' ahu molila'i tomaháina.
42016022	Kaindo'o, matemi' topeahi-ahi' iti hai nawawa mala'eka i surugá napoápáka Burahima. Matemi' wo'o tokalómá iti hane'i ratawu.
42016023	I ka'árá'ánda tomate mapári' ebe nahádi. Tanga'nami' i ndo'o napengoa', naita kai karao' Burahima mampoápáka Lasaru.
42016024	Tokalómá iti meágórá, ‘Burahima, amángki'! Nupoka'ahi' ebea'. Huo' iti Lasaru molimbi karawena i uwai hane'i mai mosiiki lila'ku', láwi' mapári' ebe kuhádi i lalu api dee!’
42016025	Meháni' Burahima, ‘Buhinao áná'ku': i humangkau katuwo'mu nuhumbamo'i to maro'a, Lasaru timbulu masumba peá pepa' ngkatuwo'. De'e-de'e lindómo'i katuwo'na, io to mapári' tuwo'mu.
42016026	Hampáká' wo'o, rapa'aramo'i loke' to ti'ara peisá rapengkalimbái, bona tauna kai ndee ti'ara peisá hóndi'iti rei', to kai ndi'iti ti'ara peisá hondee mai!’
42016027	Nahanga' womi' tokalómá iti, ‘Ane hondo'oi, kuperapi' ebe i kámiu ama, nihuo' iti Lasaru mao i támbina amángku'.
42016028	I ndo'o ara manihe' lima halálungku'. Nihuo' iti Lasaru mopaingá'ihe' bona ti'arahe' wo'o mesuá' i ka'árá'á to pose kapári' dee.’
42016029	Agáiáná meháni' Burahima, ‘Aramo'i i herá surána Musa hai suránda galara'! Rapeola'iramo'i apa to teuki' i sura iti.’
42016030	Molaluta womi' tokalómá iti, ‘Burahima amángki', iti ti'ara mani' gáná. Agáiáná ane arai tomate to tuwo' hule' butu i herá, bate'nda ina kadeáha.’
42016031	Meháni' Burahima, ‘Ane hawe' hawa'na Musa hai galara' ti'ara raranga', kehapo'i ara tomate to tuwo' hule' butu i herá ti'ara ina rapóinálái.’ ”
42017001	Nahanga' Iesu i topeguruNahe', “To mampopewali' tauna madósá, bate'na ina ara. Agáiáná, hurewu'mi' tauna pepongka'ána bábehiá iti.
42017002	Hema to mampopewali' hadua kai olo'nda tauna to malede' tuwo'nda mobábehi dósá, áginamo'i rapotóei watu to mahile i buroko'na hane'i ratibe i tahi'.
42017003	Haido'o, kámpái wátámu! Ane halálumu mobábehi dósá, kámbáróá. Ane nahoho'i inaona, nuámpungi.
42017004	Ane i láluna hanggaloá pitu kánina masala' i io lia' pitu kánina butu i io masanga', ‘Merapi'a' ahi',’ bate'na nuámpungi.”
42017005	Kaindo'o, rahanga' surohe' iti i Pue' Iesu, “Pue', róhóngi pepóináláingki'.”
42017006	Meháni' Pue', “Ane nakakiaráikomi pepóinálái hondo'o kahilena lihu to tepakekede' hondo'o lihu huluká, peisákomi mampolaluta'á kau ara dee, ‘Mawukako' hai tetáwungako' i tahi',’ bate'na napeola'i kau ara dee hawa'mi.”
42017007	“Rápá'na hadua kai olo'mi ara háwi'na. Hawi' iti, moholia' i bonde ba molámbá' gimba. I kateólina hawi' iti, ina nihanga'á paa'i, ‘Kamo' pa'ande'?’
42017008	To manóntó ti'ara! Láli' bate'na ina nihanga'á hondee, ‘Patóká' pa'ande'ku'. Mempaháwámoko', nurewuia' sieru' ma'ande' hai mainu; hane'iko' hangko ma'ande' hai mainu.’
42017009	Morande ahi' paa'i kauwe'ána i kanapeolá'ina hawi' iti hawa'na?
42017010	Hondo'o wo'o kámiu. Ane walipokomi molumaóha to rahawa'ákomi, nihanga', ‘Hawi'ka' to ti'ara sipato' raperáráingá; molumaóha peáka' apa to bate'na kinggaleá.’ ”
42017011	I polumaóNa mao i Ierusale, Iesu moliu i paraili'na Samaria hai Galileá.
42017012	Pesuá'Na i hambua' wanua, butumohe' hampulo' tauna to kehaki' tumpi. Mekátede'he' kai karao'
42017013	hane'ihe' meágórá, “Iesu! Tuá! Nupoka'ahi' ebeka'!”
42017014	I kanaitánda Iesu nahanga'áhe', “Ninamo' i tadulako mpenómbá, niperapi' bona herá mopáresá' wátámi.” Tanga'nda molumao baka'mohe'.
42017015	Hadua kai olo'nda, i kanaisána kabaka'ndamo'i teóli daro motóeá' Pue' Ala hintu' wamba' to mahárá.
42017016	Hane'i butu molingkudu nalindo' Iesu, duu'na morande ahi'. Tauna iti hadua toSamaria.
42017017	Kaindo'o nahanga' Iesu, “Bonto hampulo'komi to rapabaka'? I umbámohe' to hahio' tauna?
42017018	Ma'ampa hane'ihe' ti'ara teóli morande ahi' i Pue' Ala láli' hadua peá torare to butu?”
42017019	Kaindo'o, nahanga' Iesu i tauna iti, “Pekátede'! Hane'iko' melei, láwi' pepóináláimu i Kodo', itimo'i mopabaka'ko'.”
42017020	Bahangampa toPárisi mekune' i Iesu himpirá kabutuna Popárentána Pue' Ala. Meháni' Iesu, “Popárentána Pue' Ala ti'ara Naperungu melempó i tanda'-tanda' to naita tauna,
42017021	lia' ti'ara wo'o ara tauna to ina masanga', ‘Deentoie!’ ba ‘Doontoio!’ Láwi' Popárentána Pue' Ala aramo'i i tanga'-tanga'mi.”
42017022	Kaindo'o molalutami' Iesu i topeguruNa, “Ina butu tempóna kanipoinaona manginta kehapo'i hanggaló peá kaina butuna Áná'na Manusia' karongkánina, agáiáná ti'ara ina ni'ita.
42017023	Ina nahanga'ákomi tauna, ‘Peita deentoie i ndee,’ ba ‘Doontoio i ndoo!’ Agáiáná iniá' nipengkairaoa mampeli'i.
42017024	Hondo'o pewanta'na bánibi' i langi', bóró kai wuntuna tuke i wuntuna, hondo'o wo'o to pewali' i alo kabutuna Áná'na Manusia'.
42017025	Agáiáná iheru-heru, bate'na handa' kapári' Nahámpei hai ti'ara raranga' tauna to tuwo' de'e-de'e.
42017026	I alo karapatongawa'na alona Áná'na Manusia' hanggaló, ina hondo'o to rahámpei tauna i tempó katuwo'na Noho hangkoia.
42017027	Tauna ma'ande' hai mainu lia' moitámbi hai rapopoitámbi, ti'ara mengkaroo duu' pesuá'na Noho i lalu duángána i kanaliu'na duniá to poropu' sanggena tauna.
42017028	Hondo'o wo'o i katuwo'na Ló'óti. Tauna ma'ande' hai mainu, mobalu-balu', mehu'á-hu'á hai moáróha támbi.
42017029	Kanapáláhina Ló'óti wanua mahile Sodomo, alo itimi' wo'o api hai watu to bóró mendálu kai langi' hondo'o bábá moropu'he'.
42017030	Hóndi'itimi' karapatongawa'na Áná'na Manusia' i alo kaina butuna hanggaló.
42017031	I alo iti, tauna to ara i wongko átukana támbi bopo'i mendálu lia' mesuá' i támbi manggala párewána. Hondo'o wo'o tauna to tanga'na i bonde bopo'i teóli i támbina.
42017032	Buhinao apa to kamewali' i tawinena Ló'óti!
42017033	Tauna to pampesimbuku mampetawa'i tuwo'na, ina matántá tuwo'na agáiáná tauna to matántá tuwo'na láli' iti ina mosoreákai.
42017034	Nipehádingi! Wengi iti ara rodua tauna to paturu i hambua' paturuá; hadua ina rawawa, hadua ina rapáláhi.
42017035	Rodua tawine to tanga'nda mogili gándu, hadua ina rawawa, hadua ina rapáláhi.
42017036	[Rodua tauna to tanga'nda moholia', hadua ina rawawa, hadua ina rapáláhi.]”
42017037	Rahanga' topeguruNa, “Pue', i umbá iti kaina pewali'ána?” Meháni' Iesu, “Ane mangintakomi morámpu handa' manu-manu' to pa'ande' pinatuwo' to bongko', ni'isá ka'arána pinatuwo' to bongko' i ndo'o.”
42018001	Upu iti, Iesu molaluta hampáká' ngkórá' pándiri' mopaturo' topeguruNahe' bona ratimbulu mekakae hai ti'ara malede' lálunda.
42018002	Nahanga' Iesu, “I hambua' wanua mahile ara hadua topobutusi kara-kara to ti'ara mengkoru' i Pue' Ala lia' ti'ara mamposámpá hangkakataunána.
42018003	I wanua mahile iti wo'o, ara hadua to bemba' to timbulu mengkawawa i topobutusi masanga', ‘Peruru'ia' i polindo'ku' kara-kara.’
42018004	Bahangampa kahaena topobutusi iti ti'ara ebe mau mantulungi tobemba' iti. Agáiáná kaupuána topobutusi iti mampekiri, ‘Kehapo'i ti'ara'a' mengkoru' i Pue' Ala hai ti'ara'a' mamposámpá hangkakataunángku',
42018005	agáiáná i pehuhulina tobemba' iti i kodo', áginamo'i kuperuru'i i kara-karána. Ane ti'arai, bate'na ti'ara ina nakábáhá butu mopamasusa'a'.’ ”
42018006	Hane'i nahanga' Pue', “Nipailalu to nahanga' topobutusi to madári sambali iti!
42018007	Haido'o ti'ara paa'i ina naperuru'i Pue' Ala taunáNa to Napileki to ti'ara rakábáhá meágórá i Ia mabaa hai mangkáindi? Ba ina maele'i petulungiNa i herá?
42018008	Nipehádingi: harawi'á kaNaperuru'inda! Agáiáná i kabutuNa Áná'na Manusia', ina ara manihe' paa'i Nahumba i duniá tauna to pepóinálái i Ia?”
42018009	Iesu molaluta wo'o ngkórá' pándiri' dee to Napatoto' i taunahe' to pobabe tauna ntani' i wói' tuwo'nda agáiáná mobabe wátá saduduánda to'u.
42018010	Nahanga' Iesu, “Ara rodua tauna to mao mekakae i Támbina Pue' Ala. Hadua toPárisi, hadua toporóró' ásele'.
42018011	ToPárisi iti mekátede' mampakahantani' mekakae nahanga', ‘Bóó Pue' Ala, morande ahi'a' i Io, láwi' ti'ara'a' hondo'o tauna ntani', to doko', to petobebeá ba to pebuálósi lia' ti'ara'a' hondo'o toporóró' ásele' iti.
42018012	Mopuasa'a' rongkani i láluna haminggu lia' hangkira hampulo' kai upu-upu pasumbáku' kupopenómbá i Io.’
42018013	Agáiáná toporóró' ásele' iti mekátede' karao' lia' ti'ara bái' mengoa' i langi'. Daro morari bombáru'na nahanga', ‘Bóó Pue' Ala, Nupoka'ahi' ebea' tauna'a' to madósá.’ ”
42018014	Nahanga' Iesu, “Nipehádingi, i kateólinda i támbi, toporóró' ásele' to napatongawa' Pue' Ala to'u i pehiló'áNa bo'ia toPárisi. Láwi' tauna to popaireá wátána ina rapaiwói'; hai tauna to pengkaiwói' ina rapaireá.”
42018015	Arahe' tauna to pambawa áná'nda to kekede' i Iesu bona teeNa Nadámpá i herá duu'nda Nabarakati. Karaitánda topeguruNahe', rakatóweimohe'.
42018016	Agáiáná nakárá'he' Iesu ánáke iti hane'i Nahanga' i topeguruNahe', “Patodáhihe' ánáke iti butu i Kodo'! Iniá' niháwólóihe'. Láwi' taunahe' to hondee to pewali' taunána Pue' Ala i popárentáNa.
42018017	Nipehádingi! Hema to ti'ara hondo'o ánáke i pampeolá'ina peláiána Pue' Ala, ti'ara ina mewali' taunána Pue' Ala i popárentáNa.”
42018018	Hadua tadulakonda toIahudi mekune' i Iesu, “Guru to maro'a, apa to bate'na kulumaóha bona kupasumba katuwo' to tuke i kahae-haeána?”
42018019	Mekune' Iesu i ia, “Ma'ampa hane'i nuhanga'áNa' maro'a? Ti'ara ara to maro'a, sangádina peá Pue' Ala haduduáNa.
42018020	Upu-upu hawa'na Pue' Ala nuisámo'i: ‘Iniá' nupebuálósi, iniá' nupepapate, iniá' nubaina, iniá' nupampoposabi' dongko', pomahile amámu hai inámu.’ ”
42018021	Meháni' tauna iti, “Upu-upu hawa' iti kulumaóhamo'i kai kahangkewalongku'.”
42018022	Masádi iti nahanga' Iesu, “Ara mani' hampáká' to bate'na nulumaóha: pobalu' upu-upuna to arámu, dóina nuwe'iáhe' to peahi-ahi', i kahóndi'itina io ina masumbako' lómá i surugá. Upu iti, butuko' meola' i Kodo'.”
42018023	Agáiáná kanahádina tauna iti, masusa'mi' láluna láwi' kalómá ebe.
42018024	Kamasusa'na láluna tauna iti naisá Iesu, itimi' hane'i Nahanga', “Makárá ebe hadua to kalómá mewali' taunána Pue' Ala i popárentáNa!
42018025	Maluha' mani' hamba'a óntá mesuá' i balo'na daru, kai hadua to kalómá mewali' taunána Pue' Ala i popárentáNa.”
42018026	Tauna to pasádi polalutána Iesu hondo'o, mekune'he', “Ane hondo'oi hema to peisá rasoreáka?”
42018027	Meháni' Iesu, “To ti'ara peisá napopewali' tauna, peisá napopewali' Pue' Ala!”
42018028	Kaindo'o nahanga' Peturu', “Peita! Kai', upu-upuna to arángki' kipáláhimo'i bona kipeola' i Kámiu.”
42018029	Nahanga' Iesu, “Nipehádingi! Tauna to popáláhimo'i támbina ba tawinena ba haláluna ba tosaena ba áná'na nanangi pobago'na i Pue' Ala,
42018030	tauna iti ina naháwángi Pue' Ala meruu kahanda'na de'e-de'e, hai i tempó to ina butu hanggaló, ina ra'ámbe'i katuwo' duu' i kahae-haeána.”
42018031	Kaindo'o, nawáwáimohe' Iesu hampulo' hai rodua topeguruNa mopatani' hane'ihe' Napolaluta'á, “Nipehádingi! De'e-de'e maoke' i Ierusale. I ndo'o, upu-upu to rauki' galara' baha' i Áná'na Manusia' ina mewali'.
42018032	Ia ina rapehuhu'á i taunahe' to bo'ia toIahudi. Ia ina rapopohala-hala', ratokadakeá hai ratinuduhi.
42018033	Lia' Ia ina rabamba duu'na rapapate agáiáná i alo katálu Ia ina tuwo' hule'.”
42018034	Upu-upuna iti ti'ara hawe' rapáhángi topeguruNa. Páláiána to Nahanga' Iesu, nabuniángi i herá. Ti'ara raisá apa tunggáiána lalutáNa.
42018035	I kaina teduu'na Iesu i wanua mahile Ieriko, hadua to bilo mehuda i wiwi rárá merapi-rapi'.
42018036	Kanahádina tauna handa' moliu, mekune'mi', “Apa to pewali'?”
42018037	Rahanga' tauna i ia, “Iesu toNasare' moliu.”
42018038	Tobilo iti meágórá, “Iesu, muleákana Dáudi', Nupoka'ahi' ebea'!”
42018039	Taunahe' to nalindo' towehe' i ia lia' rahuo' mamparoo-roo. Agáiáná láli' tunde' meágórá mahárá, “Muleákana Dáudi', Nupoka'ahi' ebea'!”
42018040	Iesu mengkaroo, hane'i Napehuo'á bona tobilo iti rawawa i Ia. Kateduu'na i Iesu, mekune'mi' Iesu i tobilo iti,
42018041	“Apa to nupengáihi Kubábehi i io?” Meháni' tobilo iti, “Tuá, kupoinao meita.”
42018042	Nahanga' Iesu, “Ane hondo'oi, meitamoko'! Láwi' pepóináláimu i Kodo', baka'moko'.”
42018043	Tempó iti peámi' wo'o meitami' hane'i meola' i Iesu daro motóeá' Pue' Ala. Karaitána tauna handa' to pewali' iti, motóeá'mohe' Pue' Ala.
42019001	Kateduu'na Iesu i wanua mahile Ieriko, mopahóhóá'mi' polumaóNa moliu i wanua mahile iti.
42019002	I ndi'iti ara hadua toireánda toporóró' ásele' to kalómá, hanga'na Sakeu.
42019003	Sakeu iti napoinao ebe manginta hema to rahanga' Iesu, agáiáná ti'ara naita nanangi kahanda'na tauna lia' wátána rerembe.
42019004	Itimi' hane'i melangka moiheru kai tauna handa' hane'i mengkahe' i hampó'á kau ara bona peisá manginta Iesu to ina moliu i ndo'o.
42019005	Kateduu'Na i wói' kau iti, Iesu mengoa' duu'na Nahanga', “Sakeu, pendálu hohi'! Láwi' alo dee bate'Ku' hambengi i támbimu.”
42019006	Harawi'á pendáluna Sakeu lia' matana' láluna moranga' Iesu i támbina.
42019007	Agáiáná upu-upu tauna to panginta, mohume-humehe' rahanga', “Iesu hambengi i támbina tauna to madósá.”
42019008	Kaindo'o, mekátede'mi' Sakeu nalindo' Pue' Iesu nahanga', “Pue', hangkira duá kai lómángku' ina kukira'áhe' topeahi-ahi' hai ane arai to kutobebeá i poróró'ku' ásele', bate'na kupateóli iba kánina kahanda'na kai to kuróró'!”
42019009	Meháni' Iesu, “I alo dee, io hai hantámbimu nasoreákamokomi Pue' Ala láwi' muleákanako' wo'o Burahima.
42019010	Láwi' kabutuNa Áná'na Manusia', mai mampeli' hai mosoreáka tauna to puha.”
42019011	Daki'mohe' i Ierusale, saru lálunda tauna to mampehádingi polalutána Iesu, Ia ina harawi'ámo'i mewali' datu i Ierusale mopatongawa' Popárentána Pue' Ala i duniá. Itimi' hane'i napahóhóá' Iesu lalutáNa melempó i hampáká' ngkórá' pándiri',
42019012	nahanga' Iesu, “Ara hadua tu'áná to ina mao i tampo' karao' ina raparilángká' mewali' datu. Upu iti hane'i masule'.
42019013	Hangko bomani' melei, narámpumohe' hampulo' toperewuina hane'ihe' napokira'á dói buláwá hore-hore hampepa', nahanga'áhe', ‘Dói dee nipopobundu' mobalu-balu' tempóku' melei duu' pasule'ángku'.’
42019014	Agáiáná tauna to ara i wanua iti ti'ara mampalái-lái'i. Mewali' i peleina tu'áná iti, tauna to ara i wanua iti mosurohe' tauna mao i to ina moparilángká'i mampehanga'á, ‘Tauna dee, ti'ara kilái mewali' dátungki'.’
42019015	Kehapo'i hondo'o, tu'áná iti raparilángká'mi' mewali' datu hane'i masule' i wanuána, poliliuna morámpu toperewuina, bona naisái hangampa rasi' to rahumba kai pobalu'-bálu'nda.
42019016	To kaisá' butu molaluta, ‘Tuá, hampepa' dói buláwá to niwe'ia', kupopewali'mo'i hampulo'.’
42019017	Nahanga' tuánda, ‘Maro'a ebe bábehiámu, io toperewuingku' to maro'a! Haido'o láwi' katungku'mu molumaóha bago' to hántetede', ina kuángká'ko' mo'obóka hampulo' wanua mahile.’
42019018	To kaduá butu molaluta, ‘Tuá, hampepa' dói buláwá to niwe'ia', kupopewali'mo'i lima.’
42019019	Nahanga' datu i toperewuina iti, ‘Ina kuángká'ko' mo'obóka lima wanua mahile.’
42019020	Toperewuina ntani' butu molaluta, ‘Tuá, dee dóimi, kutimámáhi ngkaro'a i leso'ku'.
42019021	Lángá'a' i kámiu láwi' taunakomi to masodo. Manggalakomi to bo'ia kirámi lia' moróró'komi wua' kai tampo' to ti'ara kanipehu'ái.’
42019022	Nahanga' datu iti i ia, ‘Iomi' toperewui to kadake bábehiámu! Hintoto' hai polalutámu haduduámu, ina kuhukuko'. Nuisá kamasodongku': manggala'a' to bo'ia kirángku' hai moróró'a' wua' kai tampo' to ti'ara kakupehu'ái.
42019023	Haido'o, ma'ampa hane'i ti'ara nuwóli i támbi pembóliá dói, bona ane masule'a' ina kuranga' hintu' bungána.’
42019024	Kaindo'o, nahanga' datu i taunahe' to pekátede' i ndo'o, ‘Niala dói iti kai ia, hane'i niwe'iá to nakakiarái hampulo' dói buláwá.’
42019025	Agáiáná rahanga' tauna to i ndo'o, ‘Tuá, hampulo'mo'i pepa'na dóina.’
42019026	Meháni' datu iti, ‘Pailalu! Tauna to nakakiaráimo'i, ina ra'ámbe'i to tepahanda'na mani'. Agáiáná tauna to ti'ara nakakiarái, to ara mani' hántede' i ia ina ra'ala wo'o.
42019027	De'e-de'e, niwawahe' mai bungká'ku' to ti'ara mampaláia' mewali' datu. Nipapatehe' i ndee kulindo'.’ ”
42019028	Kaupuna Iesu mampolaluta upu-upuna iti, Napoiheruámohe' mao i wanua mahile Ierusale.
42019029	Kateduu'nda daki' i Beepage hai Betaniá i mungku Saitu, mohuo'mi' rodua topeguruNa mao i wanua to ralindo'.
42019030	Nahanga' Iesu i herá, “Maokomi i wanua mahile to talindo' iti. Pesuá'mi i ndo'o, ina mangintakomi hamba'a kalide rataka' to ti'ara mani' karahawe'i tauna. Nikero kalide iti hane'i niwawa mai.
42019031	Ane arai to pekune', ‘Ma'ampa hane'i nikero kalide iti?’ Nihanga', ‘Napáráluu Pue'.’ ”
42019032	Peleindami' topeguruNa iti, rahumba mpu'u upu-upuna hintoto' hai to Nahanga'áhe'.
42019033	Tanga'nda mokero kalide iti, nakune'he' pue'na, “Ma'ampa hane'i nikero kalide iti?”
42019034	Raháni', “Napáráluu Pue'.”
42019035	Kaindo'o, rawawami' kalide iti i Iesu. Kalide iti ralámpi'i badu' kumbánda hane'i nahawe'i Iesu.
42019036	Moliumi' Iesu mohawe'i kalide iti, taunahe' mowálá badu' kumbánda i rárá to ina Napoliui.
42019037	I kaina teduu'na Iesu i wanua mahile Ierusale, i rárá pempanó'uá i mungku Saitu, topeguruNa hingkakani hai to peola' i Ia meágóráhe' matana' motóeá' Pue' Ala láwi' upu-upu topehelei to walimo'i rasábiki.
42019038	Me'á'ágóráhe', rahanga', “Tebarakatimi' Datu to butu i lalu hanga'na Pue'! Awe rasi' i surugá, hai tetóeá'mi' Pue' Ala i ka'árá'á to tepaireá.”
42019039	Bahangampa toPárisi kai olo'nda tauna handa' iti masanga' i Iesu, “Guru, huo'he' topeguruMu mamparoo-roo.”
42019040	Meháni' Iesu, “Nipehádingi! Ane mamparoo-roohe', watuhe' dee ina mogoa-goa.”
42019041	Daki' ebemi' i wanua mahile Ierusale, Iesu manginta wanua mahile iti duu'na Naria'i.
42019042	Nahanga', “Meahi-ahi'ko' ó Ierusale, maro'a ebe ane i alo dee, nuisá apa to peisá mopa'ara awe rasi' i io! Agáiáná de'e-de'e, iti mabuni kai pehiló'ámu.
42019043	Ina butu tempóna bungká'muhe' ina moáróha tóndó' mantolelingiko'; ina molimbu' hai mohuhuliko' kai umbá-umbá peá.
42019044	Ina ragonuko' hingkakani hai tauna to pokatoro'iko' lia' i tóndó' wanua mahilemu ti'ara hawe' hambua' watu to ina rapatodáhi rausu ngkaro'a i ka'árá'ána láwi' ti'ara nuisá tempó kabutuna Pue' Ala mosoreákako'!”
42019045	Kaindo'o, mesuá'mi' Iesu i Támbina Pue' Ala hane'i mowura topobalu-balu' to i ndo'o.
42019046	Nahanga'áhe', “I Sura Pototowiá teuki' hondee, ‘TámbiKu' iami' támbi pekakaeá.’ Agáiáná kámiu, nipopewali' harána topepongko'!”
42019047	I alo-alona Iesu mepáguru i lalu Támbina Pue' Ala. Toireándahe' tadulako mpenómbá hai guru-guru agama hintu' tadulakonda toIahudi rapoinao ina mopapate Iesu,
42019048	agáiáná ti'arahe' masumba rárá ina molumaóha iti láwi' upu-upu tauna timbulu mampehádingi Iesu lia' lalutáNa ralái ebe rahádi.
42020001	I alo hanggaló, Iesu mepaturo' hai mantoleleha Bámbári Ngkatuwo' i tauna handa' i lalu Támbina Pue' Ala. Toireándahe' tadulako mpenómbá, guru-guru agama, hingkakani hai tadulakonda toIahudi,
42020002	butuhe' molaluta i Iesu, “Hanga'áka', apa aleheMu molumaóha upu-upuna iti? Kai hema poranga'áMu kuasa'?”
42020003	Meháni' Iesu, “Kulái wo'o mekune' i kámiu, nihanga'áNa',
42020004	Iohane meriu hintu' kuasa'na hema? Pue' Ala ba tauna?”
42020005	Kaindo'o, mopaimbaha'mohe', “Ane tahanga'i, ‘Melempó i kuasa'na Pue' Ala,’ ina Nahanga', ‘Ane hondo'oi ma'ampa hane'ikomi ti'ara mampóinálái Iohane?’
42020006	Agáiáná ane tahanga'i, ‘Melempó i kuasa'na tauna,’ upu-upu tauna ina motumpa'ke' watu láwi' rapóinálái Iohane hadua galara'.”
42020007	Mewali', raháni', “Ti'ara ki'isá.”
42020008	Hane'i nahanga' Iesu i herá, “Ane hondo'oi, ti'arakomi wo'o ina Kuhanga'á melempó i kuasa'na hema polumaóhangKu' upu-upuna dee.”
42020009	Kaindo'o, molalutami' Iesu i tauna handa' hampáká' ngkórá' pándiri' hondee, “Ara hadua to pehu'á anggoro' i halimbo' bonde. Bonde anggoro' iti napewe'i rapebolo, rasaro topoholia' hane'i melei mao i tampo' ntani', toro' mahae i ndo'o.
42020010	Butumi' tempó poróró' wua' anggoro', pue' bonde iti mohuo' hadua toperewuina mao i topoholia'he' bonde iti bona moranga' kirána. Agáiáná torahuo' iti rabamba topoholia' hane'i rahuo' masule', ti'ara hawe' apa nakateólinga.
42020011	Pue' bonde iti mohuo' womi' hadua toperewuina ntani'; ámbi-ámbi' rabamba hai rapakalongko' topoholia' bonde hane'i rahuo' masule' ti'ara hawe' apa nakateólinga.
42020012	Kaindo'o, pue' bonde iti mohuo' womi' toperewuina to katálu agáiáná mopabela-bela rabamba topoholia' bonde iti duu'na ratibe i raoána bonde.
42020013	Kahópó'ána nahanga' pue' bonde iti, ‘Apa mani' paa'i ina kubábehi? Ina mohuo'a' áná' saduduángku' to kupoka'ahi'. Bate'na ina rapomahile!’
42020014	Agáiáná karaitána topoholia' iti áná'na pue' bonde, molalutamohe' hadua hai hadua, ‘Iamo'i dee pue'na sosora. Kamo' tapapatei bona kita' mesosora.’
42020015	Kaindo'o, ratibe i raoa bonde iti duu'na rapapate.” Mekune' Iesu, “Haido'o, ane masule'po'i pue' bonde iti, apa ina nabábehi i topoholia' toposaro bondena?
42020016	Bate'na ina butu, mopapate topoholia'he' iti, hane'i napewe'i bonde iti i topoholia'he' ntani'.” I karahádina tauna laluta iti, rahanga' i Iesu, “Iniá' ebe napewali' to hóndi'iti!”
42020017	Nahiló'áhe' Iesu hane'i Nahanga', “Ane hondo'oi, apa páláiána to teuki' i Sura Pototowiá, ‘Watu to ratibe topoáróha támbi mewali'mo'i watu ári'i mpóhi'’?
42020018	Tauna to mandawo' i watu iti ina magonu; hai tauna to nakandawo'i watu iti ina naupiki mewali' awu.”
42020019	Guru-guru agama hai toireándahe' tadulako mpenómbá, mangisá ngkórá' pándiri' to napahowa' Iesu napatoto' i herá. Itimi' hane'i rapesimbuku ina mohaka' Iesu tempó iti wo'o, agáiáná lángá'he' kai tauna handa'.
42020020	Mewali' mampeli' ebehe' lógá to maro'a. Mohuo'he' tauna to mampetomanóntó láluna mokamata Iesu lia' rahuo'he' mampeli' kandawo'áNa melempó i pekune'nda, bona ara ráránda mampehuhu'á Iesu i kakuasa'ána kontoroloo'.
42020021	Rahanga' taunahe' to rahuo' iti i Iesu, “Guru, ki'isá upu-upu to Nihanga' hai to Nipepáguruá to'u. Ki'isá wo'o mepáguruKomi i tauna i kato'u-to'uána mokakihanga'i peláiána Pue' Ala, láwi' ti'araKomi mampopontani' tauna.
42020022	Itimi' hane'i, Nihanga'áka' pasumbáMi: mangola' áturá to nauki' Musa, peisáke' mobáiári ásele' i Datu Mahile ba ti'ara?”
42020023	Agáiáná naisá Iesu peákálánginda. Itimi' hane'i Nahanga',
42020024	“Petude'ánga i Kodo' hampepa' dói perá'. Teke hai hanga'na hema dee?” Raháni', “Datu Mahile.”
42020025	Nahanga' Iesu i herá, “Ane hondo'oi, apa to sipato' i Datu Mahile, niwe'iá, hai to sipato' i Pue' Ala niwe'iá wo'o.”
42020026	Tongawa' i taunahe' iti ti'ara ara rahumba hawe' hampáká' kasala'ána lalutána Iesu ralindo' tauna handa'. Peháni'na Iesu rapohele lia' roo-roo peramohe'.
42020027	Bahangampa tauna kai olo'nda toSáduki butu i Iesu. Taunahe' iti iami' hangkira toIahudi to ti'ara mampóinálái katuwo'na hule' tomate. Rahanga' i Iesu,
42020028	“Guru, Musa mouki' áturá to napatoto' i kita' hondee: Ane hadua tomoane mate agáiáná ti'ara ara áná'na, haláluna bate'na morewu bemba'na wutu'na iti bona tomate iti ara mule'na.
42020029	Ka'arahe' pitu tomoane to hampoadiá. Towutu-wutu' hamboko hai hadua tawine. Hangko bomani' ara áná'na, matemi' tomoane iti.
42020030	Hane'i to kaduá morewu bemba'na towutu' agáiáná ti'ara mani' ara áná'na matemi' wo'o.
42020031	Hondo'o wo'o i to katálu duu'na i to kapitu, ti'ara ara mule'nda. Kahópó'ána, matemohe' sangkani,
42020032	matemi' wo'o tawine iti.
42020033	I alo karapatuwo'nda hule' tomate, hema tomoanena tawine iti? Láwi' upu-upu to pitu iti kahamboko hai tawine iti.”
42020034	Meháni' Iesu, “Taunahe' to tuwo' de'e-de'e hamboko,
42020035	agáiáná taunahe' to sipato' ina rapatuwo' hule' kai kapate hai tuwo'he' i tempó to talindo', ti'arahe' hamboko hai rapahamboko.
42020036	Katuwo'nda hondo'ohe' mala'eka, ti'arahe' peisá mate. Mewali'mohe' áná'na Pue' Ala láwi' rapatuwo'mohe' hule' kai kapate.
42020037	Musa haduduána mopatongawa' i kato'u-to'uána kaina rapatuwo'nda hule' tomate. I uki'na mokakihanga'i hantobu háhi to podui to bóró iti, Musa masanga', Pue' Ala iami' Pue' Ala to rapenómbái Burahima, Isaki', hai Iako'.
42020038	Mewali', Pue' Ala iti bo'ia to rapenómbái tauna to mate. Ia Pue' Ala, to rapenómbái tauna to tuwo'. Láwi' i Pue' Ala, upu-upu tauna tuwo'.”
42020039	Bahangampa guru agama masanga', “To'u ebe peháni'Mi Guru.”
42020040	Itimi' hane'i ti'arapo'i ara to bái' mekune' i Iesu.
42020041	Mekune' Iesu i herá, “Nu'umbá paa'i kapeisána rahanga', Datu Topesoreáka muleákana Dáudi'?
42020042	Wole Dáudi' haduduána masanga' i sura Lingá Mpetóeá', ‘Pue' Ala masanga' i Pue'ku': pehuda tanda' i kóánángKu',
42020043	duu'na bungká'Mu Kupopewali'he' i wói' palanta' bitimu.’
42020044	Mewali', ane nahanga'i Dáudi' Datu Topesoreáka iti ‘Pue'’, nu'umbá kapesuá'na i ákálá Ia muleákana Dáudi'?”
42020045	Tanga'nda tauna handa' mampehádingi polalutána Iesu, nahanga' i topeguruNahe',
42020046	“Maingá'komi i guru-guru agama. Ralái molulumao hintu' badu' kumbá to mandoe' lia' mampaláihe' rapomahile i pobalu'-balu'á. Ralái mehuda i ka'árá'ánda torapomahile i támbi penómbá'á hai i posusa'á.
42020047	Motobebeáhe' tobemba' lia' támbina raperampa'i. Bona moiwungi bábehiánda to kadake, mekakaehe' rapamahae. Hukunda hanggaló bate'na tepamadári.”
42021001	I Támbina Pue' Ala, Iesu manginta taunahe' to kalómá mopasuá' dói popenómbánda i pembóliá to rapatóká'.
42021002	Naita wo'o hadua to bemba' to peahi-ahi', mopasuá' rompepa' dói tambaga' to tepakekede' imba'na.
42021003	Nahanga' Iesu, “Nipehádingi: tobemba' to peahi-ahi' iti, mopasuá' i pembóliá popenómbá iti to tepahanda' kai to rapasuá' upu-upu tauna to ntáni'na.
42021004	Láwi' upu-upunda meámbe'i kai pelábiána lómánda. Agáiáná tobemba' iti kehapo'i meahi-ahi' ebe tuwo'na, mampewe'i upu-upu to arána, wole to pobundu' ebe i tuwo'na.”
42021005	Ara bahangampa tauna mampolaluta kamanoba'na ebe Támbina Pue' Ala, rapamaramba hintu' watu to kamanoba'á hai mopáká'-páká' párewá to rapopenómbá i Pue' Ala. Nahanga' Iesu i herá,
42021006	“Ina butu tempóna, to ni'ita dee ina rageró; ti'ara hawe' hambua' watu to rausu ngkaro'a i ka'árá'ána!”
42021007	Mekune'he' topeguruna i Iesu, “Guru, himpirá kaina pewali'ána iti? Lia' apa tanda'na to mampetude'ánga kaina pewáli'namo'i iti?”
42021008	Nahanga' Iesu, “Maingá'komi, bona ti'arakomi rapapuha. Láwi' handa' tauna ina butu mampopobundu' hanga'Ku' lia' rahanga', ‘Kodo'mo'i!’ hai ‘Tempónamo'i.’ Agáiáná iniá' nipeola'ihe'.
42021009	Iniá' nilángá' masádi kárebá kaina pombeala hai pe'ewa'. Upu-upuna iti bate'na ina iheru mewali'. Agáiáná iti bo'ia mopáláiá tempónamo'i kahópó'ána duniá.”
42021010	Kaindo'o, napaliliu womi' Iesu lalutána, Nahanga', “Tina mahile ina mobungká' moewa' tina mahile ntani', kadatuá ina mobungká' moewa' kadatuá ntani'.
42021011	I umbá-umbá peá ina ara linu to mahárá, kamarimi hai haki' lele. Mopáká'-páká' to pelángá'i hai tanda'-tanda' to peringku'i ina mewali' i langi'.
42021012	Agáiáná hangko bomani' mewali' upu-upuna iti, ina rahaka'komi hai rapopeahi-ahi'. Ina rabutusikomi i támbi penómbá'ánda toIahudi duu'mi ratárungku'. Ina rapehuhu'ákomi i lindo'nda datu hai topopárentá láwi' peola'mi i Kodo'.
42021013	I ndi'itimi' lógámi mampoposabi' i herá baha' i Kodo'.
42021014	Nipakaróhó lálumi bona ti'arakomi mampekiri apa to ina nihanga' mamperuru'i wátámi.
42021015	Láwi' Kodo' haduduángKu' ina moámbe'ikomi laluta hai kamatopa' hane'i ti'ara hawe' hadua kai bungká'mi peisá me'ewa' ba mokahehe'i apa to nihanga'.
42021016	Ina napehubi'ákomi inámi hai amámi, halálumi, hantámbimi hai rángámihe'. Bahangampa kai olo'mi ina rapapate.
42021017	Kámiu, ti'arakomi ina ralái-lái upu-upu tauna láwi' peola'mi i Kodo'.
42021018	Agáiáná ti'ara hawe' hampóló weluá'mi ina meráná'.
42021019	Ane tungku'komi mantaha i kamanondo', bate'mi ina tuwo'.”
42021020	“Ane mangintakomi Ierusale ralimbu' surodado', ni'isámi' kati'aránapo'i mahae wanua mahile iti ina mageró.
42021021	I tempó iti, tauna to ara i Iudea bate'nda melalóhó' i bulu'. Tauna to ara i wanua mahile bate'nda melalóhó' kai ndo'o. Tauna to toro' i wanua kekede' iniá' ramao i wanua mahile.
42021022	Láwi' tempó iti iami', ‘Karapa'ara'ána pehuku’, i kahóndi'itina mewali'mi' apa to teuki' i Sura Pototowiá.
42021023	Melángá'i ebe tempó iti i tawine to rombua' wátána hai hadua ina to popaumi' mani' áná'na! Humandele tampo' dee ina masumba kamasusa' to pelángá'i, Pue' ina mohuku tina mahile dee.
42021024	Ara to ina rapapate hai mata mpiho', ara wo'o to ina rawawa mewali' tawani i to handarena; tauna to ti'ara mehala' i Pue' Ala ina modiha'-diha' Ierusale tuke kahópó'ána tempó to walimo'i napakanóntó Pue' i herá.”
42021025	“Tanda' ina katontole i alo, wulá, hai betue'. I duniá, tina mahile ina lángá'he' lia' wuli molindo' bálumbá hai pewoona tahi' to mahárá.
42021026	Kalángá'nda tauna ina meruu ebe molindo' apa to ina mewali' i humandele duniá dee láwi' topokuasa'i raoa ina mewali'he' magárá.
42021027	I tempó iti, Áná'na Manusia' ina raita kabutuNa i lalu gawu hintu' kuasa' hai katetóeá' to i reá.
42021028	Ane mantepu'umi' mewali' upu-upuna iti peáró, áróha wóá'mu láwi' ti'arapo'i mahae kaina rasoreákami.”
42021029	Kaindo'o, nalalutami' Iesu ngkórá' pándiri' dee, Nahanga', “Nipeita kau ara hai upu-upu kau to ntáni'na.
42021030	Ane mantepu'umi' mololo, ni'isámi' kadáki'namo'i tempó paka alo.
42021031	Hondo'o wo'o ane mangintakomi to pewali' iti, ni'isámi' kaina harawi'ánamo'i Popárentána Pue' Ala.
42021032	Bona ni'isái! Upu-upuna dee ina mewali' hangko bomanihe' mate upu-upu tauna to tuwo' de'e-de'e.
42021033	Langi' hai duniá ina manii', agáiáná lalutángKu' tungku' tuke i kahae-haeána.”
42021034	“Kámpái wátámi, bona ti'arakomi mamposalero susa' to liu ngkama'áru hai inuá to pepamalangu ba luekomi mampekiri kaduniá'á, i kahóndi'itina ti'arakomi tóká' i alo kaina butuna hule' Pue' to hangka'-hangka'.
42021035	Láwi' alo iti, hampale perami' ina butu hai rapotingkaba' tauna i humandele duniá dee.
42021036	Mokakámpái lia' timbulu mekakaekomi bona niparóhó moliungi upu-upuna to ina mewali' lia' peisákomi melindo' i Áná'na Manusia'.”
42021037	Mabaa, Iesu mepaturo' i Támbina Pue' Ala, inambengi, mao i mungku Saitu toro' i ndo'o.
42021038	I puló-pulóna, upu-upu tauna butu i Támbina Pue' Ala mampehádingi paturo'na Iesu.
42022001	Alo Mahile Róti to Ti'ara Rarági'i to rahanga' Paska, daki'mo'i.
42022002	Toireándahe' tadulako mpenómbá hai guru-guru agama tanga'nda mampeli' rárá ina mopapate Iesu, láwi' lángá'he' i tauna handa'.
42022003	Kaindo'o, Iudasi' to rahanga' wo'o Ikario' hadua kai olo'nda hampulo' hai rodua topeguruna Iesu, nakuasa'imi' Tadulako Ánditu.
42022004	Itimi' hane'i Iudasi' maomi' mopaimbaha' hai toireándahe' tadulako mpenómbá hintu' tadulakonda topokámpái Támbina Pue' Ala, nu'umbá kapeisána mampehuhu'á Iesu i herá.
42022005	Matana' ebehe', duu'nda modándi ina moámbe'i Iudasi' dói.
42022006	Pasumbánda iti napohintoto' Iudasi' hane'i mantepu'umi' mampeli' lógá to maro'a ina mampehuhu'á Iesu i herá agáiáná ti'ara raisá tauna handa'.
42022007	Butumi' Alo Mahile Róti to Ti'ara Rarági'i kaina rasambale'ána gimba Paska.
42022008	Iesu mohuo' Peturu' hai Iohane, Nahanga', “Ninamo', nipatóká'áke' pa'ande' Paska.”
42022009	Mekune'he', “I umbá peláiáMi kipatóká'i?”
42022010	Meháni' Iesu, “I pesuá'mi i wanua mahile, i ndo'o ara hadua tomoane to tanga'na mambawa hambua' gumbá mo'óntó' uwai, ina mohidupa' hai kámiu. Meola'komi i ia i támbi pesuá'ána,
42022011	nihanga'á pue' támbi iti: Napekune' Guru, ‘I umbá ka'árá'á kaina pa'ande'ángKu' pa'ande' Paska hingkakani hai topegurungKuhe'?’
42022012	Tauna iti ina mampatude'ákomi hambua' petá' to kengkelá i reá. Petá' iti tóká' hintu' párewána. Upu-upuna nipatóká' i ndo'o.”
42022013	Kaindo'o, maomohe' Peturu' hai Iohane, upu-upuna rahumba hintoto' hondo'o to nahanga' Iesu. Hane'imohe' mopatóká' pa'ande' Paska.
42022014	Tempóndami' ma'ande' pa'ande' Paska iti, Iesu mehuda hingkakani hai suroNahe'.
42022015	Kaindo'o, Napolaluta'ámohe', “Kulái ebe ma'ande' pa'ande' Paska dee hingkakani hai kámiu, hangko bomaniA' mohámpei kapári'!
42022016	Nipehádingi: pa'ande' dee ti'arapo'i ina Kuande' tuke i karapatongawa'ána páláiána i Kadatuána Pue' Ala.”
42022017	Upu iti, na'alami' Iesu painuá anggoro', Napekakaeá morande ahi' i Pue' Ala, hane'i Nahanga' i topeguruNahe', “Niala dee, ni'inu hadua-hadua;
42022018	bona ni'isái: mantepu'u de'e-de'e anggoro' ti'arapo'i ina Kuinu tuke i kabutuna Kadatuána Pue' Ala.”
42022019	Upu iti, na'ala Iesu róti, kaupuNa mekakae morande ahi' i Pue' Ala, Nakebi-kebi'mi' róti iti hai teeNa, Nawe'iáhe' daro Nahanga', “Deemi' wátángKu' to rapehuhu'á mewali' paháwámi. Nibábehi hondee, mewali' tanda' pebuhinaomi i Kodo'.”
42022020	Hondo'o wo'o kaNabábehina i painuá anggoro' i kaupunda ma'ande', Nahanga' “Anggoro' dee iami' podándina Pue' Ala to wó'u to naróhóngi wahe'Ku'—wahe' to tebubuha mewali' rási'mi.
42022021	Agáiáná, nipeita! Tauna to mampehubi'áNa' ma'ande' hingkakani hai Kodo' i ndee!
42022022	Áná'na Manusia' bate'na mate hondo'o popakanóntóna Pue' Ala agáiáná hurewu'mi' tauna to mepehubi'á i Ia!”
42022023	Mantepu'umohe' mombekune' hadua mai hadua, hema kai herá to ina molumaóha iti.
42022024	I olo'nda topeguruna Iesu, ara pombehehe' mokakihanga'i hema to tepaireá.
42022025	Nahanga' Iesu i herá, “Dátunda tina mahile i duniá to ti'ara mehala' i Pue' Ala pelái-láiánda mampopobundu' taunánda. Topopárentá iti peláiánda bona rahanga'he', ‘Topampetawa'i taunánda’.
42022026	Agáiáná kámiu, ti'arakomi peisá hondo'o. Láli' hema to tepaireá kai kámiu bate'na mengkaiwói', hai tadulako bate'na mewali' toperewui.
42022027	Hema paa'i to tepaireá, tauna to pehuda ma'ande' i medá' ba toperewui? To manóntó to pehuda iti. Agáiáná i kámiu, Kodo' mewali' toperewui.
42022028	I sanggena kapári'Ku', tungku'komi hingkakani hai Kodo'.
42022029	Itimi' hane'i i kana'ámbe'iKumo'i AmángKu' kuasa' mopárentá, hondo'o wo'o kaKuámbe'imi kuasa' iti.
42022030	I kahóndi'itina peisámokomi matana' ma'ande' hai mainu hingkakani hai Kodo' i KadatuángKu'. Kámiu wo'o ina mehuda i hampulo' hai rombua' káderá' kadatuá mobutusi hampulo' hai rontina, tina mahile Sáráeli.”
42022031	“Simo, Simo, pehádingi! Tadulako Ánditu ra'ámbe'imo'i lógá ina mokelo'komi, hondo'o gándu to ratápi'i bona tegááki to po'óntó' kai to langko'.
42022032	Agáiáná walimoko' Kupekakaeá Simo, bona pepóináláimu tungku' paróhó. Ane nahoho'po'i inaomu lia' teóli i Kodo', róhóngi pepóináláinda halálumu.”
42022033	Meháni' Peturu', “Pue' kulalu onto ratárungku' hai mate hingkakani hai Kámiu!”
42022034	Nahanga' Iesu, “Pehádingi Peturu', wengi dee, hangko bomani' motunturuá' manu' hambela, tálumi' kánina nuhanga' kati'arángKu' nuhala'.”
42022035	Kaindo'o molalutami' Iesu i herá, “Iao kaKusuromi, ti'arakomi Kupáliu mambawa kápipi', hepu' pembóliá ba sapatu', ara kakura'ámi?” Meháni'he', “Ti'ara!”
42022036	Nahanga' Iesu, “Agáiáná de'e-de'e, hema to nakakiarái kápipi' ba hepu' pembóliá, bate'na nawawa. Hema to ti'ara ara piho'na, bate'na mampobalu' wáru'na napopehóló piho'.
42022037	Nipehádingi ngkórá'na Pue' to masanga' hondee, ‘Ia raimba' hadua to kadake bábehiána,’ hai bate'na mewali' i wátángKu'. Láwi' apa to teuki' i Sura Pototowiá baha' i Kodo', tanga'na mewali' de'e-de'e.”
42022038	Rahanga' topeguruNa, “Pue', dee piho' romata.” Nahanga' Iesu, “Gánámo'i.”
42022039	Kaindo'o, Iesu mopáláhi wanua mahile hane'i mao i mungku Saitu hondo'o biasa'áNa. TopeguruNa meola'he' wo'o.
42022040	Kateduu'nda i ndo'o, Napolaluta'ámohe' Nahanga', “Nipekakae i Pue' Ala podámi mohámpei pekelo'.”
42022041	Kaindo'o megáákimi' kai herá toto'na hampetumpa' watu kakarao'na hane'i molingkudu mekakae.
42022042	Nahanga', “Uma', ane Nipohintoto'i, pakarao' kapári' dee kai Kodo'. Agáiáná bo'ia mangola' peláiángKu', láli' hamombolo' peá peláiáMu.”
42022043	[Hadua mala'eka kai surugá butu meámbe'i róhó i Ia.
42022044	Mahárá ebe kapári' Nahádi hane'i kai láluNa ebe mekakae. Hálemu'Na hondo'o wahe' tudo' i tampo'.]
42022045	Walimi' mekakae, Iesu teóli womi' i topeguruNahe'. Nahumbahe' leto láwi' tiri ebe kawioránda.
42022046	Hane'ihe' Nakune', “Ma'ampa hane'ikomi leto? Nipeáró mekakae, podámi mohámpei pekelo'.”
42022047	Tanga'na mani' Iesu molaluta, butumohe' tauna hamporángá'á natadulakoáhe' Iudasi', hadua kai olo'nda topeguruNa. Iudasi' monóntóhi Iesu na'ángki.
42022048	Agáiáná nahanga' Iesu i ia, “Iudasi', mampehubi'áko' Áná'na Manusia' melempó i peángki?”
42022049	Karaitána topegurunahe' Iesu to ara i ndo'o apa to ina mewali', rahanga', “Pue'! Kibata'mohe'?”
42022050	Hadua kai olo'nda, mobata' háwi'na Tadulako Mpenómbá Mahile hane'i pudu tainga kóánána.
42022051	Agáiáná nahanga' Iesu, “Gánámo'i!” Hane'i narama Iesu taingána tauna iti duu'na Napabaka'.
42022052	Upu iti napolaluta'ámohe' Iesu toireándahe' tadulako mpenómbá, tadulakonda surodado' to pokámpái Támbina Pue' Ala hai tadulakonda toIahudi to hingkakani butu mohaka' Iesu, “Tauna to kadakerá'i pámbiárángKu' hane'ikomi mepiho' hai tárásulu' mai mohaka'A'?
42022053	I alo-alongKu' mepáguru i Támbina Pue' Ala nilindo', ti'ara'A' nihaka'. Agáiáná de'e, lógámimo'i mehaka' tempóna kuasa' tokadake hiwongko.”
42022054	Kaindo'o, rahaka'mi' Iesu duu'na rawawa i támbina Tadulako Mpenómbá Mahile. Peturu' mampeola'i Iesu kai karao'.
42022055	I tanga'na tangabaa támbi iti, ara api parinuá. Maomi' Peturu' i ndo'o mehuda hingkakani hai tauna ntani'.
42022056	Ara hadua tawine toperewui manginta Peturu' marinu. Tawine iti mo'ole-ole Peturu' hane'i nahanga', “Tauna dee timbulu hingkakani hai Iesu!”
42022057	Agáiáná Peturu' mesapu nahanga', “Ti'ara ebe kuisá Tauna iti!”
42022058	Bomahae kaindo'o to haduána womi' manginta Peturu' hane'i nahanga', “Io wo'o hadua kai olo'nda topeguruNa!” Agáiáná naháni' Peturu', “Bo'ia! Ti'ara'a'!”
42022059	Toto'na hadáá kahaena kai ndo'o, ara womi' hadua to pasanga', “To'u, tauna dee topeguruna Iesu láwi' ia wo'o toGalileá!”
42022060	Agáiáná meháni' Peturu', “Ti'ara kuisá apa tunggáiána lalutámu!” Tempó iti wo'o tanga'na mani' Peturu' molaluta, motunturuá'mi' manu'.
42022061	Pue' Iesu mehaile' mampeita Peturu'. Nabuhinaomi' Peturu' lalutána Iesu i ia, “Alo dee, hangko bomani' motunturuá' manu' hambela, tálumi' káningKu' nusapuáka.”
42022062	Mengkairaoami' Peturu' hane'i teria' heheduká.
42022063	Taunahe' to pokámpái Iesu mampopohala-hala' hai mopahái Iesu.
42022064	MatáNa rapiri' hane'i rakune', “Perao hanga' hema to popaháiKo'?”
42022065	Handa' mani' laluta mpetata'i to rapahowa' i Ia.
42022066	Mepulómi', morámpumohe' tadulakonda toIahudi, toireándahe' tadulako mpenómbá hai guru-guru agama i huda Topo'obóka Agama. Kaindo'o, rapehuhu'ámi' Iesu i herá.
42022067	Rakune'mi' Iesu, “Hanga'áka', Iomo'i Datu Topesoreáka?” Meháni' Iesu, “Ane Kuhanga'ákomi, bate'na ti'ara nipóinálái.
42022068	Lia' ane Kukune'komi, bate'mi ti'ara ina meháni'.
42022069	Agáiáná mantepu'u de'e-de'e Áná'na Manusia' ina mehuda tanda' i kóánána Pue' Ala To Tepamakuasa'.”
42022070	Meháni'he', “Ane hondo'oi, mopáláiá Áná'naKo' Pue' Ala?” Meháni' Iesu, “Kámiu haduduámi to pasanga'.”
42022071	Rahanga' taunahe' iti, “Ti'arapo'i páráluu ara sabi'! Tahádimo'i kai humeNa haduduáNa!”
42023001	Kaindo'o mekátede'mohe' upu-upu tauna to pohuda Iesu, hane'i rawawa mao i Pilatu.
42023002	I ndo'o mantepu'umohe' morae' Iesu, rahanga', “Tauna dee mopapuha tauna lia' na'áhuihe' bona iniá' rapobáiári ásele' i Datu Mahile láwi' Nahanga' Iamo'i Kerisitu, hadua Datu.”
42023003	Mekune' Pilatu i Iesu, “Iomo'i dátunda toIahudi?” Meháni' Iesu, “Kámiu haduduámi to pasanga'.”
42023004	Nahanga' Pilatu i toireándahe' tadulako mpenómbá hai tauna handa', “Ti'ara hawe' hampáká' sala' to kuhumba i Tauna dee.”
42023005	Agáiáná tunde' raperoho'á, rahanga', “I pepaturo'Na, Na'áhuihe' tauna i humandele Iudea, rungu-runguna i Galileá, de'e-de'e butumo'i i ndee.”
42023006	Kanahádina Pilatu upu-upuna iti, mekune'mi', “ToGalileá tauna dee?”
42023007	I kanaisána Pilatu Iesu kai Galileá tampo' kakuasa'ána Herode, to tempó iti ara i Ierusale, Iesu napehuhu'á Pilatu i ia.
42023008	Matana' ebe Herode manginta Iesu láwi' kárebáNa mahaemo'i nahádi. Napoinao wo'o manginta lia' napengáihi ebe ina mosábiki Iesu mobábehi tanda' topehelei.
42023009	Itimi' hane'i handa' pekune'na i Iesu, agáiáná ti'ara hawe' hampáká' peháni'Na.
42023010	Toireándahe' tadulako mpenómbá hai guru-guru agama mengkadaki'he' mopahowa' perae'nda to mahárá mokakihanga'i Iesu.
42023011	Herode hintu' surodado'nahe' mampopohala-hala' lia' motata'i Iesu duu'na rabádu'i badu' kadatuá, hane'i rapateóli i Pilatu.
42023012	I alo iti wo'o Herode hai Pilatu mewali'he' mobale. Hangko bomani' iti mobungká'he'.
42023013	Pilatu morámpu toireándahe' tadulako mpenómbá, tauna handa' hintu' tadulakonda
42023014	hane'ihe' napolaluta'á, “Tauna dee niwawa i kodo' lia' nihanga' Ia to popapuha tauna. De'e-de'e nisábikimo'i, upu-upu to niperae'á i Ia walimo'i kupekune' i Ia, agáiáná ti'ara ara kuhumba hawe' hampáká' bábehiáNa to kadake.
42023015	Hóndi'iti wo'o pasumbána Herode, itimi' hane'i napateóli Tauna dee i kai'. Ti'ara hawe' hampáká' bábehiáNa to sipato' hai pehuku mate i Ia.
42023016	Haido'o áginamo'i kupehuo'á rabamba kaindo'o kukábáhá.”
42023017	[I kani-kánina Alo Mahile Paska, Pilatu bate'na mampokábáhá'á tauna handa' hadua to ratárungku'.]
42023018	Upu-upu tauna to porámpu i ndo'o mogoa-goahe', “Papate Iesu! Kábáhá'áka' Baraba!”
42023019	(Baraba ratárungku' láwi' mopa'ara nggeru i lalu wanua mahile iti lia' mepapate.)
42023020	Hangkani mani' Pilatu mampolaluta'á tauna handa' láwi' nalái ina mokábáhá Iesu.
42023021	Agáiáná láli' mahárámi' pogoa-goánda, “Paso'! Paso' i kau mombehape!”
42023022	Kaindo'o, i katáluna kánina Pilatu mekune' i herá, nahanga', “Agáiáná, apa sala'Na? Ti'ara hawe' hampáká' sala' kuhumangka to hintoto' hai pehuku mate i Ia. Ina kubamba hane'i kukábáhá.”
42023023	Agáiáná ti'ara ebehe' mengkaroo merapi' daro mogoa-goa masanga', Iesu bate'na rapaso' i kau mombehape. Kahópó'ána, peláiánda rapeola'i nanangi pogoa-goánda.
42023024	Pilatu mondawo' huku mate i Iesu hintoto' hai peláiánda tauna,
42023025	lia' mokábáhá tauna to raperapi' iami' to ratárungku' láwi' popa'arána nggeru hai mepapate. Kaindo'o Pilatu mampehuhu'á Iesu i herá rapopeahi-ahi' mangola' peláiánda.
42023026	Kaindo'o rawawami' Iesu. I tanga' rárá, radupa' hadua toKirene to mampohanga' Simo, to kai wanua ina mao i wanua mahile Ierusale. Tauna iti rahaka' hane'i raroho' mopaha' kau mombehape motuntungi Iesu.
42023027	Handa' tauna molumao mampeola'i Iesu; i olo'nda ara bahangampa tawine. Tawinehe' iti teria'he' mowiorái Iesu.
42023028	Agáiáná napehaile'he' Iesu nahanga', “Ó tawine toIerusale, iniá' naKodo' niria'i. Niria'i wátá saduduámi hai áná'mihe'.
42023029	Láwi' ina butu tempóna tauna ina masanga', ‘Madonde ebehe' tawine to lalo hai to ti'ara kamantódiha hai to ti'ara kamopaumi' ánáke!’
42023030	I tempó itimi' tauna ina mampolaluta'á bulu', ‘Nu'upikimoka'!’ hai molaluta i mungku, ‘Nutámbungimoka'’.
42023031	Láwi' ane bábehiá to hondee nalumaóhamo'i tauna i kau to tuwo', apa mani' paa'i i kau to bangi!”
42023032	Arahe' wo'o rodua tauna to kadake bábehiánda to rawawa ina rahuku mate hingkakani hai Iesu.
42023033	Kateduu'nda i ka'árá'á to rahanga' “Banga' Wóá'”, rapaso'mi' Iesu i kau mombehape hondo'o wo'o rodua to kadake bábehiánda iti, hadua tanda' i kóáná, hadua tanda' i káirina Iesu.
42023034	[Kaindo'o mekakaemi' Iesu, “Uma', Nuámpungihe', láwi' ti'ara raisá apa to rabábehi.”] Wáru'na Iesu, rakira-kira melempó i pebara'.
42023035	Tauna handa' mekátede'he' i ndo'o daro mampeita upu-upuna iti. Tadulakonda toIahudi mampopohala-hala' Iesu rahanga', “Kamopatuwo'mo'i tauna ntani'; haido'o, ane to'u-to'ui Ia Datu Topesoreáka to napileki Pue' Ala, patodáhi mopatuwo' wátá saduduáNa!”
42023036	Surodado'he' wo'o mampopohala-hala' Iesu duu'na rapopainu anggoro' to maisu,
42023037	daro rahanga', “Ane dátundaKo' toIahudi, patuwo' wátáMu!”
42023038	Tanda' nawongko wóá'Na, rapouki'i, Deemi' Dátunda toIahudi.
42023039	Hadua kai olo'nda to kadake bábehiána to rapaso' i ndo'o motata'i Iesu nahanga', “Bonto Io Datu Topesoreáka? Patuwo' wátáMu hintu' kai'!”
42023040	Agáiáná to rapaso' ntáni'na mekámbáróá nahanga', “Ti'arako' lángá' i Pue' Ala? Hingkakaniko' rahuku mate hai Ia.
42023041	Kita' sipato'ke' rahuku hintoto' hai bábehiánta'. Agáiáná Ia, ti'ara ebe ara sala'Na!”
42023042	Hane'i nahanga', “Iesu, Nubuhinaoa' ane butuKo' i pewáli'Mu Datu!”
42023043	Nahanga' Iesu i ia, “Pehádingi, dehanggaloá peámo'i wo'o, ina hingkakanike' i Parádesi.”
42023044	Toto'na tinti' hampulo' hai duá tananggaló, humandele tampo' iti mangkáindi tuke tinti' tálu kalumba',
42023045	láwi' alo ti'ara mewanta'. Liwu to i Támbina Pue' Ala mabiso' mewali' rongkira.
42023046	Kaindo'o meágórámi' Iesu hintu' wamba' to mahárá nahanga', “Uma', i tuluteemu Kupehuhu'á peinaongKu'!” KaupuNa molaluta hondo'o, upumi' peinaoNa.
42023047	Kanaitána hadua tadulako surodado' apa to pewali', motóeá'mi' Pue' Ala nahanga', “To'u ebe, Tauna dee ti'ara ara sala'Na!”
42023048	Tauna handa' to butu i ndo'o manginta apa to pewali'. Masule'he' daro motupá' bombáru'nda nanangi kanahoho'na inaonda.
42023049	Hondo'o wo'o upu-upunda hampombeisána Iesu, tesuá' tawinehe' to peola' kai Galileá, mekátede'he' kai karao' mosábiki upu-upu to pewali'.
42023050	Ara hadua to mampohanga' Iusu kai wanua mahile Arimatea i tampo' Iudea. Tauna iti manóntó láluna hai maro'a bábehiána lia' to pampegiá Popárentána Pue' Ala. Kehapo'i ia hadua kai olo'nda hamporángá'á Topo'obóka Agama, agáiáná ti'ara mampohintoto' bábehiá hai kabotu'ánda rángána.
42023052	Tauna iti mao i Pilatu, merapi' wátáloa'na Iesu.
42023053	Kaindo'o wátáloa'na Iesu nambolo kai karapaso'áNa, nabungkuhi hai báná lená', duu'na naóli' i tálumbángá to rabábehi i mungku watu to ti'ara mani' karapopobundu'.
42023054	Alo iti, alo Dumá'á; ina tempónamo'i Alo penómbá'ánda toIahudi.
42023055	Tawinehe' to hingkakani hai Iesu kai Galileá meola'he' i Iusu mampeita tálumbángá iti. Raita mata nu'umbá karaóli'na wátáloa'na Iesu.
42023056	Kaindo'o masule'mohe' mopatóká' rámpá mpotomate hintu' lana to boháru ina rapopolanái wátáloa'na Iesu. I Alo penómbá'ánda toIahudi, mengkaroohe' mobago' mangola' áturá to nauki' Musa.
42024001	I alo Minggu mepuló-puló, maomohe' tawine iti i tálumbángá mambawa rámpá mpotomate to rapatóká'mo'i.
42024002	Kabutunda i tálumbángá, rahumbami' watu pewiti' telólingamo'i.
42024003	Hane'ihe' mesuá' i láluna agáiáná wátáloa'na Pue' Iesu ti'arapo'i rahumba i ndo'o.
42024004	Tanga'na mani' tawinehe' iti mekátede' lia' wuli mampekiri apa to pewali', hampale perami' rodua to pewaru' to bulá mengkila' mekátede' daki' i herá.
42024005	Tawinehe' iti, mahárá ebe kalángá'nda, hane'imohe' molingkudu rapatóá lindo'nda i tampo'. Kaindo'o molalutamohe' to rodua iti, “Ma'ampa hane'ikomi mampeli' tauna to tuwo' i olo'nda tomate?
42024006	Ti'arapo'i ara i ndee, tuwo'mo'i hule'. Nibuhinao apa to kaNahanga'ámokomi tempóNa mani' i Galileá,
42024007	kaina rapehuhu'ána Áná'na Manusia' i tauna to madósá, duu'na rapaso' i kau mombehape agáiáná i alo katálu ina tuwo' hule'.”
42024008	Kaindo'o rabuhinaomi' tawinehe' iti apa to kanalaluta Iesu.
42024009	Kateólinda kai tálumbángá, ralalutami' i hampulo' hai hadua topeguruNa hintu' topeola'Na ntani' upu-upu to pewali' iti.
42024010	Tawinehe' to popabutu kárebá iti i surona Iesu, iami': Maria Madalena, Iohana hai Maria inaána Iakóbu, tesuá' tawine ntani' to hingkakani hai herá.
42024011	Kárebá to rapabutu tawinehe' iti, rasaru topeguruna Iesu laluta dongko', itimi' hane'i ti'ara rapóinálái.
42024012	Agáiáná Peturu' poliliuna mekátede' hane'i melangka mao i tálumbángá. Napelonga, naita báná popebungkuhi peramo'i i ndo'o. Hele ebe Peturu' hane'i masule' daro mekune' i láluna apa to pewali'.
42024013	I alo iti wo'o, rodua topeola'na Iesu tanga'nda molumao mampetoto' hambua' wanua to rahanga' Emau, toto'na hampulo' hai hakiló kakarao'na kai Ierusale.
42024014	Daro molumao, molalutamohe' mokakihanga'i upu-upu to hangko mewali'.
42024015	Tanga'nda motimbali mombeháni', Iesu haduduáNa butu molumao hingkakani hai herá.
42024016	Iesu raita agáiáná hondo'o to ara mohálá' pehiló'ánda hane'i Iesu ti'ara rahala'.
42024017	Kaindo'o, nahanga' Iesu, “Apa to nitimbali daro molumao?” Mengkaroohe' lia' tongawa' i lentenda kawiorána lálunda.
42024018	Kaindo'o, hadua kai olo'nda to mampohanga' Keleopa, mekune' i Iesu, “Io peá haduduámu kai torare i Ierusale to ti'ara mangisá to pewali' i bahangampa alona to liu?”
42024019	Mekune' Iesu, “Apará'i to pewali'?” Meháni'he', “To nahámpei Iesu toNasare'. Ia hadua galara'. Laluta hai bábehiáNa makuasa' ebe, maro'a i pehiló'ána Pue' Ala hondo'o wo'o i pehiló'ánda tauna.
42024020	Toireándahe' tadulako mpenómbá hai tadulakontahe' mampehuhu'á Tauna iti rahuku mate hane'i rapaso' i kau mombehape.
42024021	Wole Iamo'i paisarungiángki' to ina mokábáhá toSáráeli! Katálunamo'i aloNa dehanggaloá kai pewáli'na upu-upuna iti.
42024022	Lia' bahangampa wo'o tawine kai olo'ki' mopatikándó lálungki'. Mepuló-puló maohe' i tálumbángá,
42024023	agáiáná wátáloa'na Iesu ti'arapo'i rahumba. Kaindo'o masule'he' mampolaluta pangintánda mala'eka i ndo'o. Mala'ekahe' iti mampehanga'á katuwo'na hule' Iesu.
42024024	Bahangampa kai olo'ki' maohe' i tálumbángá, hampale rahumba mpu'u hintoto' hai to rahanga' tawinehe' iti agáiáná Iesu ti'ara ara raita.”
42024025	Kaindo'o molalutami' Iesu i herá, “Ámbi' bebekomi! Maele' ebe pampekirimi mampóinálái upu-upu to karahanga' galara'!
42024026	Bonto bate'na sieru' Nahámpei Datu Topesoreáka upu-upu kapári' iti hane'i hangko ina masumba katetóeá'Na?”
42024027	Hane'imi' natotóráká'áhe' Iesu upu-upu to teuki' i Sura Pototowiá mokakihanga'i wátáNa, mantepu'u kai surána Musa duu' i suránda galara'.
42024028	Daki'mohe' i wanua kamaoánda, Iesu mampetohóhóá',
42024029	agáiáná rakóntó, rahanga', “HambengimoKo' i ka'árá'ángki' láwi' kalumba'mo'i lia' ina mangkáindimo'i wo'o.” Mesuá'mi' Iesu ina hambengi i ka'árá'ánda.
42024030	I tempónda mehuda ma'ande' hingkakani, Iesu manggala róti, mekakae morande ahi' i Pue' Ala, hane'i Nakebi-kebi' róti iti, duu'na Nakira'áhe'.
42024031	Tempó iti tebungkáhimi' pehiló'ánda rahala'mi' Iesu. Agáiáná hampale perami' manii' kai pehiló'ánda.
42024032	Molalutamohe' hadua hai hadua, rahanga', “Bonto pose kamatana' lálunta' polalutáNa i tanga' rárá mantotóráká óntó' Sura Pototowiá?”
42024033	Kaindo'o tempó iti wo'o masule'mohe' i Ierusale. I ndo'o rahumbamohe' hampulo' hai hadua topeguruNa Iesu hingkakani hai topeola'Na ntani' tanga'nda morámpu.
42024034	Hane'imohe' molaluta i to rodua iti, “To'u ebemo'i katuwo'Na hule' Pue'! Kamopatongawa'mo'i wátáNa i Simo!”
42024035	Rodua topeola'Na to hangko butu iti, mopabutu apa to rahámpei i polumaoánda hai nu'umbá karahala'namo'i Pue' tempóna mokebi-kebi' róti.
42024036	Tanga'nda mani' molaluta, hampale perami' raita Iesu mekátede' i tanga'-tanga'nda, Nahanga', “Awe rasi' i kámiu!”
42024037	Tingkaba' lia' lángá' ebehe', rasaru mangintahe' ándituna tomate.
42024038	Agáiáná nahanga' Iesu, “Ma'ampa hane'ikomi lángá' lia' bata-bata lálumi?
42024039	Nipeita palanta' teengKu' hai palanta' bitingKu'. Bona ni'isái, Kodo' haduduángKu' dee! Perama lia' niole-ole ngkaro'a, ánditu ti'ara nakakiarái óntó' hai bu'u, hondo'o to ni'ita i Kodo'.”
42024040	Daro molaluta, Napetude'ángami' i herá tee hai bitiNa.
42024041	Tanga'na mani' ti'ara rapóinálái nanangi kamatana'nda lia' rapohele, mekune'mi' Iesu, “Ara pa'ande'mi i ndee?”
42024042	Ra'ámbe'imi' hambóhó' bóu' to ragore.
42024043	Na'alami' Iesu bóu' iti, Na'ande' ralindo'.
42024044	Upu iti Napolaluta'ámohe', “Deemo'i to kaKulaluta'ákomi i tempóKu' mani' nipoaweá: upu-upu to teuki' i surána Musa, suránda galara' hai sura Lingá Mpetóeá' baha' i Kodo', bate'na mewali'.”
42024045	Kaindo'o Nabungkáhimi' Iesu pekirinda bona rapáhángi'i tunggáiána óntó' Sura Pototowiá.
42024046	Hane'i Nahanga' i herá, “I Sura Pototowiá teuki', Datu Topesoreáka bate'na mohámpei kapári' agáiáná bate'na tuwo' hule' kai kapate i alo katálu.
42024047	Haido'o, melempó i hanga'Na Datu Topesoreáka iti bate'na ratoleleha i upu-upu tina mahile, tauna bate'nda kadeáha kai dósá bona na'ámpungihe' Pue' Ala. Bámbári iti bate'na ratoleleha mantepu'u kai Ierusale.
42024048	Kámiumo'i sabi' i upu-upuna iti.
42024049	Kodo' haduduángKu' ina mohuo' Inao Magasa' i kámiu hondo'o to kaNadándimo'i AmángKu'. Agáiáná bate'mi tungku' mepegiá i wanua mahile dee duu'na kuasa' kai Pue' Ala morewáikomi.”
42024050	Kaindo'o, Nawawamohe' Iesu mengkairaoa kai wanua mahile teduu' i Betaniá. I ndo'o teeNa Na'ángká' mobarakatihe'.
42024051	Tanga'Na mebarakati, mengkaore'mi' Iesu i surugá hane'i tegáákimi' kai herá.
42024052	Molingkudumohe' menómbá i Ia. Kaindo'o masule'mohe' i Ierusale lálunda pose kamatana',
42024053	hane'ihe' timbulu motóeá' Pue', i Támbina Pue' Ala.
43001001	Rungu-runguna, hangko bomani' duniá rapopewali', Ngkórá' maro'a aramo'i. Ngkórá' maro'a iti hingkakani hai Pue' Ala lia' Ngkórá' maro'a iti iami' wo'o Pue' Ala.
43001002	Kai runguna, Ia hingkakani hai Pue' Ala.
43001003	Melempó i Ia upu-upuna rapopewali'. Kai sanggena to ara ti'ara hawe' hampáká' to rapopewali' i raoa kai Ia.
43001004	Ngkórá' maro'a iti pepongka'ána katuwo' hai katuwo' iti to powanta' tauna.
43001005	Wanta' iti timbulu mowanta'i kamangkáindi agáiáná kamangkáindi ti'ara peisá mopapide'i.
43001006	Butumi' hadua huo'na Pue' Ala to mampohanga' Iohane.
43001007	Kabutuna mokárebá mokakihanga'i wanta' iti bona upu-upu tauna mepóinálái.
43001008	Ia bo'ia wanta' iti agáiáná ia to pokárebá peá.
43001009	Wanta' to kato'u-to'uána to mopamabaa upu-upu tauna, butumo'i i duniá.
43001010	Ngkórá' maro'a iti ara i duniá hai melempó i Ia, duniá rapopewali' agáiáná Ia ti'ara rahala' tauna.
43001011	I kabutuNa i tampo' saduduáNa, ti'ara raranga' tináNa.
43001012	Agáiáná upu-upu tauna to peranga' i Ia hai mepóinálái i lalu hanga'Na, herámi' to Napopewali' áná'na Pue' Ala.
43001013	Kapewáli'nda áná'na Pue' Ala bo'ia ra'ánáka mangola' kuasa' hai peláiána tauna láwi' tuwo' to wó'u mepongka kai Pue' Ala.
43001014	Ngkórá' maro'a iti mewali'mo'i tauna, lia' roo i olo'ta', katetóeá'Na tongawa' i kita'. Katetóeá' iti Naranga' kai AmáNa i pewáli'Na Áná' saduduáNa. Melempó i Ia tongawa' paturo' to to'u mokakihanga'i Pue' Ala hai ahi' petirináiNa.
43001015	Iohane iami' sábi'Na to mampopaisá: “Iamo'i tunggáiána lalutángku', ina butu Hadua to tepaibókó' kai kodo', agáiáná tepamakuasa' láwi' kato'uána hangko bomania' ra'ánáka, Ia aramo'i.”
43001016	Kai áhi'Na to potóáka moranga'ke' peámbe'iNa iami' ahi' petirinái to ti'ara makátu-kátu.
43001017	Melempó i Musa, áturána Pue' Ala taranga'. Agáiáná ahi' petirinái hai kató'una Pue' Ala tongawa' melempó i Iesu Kerisitu.
43001018	Ti'ara ara to kamanginta Pue' Ala, sangádina Áná' saduduáNa Ama to hibali' lia' mapulu' ebe hai Ia. Iami' to popatongawa' Ama i kita'.
43001019	Tadulakonda toIahudi i wanua mahile Ierusale mohuo'he' tadulako mpenómbá hai toLewi mao mampombehumba'á Iohane hai rakune', “Hemako'? Bo'iako' Datu Topesoreáka?”
43001020	Meháni' Iohane i kato'u-to'uána, “Kodo' bo'ia'a' Datu Topesoreáka!”
43001021	Mekune'he', “Ane hondo'oi hemako'? Bo'iako' galara' Eliá?” Meháni' Iohane, “Bo'ia!” Mekune' womohe', “Bo'iako' Hadua Galara' to ina butu?” Naháni', “Bo'ia!”
43001022	Hane'i rahanga', “Ane hondo'oi, bate'ki' nuhanga'á ba hemako' bona ki'isái mohániki topohuo'ka'. Nu'umbá pasanga'mu mokakihanga'i wátá saduduámu?”
43001023	Meháni' Iohane, “Kodo'mo'i to nahanga' galara' Iesaia: ‘Tauna to pe'a'ágórá i pádá wungi: Pamalempe rárána Pue'.’ ”
43001024	I olo'nda torahuo' iti ara bahangampa toPárisi.
43001025	Mekune'he', “Ane bo'iako' Datu Topesoreáka, bo'iako' galara' Eliá hai bo'iako' wo'o hadua galara', ma'ampa hane'iko' meriu?”
43001026	Meháni' Iohane, “Kodo' meriua' hai uwai. Agáiáná i olo'mi ara hadua to ti'ara nihala'.
43001027	KabutuNa tepaibókó' kai kodo' agáiáná hawe' mokero bárárá sapátu'na ti'ara'a' sipato'.”
43001028	Upu-upuna iti mewali' i Betaniá tanda' mata'alona korona uwai Iarade, periuána Iohane.
43001029	Teume'na, Iohane manginta Iesu butu i ia. Kaindo'o nahanga' Iohane, “Peita, Ana Gimbána Pue' Ala to poumpáhi dósána duniá.
43001030	Iamo'i tunggáiána lalutángku', ina butu Hadua to tepaibókó' kai kodo' agáiáná tepamakuasa' láwi' kato'uána hangko bomania' ra'ánáka, Ia aramo'i.
43001031	Kai runguna Tauna iti ti'ara mani' kuhala', wole kabutungku' meriu hai uwai bona toSáráeli mehala' i Ia.”
43001032	Iohane mampoposabi' wo'o, nahanga' “Tempó iti, ti'ara mani' kuisá hema Tauna iti. Agáiáná Pue' Ala to pohuo'a' meriu hai uwai mampasanga'ána', ‘Ane mangintako' Inao Magasa' mendálu hane'i roo i wongkona hadua tauna, Iamo'i to ina meriu hai Inao Magasa'.’ Mewali' i kakuitána Inao Magasa' mendálu kai langi' hondo'o bangkebódó hane'i roo i wongkona hadua tauna, itimi' hane'i kuhanga', Iamo'i Áná'na Pue' Ala.”
43001035	Teume'na, Iohane hai rodua topeguruna ara womohe' i ka'árá'á iti.
43001036	Kanaitána Iohane poliuna Iesu, nahanga'mi', “Peita! Iamo'i Ana Gimbána Pue' Ala.”
43001037	Karahádina rodua topeguruna Iohane laluta iti, meola'mohe' i Iesu.
43001038	Agáiáná Iesu mehaile', i kaNaitánda meola' i Ia, Nakune'he', “Apa to nipeli'?” Meháni'he', “Rabi, i umbá katoro'áMi?” (Rabi páláiána guru.)
43001039	Nahanga' Iesu, “Ningkamo' bona kámiu haduduámi mampeitai.” Meola'mohe' i Ia mampeita i umbá katoro'áNa. Tempó iti, toto'na tinti' iba kalumba'. Alo iti wo'o toro'mohe' hingkakani hai Ia.
43001040	Hadua kai olo'nda to rodua iti to pasádimo'i to nahanga' Iohane hane'i meola' i Iesu, iami' Andaria haláluna Simo Peturu'.
43001041	Kaindo'o, Andaria poliliuna mampeli' Simo haláluna nahanga', “Mampombehumba'ámoka' Mesia!” (Mesia rahanga' wo'o Kerisitu, to mopáláiá Datu Topesoreáka.)
43001042	Hane'imi' naporángá mao i Iesu. Iesu mo'ole-ole Simo hane'i Nahanga', “Io Simo áná'na Iona. Ina rahanga'ko' Kepasi.” (Kepasi rahanga' wo'o Peturu' to mopáláiá bulu' watu.)
43001043	Teume'na, napakanóntómi' Iesu kaina maóNa i Galileá. I pohidupa'Na hai Pilipu, Nahanga', “Peola' i Kodo'!”
43001044	Pilipu iti to kai Besaida, wanuánda Andaria hai Peturu'.
43001045	Kaindo'o Pilipu hidupa' hai Natanae hane'i nahanga', “Kamampombehumba'ámoka' tauna to nahanga' Musa i Sura Áturána Pue' Ala hintu' to ratoleleha galara'. Tauna iti iami' Iesu kai Nasare', áná'na Iusu.”
43001046	Agáiáná meháni' Natanae, “Ara paa'i hampáká' to maro'a butu kai Nasare'?” Nahanga' Pilipu, “Kamo', bona io haduduámu mampeitai!”
43001047	Iesu manginta kabutuna Natanae, hane'i Nahanga'á, “Peita, tauna iti toSáráeli to potóáka. Ti'ara ara toda to'u i ia.”
43001048	Mekune' Natanae, “Tuá, nu'umbá hane'ia' Nihala'?” Meháni' Iesu, “Hangko bomaniko' nawáwái Pilipu, Kuitamoko' i wói'na kau ara.”
43001049	Nahanga' Natanae, “Guru, Áná'naKomi Pue' Ala. Kámiumo'i Dátunda toSáráeli!”
43001050	Kaindo'o, nahanga' Iesu, “I kaKuhanga'na Kuitako' i wói'na kau ara hane'iko' mepóinálái? Mopáká'-páká' to peruu pehákiá'ina kai ndi'iti ina nuita.”
43001051	Nahanga' womi' Iesu, “To'u ebe to Kuhanga' dee, ina mangintako' langi' mabungkáhi hai mala'ekánahe' Pue' Ala to hondoo nai' hondoo nó'u i Áná'na Manusia'.”
43002001	Ronggaló kaindo'o, ara susa' mpoitámbi i wanua mahile Kana i tampo' Galileá. Inaána Iesu ara i ndo'o.
43002002	Iesu hai topeguruna rawáwáihe' wo'o i susa' iti.
43002003	Kaindo'o, nakaupuihe' anggoro' hane'i molaluta inaána i Iesu, “Nakaupuihe' anggoro'.”
43002004	Meháni' Iesu, “Apa to nupengáihi kai Kodo' ina'? Bomani' tempóKu'.”
43002005	Agáiáná inaána Iesu molaluta i toperewuihe' iti nahanga', “Apa peá to Nahanga'ákomi, nilumaóha.”
43002006	I ndi'iti ara ini wua'na gumbá to rapatóká' ina rapopobaho'i mangola' adánda toIahudi. Hambua' gumbá óntó'na toto'na uwalu pulo'na tuke hangatu rompulo' lite'.
43002007	Nahanga' Iesu i toperewuihe' iti, “Óntóki gumbáhe' iti hai uwai.” Raóntókimi' tuke i kaposeána.
43002008	Kaindo'o nahanga'áhe' Iesu, “Nihángku' iti uwai niwawa i topotadulakoá susa'.” Rawawami' i topotadulakoá susa',
43002009	hane'i napeinu uwai to pewali'mo'i anggoro'. (Ia haduduána ti'ara naisá kai umbá anggoro' iti, toperewui peá to pangisá láwi' herá to pohángku' uwai iti.) Kaindo'o topotadulakoá susa' modákiki tomoane to rapopoitámbi,
43002010	nahanga', “Kato'uána, anggoro' to tepamatama' sieru' tawe'iá torarenta', ane báhámohe' mainu hane'i hangko anggoro' to ti'ara matama'. Agáiáná duu' de'e láli' anggoro' to tepamatama' niwóli!”
43002011	Itimi' tanda' topehelei to rungu-runguna nabábehi Iesu. Pewali'ána iti i wanua mahile Kana i tampo' Galileá. Melempó i tanda' iti, Iesu mampetude'ánga katetóeá'Na hane'i topeguruNahe' mepóinálái i Ia.
43002012	Upu iti, meleimi' Iesu mao i Kapenau hingkakani hai inaáNa, haláluNahe' hintu' topeguruNahe'. I ndo'o toro'he' bahangampa alona kahaena.
43002013	Daki'mi' Susa' Paskánda toIahudi, maomi' Iesu i Ierusale.
43002014	I Támbina Pue' Ala i Ierusale, Nahumbahe' topobalu-balu' sapi', gimba hai manu-manu' bangkebódó; hondo'o wo'o topotopu dói mehudahe' i ndo'o.
43002015	Kaindo'o, Iesu mobábehi kólóró popebamba Napopowura upu-upunda kai Támbina Pue' Ala maro'a topobalu-balu' hondo'o wo'o pinatuwo', gimba hai sapi'. Medá'nda topotopu dói Nabálingkara hane'i upu-upu dóinda teháwuka mogele.
43002016	Upu iti nahanga' Iesu i topobalu-balu' bangkebódó, “Ángká' upu-upuna kai ndee. Dee Támbina AmángKu' iniá' nipopewali'i támbi pobalu'-balu'á!”
43002017	Rabuhinaomi' topeguruNa, to teuki' i Sura Pototowiá to masanga', “PokahárángingKu' TámbiMu, ó Pue' Ala, mohunui lálungKu'.”
43002018	I kahóndi'itina, tadulakonda toIahudi moewa'he' Iesu rahanga', “Apa to peisá Nutude'á'áka' bona pewali' tanda' i kai' ka'Ióna to sipato' mobábehi to hondee?”
43002019	Meháni' Iesu, “Nigeró Támbina Pue' Ala dee, i láluna tálu alona ina Kuáróha hule'.”
43002020	Hane'i rahanga', “Iba pulo'na hai ini tó'ána kahaena kara'áróhana Támbina Pue' Ala dee. Ina Nuáróha hule' gánggána tálu alona?”
43002021	Agáiáná Támbina Pue' Ala to natunggái Iesu iti iami' wátá saduduáNa.
43002022	Mewali', i karapatuwo'Na hule' Iesu kai kapate, rabuhinaomi' topeguruNahe' to nahanga' Iesu iti. Itimi' hane'i rapóinálái to teuki' i Sura Pototowiá hai to kanahanga'mo'i Iesu.
43002023	Tanga'na mani' Iesu mampeola'i Susa' Paska i Ierusale, handa' tauna to pepóinálái i Ia láwi' pangintánda tanda'-tanda' topehelei to Nabábehi.
43002024	Agáiáná Iesu haduduána ti'ara mopaisárenga wátáNa i herá láwi' upu-upu tauna Nahala'ntohe'.
43002025	Mewali', ti'ara páráluu ara to mantotóráká i Ia mokakihanga'i hema-hema peá láwi' Ia haduduána mangisá to ara i láluna tauna.
43003001	Ara hadua tadulako agama Iahudi kai olo'nda toPárisi to mampohanga' Nikodemu.
43003002	I wengi hambengi, maomi' mampombehumba'á Iesu hane'i nahanga', “Guru, ki'isá Kámiu haduaKomi guru to nahuo' Pue' Ala. Láwi' ti'ara hawe' hadua to peisá mobábehi tanda'-tanda' topehelei hondo'o to Nibábehi ane ti'arai napoaweá Pue' Ala.”
43003003	Meháni' Iesu, “To'u ebe to Kuhanga' dee, ti'ara hawe' hadua ina mewali' taunána Pue' Ala i popárentáNa ane ti'arai ra'ánáka hule'.”
43003004	Nahanga' Nikodemu i Iesu, “Nu'umbá paa'i kaina ra'ánákana hule' tomanginaomo'i? Peisá paa'i mesuá' hule' i bonte'na inaána hane'i ra'ánáka hule'?”
43003005	Meháni' Iesu, “To'u ebe to Kuhanga' dee: hadua tauna ane ti'arai ra'ánáka kai uwai hai Inao Magasa', ti'ara ina mewali' taunána Pue' Ala i popárentáNa.
43003006	Mewali', to ra'ánáka i katauna'á ina tongawa' i wátá katauna'ána agáiáná to na'ánáka Inao Magasa' ina tongawa' i tuwo' to wó'u kai Inao Magasa'.
43003007	Haido'o iniá' nuhele ane Kuhanga'i: upu-upumi bate'mi ra'ánáka hule'.
43003008	Hondo'o angi mewui i umbá peá peláiána; tahádi munina agáiáná ti'ara taisá kai apa pepongka'ána hai i umbá kamaoána. Hondo'omi' wo'o tauna to ra'ánáka kai Inao Magasa'.”
43003009	Mekune' Nikodemu, “Nu'umbá paa'i pewáli'na iti?”
43003010	Nahanga' Iesu, “Io haduako' guru i tampo' Sáráeli; nu'umbá hane'i ti'ara nuisá mokakihanga'i iti?
43003011	To'u ebe to Kuhanga' dee: kai' molalutaka' hamombolo' mokakihanga'i apa peá to ki'isá hai mosábikika' mokakihanga'i apa peá to ki'ita; agáiáná to kisábiki iti ti'ara niranga'.
43003012	I kaKupolaluta'ámi' mokakihanga'i mampopengaa to pewali' i duniá dee, ti'ara nipóinálái; nu'umbá kaina nipóináláina ane Kupolaluta'ákomi mampopengaa to pewali' i surugá?
43003013	Ti'ara hawe' hadua to pengkaore' i surugá sangádina Ia to pendálumo'i kai surugá iami' Áná'na Manusia'.
43003014	Hondo'o po'ore'na Musa ile tambaga' i hampóló kau i pádá wungi, hondo'o wo'o karaore'na Áná'na Manusia' i kau mombehape,
43003015	bona upu-upu tauna to pepóinálái i Ia masumba katuwo' to ti'ara ara kahópó'ána.”
43003016	Láwi' kamahilena áhi'na Pue' Ala i sanggena to i duniá hane'i Napewe'i Áná' saduduáNa, bona hema-hema to pepóinálái i Ia ti'ara ina hurewu' agáiáná ina masumba katuwo' to ti'ara ara kahópó'ána.
43003017	Láwi' kaNasurona Áná'Na mai i duniá, bo'ia mohuku tauna to i duniá agáiáná bona mosoreáka tauna melempó i Ia.
43003018	Mewali', tauna to pepóinálái i Ia ti'ara rahuku. Agáiáná to ti'ara mepóinálái i Ia nahukumo'i Pue' Ala láwi' kati'arána mepóinálái i Áná' saduduáNa.
43003019	Ia rahuku mealehe i hampáká' dee: Wanta' iami' Áná'na Pue' Ala, butumo'i i duniá agáiáná tauna láli' mampalái peá kamangkáindi kai wanta' iti láwi' kakadakena bábehiánda.
43003020	Hema-hema to pobábehi to kadake, ti'ara mampalái wanta'; ia mokaraóhi wanta' iti, tunggáiána bona bábehiána to kadake ti'ara ina katontole.
43003021	Agáiáná tauna to polumaóha to to'u, mogagu wanta' bona mewali' tongawa' bábehiána to timbulu mampeola'i peláiána Pue' Ala.
43003022	Kaindo'o, Iesu hai topeguruNa maohe' i tampo' Iudea. I ndo'o, toro' hingkakani hai herá bahangampa kahaena lia' meriu.
43003023	Tempó iti, Iohane ti'ara mani' ratárungku'. I wanua Aino ti'ara karao' kai wanua Sali, Iohane meriu wo'o láwi' ká'iá uwai i ndo'o. Tauna butuhe' i ia hane'ihe' nariu.
43003025	Kaindo'o, ara bahangampa topeguruna Iohane mantepu'u mohiero hai hadua toIahudi mokakihanga'i áturá popamaláhi.
43003026	I kahóndi'itina, maohe' i Iohane, rahanga', “Guru, nibuhinao mani' tauna to nitude'á'áka' iao to hingkakani hai kámiu i hambali korona uwai Iarade? De'e-de'e, meriumo'i wo'o, haido'o upu-upu tauna maohe' i Ia!”
43003027	Meháni' Iohane, “Ti'ara hawe' hadua tauna to ina moranga' apa peá ane ti'arai na'ámbe'i Pue' Ala.
43003028	Kámiu haduduámi, kanihádimo'i polalutángku', ‘Kodo', bo'ia'a' Datu Topesoreáka agáiáná rahuo'a' moiheru kai Ia bona mopatóká' ráráNa.’
43003029	Pándiri'na i torapopoitámbi, hadua tawine bate'na tomoanena mampopue'i. Agáiáná balena tomoane mamporángá hai mampehádingi peá lia' matana' ane masádi'i wamba'na tomoane iti. Hondo'o wo'o kodo' rángána peá'a' tomoane to rapopoitámbi iti, de'e-de'e matana' ebea'.
43003030	Mewali', Iamo'i to bate'na tunde' tepamakuasa' hai kodo' kamakura'-kura'á kuasa'ku'.”
43003031	“Ia to pendálu kai surugá tepaireá kai upu-upuna. To tesuá' toduniá, pambawána kaduniá'á hai polalalutána mopabutu mokakihanga'i apa to pewali' i duniá. Mewali', to pendálu kai surugá tepaireá kai upu-upuna tauna.
43003032	PolalutáNa mokakihanga'i apa to kaNaita hai Nahádi, ti'ara hawe' hadua to mampóinálái to Nahanga'.
43003033	Agáiáná tauna to mampóinálái lalutáNa iti, mangaku' kató'una Pue' Ala.
43003034	Láwi' Ia to nahuo' Pue' Ala mopabutu lalutáNa, posemo'i kara'ámbe'iNa Inao Magasa'.
43003035	Ama mampoka'ahi' Áná'Na i kaNa'ámbe'iNamo'i sanggena to ara i tulutee kamakuasa'Na.
43003036	Mewali', hema-hema to pepóinálái i Áná' ina masumba katuwo' to ti'ara ara kahópó'ána. Agáiáná tauna to ti'ara tungku' meola' i Áná' ti'ara masumba katuwo' iti, láli' pehukuna Pue' Ala tungku' roo i ia.”
43004001	ToPárisi masádi, Iesu masumba hai moriu topeola'Na tepahanda' kai Iohane. (
43004002	Kato'uána Iesu haduduána ti'ara meriu agáiáná topeguruNahe'.)
43004003	Kanaisána Iesu karahádinamo'i toPárisi mokakihanga'i iti, meleimi' kai tampo' Iudea masule' i tampo' Galileá.
43004004	I polumaóNa iti, Iesu bate'na moliu i tampo' Samaria.
43004005	Hondo'omi' kateduu'na Iesu i hambua' wanua mahile i tampo' Samaria to mampohanga' Sikari, ti'ara karao' kai tampo' to napewe'i Iako' iao i Iusu áná'na.
43004006	I ndo'o ara wuwuna Iako'. Láwi' kakarao'na polumaóNa, lule' ebemi' Iesu, itimi' hane'i mehuda i wiwina wuwu iti. Tempó iti, toto'na tinti' hampulo' hai duá tananggaló.
43004007	Topeguruna Iesu, maomohe' i wanua mahile ina mehóló pa'ande'nda. Kaindo'o butumi' hadua tawine toSamaria mantámbu' uwai. Nahanga' Iesu i tawine iti, “Peisá'A' merapi' mainu ina'?”
43004009	Tawine toSamaria iti meháni', “Tuá, Kámiu toIahudiKomi, kodo' toSamaria'a'; peisá paa'i merapi'Komi mainu i kodo'?” (Láwi' toIahudi ti'arahe' mampohintuwo'á toSamaria.)
43004010	Meháni' Iesu, “Ane to nuisái peámbe'ina Pue' Ala hai hema to perapi' mainu i io, bate'mu merapi' mainu i Ia lia' ina Na'ámbe'iko' uwai ngkatuwo'.”
43004011	Nahanga' tawine iti, “Tuá, ti'ara ara pehámbu'Mi lia' dee wuwu kaladu ebe. Kai umbá pasumba'áMi uwai ngkatuwo'?
43004012	Wuwu dee sosora kai Iako' toiherungki'. Ia haduduána mantámbu' to nainu kai ndee; hondo'o wo'o áná'nahe' hintu' pinatuwo'nda. Saru láluMi tepaireáKomi kai Iako'?”
43004013	Nahanga' Iesu, “Tauna to painu uwai dee ina mangkado'u hule',
43004014	agáiáná to painu uwai to ina Kuwe'iái ti'arapo'i ina mangkado'u tuke i kahae-haeána. Láwi' uwai to ina Kuwe'iái iti ina mewali' uwai tumbu' i láluna to pengkairaoa hai meámbe'i katuwo' to tuke i kahae-haeána.”
43004015	Nahanga' tawine iti, “Tuá, pa'ámbe'ia' uwai iti, podángkupo'i mangkado'u lia' podángkupo'i timbulu mantámbu' uwai i ndee.”
43004016	Nahanga' Iesu, “Namo', kárá' tomoanemu hane'ikomi hondee mai.”
43004017	Meháni' tawine iti, “Ti'ara'a' motomoane.” Nahanga' Iesu, “Ámbi' to'u to nuhanga'.
43004018	Láwi' limamo'i kánimu motomoane lia' tomoane to nuporomuá de'e-de'e bo'ia onto tomoanemu.”
43004019	Nahanga' tawine iti, “De'e-de'e, kuisámo'i Tuá haduaKomi galara'.
43004020	Toiherungki' menómbáhe' i mungku dee, agáiáná tináMi masanga' Ierusale peá ka'árá'ánda tauna menómbá i Pue' Ala.”
43004021	Nahanga' Iesu i ia, “Póinálái, hangkani tempó bo'iapo'i i mungku dee hai bo'ia wo'o i Ierusale penómbá'ánda tauna i Ama.
43004022	Kámiu toSamaria menómbákomi i Pue' Ala agáiáná ti'ara ebe nihala', kai' toIahudi menómbáka' i Ia to kihala'mo'i láwi' katesoreáka mepongka kai toIahudi.
43004023	Agáiáná ina butu tempóna hai láli' butumo'i, tauna ina to'u-to'u penómbánda i Ama, ina menómbáhe' mangola' to to'u i lalu kuasa' Inao Magasa'. Itimi' to hintoto' hai to napengáihi Ama.
43004024	Láwi' Pue' Ala iti Inao, i lalu kuasa' Inao Magasa' peá tauna peisáhe' menómbá i Ama mangola' to to'u.”
43004025	Nahanga' tawine iti i Iesu, “Kuisá kaina butuna Datu Topesoreáka (to rahanga' Kerisitu). I kabutuNa, i páká'-páká'na ina napabutu i kita'.”
43004026	Nahanga' Iesu, “Kodo'mo'i, to tanga'na molaluta hai io.”
43004027	Tempó iti topeguruna Iesu masule'mohe'. Helehe' manginta Iesu molaluta hai hadua tawine. Agáiáná ti'ara hawe' hadua kai olo'nda to pekune' i tawine iti, “Apa tunggáiámi ina'?” Ba mekune'he' i Iesu, “Ma'ampa hane'iKomi molaluta hai tawine iti?”
43004028	Kaindo'o meleimi' tawine iti mopáláhi gumbána hane'i napári-pári mao i wanua mahile mampasanga'á taunahe' to i ndo'o,
43004029	nahanga',“Ningkamo' bona nipeitai tauna to mampasanga'ána' apa peá to kakubábehi. Ba Iami' paa'i Datu Topesoreáka?”
43004030	Peleindami' tauna mopáláhi wanua mahile iti hane'ihe' mao i Iesu.
43004031	Hangko bomanihe' butu tauna to handa' iti, Iesu rawáwái topeguruNahe' ma'ande' rahanga', “Guru, Nipa'ande'.”
43004032	Agáiáná naháni'he' Iesu, “Ara onto pa'ande' i Kodo' to ti'ara ni'isá.”
43004033	Topeguruna Iesu, mantepu'umohe' mombekune', “Ara paa'i to kamambawa pa'ande' i Ia?”
43004034	Nahanga' Iesu i herá, “Pa'ande'Ku' iami' mampeola'i peláiána to pohuo'A' lia' mopawali bago' to Napehuhu'ámo'i i Kodo'.
43004035	I pasanga'mi, ‘Iba mani' wulána hane'i tempó pepare.’ Agáiáná Kuhanga'ákomi: nipeita toSamaria to butu iti hondo'ohe' hinu'á to mabádá'mo'i wua'na i bonde, tóká'mo'i ina rapepare!
43004036	De'e-de'e tauna to poróró' wua' mpoholia'na mantepu'umo'i moranga' sarona lia' morámpu wua' iti i katuwo' to tuke i kahae-haeána. Hane'imi' topohawu' hai topepare matana'he' hingkakani.
43004037	To'umo'i rápá' ngkórá' dee, ‘Hadua mehu'á, to ntáni'na mampepare.’
43004038	Kámiu, Kuhuo'komi mao mepare i bonde to bo'ia holiákami; i ndi'iti rabago'mo'i tauna ntani', mewali' kámiu butukomi morámpu wua' mpoholia'nda.”
43004039	Handa' toSamaria to poka'arái wanua mahile iti mepóinálái i Iesu i kanahanga'na tawine iti, “Ia to mampasanga'ána' apa peá to kakubábehi.”
43004040	I pombehumbánda toSamaria hai Iesu, raperapi' ebe bona toro' hingkakani hai herá. Mewali' Iesu toro' i ndo'o ronggaló kahaena.
43004041	Hane'i tepahanda' ebe womohe' to pepóinálái i Iesu láwi' pepaturo'Na haduduáNa i herá.
43004042	Rahanga' i tawine iti, “De'e-de'e kakipóináláiNa bo'iapo'i melempó i to kanulaluta'áka' agáiáná kihádimo'i haduduángki' kai Ia lia' ki'isá ámbi' Ia Toposoreáka duniá.”
43004043	Liumi' ronggaló katoro'na Iesu i Sikari, meleimi' mao i tampo' Galileá.
43004044	Iesu haduduána kamasanga', “Hadua galara' ti'ara rapomahile i wanuáNa.”
43004045	Agáiáná kateduu'Na i tampo' Galileá, radupa'mi' taunahe' to i ndo'o i kadonde lalu láwi' kakaraitánamo'i upu-upu to nabábehi Iesu i tempó Susa' Paska i Ierusale.
43004046	Kaindo'o, Iesu masule'mi' i Kana tampo' Galileá, pobábehiáNa uwai mewali' anggoro'. I wanua mahile iti, ara hadua topobago' i támbi kadatuá, áná'na tanga'na madu'a i Kapenau.
43004047	I kanahádina topobago' iti Iesu butumo'i i Galileá kai tampo' Iudea, maomi' i Iesu, merapi' bona Iesu mao i Kapenau mopabaka' áná'na to madári ebemo'i kamadu'ána.
43004048	Nahanga' Iesu i topobago' iti, “Ane ti'arakomi manginta tanda'-tanda' topehelei, ti'arakomi mepóinálái.”
43004049	Meháni' topobago' iti, “Tuá, mao ebe Nipeita áná'ku' hangko bomani'i mate.”
43004050	Nahanga' Iesu i ia, “Masule'moko', baka'mo'i áná'mu.” Polalutána Iesu napóinálái tauna iti hane'imi' melei.
43004051	I tanga' rárá, radupa'mi' toperewuina hane'i rahanga'á, “Tuá, áná'mi baka'mo'i.”
43004052	Hane'ihe' nakune' tinti' hangampa kabaka'na ánáke iti. Raháni', “Imáindi toto'na tinti' isá' tananggaló, mengkaroo kanakabutuina.”
43004053	Nabuhinaomi' i tempó iti wo'o polaluta'ána Iesu i ia, “Áná'mu baka'mo'i.” Hane'imi' ia hingkakani hai hantámbina mepóináláimohe' i Iesu.
43004054	Itimi' tanda' topehelei to kaduá to nabábehi Iesu i tampo' Galileá pasule'Na kai tampo' Iudea.
43005001	Kaindo'o, ara alo mahilenda toIahudi, itimi' hane'i Iesu mao i Ierusale.
43005002	I Ierusale, daki' i baba' pesuá'á to rahanga' “Baba' Gimba” ara uwai to lintu' to hondo'o wuhu' to i lalu basa Ibarani rapopohanga' Betesida. I ndo'o, ara lima wua'na parawa.
43005003	I parawahe' iti, handa' tauna to madu'a rapopaturu; ara tobilo, tonahari' hai ara wo'o topungku. [Upu-upunda mantana podóá'ána uwai to lintu' iti.
43005004	Láwi' ara tempóna mala'ekána Pue' Ala mendálu i uwai to lintu' iti modóá uwáina. Tomadu'a to iheru mengkaburoso i tempóna uwai modóá, upu-upu haki' i wátána ina baka'.]
43005005	I ndi'iti, ara hadua tomoane to tálumo'i pulo'na hai uwalu tó'ána kahaena madu'a.
43005006	Tauna iti naita Iesu maturu i ndo'o, lia' Naisá kamahaena ebemo'i madu'a; itimi' hane'i nakune' Iesu, “Nulái ina baka'?”
43005007	Meháni' tomadu'a iti, “Tuá, ti'ara ara tauna i ndee to poángká'a' i tempóna uwai modóá. Tanga'ku' mampesimbuku ina mao, tauna ntani' mohindórungia'.”
43005008	Nahanga' Iesu i ia, “Peáró, patimámá ale'mu polumao.”
43005009	Tempó iti peámi' wo'o, baka'mi' tauna iti. Na'ángká' ale'na hane'i molumao. Iti mewali' i Alo penómbá'ánda toIahudi.
43005010	Itimi' hane'i rahanga' tadulakonda toIahudi i tauna to hangko rapabaka' iti, “Dehanggaloá, Alo penómbá'ánta'. Ti'arako' peisá moángká' ale'mu.”
43005011	Agáiáná meháni' tauna iti, “Tauna to mopabaka'a' ininá to pohuo'a' moángká' ale'ku' hai molumao.”
43005012	Rapekune' womi', “Hema to pohuo'ko' moángká' ale'mu hai molumao?”
43005013	Agáiáná ti'ara naisá tauna to baka'mo'i iti hema taunána láwi' Iesu manii'mo'i i olo'nda tauna handa'.
43005014	Kaindo'o, mombehumbami' Iesu hai tauna iti i lalu Támbina Pue' Ala hane'i Nahanga'á, “Haido'o, de'e-de'e baka'moko'. Iniá'po'i nupobábehi dósá, bona ti'arako' mohámpei to tepamadári.”
43005015	Upu iti, meleimi' tauna iti hane'i napehanga'á i tadulakonda toIahudi kanapabaka'na Iesu.
43005016	Itimi' hane'i mantepu'umohe' tadulakonda toIahudi mopakapári' pobago'na Iesu nanangi popabaka'Na tauna i Alo penómbá'ánda toIahudi.
43005017	Agáiáná nahanga' Iesu i herá, “Tuke de'e-de'e, AmángKu' ti'ara tebántá' mobago', hondo'o wo'o Kodo'.”
43005018	Laluta iti tunde'nami' mohunui lálunda tadulakonda toIahudi ina mopapate Iesu. Bábehiánda iti bo'ia peá nanangi Iesu molingka'i áturá agama baha' i Alo penómbá'ána toIahudi agáiáná polalutáNa masanga' Pue' Ala iami' AmáNa; to mopáláiá mopahibali' wátáNa hai Pue' Ala.
43005019	Iesu moháni' tauna handa' hondee, “To'u ebe to Kuhanga' dee, Áná' ti'ara Nabuku molumaóha i páká'-páká'na mangola' kuasa' saduduáNa. Ia molumaóha peá to Naita Nalumaóha AmáNa. Láwi' apa to Nalumaóha Ama, iti wo'o to nalumaóha Áná'.
43005020	Láwi' Ama mampoka'ahi' Áná' lia' upu-upuna to Nalumaóha haduduáNa Napopaita i Áná'. Láli' ina Napopaita Ama i Ia bábehiáNahe' Ama to tepamahile hane'i nipohele.
43005021	Hondo'o Ama mopatuwo' hule' tomate lia' meámbe'i katuwo' duu' i kahae-haeána, Áná' wo'o ina meámbe'i katuwo' i hema peá mangola' peláiáNa.
43005022	Ama haduduáNa ti'ara mobutusi hema peá. Upu-upuna kuasa' pobutusi Napehuhu'ámo'i i Áná'Na.
43005023	Nabábehi hondo'o, bona upu-upu tauna mampomahile Áná' hondo'o pampomahilenda Ama. Tauna to ti'ara mampomahile Áná', ti'ara wo'o mampomahile Ama to pohuo' Áná'Na.
43005024	To'u ebe to Kuhanga' dee: tauna to popailalu to Kuhanga' lia' mepóinálái i Ia to pohuo'A' mampokira tuwo' duu' i kahae-haeána. Ia ti'ara ina rahuku; tekábáhámo'i kai kapate lia' masumba katuwo'.
43005025	To'u ebe to Kuhanga' dee: ina butu tempóna—hai láli' tempónamo'i—tomate ina masádi wamba'Na Áná'na Pue' Ala. Lia' tauna to pasádi iti ina tuwo'.
43005026	Láwi' hondo'o Ama haduduáNa pebubu'ána katuwo', hóndi'itimi' wo'o kaNapopewáli'na Áná'Na pepongka'ána katuwo'.
43005027	Áná'Na Na'ámbe'imo'i kuasa' ina mobutusi láwi' Ia Áná'na Manusia'.
43005028	Iniá' nipohelei masádi mokakihanga'i iti láwi' ina butu tempóna upu-upu tauna to mate ina masádi wamba'Na,
43005029	hane'ihe' mengkairaoa kai tálumbángá. Tauna to maro'a bábehiána ina meáró bona tuwo'. Agáiáná tauna to kadake bábehiána ina meáró hane'i rahuku.”
43005030	“Kodo' ti'ara Kubuku molumaóha apa peá mangola' i peláiá saduduángKu'. PobutusingKu' hintoto' peá hai hawa'na Pue' Ala. Lia' popakabótu'Ku' ti'ara madári sambali láwi' ti'ara Kupeola'i peláiá saduduángKu' agáiáná to Kupeola'i peláiána Ama to pehuo' i Kodo'.
43005031	Ane rápá'nai pampoposábi'Ku' mampoposabi' wátá saduduángKu', ti'ara ina rapóinálái.
43005032	Agáiáná ara i raoa kai Kodo' to mampoposabi' kató'una baha' i Kodo' iami' AmángKu', lia' Kuisá kató'una posábikiNa.
43005033	Kamohuo'mokomi tauna i Iohane, lia' kanapoposabi'mo'i kató'una baha' i Kodo'.
43005034	Kuhanga' hóndi'iti, bo'ia kaKupengáihina posábiki kai tauna agáiáná bona nitesoreáka.
43005035	Iohane Toperiu iti hondo'o póindó' to bóró lia' mopa'ara wanta'. Hampai' peá kamatana'ámi moranga' wanta' iti.
43005036	Agáiáná pampoposábi'Ku' tepaireá kai pampoposábi'na Iohane. Iti tongawa' i bago' to Kulumaóha de'e-de'e iami' bago' to NapatóngkóáNa' Ama. Bago' itimi' to popatongawa' kaNahuo'Ku'.
43005037	Lia' Ama to pohuo'A' wo'o mampoposabi' baha' i Kodo'. Ti'ara mani' kanihádi wamba'Na ba manginta lengge'Na.
43005038	Ngkórá'Na ti'ara nipailalu láwi' ti'arakomi mepóinálái i Kodo' to Nahuo'.
43005039	Mampeguruikomi Sura Pototowiá láwi' saru lálumi melempó i ndi'iti ina mamporasi'komi katuwo' duu' i kahae-haeána. Lia' Sura Pototowiá haduduána mosábiki baha' i Kodo'.
43005040	Agáiáná ti'arakomi mau butu i Kodo', i kaina pasumba'ámi katuwo' duu' i kahae-haeána.
43005041	Ti'ara Kupengáihi raperáráingá tauna.
43005042	Kuhala'komi sangkani, Kuisá onto kati'arámi mampoka'ahi' Pue' Ala i lálumi.
43005043	KabutungKu' hintu' kuasa'Na AmángKu' ti'ara'A' niranga'. Agáiáná kabutuna tauna ntani' hintu' kuasa' saduduána láli' niranga'.
43005044	Nu'umbá kaina nipóináláina ane mampengáihikomi naperáráingá tauna ntani' agáiáná ti'arakomi mampesimbuku mampeli' bona naperáráingákomi Pue' Ala to ti'ara ara ntáni'na.
43005045	Iniá' nihanga'i ina Kusala'ikomi i lindo'Na Ama. Láli' to ina mosala'ikomi iami' Musa; ia to nipaisárungi.
43005046	Ane rápá'na mepóináláikomi i Musa, ina nipóináláiA' láwi' baha' i Kodo' hane'i mouki'.
43005047	Agáiáná ane ti'arakomi mau mampóinálái apa to nauki' Musa, nu'umbá kaina nipóináláina to Kuhanga'?”
43006001	Bahangampa alona kaindo'o maomi' Iesu i hambali rano Galileá to rahanga' wo'o rano Tiberia.
43006002	Kateduu'na i ndo'o, handa' tauna meola' i Ia láwi' karaitamo'i pobábehina tanda'-tanda' topehelei i popabaka'Na taunahe' to madu'a.
43006003	Iesu mempanai' i hambua' mungku hane'i mehuda i ndo'o hingkakani hai topeguruNahe'.
43006004	Tempó iti, daki'mi' Susa' Paskánda toIahudi.
43006005	Napengamba Iesu ka'árá'á iti mangintami' tauna to handa' mowiwinuntu butu i Ia. Nahanga' Iesu i Pilipu, “I umbá tapehóló róti bona ratápu' sangkani?” (
43006006	Naisámo'i Iesu to ina Nabábehi agáiáná Nahanga' hondo'o láwi' ina mampesoba láluna Pilipu.)
43006007	Naháni' Pilipu, “Róti hólóna rongatu dói perá' ti'ara ina gáná i tauna to handa' dee, kehapo'i hore-hore hántede' peáhe'.”
43006008	Hadua topeguruna Iesu iami' Andaria haláluna Simo Peturu', masanga',
43006009	“I ndee ara hadua ánáke nakakiarái lima wua'na róti hai romba'a bóu'. Agáiáná apa páláiána i tauna to handa' dee?”
43006010	Nahanga' Iesu, “Huo'he' mehuda.” I ka'árá'á iti nakatuwo'i háhi, mewali' tauna to handa' iti mehudahe' i pádá—kahanda'nda toto'na lima hábuna tomoane.
43006011	Kaindo'o na'alami' Iesu róti iti, mekakae morande ahi' i Pue' Ala, hane'imi' Nakira-kira i tauna handa' to pehuda i ndi'iti. Hondo'o wo'o bóu' Nakira-kira hane'i ra'ande' tuke i kamabuhuánda.
43006012	Mabuhumohe' sangkani molalutami' Iesu i topeguruNahe', “Nipatimámá lábina ra'ande', bona ti'ara mangkáhákei.”
43006013	Kaindo'o, rarámpumi' pelábiána pa'ande' kai lima wua'na róti to ra'ande' tauna handa' iti, hampulo' hai romingka' kahanda'na.
43006014	Karaitána tauna handa' topehelei to nabábehi Iesu, rahanga'mi', “To'u ebe Ia hadua galara' to rapaisárungi butu i duniá!”
43006015	Naisá Iesu kaina butunda meroho' bona Ia mewali' datu. Itimi' hane'i mengkaweihá mao i ka'árá'á to pomungku.
43006016	Mangkáriámu'mi', mendálumohe' topeguruna Iesu i rano.
43006017	Hane'ihe' mehawe' i duángá ina mengkalimba mampetoto' Kapenau. Raoa mangkáindimo'i agáiáná Iesu ti'ara mani' hingkakani hai herá.
43006018	Tempó iti, rano mantepu'umi' mebálumbá nanangi kamamáu'na angi.
43006019	I posumombándamo'i toto'na lima ba ini kiló kakarao'na kai wiwi rano, raitami' Iesu molumao i wongko uwai modákiki duángánda. Upu-upunda lángá' ebehe'.
43006020	Agáiáná nahanga' Iesu i herá, “Bopokomi lángá', Kodo' onto, Iesu!”
43006021	I kaina rapopesáwi'na Iesu i duángánda, tempó iti wo'o teduu'mohe' i tunggáiánda.
43006022	Teume'na, tauna handa' to ara mani' i hambali rano, mangisá kahambua'na peá duángá to ara i ndo'o. Raisá wo'o duángá iti rapesáwi'imo'i topeguruNa mengkalimba agáiáná Iesu ti'ara hingkakani hai herá.
43006023	Kaindo'o, butumi' bahangampa duángá to kai wanua mahile Tiberia daki' i ka'árá'ánda tauna handa' ma'ande' róti to napekakaeá Pue' i porande ahi'.
43006024	Karaitána tauna handa' kati'arána ara Iesu hai topeguruNahe' i ndo'o, mesawi'mohe' i duángáhe' iti mao mampeli' Iesu i Kapenau.
43006025	Pombehumbánda tauna handa' iti hai Iesu i hambali rano, mekune'mohe' i Ia, “Guru, himpirá kateduu'áMi i ndee?”
43006026	Naháni' Iesu, “To'u ebe to Kuhanga' dee, kanipeli'Ku', bo'ia kani'isánamo'i tunggáiána tanda' topehelei to Kubábehi agáiáná láwi' kakapa'ande'mimo'i tuke kamabuhuámi.
43006027	Iniá' nipobago' to ina nipasumbái pa'ande' to upu peá lia' bóháni. Agáiáná mobago'komi bona nipasumba pa'ande' to ti'ara ina bóháni lia' to poámbe'ikomi katuwo' duu' i kahae-haeána. Pa'ande' iti ina nawe'ikomi Áná'na Manusia' láwi' kanaparilángká'mo'i Ama iami' Pue' Ala.”
43006028	Kaindo'o, mekune'mohe' i Ia, “Apa kinggaleá bona kipolumaóha peláiána Pue' Ala?”
43006029	Naháni' Iesu, “To Napengáihi Pue' Ala kai kámiu mepóináláikomi i Ia to Nahuo'.”
43006030	Rahanga' hondee, “Ane hondo'oi, apa tanda' to peisá Nibábehi bona ki'itai hai kipóináláiKomi? Apa to ina Nibábehi?
43006031	Toiherungki' ma'ande'he' pa'ande' to rahanga' máná i pádá wungi hondo'o to rauki' i Sura Pototowiá, ‘Ia to poámbe'ihe' róti kai surugá.’ ”
43006032	Nahanga' Iesu i herá, “To'u ebe to Kuhanga' dee: bo'ia Musa, agáiáná AmángKu' to poámbe'ikomi róti to kato'u-to'uána kai surugá.
43006033	Láwi' róti to Nawe'ikomi Pue' Ala iami' Ia to pendálu kai surugá to popatuwo' tauna to i duniá.”
43006034	Rahanga', “Tuá, iniá' Nikakaróngai moámbe'ika' róti iti.”
43006035	Nahanga' Iesu i herá, “Kodo'mi' róti to pepatuwo'. Tauna to butu i Kodo', ti'arapo'i ina marimi duu' i kahae-haeána. Lia' tauna to pepóinálái i Kodo' ti'ara ina mangkado'u.
43006036	Agáiáná hondo'o to kaKuhanga'ákomi, kehapo'i kani'ita'Mo', ti'ara'A' nipóinálái.
43006037	Upu-upu tauna to Napehuhu'á Ama i Kodo' ina butuhe' i Kodo'. Hema peá to butu i Kodo' bate'nda Kuranga'.
43006038	Láwi' pendálungKu' kai surugá, ti'ara'A' ina molumaóha peláiá saduduángKu', agáiáná peláiáNa to pohuo'A'.
43006039	Deemi' peláiáNa to pehuo' i Kodo': bona kai upu-upu tauna to rapehuhu'á i Kodo' ti'ara hawe' hadua ina hurewu' agáiáná bona Kupatuwo'he' i alo kahópó'ána duniá.
43006040	Itimi' peláiána AmángKu': bona upu-upu tauna to panginta Áná' lia' mepóinálái i Ia mamporasi' katuwo' duu' i kahae-haeána, lia' ina Kupatuwo'he' i alo kahópó'ána duniá.”
43006041	ToIahudi mantepu'umohe' mohume-hume mokakihanga'i Iesu, láwi' polalutáNa: “Kodo'mi' róti to pendálu kai surugá.”
43006042	Rahanga' hondee, “Bonto Iesu áná'na Iusu? Kihala' onto inaáNa hai amáNa. Nu'umbá hane'i Nahanga' mendálu kai surugá?”
43006043	Nahanga' Iesu i herá, “Iniá' nihore mpohume-hume.
43006044	Ti'ara hawe' hadua ina butu i Kodo', ane ti'arai Nawawa AmángKu' to pehuo' i Kodo'; lia' hema to butu i Kodo', ina Kupatuwo' i alo kahópó'ána duniá.
43006045	I suránda galara' teuki' hondee: ‘Upu-upu tauna ina napaturo' Pue' Ala.’ Mewali' upu-upu tauna to mepehádingi i Ama lia' meguru i Ia, butu i Kodo'.
43006046	Iti ti'ara mopáláiá ka'aránamo'i tauna to kamangintamo'i Ama. Bate'na peá Ia to butu kai Pue' Ala, to pangintamo'i Ama.
43006047	To'u ebe to Kuhanga' dee: tauna to pepóinálái, naka'arái katuwo' duu' i kahae-haeána.
43006048	Kodo'mi' róti to pepatuwo'.
43006049	Toiherumi ma'ande'he' máná i pádá wungi hai matemohe'.
43006050	Agáiáná ti'ara hondo'o mokakihanga'i róti to pendálu kai surugá; tauna to pa'ande' róti iti ti'ara ina mate.
43006051	Kodo'mi' róti to pepatuwo' to pendálu kai surugá. Tauna to pa'ande' róti dee ina tuwo' duu' i kahae-haeána. Róti to ina Kupewe'i napotuwo' tauna i duniá iami' óntó'Ku'.”
43006052	Pasádinda iti, toIahudi mohierohe' hadua hai hadua. Rahanga', “Nu'umbá kapeisána tauna dee moámbe'ike' óntó'Na ina ta'ande'?”
43006053	Hane'i nahanga' Iesu i herá, “To'u ebe to Kuhanga' dee: ane ti'arakomi ma'ande' óntó'Na Áná'na Manusia' lia' mainu wahe'Na, ti'arakomi nakakiarái katuwo'.
43006054	Tauna to pa'ande' óntó'Ku' hai mainu wahe'Ku' naka'arái katuwo' duu' i kahae-haeána lia' ina Kupatuwo' i alo kahópó'ána duniá.
43006055	Láwi' óntó'Ku' to'u-to'u pa'ande' lia' wahe'Ku' to'u-to'u inuá.
43006056	Tauna to pa'ande' óntó'Ku' lia' mainu wahe'Ku', tungku' mohinae hai Kodo' lia' Kodo' mohinae hai ia.
43006057	Ama to tuwo' iti mohuo'A' lia' Kodo' wo'o tuwo'A' kai Ama. Hondo'o wo'o tauna to pa'ande' óntó'Ku' ina tuwo' kai Kodo'.
43006058	Deemi' róti to pendálu kai surugá, bo'ia hondo'o róti to ra'ande' toiherumi. Láwi' kehapo'i ma'ande'he' róti iti bate'nda mate. Agáiáná tauna to pa'ande' róti dee ina tuwo' duu' i kahae-haeána.”
43006059	Upu-upuna iti napahowa' Iesu i tempó pepáguruNa i támbi penómbá'ánda toIahudi i Kapenau.
43006060	Kaupunda mampehádingi lalutána Iesu, handa' kai topeola'Na masanga', “Laluta dee mahárá ebe. Hema to pampabuku moranga'i?”
43006061	Iesu haduduána mangisá pohume-humenda topeola'Na mokakihanga'i iti. Hane'i Nahanga', “Ti'arará'i naporo'a lálumi laluta iti ?
43006062	Ane hondo'oi, nu'umbá pewali'ána hanggaló ane mangintakomi Áná'na Manusia' masule' i ka'árá'ána ami?
43006063	To popatuwo' tauna iami' Inao Magasa'. Róhóna tauna ti'ara mopáláiá. Laluta to Kuhanga'ákomi dee iami' lalutána Inao Magasa' lia' laluta to pepatuwo'.
43006064	Kehapo'i hondo'o, ara wo'o i olo'mi to ti'ara mepóinálái.” (Naisámo'i Iesu kai runguna hemahe' to ti'ara tóká' lálunda mepóinálái hai to ina mepehubi'á i Ia.)
43006065	Kaindo'o, nahanga' womi' Iesu, “Itimi' hane'i Kuhanga'ákomi kati'arána hawe' hadua to peisá butu i Kodo' ane ti'arai kanapohintoto'Na Ama.”
43006066	Mantepu'u kai ndi'iti, handa' topeola'Na mopáláhi Iesu lia' ti'arapohe' mau meola' i Ia.
43006067	Mekune'mi' Iesu i hampulo' hai rodua topeguruNa, “Kámiu wo'o ina mopáláhiA'?”
43006068	Nahanga' Peturu' i Ia, “Pue', i hema kaina maoángki'? Lalutámi peá Pue' to peámbe'i katuwo' duu' i kahae-haeána.
43006069	Kipóinálái lia' ki'isá ebemo'i Kámiu iami' Huo' to Magasa' kai Pue' Ala.”
43006070	Meháni' Iesu, “Bonto Kodo' to pampilekikomi hampulo' hai rodua dee? Kehapo'i ara i olo'mi hadua to nakuasa'i Tadulako Ánditu!”
43006071	Tunggáiána Iesu iami' Iudasi' áná'na Simo Ikario'. Láwi' kehapo'i ia hadua kai olo'nda topeguruNa, ia to ina mampehubi'á Iesu.
43007001	Kaindo'o meleimi' Iesu i umbá-umbá peá i tampo' Galileá. Ti'ara Nalái mao i tampo' Iudea láwi' raliwo tadulakonda toIahudi ina rapapate.
43007002	Tempó iti, daki'mi' alo mahilenda toIahudi to rahanga' Susa' Bambaru' Tawengkau.
43007003	Rahanga' haláluna Iesu i Ia, “Páláhi ka'árá'á dee, namo' i Iudea bona topeola'Mu mangintahe' wo'o pobago'Mu.
43007004	Ti'ara ara tauna to ina mobuniángi apa to nabábehi ane mampalái'i ina tekárebá. Ane molumaóhaKo' tanda' topehelei, bate'na Nupatongawa' i sanggena tauna!” (
43007005	Láwi' haláluNa haduduáNa ti'arahe' mepóinálái i Ia.)
43007006	Nahanga' Iesu i herá, “Bomani' butu tempóKu' agáiáná kámiu, upu-upuna lógá peisákomi.
43007007	Ti'arakomi ina nabungká' duniá. Agáiáná Kodo' nabungká' ebeA' duniá láwi' timbulu Kuhanga'á duniá kakadakena bábehiána.
43007008	Ninamo' haduduámi i alo mahile iti. Ti'ara'A' ina mao, láwi' ti'ara mani' tebuá' tempó to rapakanóntó i Kodo'.”
43007009	Hondo'omi' polalutána Iesu i haláluNahe', itimi' hane'i toro' i tampo' Galileá.
43007010	Kamaónda haláluna Iesu i susa' iti, maomi' wo'o Iesu haduduáNa, ti'ara raisá tauna.
43007011	Gánggána susa' iti, tadulakonda toIahudi mampeli' Iesu hane'i rapopombekune', “I umbá paa'i ka'ara'áNa?”
43007012	Handa' tauna mowuu-wuu baha' i Ia. Ara to pasanga', “Ia tauna to maro'a.” Ara wo'o to pasanga', “Ti'ara! Topopapuha tauna handa'.”
43007013	Agáiáná ti'ara hawe' hadua to bái' molaluta i katongawa'ána mokakihanga'i Ia láwi' lángá'he' i tadulakonda toIahudi.
43007014	Tanga'nda molumaóha susa' iti, mesuá'mi' Iesu i Támbina Pue' Ala hane'i mantepu'u mepáguru i tauna handa' to ara i ndo'o.
43007015	Tadulakonda toIahudi hele ebehe' hane'i rahanga', “Nu'umbá paa'i tauna dee hane'i handa' pangisáNa wole ti'ara kamosikola'?”
43007016	Meháni' Iesu, “To Kupepáguruá dee, bo'ia kai Kodo', agáiáná to napaturo'áNa' to pohuo'A'.
43007017	Tauna to tóká' láluna mampeola'i peláiána Pue' Ala ina pangisá paturo'Ku' dee to kai Pue' Ala ba to kai Kodo' haduduángKu'.
43007018	Tauna to pepáguru kai paturo' saduduána, mampengáihi bona rapomahilei agáiáná tauna to pampeli' karapomahileNa to pehuo' i ia, tauna iti to manóntó láluna, ti'ara metobebeá.
43007019	Bonto kana'ámbe'imokomi Musa áturána Pue' Ala? Agáiáná i olo'mi ti'ara ara to mampeola'i áturáhe' iti. Ma'ampa hane'iA' ina nipapate?”
43007020	Rahanga' tauna handa', “Napesuá'iKo' ánditu! Hema to ina mopapateKo'?”
43007021	Meháni' Iesu, “Hampáká' peá tanda' topehelei to kaKulumaóha i Alo penómbá'ánda toIahudi lia' nipohelemo'i.
43007022	Musa moámbe'ikomi áturá bona rahuwai'komi—kehapo'i pehuwai' iti kato'uána ti'ara mepongka kai Musa agáiáná kai toiherunta' hangko bomani'i Musa. Itimi' hane'i hawe' i Alo penómbá'ánta' mohuwai'komi tauna.
43007023	Ane hóndi'iti'i kanilumaóhana bona ti'arakomi molingka'i áturána Musa baha' i pehuwai', ma'ampa hane'ikomi towe i Kodo' i popabaka'Ku' humawátána hadua tauna i Alo penómbá'ánta'?
43007024	Iniá' nipobutusi tauna mealehe i to ni'ita agáiáná mealehe i to ti'ara madári sambali.”
43007025	Kaindo'o ara bahangampa toIerusale masanga', “Bonto Tauna dee to rapeli' ina rapapate?
43007026	Nipeita, i katongawa'ána onto molaluta ralindo' tauna handa' agáiáná ti'ara hawe' apa lalutánda i Ia! Raisámo'i paa'i tadulakonta' ka'Iánamo'i Datu Topesoreáka?
43007027	Agáiáná ane butui Datu Topesoreáka ti'ara hawe' hadua mangisá kai apa pebubu'áNa! Wole Tauna dee taisá onto kai umbá peuluáNa.”
43007028	Kaindo'o, tanga'na Iesu mepáguru i Támbina Pue' Ala, meágórámi' Nahanga', “Mewali' ni'isántoA' lia' kai umbá pebubu'ángKu'? KabutungKu' bo'ia mangola' peláiá saduduángKu'. Agáiáná Nahuo'A' Ia to makuasa' mehuo' i Kodo' lia' to tepóinálái. Agáiáná Ia iti ti'ara nihala'.
43007029	Ia Kuhala' láwi' mepongka'A' kai Ia lia' to pohuo'A'.”
43007030	Tempó iti rapoinaomo'i mohaka' Iesu agáiáná ti'ara ara to bái' moántiá Iesu láwi' bomani' butu tempóNa.
43007031	Agáiáná kai olo'nda tauna handa' iti, handa'he' to pepóinálái i Ia lia' rahanga', “Ane butui Datu Topesoreáka iti, ina Nabuku paa'i mobábehi tanda' topehelei to tepahanda' kai Tauna dee?”
43007032	Bahangampa toPárisi masádi powuu-wuunda tauna handa' mokakihanga'i Iesu. Itimi' hane'ihe' hingkakani hai toireándahe' tadulako mpenómbá mohuo' bahangampa topokámpái Támbina Pue' Ala mao mohaka' Iesu.
43007033	Nahanga' Iesu i tauna handa' i lalu Támbina Pue' Ala, “Hampai' peramo'i kaina Kupoaweá'ámi. Kaindo'o ina masule'Mo' i to pohuo'A'.
43007034	Ina nipeli'A' agáiáná ti'ara'A' ina nihumba; láwi' ti'arakomi peisá teduu' i ka'árá'ángKu'.”
43007035	Hane'i rahanga' tadulakonda toIahudi hadua hai hadua, “I umbá paa'i kaina maoána Tauna dee hane'i ti'ara ina tapombehumba'á? Ba ina maontoi i toIahudihe' to roo i tampo' rare i olo'nda toIunani ina mopáguru toIunani to ara i ndo'o?
43007036	Apa tunggáiáNa lalutáNa hane'i Nahanga' kaina tapeli'Na agáiáná ti'ara ina tapombehumba'Á lia' kati'aránta' peisá teduu' i ka'árá'áNa?”
43007037	I kahópó'ána alo mahile iti iami' matána susa' iti, Iesu mekátede' i lalu Támbina Pue' Ala hane'i meágórá Nahanga', “Tauna to mangkado'u bate'na butu i Kodo' bona napainu.
43007038	Mokakihanga'i tauna to pepóinálái i Kodo', teuki' i Sura Pototowiá: ‘Kai óntó' láluna moili mata uwai to pepatuwo'.’ ” (
43007039	Iesu mampolaluta Inao Magasa' to ina raranga' tauna to pepóinálái i Ia. Láwi' tempó iti Inao Magasa' ti'ara mani' randálu; lia' Iesu ti'ara mani' ratóeá' melempó i kapateNa.)
43007040	Handa' tauna to pasádi apa to nahanga' Iesu lia' ara kai olo'nda to pasanga', “Tauna dee bate'na galara' to ina butu!”
43007041	Hantangá' masanga', “Iamo'i Datu Topesoreáka!” Agáiáná ara wo'o to pasanga', “Bo'ia, Datu Topesoreáka ti'ara butu kai Galileá.
43007042	I Sura Pototowiá ara teuki' Datu Topesoreáka iami' muleákana Dáudi' lia' ina butu kai Beteleme wanuána Dáudi'.”
43007043	Kahópó'ána mantepu'umohe' tauna mohiero baha' i Iesu.
43007044	Ara to ina mohaka' Iesu agáiáná ti'ara hawe' hadua to bái' meántiá i Ia.
43007045	I pasule'nda topokámpái Támbina Pue' Ala kai karahuo'ánda mohaka' Iesu, toireándahe' tadulako mpenómbá hai bahangampa toPárisi mekune' i herá, “Ma'ampa hane'i ti'ara niwawa mai?”
43007046	Raháni' topokámpái iti, “Ti'ara mani' ka'ara to polaluta hondo'o polalutána tauna iti!”
43007047	Rahanga' toPárisi, “Ba Napapuhamokomi wo'o?
43007048	Ara i olo'nda tadulakonta' ba toPárisi to mepóinálái i Ia?
43007049	Agáiáná tauna handa' dee ti'arahe' mangisá áturá to nauki' Musa lia' kehapo'i nu'umbámo'i pulóru'mohe'.”
43007050	Hadua kai olo'nda toPárisi iti, iami' Nikodemu to kabutu i Iesu. Nahanga' Nikodemu i toPárisi ntani',
43007051	“Mangola' áturá to nauki' Musa, hadua tauna ti'ara peisá rahuku ane ti'ara mani'i rapehádingi kara-karána lia' rapáresá' bábehiána.”
43007052	Raháni', “Ba kai Galileáko' wo'o? Páresá' i Sura Pototowiá! I ndo'o ina nuita ti'ara ara galara' to butu kai Galileá!” [
43007053	Kaindo'o, upu-upu tauna masule'mohe' i támbinda.
43008001	Agáiáná Iesu melei mao i mungku Saitu.
43008002	Teume'na mepuló-puló ebe, Iesu mao womi' i Támbina Pue' Ala, handa' tauna butu i Ia. Iesu mehuda hane'i mantepu'u mepáguru i herá.
43008003	Daro iti, guru-guru agama hai toPárisi butuhe' i Iesu mambawa hadua tawine to rahumangka mebuálósi. Tawine iti rahuo' mekátede' i tanga'-tanga',
43008004	hane'i rahanga' i Iesu, “Guru, tawine dee kihumangka mebuálósi.
43008005	I lalu áturá to nauki' Musa masanga' tawine to hondee bate'na ratumpa' watu tuke mate. De'e-de'e, nu'umbá pasumbáMi?”
43008006	Hondo'o pekune'nda bona rahumangkai kalede'áNa lia' bona ara ráránda mesala'i. Agáiáná Iesu metóngkó' peá lia' mouki' hai karaweNa i tampo'.
43008007	I karahuhuliNa rakune', Na'áróhami' wóá'Na hane'i Nahanga' i herá, “Tauna to ti'ara ara dósána i olo'mi, patodáhi bona ia mamperungu motumpa' watu tawine dee.”
43008008	Upu iti metóngkó' womi' Iesu mouki' i tampo'.
43008009	Karahádina polalutána Iesu hondo'o, meleimohe' mopáláhi ka'árá'á iti hadua hai hadua mantepu'u kai to tepatówutu'. Kahópó'ána Iesu perami' haduduáNa hintu' tawine to pekátede' mani' i ndo'o.
43008010	Kaindo'o, Na'áróhami' wóá'na Iesu hai Nahanga' i tawine iti, “I umbámohe'? Ti'ara ara to pohukuko'?”
43008011	Meháni' tawine iti, “Ti'ara ara Tuá.” Nahanga' Iesu, “Maro'amo'i. Kodo' wo'o, ti'arako' ina Kuhuku. De'e-de'e, meleimoko' iniá'po'i nupobábehi dósá.”]
43008012	Molaluta womi' Iesu i tauna handa', Nahanga' “Kodo'mi' wanta' duniá. Tauna to peola' i Kodo' ti'ara ina molumao i kamangkáindi agáiáná nakakiarái wanta' katuwo'.”
43008013	Rahanga' toPárisi i Ia, “De'e-de'e mampoposabi'Ko' wátá saduduáMu, pampoposábi'Mu iti ti'ara to'u.”
43008014	Meháni' Iesu, “Kehapo'i mampoposabi'A' wátá saduduángKu', pampoposábi'Ku' iti to'u; láwi' Kuisá onto kai umbá pebubu'ángKu' hai i umbá kamaoángKu'. Agáiáná kámiu, ti'ara ni'isá kai umbá pebubu'ángKu' hai i umbá kamaoángKu'.
43008015	Pobutusimi tauna mangola' peákomi pekiri katauna'á; Kodo' ti'ara'A' mobutusi hawe' hadua.
43008016	Agáiáná ane mobutusiA' tauna, pobutusingKu' iti ti'ara madári sambali láwi' ti'ara'A' mosadudua; Ama to pohuo'A' ara hingkakani hai Kodo'.
43008017	I lalu áturá to nauki' Musa teuki' hondee: Pampoposabi' to to'u iami' pampoposabi' kai rodua tauna.
43008018	To mampoposabi' baha' i wátángKu', ara rodua iami' Kodo' hai Ama to pohuo'A'.”
43008019	Rahanga' hondee, “AmáMu iti i umbá?” Meháni' Iesu, “Ti'arakomi mehala' maro'a i Kodo', hondo'o wo'o i AmángKu'. Ane rápá'nai nihala'A', bate'na nihala' wo'o AmángKu'.”
43008020	Upu-upuna iti napahowa' Iesu tempóna mepáguru i Támbina Pue' Ala daki' i peti' pembóliá dói popenómbá. Agáiáná ti'ara hawe' hadua to pohaka' Iesu láwi' ti'ara mani' butu tempóna.
43008021	Nahanga' womi' Iesu i herá, “Ina meleiA' haido'o bate'Ku' ina nipeli', agáiáná ina matekomi i lalu dósámi. Ka'árá'á kaina maoángKu' ti'arakomi peisá teduu' i ndo'o.”
43008022	Itimi' hane'i rahanga' tadulakonda toIahudi, “Ba ina meno'omo'i láwi' Nahanga', ‘Ka'árá'á to ina Kukamaói ti'arakomi peisá teduu' i ndo'o.’ ”
43008023	Kaindo'o nahanga' womi' Iesu i herá, “Kámiu, butukomi kai wói'; agáiáná Kodo' butuA' kai reá. Kámiu kai duniá; Kodo' bo'ia'A' to kai duniá.
43008024	Itimo'i hane'ikomi Kuhanga'á, kaina matemi i lalu dósámi. Láwi' ane ti'arai nipóinálái kaKodó'na hondo'o lalutángKu' to popakanóntó kahemángKu', ámbi' ina matekomi i kamadósámi.”
43008025	Mekune'he' i Iesu, “Kato'uána hemaKo'?” Meháni' Iesu, “Apa bundu'Ku' molaluta hai kámiu?
43008026	Handa' mani' páká'na to ina Kuhanga' baha' i kámiu hai Kubutusiákomi. Agáiáná Ia to pohuo'A' peisá rapóinálái. Lia' Kupopaisá i duniá apa to Kuhádi kai Ia.”
43008027	Upu-upunda ti'ara mangisá to Nalalutáingi i herá iami' mokakihanga'i AmáNa.
43008028	Itimi' hane'i nahanga' Iesu i herá, “Ane mopaireápokomi Áná'na Manusia' hangko ni'isámi' Kodo'mo'i Áná'na Manusia', lia' ina ni'isá kati'arána hawe' hampáká' to Kulumaóha to kai Kodo' haduduángKu'. To Kuhanga' iami' apa peá to napaturo'áNa' AmángKu'.
43008029	Lia' Ia to pohuo'A' ara hingkakani hai Kodo'. Ti'ara'A' kaNapatodáhi mosadudua láwi' timbulu molumaóha'A' to napotana' láluNa.”
43008030	Kaupuna Iesu mampolaluta iti, handa' tauna mepóinálái i Ia.
43008031	Kaindo'o nahanga' Iesu i toIahudi to pepóináláimohe' i Ia, “Ane tuwo'komi mampeola'i paturo'Ku', to'u-to'u kámiu topeola'Ku',
43008032	lia' ina mangisákomi paturo' to to'u, itimi' hane'i ina rakábáhákomi.”
43008033	Rahanga', “Kai' dee muleákana Burahima, ti'ara manika' kanapohawi' tauna hema peá! Apa tunggáiáMu hane'i Nuhanga', ‘Kámiu ina rakábáhákomi’?”
43008034	Nahanga' Iesu i herá, “To'u ebe to Kuhanga' dee, tauna to pobábehi dósá iami' háwi'na dósá.
43008035	Lia' hadua hawi' ti'ara tungku' tuke i kahae-haeána ara ka'árá'ána i kahantámbiá agáiáná hadua áná' tuke i kahae-haeána ara ka'árá'ána i lalu kahantámbiá.
43008036	Itimi' hane'i ane nakábáhákomi Áná' kai dósá, to'u-to'u katekábáhámimo'i.
43008037	Kuisá onto muleákanakomi Burahima. Agáiáná nipesimbuku ina mopapateA' láwi' ti'ara tóká' lálumi moranga' pepaturo'Ku'.
43008038	Apa to Kuita i AmángKu', iti wo'o to Kuhanga'. Agáiáná kámiu molumaóhakomi paturo'na amámi.”
43008039	Raháni', “Amángki' iami' Burahima.” Nahanga' Iesu, “Ane to'u-to'ui áná'nakomi Burahima bate'mi molumaóha to naponggaleá Burahima.
43008040	To Kupabutu i kámiu iami' toto'u to Kuhádi kai Pue' Ala, agáiáná nipesimbuku ina mopapateA'. Burahima ti'ara hondo'o bábehiána!
43008041	To nilumaóha iami' apa to naponggaleá ama saduduámi.” Raháni', “Kai', bo'iaka' ánáka to kahema-hema'ána mopa'araka'. Amángki' hadua peá iami' Pue' Ala haduduána.”
43008042	Hane'i nahanga' Iesu i herá, “Ane rápá'nai Pue' Ala Amámi, bate'mi ina ma'ahi' i Kodo' láwi' butuA' kai Pue' Ala. KabutungKu' bo'ia mangola' peláiá saduduángKu' agáiáná Ia to pohuo'A'.
43008043	Apa pongkána hane'i ti'ara ni'isá to Kuhanga'ákomi? Láwi' ti'arakomi pampabuku moranga' paturo'Ku'.
43008044	Amámi iami' Tadulako Ánditu lia' tóká' lálumi mampeola'i peláiána amámi. Kai runguna, Tadulako Ánditu iti topepapate. Ti'ara kahangkani tundu i toto'u láwi' ti'ara ara toto'u i ia. Sipato' ane modongko'i láwi' to kahondo'ónamo'i ákekána. Ia topodongko' lia' pepongka'ána sanggena dongko'.
43008045	Agáiáná Kodo' molaluta'A' to to'u, itimi' hane'i ti'ara'A' nipóinálái.
43008046	Ti'ara ara kai olo'mi to peisá mopatongawa' ka'arána dósá i Kodo'. Ane molaluta'A' to to'u, ma'ampa hane'ikomi ti'ara mepóinálái i Kodo'?
43008047	Tauna to napokira Pue' Ala mampehádingi to nahanga' Pue' Ala. Agáiáná kámiu bo'iakomi kai Pue' Ala. Itimi' hane'i ti'arakomi mepehádingi.”
43008048	Meháni'he' toIahudi iti i Iesu, “Bonto to'u to kihanga', toSamariaKo' to napesuá'i ánditu?”
43008049	Meháni' Iesu, “Ti'ara'A' napesuá'i ánditu. Kodo' mampomahileA' AmángKu', agáiáná kámiu nitata'iA'.
43008050	Kodo' ti'ara'A' mampeli' karapomahileána wátá saduduángKu'. Ara hadua to popa'ara pepomahile i Kodo' lia' Iamo'i to pobutusi.
43008051	To'u ebe to Kuhanga' dee, tauna to mampeola'i to Kuhanga', ti'ara ina mate tuke i kahae-haeána.”
43008052	Kaindo'o, molalutamohe' toIahudi iti i Iesu, “De'e-de'e ki'isámo'i, to'u ebe kanapesuá'iMu ánditu! Burahima haduduána matemo'i, hondo'o wo'o upu-upu galara' matemohe' sangkani agáiáná pasanga'Mu, ‘Tauna to mampeola'i lalutángKu' ti'ara ina mate tuke i kahae-haeána.’
43008053	Ane Burahima haduduána matemo'i hai upu-upu galara' matemohe' wo'o, Io hemaKo'? Ti'ara mesuá' i ákálá tepaireáKo' kai Burahima toiherungki'!”
43008054	Meháni' Iesu, “Ane rápá'nai mampeli'A' katetóeá'na wátá saduduángKu', katetóeá' iti ti'ara ara páláiána. To potóeá'A' iami' AmángKu' to nihanga' Pue' Ala, Pue'mi,
43008055	wole Ia ti'ara nihala'. Agáiáná Kodo', Ia Kuhala'. Ane rápá'nai Kuhanga' Ia ti'ara Kuhala' mopáláiá tauna'A' topodongko' hibali' hai kámiu. Agáiáná Ia Kuhala' lia' Kupeola'i lalutáNa.
43008056	Burahima toiherumi matana' ebe ina manginta alo kaina butungKu' hanggaló. Kanaitamo'i hai napotana'!”
43008057	Kaindo'o, rahanga' toIahudi i Iesu, “KaNuitamo'i Burahima wole tinuwu'Mu ti'ara mani' gáná lima pulo'na tó'ána?”
43008058	Meháni' Iesu, “To'u ebe to Kuhanga' i kámiu: hangko bomani' Burahima ra'ánáka, Kodo' araMo'.”
43008059	Kaindo'o, toIahudi mantima'he' watu ina rapopotumpa' Iesu; agáiáná Iesu mebuni hane'i mopáláhi Támbina Pue' Ala.
43009001	Tempóna Iesu molumao, mangintami' hadua to bilo kai kara'ánákana.
43009002	Topeguruna Iesu mekune'he' i Ia, “Guru, ma'ampa tauna dee hane'i ra'ánáka bilo? Ia haduduána to madósá ba inaána hai amána?”
43009003	Meháni' Iesu, “Kabilona bo'ia dósána haduduána ba tosaena agáiáná bona naitai tauna pobago'na kuasa'na Pue' Ala i wátána.
43009004	Lántu'na mani' mabaa, bate'ta' molumaóha bago'Na to pohuo'A'. Inambengi ina butu, ti'ara hawe' hadua ina peisá mobago'.
43009005	GánggáKu' i duniá dee, Kodo'mo'i wanta' duniá.”
43009006	Kaupuna Iesu molaluta hondo'o, metinudumi' i tampo', hane'i Nagaliampo tinuduNa Napopewali' lane' duu'na Narere i matána tauna iti,
43009007	hane'i Nahanga'á, “Namo' pewahalindo' i uwai to lintu' to mampohanga' Siloa.” (Siloa páláiána “Rahuo'”.) Maomi' tauna iti mewahalindo'. I kapasule'na, peisámi' meita.
43009008	Hintetendeina hai taunahe' to hanonde'ena mangintai merapi-rapi', rahanga', “Bonto tauna dee to timbulu mehuda merapi-rapi'?”
43009009	Ara to pasanga', “Iamo'i.” Agáiáná ara wo'o to polaluta, “Bo'ia, kasibáli'na onto.” Agáiáná tauna haduduána iti masanga', “Kodo'mo'i.”
43009010	Rahanga' taunahe' iti i ia, “Nu'umbá pewáli'na hane'iko' peisá meita?”
43009011	Naháni', “Tauna to mampohanga' Iesu, mobábehi lane' hántede' hane'i Narere i matángku' duu'na Nahanga', ‘Namo' pewahalindo' i uwai to lintu' to rahanga' Siloa.’ Kaindo'o maomo'. I kawálingku' mewahalindo', kuitami'.”
43009012	Rapekune' taunahe' iti, “I umbá tauna iti?” Naháni', “Ti'ara kuisá.”
43009013	Alo iti iami' Alo penómbá'ánda toIahudi kanagaliampona Iesu tampo' hai tinuduNa to mampopewali' tauna to bilo iti meita. Tauna iti rawawami' hintetendeina i toPárisi.
43009015	Mekune'he' wo'o i ia nu'umbá hane'i meita. Naháni'he', “Matángku' Naporerei lane' duu'ku' mao mewahalindo', itimi' hane'ia' meita.”
43009016	Bahangampa kai olo'nda toPárisi masanga', “Ti'ara mesuá' i ákálá, tauna to mamponggaleá iti mepongka kai Pue' Ala, láwi' ti'ara mampomahile Alo penómbá'ánta'.” Agáiáná tauna ntani' masanga', “Nu'umbá kapeisána tauna to madósá mobábehi tanda' topehelei iti?” Kaindo'o, mewali'mi' posisala' pasumba i olo'nda.
43009017	Mekune'mohe' toPárisi i tauna iti, “Apa pasumbámu baha' i Ia to mampopewali'ko' meita?” Meháni' tauna iti, “Ia hadua galara'.”
43009018	Agáiáná tadulakonda toIahudi iti ti'ara mampóinálái itimo'i tauna to to'u kabilona to liu lia' to meitamo'i de'e-de'e. Itimi' hane'ihe' mokárá' tosaena,
43009019	hane'i rakune', “To'u áná'mi dee to nihanga' ra'ánáka bilo? Nu'umbá hane'i meita de'e-de'e?”
43009020	Raháni' tosaena tauna iti, “To'u áná'ki'; lia' to'u kabilona kai kara'ánákana.
43009021	Agáiáná nu'umbá hane'i peisá meita de'e-de'e ti'ara ki'isá. Lia' hema to mampopewali'i meita, iti ti'ara wo'o ki'isá. Nipekune' i ia, manginaomo'i; naisámo'i meháni' haduduána.”
43009022	Hondo'o polalutánda inaána hai amána nanangi kalángá'nda i tadulakonda toIahudi; láwi' rakahintuwo'imo'i tadulakonda toIahudi bona tauna to pangaku' Iesu Datu Topesoreáka ti'arapo'i peisá mesuá' i támbi penómbá'ánda toIahudi.
43009023	Itimi' hane'i rahanga' inaána hai amána, “Manginaomo'i; nipekune' i ia.”
43009024	Hane'i womi' rakárá' to bilo ininá rahanga'á, “Mosumpako' i lalu hanga'na Pue' Ala kaina popahowa'mu to to'u. Ki'isá tauna iti to madósá.”
43009025	Meháni' tauna iti, “Tauna to madósá ba ti'ara, ti'ara kuisá. Agáiáná hampáká' peá to kuisá; iao biloa', de'e-de'e meitamo'.”
43009026	Rahanga' womi', “Napa'apako' lia' Napanu'umbá hane'iko' meita?”
43009027	Meháni' tauna iti, “Kakulaluta'ámokomi agáiáná ti'arakomi mepehádingi. Ma'ampa womi' hane'i nipoinao mampehádingi'i? Ba ina mewali'ntokomi topeola'Na?”
43009028	Hane'i ratata'i tauna iti rahanga', “Láli' io to peola' i Ia; bo'ia kai'! Kai' topeola'na Musa.
43009029	Ki'isá Pue' Ala kamolalutamo'i i Musa. Agáiáná mokakihanga'i Tauna iti, ti'ara ki'isá pepongka'áNa.”
43009030	Meháni' tauna iti, “Mehelei ebe ane ti'arai ni'isá pepongka'áNa, láwu'na Napopewali'mo' meita.
43009031	Taisá onto, Pue' Ala ti'ara mampehádingi tauna to madósá, sangádina to pepomahile i Ia lia' molumaóha peláiáNa.
43009032	Kai runguna duniá rapopewali' ti'ara mani' katehádi tauna to mampopewali' to ra'ánáka bilo peisá meita.
43009033	Ane taunai to ti'ara mepongka kai Pue' Ala, ti'ara Nabuku mobábehi apa-apa.”
43009034	Raháni' taunahe' iti, “Io to poseko' dósá kai kara'ánákamu ina mopaturo'ka'?” Mepongka kai ndi'iti ti'arapi' rapáliu mesuá' i támbi penómbá'ánda toIahudi.
43009035	Nahádi Iesu karawurána tauna iti kai támbi penómbá'ánda toIahudi. Maomi' Iesu mampombehumba'á tauna iti hane'i Nahanga', “Nupóinálái Áná'na Manusia'?”
43009036	Meháni' tauna iti, “Tuá, hema Áná'na Manusia' iti? Tulungia', Nihanga'ána' bona kupepóinálái i Ia.”
43009037	Meháni' Iesu, “Nuitamo'i! Iamo'i to tanga'na molaluta hai io.”
43009038	Nahanga' tauna iti, “KupóináláiKomi, Pue'!” Hane'i molingkudu menómbá i Iesu.
43009039	Nahanga' Iesu, “KabutungKu' i duniá mai mobutusi bona tauna to bilo ina meita hai tauna to meita ina bilo.”
43009040	Bahangampa toPárisi to ara i ndo'o, masádi lalutána Iesu hondo'o, mekune'he' i Ia, “TunggáiáMu kai' biloka' wo'o?”
43009041	Naháni' Iesu, “Ane rápá'nai bilokomi, ti'arakomi madósá agáiáná láwi' nihanga' ‘Meitaka',’ iti mopáláiá madósá manikomi.”
43010001	“To'u ebe to Kuhanga' dee: tauna to pesuá' i lalu boso' gimba to ti'ara melempó i baba' agáiáná mengkahe' kai raoa boso' ba morárá ntani', iami' tauna to baina lia' merampa'.
43010002	Agáiáná tauna to pesuá' melempó i baba' iami' topolámbá' gimba.
43010003	Topokámpái boso' mampobungkáhiá baba' boso' topolámbá' iti hane'i gimba mampeola'ihe' wamba'na topolámbá' tempónda nakárá' hore-hore hanga'nda hane'ihe' gimba iti napoiheruá topolámbá' mengkairaoa.
43010004	Kaupunda napopengkairaoa, topolámbá' iti moiheru molumao rapeola'i gimbána láwi' rahala' wamba'na.
43010005	Ti'arahe' ina mau meola' i tauna ntani' láli' ina melangkahe' láwi' ti'ara rahala' wamba'na.”
43010006	Pándiri' iti nalaluta Iesu agáiáná ti'ara raisá toPárisi apa to Natunggái.
43010007	Kaindo'o, nahanga' womi' Iesu, “To'u ebe to Kuhanga' dee: Kodo'mo'i baba' pesuá'ánda gimba iti.
43010008	Upu-upunda to butu iheru kai Kodo' iami' tobaina hai toperampa' agáiáná gimba ti'arahe' mampehádingi wamba'nda.
43010009	Kodo'mi' baba'. Hema to pesuá' melempó i Kodo' ina tesoreáka; ia ina hasulewá' hai masumba pa'ande'.
43010010	Tobaina butu peá ina mobainái, mehurewuki lia' mepapate. Agáiáná Kodo', kabutungKu' bona tauna masumba katuwo' iami' tuwo' to pose katebarakati.
43010011	Kodo'mi' topolámbá' to maro'a. Topolámbá' to maro'a mampehuhu'á tuwo'na i gimbánahe'.
43010012	Tauna to rasaro to bo'ia topolámbá' lia' bo'ia pue'na gimbahe' iti, ina melangka mopáláhi gimbahe' iti ane mangintai sarigala butu. Gimbahe' iti ina naroma' nahaka' lia' napopogárá-gárá sarigala iti.
43010013	Tauna to rasaro iti, melangka láwi' pobago'na mampeurei peá sarona. Gimba iti napatodáhi peáhe'.
43010014	Kodo'mi' topolámbá' to maro'a. Hondo'o kanahala'Ku' AmángKu', Ia wo'o Kuhala'. Hondo'o wo'o kaKuhala'nda gimbáKu'; herá wo'o mehala' i Kodo'. Tuwo'Ku' Kupehuhu'á bona ratuwo'.
43010016	Ara manihe' wo'o gimba ntani' kirángKu', agáiáná ti'arahe' tesuá' i gimba to hamporángá'á dee. Ina Kuwawahe' wo'o lia' ina rahádi wamba'Ku'. Upu-upunda ina mewali' hamporángá'á lia' hadua peá topolámbá'he'.
43010017	Ama ma'ahi' i Kodo' láwi' Kupehuhu'á tuwo'Ku' bona Kuranga'i hule' tuwo' iti.
43010018	Ti'ara hawe' hadua to peisá manggala tuwo' iti kai Kodo'. Kupehuhu'á tuwo'ku' iti mangola' peláiá saduduángKu'. Kodo' to makuasa' mampehuhu'á wátángKu' rapapate lia' Kodo' haduduángKu' makuasa' tuwo' hule'. Itimi' hawa' to Kuranga' kai AmángKu'.”
43010019	Láwi' polalutána Iesu hondo'o, mantepu'umohe' toIahudi mohiero.
43010020	Handa' to pasanga', “Napesuá'i ánditu! Magila! Bona ma'ampa hane'i nipehádingi?”
43010021	Agáiáná ara wo'o to pasanga', “Tauna to napesuá'i ánditu ti'ara hóndi'iti polalutána. Peisá paa'i ánditu mampopewali' meita tauna to bilo?”
43010022	I Ierusale tauna tanga'nda mampeola'i susa' pambuhinao Alo Popamaláhi Támbina Pue' Ala. Tempó iti, tempó mpelengi'.
43010023	Tanga'na Iesu molumao i Parawa Salomo i lalu Támbina Pue' Ala,
43010024	tempó iti wo'o porámpunda toIahudi mantolelingi Iesu. Rahanga', “Duu' himpirá kaina Nupatodáhingki' bata-bata? Pakanóntóka' ane to'u-to'ui Io Datu Topesoreáka.”
43010025	Meháni' Iesu, “KaKuhanga'ámokomi agáiáná ti'ara nipóinálái. Upu-upu bago' to Kulumaóha i lalu hanga'Na AmángKu', itimo'i to pewali' sabi' baha' i Kodo'.
43010026	Kehapo'i hondo'o, ti'ara nipóinálái láwi' ti'arakomi tesuá' gimbáKu'.
43010027	Upu-upuna gimbáKu' mampehádingihe' wamba'Ku'. Upu-upunda Kuhala' lia' meola'he' i Kodo'.
43010028	Kuámbe'ihe' katuwo' to ti'ara ara kahópó'ána lia' ti'arahe' ina hurewu' duu' i kahae-haeána. Ti'ara hawe' hadua ina mamperampa'ihe' kai teengKu'.
43010029	AmángKu' to mampehuhu'ámohe' i Kodo', meruu kuasa'Na kai upu-upuna. Lia' ti'ara hawe' hadua to peisá mamperampa'ihe' kai AmángKu'.
43010030	Kodo' hai AmángKu' hadua peá.”
43010031	Kaindo'o toIahudi mantima' womohe' watu ina rapopotumpa' Iesu.
43010032	Agáiáná nahanga' Iesu i herá, “Kani'itamo'i polumaóhangKu' handa' bago' to maro'a to kaNahuo'áNa' AmángKu'. Kai upu-upuna bago' iti, apa pongkána hane'iA' ina nitumpa'?”
43010033	Raháni' toIahudi, “Bo'ia polumaóhaMu bago' to maro'a hane'iKo' ina kitumpa' watu agáiáná potokadakeáMu Pue' Ala. Io hadua peáKo' tauna agáiáná Nupahibali' wátáMu hai Pue' Ala.”
43010034	Hane'i naháni' Iesu, “Bonto ara rauki' i Sura Áturámi pasanga'na Pue' Ala, ‘Kámiu pue' ala’?
43010035	Taisá upu-upu to teuki' i Sura Pototowiá mewali' duu' i kahae-haeána. Haido'o, ane Pue' Ala mampopohanga' tauna to poranga' ngkórá'Na ‘Kámiu pue' ala’,
43010036	ma'ampa hane'iA' nihanga'á motokadakeá Pue' Ala i kaKuhanga'na Kodo' Áná'na Pue' Ala? Wole to napatani'Mo' Ama lia' Nahuo'A' butu i duniá.
43010037	Ane ti'ara'A' molumaóha bago' to Nahuo'áNa' Ama, bopokomi mepóinálái i Kodo'.
43010038	Agáiáná láwi' Kulumaóha, nipóinálái to Kulumaóha iti, kehapo'i ti'arakomi mepóinálái i Kodo'. I kahóndi'itina, ni'isá lia' nipáhángi katungku'na pohinaena Ama hai Kodo', hondo'o wo'o pohinaengKu' hai Ama.”
43010039	Rapesimbuku womi' mohaka' Iesu agáiáná tekábáhá kai herá.
43010040	Iesu masule' mao i hambali korona uwai Iarade i ka'árá'ána Iohane meriu iao, hane'i roo i ndo'o.
43010041	Handa' tauna butu i Ia, rahanga', “Iohane ti'ara mobábehi hawe' hampáká' tanda' topehelei, agáiáná upu-upu to nahanga' mokakihanga'i Tauna dee, to'u sangkani.”
43010042	Kaindo'o, handa'mohe' tauna to i ndo'o mepóinálái i Iesu.
43011001	Ara hadua to mampohanga' Lasaru toro' i Betaniá hingkakani hai halálunahe' tawine Maria hai Marita.
43011002	Maria iami' hadua tawine to potuáhi bitina Pue' hai lana to boháru hane'i naumpáhi hintu' weluá'na. Hangkani tempó, madu'ami' Lasaru.
43011003	Halálunahe' mokárebá kamadu'ána Lasaru i Iesu, rahanga', “Pue', halálungki' to Nipoka'ahi' madu'a.”
43011004	Kanahádina Iesu kárebá iti, Nahanga'mi', “Haki' dee ti'ara ina napomate. Agáiáná ina mewali' katetóeá'na Pue' Ala lia' bona melempó i haki' iti, Áná'na Pue' Ala wo'o ratóeá'.”
43011005	Marita hai Maria hintu' Lasaru, napoka'ahi'he' Iesu.
43011006	Agáiáná kanahádina Iesu kárebá kamadu'ána Lasaru, Natunggái toro' ronggaló mani' i ka'árá'áNa.
43011007	Upu iti, nahanga' Iesu i topeguruNahe', “Ningkamo', tapasule' i Iudea.”
43011008	Meháni'he', “Guru, ti'ara mani' mahae kaina ratumpa'Mi toIahudi. Haido'o ina mao womoKomi i ndo'o?”
43011009	Nahanga' Iesu, “I láluna hanggaloá bonto ara hampulo' hai rodáá? Mabaa, tauna molumao ti'ara tehube láwi' manginta pewanta'na duniá.
43011010	Agáiáná tauna to polumao inambengi bate'na tehube láwi' ti'ara ara wanta' i ia.”
43011011	Hondo'omi' polalutána Iesu. Kaindo'o Nahanga' womi', “Halálunta' Lasaru letomo'i agáiáná ina mao Kurua'.”
43011012	Rahanga' topeguruna Iesu, “Pue', ane letoi Lasaru, ina baka' onto.”
43011013	Saru lálunda, Iesu masanga' kaletona peá, wole tunggáiána Iesu iami' Lasaru matemo'i.
43011014	Itimi' hane'i napatóá-tóá Iesu masanga' i herá, “Lasaru matemo'i.
43011015	Agáiáná Kupotana' kati'arángKu' i ndo'o láwi' tepamaro'a i kámiu bona nipepóinálái. De'e-de'e maoke' i Lasaru.”
43011016	Tómá to rahanga' “Toporopa'” molaluta i rángánahe' topeguruna ntani' Iesu, “Kamo', meola'moke' i Ia bona mateke' hingkakani hai Ia!”
43011017	Kabutuna Iesu i ka'árá'á iti, Lasaru ibamo'i alona i lalu tálumbángá.
43011018	Betaniá daki' i Ierusale, toto'na tálu kiló kakarao'na.
43011019	Handa' toIahudi to butu moweo' lia' mopalindó Marita hai Maria i kanakapáteinda halálunda.
43011020	I kanahádina Marita kabutuna Iesu, maomi' medupa' agáiáná Maria bate'na onto i támbi.
43011021	Nahanga' Marita i Iesu, “Pue', ane rápá'nai i nde'eKomi tempó iti, bate'na ti'ara mate halálungku'.
43011022	Agáiáná kehapo'i hondo'o kuisá bate'Mi ina na'ámbe'i Pue' Ala apa peá to Niperapi' i Ia.”
43011023	Nahanga' Iesu i Marita, “Halálumu ina tuwo' hule'.”
43011024	Meháni' Marita, “Kuisá kaina tuwo'na hule' Lasaru ane rapatuwo'he' hule' tomate i kahópó'ána duniá.”
43011025	Nahanga' Iesu i Marita, “Kodo'mi' to peámbe'i katuwo' hai to popatuwo' hule' tomate. Tauna to pepóinálái i Kodo' ina tuwo' kehapo'i matemo'i.
43011026	Lia' upu-upu tauna to pasumba katuwo' kai pepóináláinda i Kodo', ti'arahe' ina mate duu' i kahae-haeána. Nupóinálái onto mokakihanga'i iti?”
43011027	Meháni' Marita, “Pue', kupóinálái Áná'naKomi Pue' Ala, Datu Topesoreáka to nadándi Pue' Ala butu i duniá.”
43011028	Kaupuna Marita molaluta hondo'o, maomi' mokárá' Maria haláluna mohawa-hawa' nahanga', “Guru ara i nde'e; Nalái mombehumba hai io.”
43011029	Kanahádina Maria laluta iti, poliliuna meángká' hane'i mao mampombehumba'á Iesu.
43011030	Tempó iti, Iesu ti'ara mani' mesuá' i wanua. Bate'na mani' i kanapombehumba'áNa Marita.
43011031	ToIahudi to tanga'nda mepalindó manginta Maria meángká' poliliuna mengkairaoa kai támbi; rapeola'i láwi' saru lálunda ina mao teria' i tálumbángá.
43011032	Kateduu'na Maria i ka'árá'ána Iesu lia' naita, molingkudumi' nalindo' Iesu hane'i nahanga', “Pue', ane rápá'nai i nde'eKomi tempó iti, bate'na ti'ara ina mate halálungku'.”
43011033	Kanaitána Iesu Maria teria', hondo'ohe' wo'o toIahudi to butu hingkakani hai Maria, wiora ebemi' láluNa.
43011034	Mekune'mi' Iesu i herá, “I umbá kanióli'ána?” Raháni', “Pue', kamo' Nipeitai.”
43011035	Hane'imi' teria' Iesu.
43011036	Rahanga' toIahudihe' iti, “Nipeita, ámbi' kama'áhi'Na ebe i Lasaru!”
43011037	Agáiáná ara i olo'nda to pasanga', “Ia to mampopewali' meita tobilo, ma'ampa hane'i ti'ara peisá mohálá' kapatena Lasaru?”
43011038	Wiora ebe womi' láluna Iesu, hane'imi' mao i tálumbángá. Tálumbángá iti iami' hambua' balo' watu to rawiti' watu to mahile.
43011039	Nahanga' Iesu, “Nihuhu' watu iti.” Marita, haláluna tomate iti meháni', “Agáiáná, Lasaru ibamo'i alona i lalu tálumbángá Pue'. Bate'namo'i humáu!”
43011040	Nahanga' Iesu i Marita, “Bonto kaKuhanga'ámoko': ane mepóináláiko', ina mangintako' katetóeá'na Pue' Ala!”
43011041	Hane'imi' rahuhu' watu iti. Kaindo'o, Iesu mengoa' i langi' lia' Nahanga', “Uma', morande ahi'A', láwi' kaNupehádingingKu'.
43011042	Kuisá, Io to timbulu mampehádingiA'. Agáiáná kaKuhanga'na dee láwi' taunahe' to ara i ndee, bona rapóinálái'i, Io to pohuo'A'.”
43011043	I kaupuna molaluta hondo'o, mongangami' Iesu, “Lasaru, pengkairaoa!”
43011044	Pengkairaoánami' tauna to matemo'i iti. Tee hai bitina tebungkuhi mani' hintu' báná to bulá lia' lindo'na tetutu'i mani'. Nahanga' Iesu i taunahe' to i ndo'o, “Nibukehi báná iti bona napeisá molumao.”
43011045	I pangintánda to pewali' iti, handa' kai olo'nda toIahudi to butu moweo' Maria, mepóinálái i Iesu.
43011046	Agáiáná ara bahangampa kai olo'nda mao i toPárisi mampehanga'á apa to nabábehi Iesu.
43011047	Itimi' hane'i toPárisi hai toireándahe' tadulako mpenómbá, mopa'arahe' pogómbó hingkakani hai Topo'obóka Agama. Rahanga', “Tauna dee handa'mo'i pobábehiNa tanda' topehelei. Ina tapa'apa?
43011048	Ane Tauna iti tapatodáhi' hondee, upu-upu tauna ina mepóinálái i Ia. Kahópó'ána topopárentánda toRoma ina butu mogonu Támbina Pue' Ala hintu' upu-upunta' toIahudi!”
43011049	Hadua kai olo'nda to mampohanga' Kaiapa, iami' Tadulako Mpenómbá Mahile i tó'á iti, nahanga', “Ti'ara apa ni'isá.
43011050	Ti'arará'i niduu' lalu, bona ti'ara magonu upu-upuna tinánta' áginamo'i hadua mate mopaháwáke'?”
43011051	Kato'uána Kaiapa molaluta hondo'o bo'ia kai pekiri saduduána. Agáiáná ka'iána hadua Tadulako Mpenómbá Mahile i tó'á iti, mopatongawa' kaina matena Iesu ina mosoreáka tina toIahudi.
43011052	Lia' bo'ia peá i tina toIahudi agáiáná ina morámpu hai mopakasambua' wo'o áná'nahe' Pue' Ala to pogárá-gárá.
43011053	Mantepu'u alo iti, tadulakonda toIahudi himpudumohe' ina mopapate Iesu.
43011054	Itimi' hane'i Iesu ti'arapo'i mampopelia i olo'nda toIahudi. Meleimi' mopáláhi Iudea, hane'i mao i wanua mahile to mampohanga' Eparai daki' i pádá wungi. I ndo'o Iesu toro' hingkakani hai topeguruNahe'.
43011055	I tempó iti, daki'mo'i Alo Mahile Paskánda toIahudi. Handa' tauna to kai wanua-wanua butu i Ierusale ina molumaóha ada popamaláhi wátá hangko bomani' alo mahile iti.
43011056	Mampeli'he' Iesu lia' i porámpunda i Támbina Pue' Ala rahanga' hadua hai hadua, “Nu'umbá pasumbámu, ina butu paa'i i alo mahile dee?”
43011057	Hondo'o polalutánda láwi' toireándahe' tadulako mpenómbá hai toPárisi mohawa'mohe' bona hema-hema to pangisá ka'árá'ána Iesu bate'na rapehanga'á i herá bona Iesu rahaka'.
43012001	Ini alona hangko bomani' Alo Mahile Paska, Iesu mao i Betaniá. I ndi'itimi' katoro'ána Lasaru hadua to Napatuwo' hule' kai kapate.
43012002	I ndo'o Iesu rapotorare lia' narewuihe' Marita. Lasaru hai tauna to butu, ma'ande'he' hingkakani hai Iesu.
43012003	Kaindo'o butumi' Maria mambawa lana to boháru to rahanga' narawastu to masuli' hólóna, toto'na hantanga' lite' kahanda'na. Bitina Iesu natuáhi lana hane'i naumpáhi hintu' weluá'na. Kaboháruna lana iti, moári'á halalu ntámbi.
43012004	Agáiáná Iudasi' Ikario', hadua kai olo'nda topeguruna Iesu—to ina mepehubi'á i Ia—masanga',
43012005	“Ma'ampa hane'i ti'ara rapobalu' lana to boháru iti, hólóna tálu átuna dói perá' bona rawe'iáhe' topeahi-ahi'?”
43012006	Polalutána Iudasi' hóndi'iti bo'ia kapotirináina topeahi-ahi', agáiáná láwi' ia hadua to baina. Bábehiána morongkani manggala mpebuni dói to nawóli, láwi' ia to pembóli dóinda sangkani.
43012007	Hane'i nahanga' Iesu, “Patodáhi tawine iti! Láwi' to nabábehi dee mambuhinao alo karatawungKu'.
43012008	Topeahi-ahi' timbulu arahe' i olo'mi, agáiáná Kodo', ti'ara'A' ina timbulu hingkakani hai kámiu.”
43012009	Handa' toIahudi masádi ka'arána Iesu i Betaniá, maomohe' i ndo'o. Tunggáiánda, bo'ia peá Iesu, agáiáná láwi' ina mampeita Lasaru to Napatuwo'mo'i kai kapate.
43012010	Itimi' hane'i toireándahe' tadulako mpenómbá mampoinaohe' wo'o mopapate Lasaru;
43012011	láwi' ia hane'i handa' toIahudi mopáláhihe' hai mepóináláimohe' i Iesu.
43012012	Teume'na, tauna handa' to ina mampeola'i Susa' Paska masádi Iesu tanga'na molumao mampetoto' Ierusale.
43012013	Kaindo'o manggalamohe' tawengkau to hondo'o tawe' baloli hane'ihe' medupa' daro me'á'ágórá, rahanga', “Hosana! Tebarakatimi' Ia to butu i lalu hanga'na Pue'. Tebarakatimi' Datu Sáráeli!”
43012014	Iesu masumba hamba'a kalide to hangko ina rapáguru, hane'i Nahawe'i. I kahóndi'itina, tepapósengimi' to teuki' i Sura Pototowiá:
43012015	“Bopokomi lángá', ánáke tawine i Sio! Nipeita, Dátumi butu, mohawe'i hamba'a kalide to hangko ina rapáguru!”
43012016	Tempó iti, upu-upuna ti'ara mani' rapáhángi topegurunahe' Iesu. Agáiáná i kaupuna Iesu ratóeá' melempó i kapateNa, hangko rabuhinaomi' to rabábehi tauna i Ia kateuki'namo'i i Sura Pototowiá.
43012017	Taunahe' to ara hingkakani hai Iesu i tempóna Iesu mokárá' Lasaru kai lalu tálumbángá hintu' kaNapatuwo'na hule' kai kapate, ti'ara rakakarónga mampoposabi' mokakihanga'i to Napopewali' iti.
43012018	Itimi' hane'i tauna to handa' maohe' i Iesu láwi' rahádi ka'Iána to pobábehi tanda' topehelei iti.
43012019	Hane'imohe' molaluta toPárisi hadua hai hadua, “Kita', ti'arake' peisá mobábehi apa-apa! Nipeita, sanggena tauna i duniá meola' i Ia.”
43012020	I olo'nda tauna to mao i Ierusale ina menómbá i alo mahile iti, ara wo'o bahangampa toIunani.
43012021	Hane'ihe' mao i Pilipu rahanga', “Tuá, ane peisái kipoinao mombehumba hai Iesu.” (Pilipu to kai Besaida tampo' Galileá.)
43012022	Kaindo'o maomi' Pilipu i Andaria mampehanga'á iti, hane'i rapabutu i Iesu.
43012023	Nahanga' Iesu i herá, “Tempónamo'i Áná'na Manusia' ratóeá'.
43012024	To'u ebe to Kuhanga' dee: ane arai hambua' gándu ti'ara ratuda' i tampo' duu'na mate bate'na peá humambua'. Agáiáná bate'na sieru' mate hane'i hangko ina mowua' handa'.
43012025	Tauna to pantórá katuwo'na ina matántá tuwo'na. Agáiáná tauna to ti'ara mampalái-lái katuwo'na i duniá dee, ina masumba katuwo' to ti'ara ara kahópó'ána.
43012026	Tauna to tóká' láluna morewuiA' bate'na meola' i Kodo' bona toperewuingKu' peisá hingkakani hai Kodo' i umbá ka'árá'ángKu'. Tauna to porewuiA' ina napomahile AmángKu'.”
43012027	“De'e-de'e masusa' lálungKu'; ti'ara Kuisá apa to ina Kuhanga'. Kupoinao ina mekakae hondee, Uma', kábáhá'A' kai kapári' to ina Kuhámpei dee. Agáiáná láwi' kaina pohámpeiKu' kapári' dee hane'iA' butu i duniá.
43012028	Uma', tetóeá'mi' hanga'Mu!” Kaindo'o rahádimi' wamba' kai langi' masanga', “Ia, Kutóeá'mo'i lia' ina Kutóeá' womi'.”
43012029	Tauna handa' to ara i ndo'o masádi wamba' iti. Rahanga', “Iti muni gumpata' i langi'!” Agáiáná ara wo'o to pasanga', “Mala'eka to polaluta i Ia!”
43012030	Kaindo'o nahanga' Iesu i herá, “Wamba' iti tehádi, bo'ia ina mantulungiA' agáiáná láli' ina mantulungikomi.
43012031	De'e-de'e tempónamo'i duniá rabutusi; topokuasa'i duniá dee ina ranangimo'i.
43012032	Agáiáná Kodo', ane rapaireáA' kai duniá, ina modii'A' upu-upu tauna butu i Kodo'.”
43012033	Hondo'omi' polalutáNa, mampetude'ánga nu'umbá rárá ngkapateNa.
43012034	Rahanga' tauna handa' iti i Ia, “Mangola' áturá to nauki' Musa, Datu Topesoreáka ina tuwo' duu' i kahae-haeána. Nu'umbá hane'i Nuhanga' Áná'na Manusia' bate'na rapaireá? Hema Áná'na Manusia' iti?”
43012035	Meháni' Iesu, “Hampai' peramo'i wanta' iti ara i olo'mi. Mewali' molumaokomi hangko ara mani' wanta' iti, bona ti'arakomi nakuasa'i kamangkáindi. Tauna to polumao i kamangkáindi, ti'ara naisá i umbá kamaoána.
43012036	Nipóinálái wanta' iti gánggána ara mani' i kámiu, bona nipewali' tauna to tuwo' i lalu wanta'.” Kaupuna Iesu molaluta hondo'o, meleimi' lia' ti'arapo'i mampopelia wátáNa i herá.
43012037	Kehapo'i handa' tanda' topehelei nabábehi Iesu i lindo'nda, agáiáná ti'arahe' mepóinálái i Ia.
43012038	I kahóndi'itina, mewali'mi' to nahanga' galara' Iesaia, “Pue', ti'ara ara to mampóinálái kárebá to kitoleleha. Lia' kehapo'i Nupopaita'áhe' kuasa'Mu, ti'ara manihe' mepóinálái.”
43012039	Itimi' hane'ihe' ti'ara peisá mepóinálái láwi' Iesaia kamolalutamo'i wo'o, “Pue' Ala masanga',
43012040	‘Kodo' haduduángKu' mopabilo matánda, mopamatu'a lálunda; bona matánda ti'ara meita, pekirinda iniá' napopáhángi. Bona iniá' rateóli i Kodo', hane'ihe' Kupabaka'.’ ”
43012041	Iesaia masanga' hondo'o láwi' ia kamangintamo'i katetóeá'na Iesu lia' molaluta baha' i Ia.
43012042	Kehapo'i hondo'o, handa' tauna tesuá' tadulakonda toIahudi mepóinálái i Iesu. Agáiáná ti'arahe' bái' mopangaku' iti i kato'u-to'uána láwi' lángá'he' iniá' onto ti'arahe' rapáliu toPárisi mesuá' i támbi penómbá'ánda toIahudi.
43012043	Láwi' herá haduduánda ralái mani' naperáráingá tauna kai peperáráingána Pue' Ala.
43012044	Kaindo'o meágórámi' Iesu, “Tauna to pepóinálái i Kodo', mopáláiá mepóinálái wo'o i Ia to pohuo'A'.
43012045	Lia' tauna to panginta'A', manginta wo'o to pohuo'A'.
43012046	KabutungKu' i duniá dee hondo'o wanta', bona upu-upu tauna to pepóinálái i Kodo' ti'arahe' toro' i kamangkáindi.
43012047	Tauna to mampehádingi paturo'Ku', agáiáná ti'ara napeola'i—bo'ia Kodo' mohukui. Láwi' kabutungKu' bo'ia ina mobutusi duniá dee agáiáná mosoreákai.
43012048	Tauna to ti'ara meranga' i Kodo' lia' ti'ara mampehádingi lalutángKu', aramo'i to pobutusi'i. Laluta to Kupabutu, itimi' to ina mobutusi'i i alo kahópó'ána duniá.
43012049	Láwi' Kodo', ti'ara'A' molaluta kai peláiá saduduángKu'; Ama to pohuo'A', Iami' to mampasanga'áNa' apa to bate'na Kuhanga' hai Kupabutu.
43012050	Lia' Kuisá hawa'Na itimi' to peámbe'i katuwo' to ti'ara ara kahópó'ána. Itimi' hane'i Kupabutu hondo'o to napepaturo'á Ama i Kodo'.”
43013001	Hanggaló hangko bomani' Susa' Paska, Naisámi' Iesu kaina butunamo'i tempóNa mopáláhi duniá, ina masule' i AmáNa. Ia mampoka'ahi' taunahe' to pewali'mo'i kiráNa i duniá lia' tungku'he' Napoka'ahi' duu' i kahópó'ána.
43013002	Wengi iti, Iesu hai topeguruNahe' tanga'nda ma'ande'. Tadulako Ánditu walimo'i mampoánángkórá'á Iudasi' Ikario' áná'na Simo bona mampehubi'á Iesu.
43013003	Naisá Iesu kanawe'iánamo'i Ama sanggena kuasa' i Ia. Naisá wo'o kapepongkáNa kai Pue' Ala hai kaina teóliNa hule' i Ia.
43013004	Itimi' hane'i mekátede'mi' Iesu, napáhu' badu' kumbáNa hai manggala báná popoumpáhi Napohalope'.
43013005	Kaindo'o motua uwai i hambua' lóiá, hane'i Natepu'u mobaho'i bitinda topeguruNa duu'na Naumpáhi báná to Napohalope'.
43013006	Kateduu'na Iesu i Simo Peturu', nahanga' Simo Peturu', “Pue', ma'ampa hane'i Kámiumo'i mobaho'i bitingku'?”
43013007	Meháni' Iesu, “De'e-de'e, ti'ara nuisá to Kubábehi dee, agáiáná ina nuisá peá hanggaló.”
43013008	Nahanga' Peturu', “Iniá' Pue', iniá' ebe Nibaho'i'i bitingku'!” Agáiáná meháni' Iesu, “Ane ti'arako' Kubaho'i ti'arako' mewali' kirángKu'.”
43013009	Nahanga' Simo Peturu', “Pue', ane hondo'oi bo'ia peá bitingku' agáiáná hintu' tee hai wóá'ku' wo'o!”
43013010	Nahanga' Iesu i Peturu', “Tauna to pedói, maláhimo'i sangkani wátána, ti'arapo'i páráluu rapamaláhi; sangádina bitina. Kámiu, maláhimokomi, agáiáná ti'ara upu-upumi.” (
43013011	Naisámo'i Iesu hema to ina mepehubi'á i Ia. Itimi' hane'i Nahanga', “Kámiu maláhimokomi, agáiáná ti'ara upu-upumi.”)
43013012	Kawálina Iesu mobaho'i bitinda, Napasuá' hule' badu' kumbáNa duu'na womi' mehuda. Hane'ihe' Nakune', “Ni'isá apa to hangko Kubábehi i kámiu?
43013013	Nikárá'A' Guru hai Pue', pasanga'mi iti to'u.
43013014	Mewali', ane Kodo'i Pue' hai Gurumi mobaho'i bitimi, hóndi'iti wo'o kámiu bate'mi hore mombebaho'ikomi bitimi.
43013015	Láwi' Kuámbe'imokomi pándiri' bona nibábehi'i wo'o apa to Kubábehi i kámiu.
43013016	To'u ebe to Kuhanga' dee: hadua hawi' ti'ara tepaireá kai tuána, hondo'o wo'o hadua huo' ti'ara tepaireá kai to pohuo'i.
43013017	Ane ni'isámo'i upu-upuna dee, madonde ebekomi ane ninggaleái.
43013018	To Kuhanga' dee bo'ia mokakihanga'i upu-upumi. Kuisámo'i hemahe' to Kupileki. Agáiáná apa to teuki' i Sura Pototowiá bate'na mewali', iami' ‘Tauna to pa'ande' hingkakani hai Kodo' ina moewa'A'.’
43013019	Iti Kuhanga'ákomi de'e-de'e hangko bomani' mewali', bona i pewáli'na hanggaló, ina nipóinálái kaKodó'na hondo'o polalutángKu' to popakanóntó kahemángKu'.
43013020	To'u ebe to Kuhanga' dee: hema to poranga' tauna to Kuhuo', meranga' i Kodo'. Hema to peranga' i Kodo' moranga' wo'o Ia to pehuo' i Kodo'.”
43013021	I kawálina Iesu molaluta hondo'o, wiora ebe láluNa. Hane'i Nahanga', “To'u ebe to Kuhanga' dee: hadua kai olo'mi ina mampehubi'áNa'.”
43013022	TopeguruNa mombepehaile'he' hadua hai hadua lia' rapowuli ebe láwi' ti'ara raisá hema to Natunggái lalutáNa.
43013023	Hadua kai olo'nda topeguruna Iesu iami' to Napoka'ahi', mehuda tanda' i kóánáNa.
43013024	Simo Peturu' morao-rao i ia, bona napekune'i i Iesu hema to Natunggái lalutáNa.
43013025	Mengkadaki'mi' topeguruna iti i Iesu, duu'na mekune', “Pue', hema tauna iti?”
43013026	Meháni' Iesu, “Iami' tauna to ina Kuámbe'i róti to Kulimbinga.” Kaindo'o, na'alami' Iesu róti Nalimbinga; hane'i Nawe'iá Iudasi' áná'na Simo Ikario'.
43013027	I kanaranga'na Iudasi' róti iti, nakuasa'imi' Tadulako Ánditu láluna. Hane'i nahanga' Iesu i ia, “Apa to ina nulumaóha nunggaleá peámo'i.”
43013028	Ti'ara hawe' hadua kai olo'nda to pehuda ma'ande' tempó iti mopáhángi, ma'ampa hane'i hondo'o polalutána Iesu i Iudasi'.
43013029	Saru lálunda Iesu mohuo' Iudasi' mehóló to ina rapopobundu' i susa' iti ba meámbe'i dói i tauna to peahi-ahi'—láwi' Iudasi' to pembóli dóinda.
43013030	Kaupuna Iudasi' moranga' róti iti, poliliunami' melei. Tempó iti inambengimo'i.
43013031	Kapeleina Iudasi', molalutami' Iesu, “De'e-de'e, Áná'na Manusia' ratóeá', lia' Pue' Ala wo'o ratóeá' melempó i Ia.
43013032	Ane ratóeá'i Pue' Ala melempó i Ia, Ia wo'o ina natóeá' Pue' Ala melempó i wátá saduduáNa. Láli' kaina natóeá'Na Pue' Ala harawi'ámo'i.
43013033	Kámiu áná'Ku', ti'arapo'i mahae kaina hingkakáningKu' hai kámiu. Ina nipeli'A', agáiáná hondo'o to kaKuhanga'áhe' tadulakonda toIahudi, de'e-de'e Kuhanga'ákomi wo'o; i ka'árá'á kaina maoángKu' ti'arakomi peisá teduu' i ndo'o.
43013034	Kuámbe'ikomi hawa' to wó'u: mombepoka'ahi'komi hadua hai hadua. Hondo'o kaKupoka'áhi'mi, hóndi'iti wo'o kabate'mi mombepoka'ahi'.
43013035	Ane mombepoka'ahi'komi, upu-upu tauna ina mangisá kakámiuna topegurungKu'.”
43013036	Nahanga' Simo Peturu' i Iesu, “Pue' i umbá kaina maoáMi?” Meháni' Iesu, “I umbá kaina maoángKu' ti'arako' peisá meola' de'e-de'e. Agáiáná hanggaló ina meola'ntoko' i Kodo'.”
43013037	Mekune' womi' Peturu', “Pue', ma'ampará'i hane'i ti'ara'a' peisá meola' i Kámiu de'e-de'e? Kulalu onto mate láwi' Kámiu, Pue'!”
43013038	Meháni' Iesu, “To'u paa'i kaina matemu mamposurunga'A'? To'u ebe to Kuhanga'áko' dee: hangko bomani' motunturuá' manu', tálumi' káningKu' nusapuáka!”
43014001	Nahanga' Iesu i topeguruNahe', “Nipatungku' lálumi, pepóinálái i Pue' Ala hai pepóinálái wo'o i Kodo'.
43014002	I támbina AmángKu' handa' ka'árá'á. Ina maoA' i ndo'o bona Kupopatóká' ka'árá'ámi. Ti'ara ina Kulaluta hóndi'iti ane ti'arai hondo'o.
43014003	I kawálingKu' mao mopatóká' ka'árá'ámi, ina butuA' manggalakomi, bona i umbá ka'árá'ángku', i ndo'okomi wo'o.
43014004	Lia' i ka'árá'á kamaoángKu' ni'isá rárá mao i ndo'o.”
43014005	Nahanga' Tómá i Iesu, “Pue', ti'ara ki'isá i umbá kamaoáMi, nu'umbá kaina ki'isána rárá mao i ndo'o?”
43014006	Meháni' Iesu, “Kodo'mi' rárá hai toto'u lia' to peámbe'i katuwo'. Ti'ara hawe' hadua to teduu' i AmángKu' ane ti'arai melempó i Kodo'.
43014007	Ane rápá'nai mehala'komi i Kodo' bate'mi wo'o ina mehala' i AmángKu'. De'e-de'e mehala'mokomi i Ia lia' ni'itamo'i.”
43014008	Hane'i nahanga' Pilipu i Iesu, “Pue', petude'ánga Ama i kai', iti peá to kiperapi' bona Ia kihala'.”
43014009	Agáiáná meháni' Iesu, “Mahae ebemo'i kahingkakáningKu' hai kámiu ti'ara maniA' nuhala' Pilipu? Tauna to panginta'A', mangintamo'i Ama. Nu'umbá kapeisána nuhanga', ‘Petude'ánga Ama i kai'’?
43014010	Ti'arará'i nupóinálái pohinaengKu' hai Ama, lia' Ama mohinae hai Kodo'? Apa to Kuhanga'áko' bo'ia kai Kodo' haduduángKu'. Ama to tungku' mohinae hai Kodo', Iamo'i to mamponggaleá upu-upuna iti.
43014011	Mepóináláiko' i Kodo', i pohinaengKu' hai Ama lia' Ama mohinae hai Kodo'. Kehapo'i ti'ara nipóinálái polalutángKu', bate'na nipóinálái láwi' ni'itamo'i upu-upu to kaKubábehi.
43014012	To'u ebe to Kuhanga' dee: tauna to pepóinálái i Kodo', ina molumaóha apa to kaKunggaleámo'i—láli' ina molumaóha to peruu kai ndi'iti—láwi' maoA' i Ama.
43014013	Lia' apa peá to niperapi' i lalu hanga'Ku', iti ina Kulumaoha'ákomi, bona Ama ratóeá' melempó i Áná'.
43014014	Apa peá to niperapi' i lalu hanga'Ku' ina Kulumaóha.”
43014015	“Ane ma'ahi'komi i Kodo', ina molumaóhakomi hawa'Ku'.
43014016	Ina Kuperapi' i Ama, hane'ikomi ina Na'ámbe'i Topetulungi ntani' to ina roo hingkakani hai kámiu duu' i kahae-haeána.
43014017	Topetulungi iti iami' Inao Magasa' to ina mopatongawa' toto'u mokakihanga'i Pue' Ala. Tauna to ti'ara mepóinálái, ti'arahe' peisá moranga' Inao Magasa', láwi' ti'ara raita lia' ti'arahe' mehala' i Inao Magasa'. Agáiáná kámiu, mehala'komi i Inao Magasa', láwi' roo hingkakani hai kámiu lia' ina mohinae hai kámiu.
43014018	Ti'arakomi ina Kupáláhi haduduámi hondo'o toelu pumpu. Kodo' ina teóliA' i kámiu.
43014019	Hampai' peramo'i kati'arángKupo'i ina raita tauna i duniá. Agáiáná kámiu ina ni'itantoA' láwi' Kodo', tuwo'A' lia' kámiu ina tuwo'komi wo'o.
43014020	I kabutuna tempó iti, ina ni'isá kapohinaengKu' hai Ama, kámiu mohinae hai Kodo' lia' Kodo' mohinae hai kámiu.
43014021	Tauna to poranga' hawa'Ku' lia' nalumaóha iami' to ma'ahi' i Kodo'. AmángKu' ina mampoka'ahi' tauna to ma'ahi' i Kodo'. Kodo' wo'o ina mampoka'ahi' tauna iti lia' Kupatongawa' wátángKu' i ia.”
43014022	Iudasi' (bo'ia Iudasi' Ikario') mekune' i Iesu, “Pue', ma'ampa hane'iKomi mopatongawa' wátáMi i kai', bo'ia i upu-upu tauna to i duniá?”
43014023	Meháni' Iesu, “Tauna to ma'ahi' i Kodo' ina mampeola'i paturo'Ku', hai AmángKu' ina ma'ahi' i ia. Ama hai Kodo' ina butu hane'i roo hingkakani hai ia.
43014024	Tauna to ti'ara ma'ahi' i Kodo' ti'ara mampeola'i paturo'Ku'. Paturo' to nihádi iti bo'ia kai Kodo' haduduángKu', agáiáná kai Ama to pehuo' i Kodo'.
43014025	Upu-upuna iti Kuhanga'ákomi i kahingkakáningKu' mani' hai kámiu.
43014026	Agáiáná Inao Magasa', Topetulungi to ina nahuo' Ama i lalu hanga'Ku', Iami' to ina mopaturo'komi upu-upuna lia' ina mampopambuhinaokomi upu-upu to kaKuhanga'ákomi.
43014027	Awe rasi' Kupáláhiákomi. Awe rasi' saduduángKu' to Kuwe'iákomi. To Kupewe'i dee bo'ia hondo'o to nawe'iákomi duniá. Nipatungku' lálumi lia' iniá' nilángá'.
43014028	Kámiu, nihádimo'i to Kuhanga', ‘Ina meleiA', agáiáná ina butuA' hule' i kámiu.’ Ane ámbi' nipoka'ahi'A', ina matana'komi i kamaóngKu' i Ama láwi' Ama tepamahile kuasa'Na kai Kodo'.
43014029	Iti Kuhanga'ákomi de'e-de'e, hangko bomani' upu-upuna mewali', bona ane mewali'po'i ina nipóinálái.
43014030	Ti'arapo'i handa' to ina Kuhanga'ákomi, láwi' tempónamo'i topokuasa'i duniá dee butu ina moewa'A', agáiáná ti'ara hawe' ara kuasa'na i wátángKu'.
43014031	Kehapo'i hondo'o, upu-upuna iti bate'na mewali' bona upu-upu tauna to i duniá mangisá kaKodó'na mampoka'ahi' Ama lia' molumaóha sanggena to Napehawa'iá Ama i Kodo'. Haido'o, ningkamo' tapelei kai ndee.”
43015001	Nahanga' womi' Iesu, “Kodo'mi' tóá' anggoro' to to'u lia' AmángKu' topoholia'na.
43015002	Upu-upu dá'ána to pepongka kai Kodo' to ti'ara mowua', Nahurengi dá'ána. Hai dá'ána to powua', nauhui tawe'na lia' nahai tóá'na bona tepamawua' womi'.
43015003	Kámiu, maláhimokomi láwi' paturo' to Kuwe'iákomi.
43015004	Bate'mi tungku' mohinae hai Kodo' lia' Kodo' wo'o ina tungku'A' mohinae hai kámiu. Dá'á iti ti'ara ina mowua' saduduána sangádina ane bate'na tungku' medingki' i tóá'na. Hondo'o wo'o kámiu, ina peisá peákomi mowua' ane tungku'komi mohinae hai Kodo'.
43015005	Kodo'mi' tóá'na anggoro', kámiu iami' dá'á-dá'ána. Tauna to tungku' mohinae hai Kodo' lia' Kodo' hai ia, ina handa' powua'na; láwi' i raoa kai Kodo' ti'arakomi peisá mobábehi apa-apa.
43015006	Tauna to ti'ara tungku' mohinae hai Kodo', ina hondo'o dá'á to ratibe, hane'i bangi. Dá'áhe' to hóndi'iti ina rarámpu hane'i ratibe duu'na rahunu.
43015007	Ane bate'mi'i tungku' mohinae hai Kodo' lia' paturo'Ku' roo i lálumi, niperapi' i Ama apa peá to nilái; perápi'mi iti ina Napapósengi.
43015008	Ane handa'i powua'mi, AmángKu' ratóeá'; i kahóndi'itina, to'u-to'u ebemo'i kapewáli'mi topegurungKu'.
43015009	Hondo'o kama'áhi'Na Ama i Kodo', hóndi'iti wo'o kama'áhi'Ku' i kámiu. Bate'mi tungku' tuwo' i lalu áhi'Ku'.
43015010	Ane molumaóhakomi hawa'Ku', ina tungku'komi i lalu áhi'Ku', hondo'o katungku'Ku' i áhi'na Ama láwi' kapolumaóhangKu' hawa'Na.
43015011	Upu-upuna dee Kuhanga'ákomi, bona kamatana'Ku' ara i lálumi, lia' tebuá' ebe kamatana'mi.
43015012	Deemi' hawa'Ku': mombepoka'ahi'komi, hondo'o kama'áhi'Ku' i kámiu.
43015013	Ti'ara ara ahi' to peruu kai áhi'na hadua tauna to mampehuhu'á tuwo'na bona mantulungi balenahe'.
43015014	Kámiu, balengKukomi ane nilumaóhai apa to Kuhawa'ákomi.
43015015	Ti'arapokomi Kukárá' hawi', láwi' hadua hawi' ti'ara naisá apa to tanga'na nabago' tuána. Kámiu, Kukárá'komi balengKu', láwi' upu-upu to Kuhádi kai AmángKu' kaKuhanga'ámokomi.
43015016	Bo'ia kámiu to pampilekiA'. Kodo' to pampilekikomi lia' Kuhuo'komi mao i duniá bona handa' powua'mi. Wua' pobago'mi iti, ina mobundu' tuke i kahae-haeána. I kahóndi'itina, Ama ina moámbe'ikomi apa peá to niperapi' i Ia i lalu hanga'Ku'.
43015017	Deemi' hawa'Ku' i kámiu: mombepoka'ahi'komi hadua hai hadua.”
43015018	“Ane ti'arakomi ralái-lái tauna to ti'ara mepóinálái i Kodo', nibuhinao iherumo'i Kodo' ti'ara ralái-lái.
43015019	Ane rápá'nai kirándakomi, kámiu ina rapoka'ahi'komi i pewáli'mi kiránda. Agáiáná Kupilekimokomi kai taunahe' to ti'ara mepóinálái, mewali' bo'iapokomi kiránda. Itimi' hane'i ti'arakomi ralái-lái tauna to ti'ara mepóinálái i Kodo'.
43015020	Nibuhinao apa to kaKuhanga'ákomi, ‘Hadua hawi' ti'ara tepaireá kai tuána.’ Mewali', i kakarapopeahi-áhi'Kumo'i, kámiu ina rapopeahi-ahi'komi wo'o. Ane mampeola'ihe' paturo'Ku', ina rapeola'i wo'o paturo'mi.
43015021	Upu-upuna iti ina rabábehi i kámiu láwi' mewali'komi topegurungKu', lia' kati'aránda mehala' i Ia to pohuo'A'.
43015022	Ane rápá'nai ti'ara'A' butu lia' upu-upuna ti'arahe' Kuhanga'á, ti'arahe' madósá. Agáiáná de'e-de'e, ti'arapo'i ara ráránda mosapuáka kamadósánda.
43015023	Tauna to ti'ara mampalái-láiA', ti'ara wo'o mampalái-lái AmángKu'.
43015024	Ane rápá'nai i olo'nda ti'ara'A' mobábehi mampopengaa to ti'ara mani' karabábehi tauna ntani', ti'arahe' madósá. Agáiáná de'e-de'e, kehapo'i raitamo'i apa to Kubábehi bate'nda onto ti'ara melái-lái i Kodo' hai AmángKu'.
43015025	Agáiáná bate'namo'i hondo'o, bona mewali'mi' apa to rauki' i sura áturá to nauki' Musa, iami': ‘Ti'ara'A' ralái-lái kehapo'i ti'ara ara sala'Ku'.’
43015026	Topetulungi to kai Ama ina Kuhuo' butu i kámiu, iami' Inao to ina mopatongawa' toto'u mokakihanga'i Pue' Ala. Ane butui, Ia ina mampoposabi' baha' i Kodo'.
43015027	Haido'o, kámiu wo'o bate'mi mampoposabi' baha' i Kodo' láwi' kámiu hingkakanimokomi hai Kodo' kai runguna.”
43016001	Kaindo'o, napaliliu womi' Iesu polalutána i topeguruNahe', “Upu-upuna dee Kuhanga'ákomi, bona ti'ara nipohóe'á lalu lia' tekábáhá pepóináláimi i Kodo'.
43016002	Ina rawurakomi kai támbi penómbá'ánda toIahudi. Lia' ina butu tempóna tauna to popapatekomi ina masanga' to ralumaóha iti hintoto' hai peláiána Pue' Ala.
43016003	Iti ralumaóha i kámiu láwi' ti'ara manihe' mehala' i Ama hai i Kodo'.
43016004	Agáiáná upu-upuna iti Kuhanga'ákomi de'e-de'e, bona ane mewali'i hanggaló, nibuhinao kakaKuhanga'ámimo'i.” “Mokakihanga'i iti, ti'arakomi Kuhanga'á kai runguna, láwi' ara maniA' hingkakani hai kámiu.
43016005	Agáiáná de'e-de'e ina maoA' i Ia to pohuo'A'; lia' ti'ara hawe' hadua kai olo'mi to pekune' i umbá kaina maoángKu'.
43016006	De'e-de'e láli' nipowiora lalu i kaKupasanga'ámi hóndi'iti.
43016007	Agáiáná to'u ebe to Kuhanga' dee: láli' maro'a ebe i kámiu ane meleiA'; láwi' ane ti'ara'A' melei, Topetulungi iti ti'ara ina butu i kámiu. Agáiáná ane meleiA', Ia ina Kuhuo' butu i kámiu.
43016008	Ane butui Topetulungi iti, Ia ina mopatongawa' i duniá páláiá to kato'uána kai dósá hai apa to to'u i pehiló'ána Pue' Ala hintu' pehukuNa.
43016009	Ia ina mopatongawa' kamadósánda to ti'ara mepóinálái i Kodo';
43016010	hai kaKodó'na to to'u, láwi' maoA' i Ama hai kati'arángKupo'i ina ni'ita;
43016011	lia' Pue' Ala mantepu'umo'i mehuku, láwi' topokuasa'i duniá dee iami' Tadulako Ánditu, rahukumo'i.
43016012	Handa' mani' to bate'na Kuhanga'ákomi, agáiáná de'e-de'e ti'ara mani' nibuku moranga'i.
43016013	Kehapo'i hondo'o, ane butumi' Inao to popatongawa' toto'u mokakihanga'i Pue' Ala, ina Natete'komi bona nipehala' i sanggena toto'u. PolalutáNa bo'ia kai wátáNa haduduáNa, agáiáná mampolaluta apa to Nahádimo'i lia' Ia ina mampasanga'ákomi apa to ina mewali' i alo hanggaló.
43016014	Ia ina motóeá'A', láwi' apa to Napehanga'á i kámiu Naranga' kai Kodo'.
43016015	Upu-upu to ara i Ama, Kodo' pue'na. Itimi' hane'i i kaKuhanga'na apa to ina napabutu Inao Toto'u i kámiu, Naranga' kai Kodo'.”
43016016	“Hampai' peramo'i kati'arángKupo'i ina ni'ita, lia' hampai' peramo'i wo'o kaina ni'ita'ángKu'.”
43016017	I pasádinda iti, bahangampa topeguruna Iesu mantepu'umohe' mombekune' hadua hai hadua, “Apa tunggáiána lalutáNa i kita': ‘Hampai' peramo'i kati'arángKupo'i ina ni'ita, lia' hampai' peramo'i wo'o kaina ni'ita'ángKu'’? Apa wo'o tunggáiána hane'i Nahanga': ‘MaoA' i Ama’?”
43016018	Mekune'mohe', “Apa páláiána to Nahanga', ‘Hampai' peramo'i’? Ti'ara tapáhángi apa tunggáiána lalutáNa!”
43016019	Naisá Iesu kaina pekune'nda i Ia. Mewali' Nahanga', “Ininá Kuhanga', ‘Hampai' peramo'i kati'arángKupo'i ina ni'ita, lia' hampai' peramo'i wo'o kaina ni'ita'ángKu'.’ Iti to pewali' pekune' i olo'mi?
43016020	To'u ebe to Kuhanga' dee: ina teria'komi hai heheduká, agáiáná duniá ina matana'; kámiu ina masusa' lálumi, agáiáná kasusa' iti ina mewali' tana' lalu.
43016021	Hadua tawine to pantódiha ina moáná', masusa' ebe nahádi láwi' tempónamo'i mohámpei kapári'. Agáiáná i pengkairaoána áná'na, tawine iti mangkalóliámo'i kamapári'na láwi' kamatana'na i poánákana hadua tauna i duniá.
43016022	Hondo'o wo'o kámiu: de'e-de'e masusa' lálumi, agáiáná Kodo' ina mombehumba'A' hule' hai kámiu, itimi' to mopamatana' lálumi; lia' ti'ara hawe' hadua peisá mamperampa'i kamatana' iti kai lálumi.
43016023	I alo iti, ti'arapokomi ina mekune' apa-apa i Kodo'. To'u ebe to Kuhanga' dee: apa peá to niperapi' i Ama i lalu hanga'Ku', iti ina Nawe'iákomi.
43016024	Duu' de'e, ti'ara manikomi kamerapi' apa-apa i lalu hanga'Ku'. Niperapi', bate'mi ina moranga', bona tebuá' ebe kamatana'mi.”
43016025	“Upu-upuna dee Kuhanga'ákomi melempó i rápá' ngkórá'. Agáiáná ina butu tempóna ina molaluta'A' ti'arapo'i melempó i rápá' ngkórá', agáiáná Kupolaluta'ákomi i kato'u-to'uána mokakihanga'i Ama.
43016026	I tempó iti ina merapi'komi i Ama i lalu hanga'Ku'; agáiáná bona ni'isái, ti'arakomi ina Kuperapi'á i Ama,
43016027	láwi' Ama haduduáNa ma'ahi' i kámiu. Ia mampoka'ahi'komi láwi' ma'ahi'komi i Kodo', lia' nipóinálái kaKodó'na to butu kai Pue' Ala.
43016028	Kodo', pebubu'ángKu' kai Ama lia' butuA' i duniá. Agáiáná de'e-de'e duniá Kupáláhimo'i ina teóliA' i Ama.”
43016029	Kaindo'o rahanga' topeguruna Iesu i Ia, “Pue', de'e-de'e molalutaKomi i kato'u-to'uána lia' ti'arapo'i melempó i rápá' ngkórá',
43016030	hai manóntó i kai' kaKámiuna mangisá upu-upuna. Ti'arapo'i páráluu ara to pekune' apa-apa i Kámiu. Itimi' hane'i kipóinálái kaKámiuna to butu kai Pue' Ala.”
43016031	Meháni' Iesu i herá, “Mewali' nipóináláimo'i de'e-de'e?
43016032	Nipeita! Ina butu tempóna, láli' tempónamo'i, ina rapopogárá-gárákomi. Ina masule'komi i hore-hore támbimi, nipáláhiA' haduduángKu'. Agáiáná ti'ara'A' mosadudua láwi' AmángKu' ara hingkakani hai Kodo'.
43016033	Upu-upuna dee Kuhanga'ákomi bona nipasumba kamalino lalu láwi' pohinaemi hai Kodo'. I duniá ina mohámpeikomi kapári'. Agáiáná nipakaróhó lálumi láwi' kuasa' to kadake to ara i duniá dee, Kunangimo'i!”
43017001	Kaupuna molaluta hondo'o, Iesu mengoa' i langi' hane'i mekakae, Nahanga', “Uma', tempónamo'i; Nutóeá'mo'i Áná'Mu bona Áná'Mu motóeá'Ko'.
43017002	Hondo'o kaNuámbe'iKu' kuasa' i sanggena tauna, hóndi'iti wo'o kaina Kuámbe'inda katuwo' to ti'ara ara kahópó'ána i tauna to Nuwe'iA'.
43017003	Deemi' katuwo' to ti'ara ara kahópó'ána iti; iami' bona tauna mehala' i Io, to ti'ara ara karoduána iami' Pue' Ala to to'u hai mehala'he' i Kodo', Iesu Kerisitu to Nuhuo'.
43017004	Kutóeá'moKo' i duniá dee mamporárá kapopawálingKu' bago' to Nuwe'iáNa' Kulumaóha.
43017005	Itimi' hane'i, Kuperapi' bona Nutóeá'A' hule' hingkakani hai Io, hondo'o katetóeá'Ta' hangko bomani' duniá rapopewali'.
43017006	Uma', kaKupatongawa'moKo' i tauna to kai duniá dee to kaNupehuhu'ámo'i i Kodo'. Herá kiráMumohe' lia' kaNupehuhu'ámohe' i Kodo'. Mampeola'imohe' polalutáMu.
43017007	De'e-de'e, raisámo'i kaupu-upuna to Nupehuhu'á i Kodo' mepongka kai Io.
43017008	Kupabutumo'i i herá laluta to Nuwe'iA'; lia' raranga'mo'i. Raisámo'i, to'u ebe kabutungKu' kai Io lia' rapóinálái Uma', Io to pohuo'A'.
43017009	Kupekakaeáhe'. Bo'ia upu-upu tauna to i duniá Kupekakaeá agáiáná tauna to Nupehuhu'ámohe' i Kodo', láwi' kiráMuhe', Uma'.
43017010	Upu-upu kirángKu' iami' kiráMu wo'o; lia' upu-upu kiráMu iami' wo'o kirángKu'. Kodo' ratóeá'A' melempó i herá.
43017011	De'e-de'e, ina butuA' i Io. Kodo' ti'ara'Apo'i toro' i duniá; agáiáná herá ara manihe' i duniá. Bóó AmángKu' to magasa'! Nukámpáihe' i kamakuasa'na hanga'Mu, iami' hanga' to Nupewe'imo'i i Kodo'—bona rapohinae hondo'o Kita'.
43017012	I tempóKu' mani' hingkakani hai herá, Kukámpáimohe' i kamakuasa'na hanga'Mu—hanga' to Nupewe'i i Kodo'. Kukámpáimohe' hane'i ti'ara hawe' hadua kai olo'nda to hurewu', sangádina ia to rapakanóntómo'i bate'na hurewu'; bona mewali'mi' apa to teuki' i Sura Pototowiá.
43017013	De'e-de'e ina butuA' i Io Uma'. Upu-upuna dee Kupahowa' hangko ara maniA' i duniá; bona tebuá' ebe pampasádinda kamatana'Ku'.
43017014	KaKupabutumo'i i herá lalutáMu lia' ti'arahe' ralái-lái tauna to ti'ara mepóinálái, láwi' bo'iahe' kiránda, hondo'o wo'o Kodo' bo'ia'A' kiránda taunahe' iti.
43017015	Ti'ara Kuperapi' bona Nu'alahe' kai duniá dee, agáiáná Kuperapi' bona Nukámpáihe' kai tokadake.
43017016	Hondo'o Kodo' bo'ia'A' kiránda tauna to ti'ara mepóinálái, topegurungKuhe' wo'o bo'iahe' kiránda.
43017017	Uma', Nupopewali'mohe' kiráMu to tepatani' melempó i toto'u; ngkórá'Mu itimi' toto'u.
43017018	Hondo'o kaNuhuo'Ku' butu i duniá, hóndi'itimi' wo'o kaKuhuo'nda mao i tauna ntáni'na i duniá.
43017019	Láwi' kaherána, Kupehuhu'á wátángKu' mewali' kira to tepatani' i Io, bona rapewali' wo'o kira to tepatani' i Io, i pampeolá'inda paturo' to to'u.
43017020	Bo'ia peá herá Kupekakaeá Uma'. Agáiáná Kupekakaeáhe' wo'o tauna to ina mepóinálái i Kodo' kai pampoposábi'nda.
43017021	Uma', Kuperapi' bona mewali'he' hambua' hondo'o pohinaeMu hai Kodo' lia' Kodo' hai Io, bona herá mohinaehe' hai Kita'. I kahóndi'itina upu-upu tauna ina mampóinálái Io to pohuo'A'.
43017022	Kuámbe'imohe' katetóeá' to Nuwe'iáNa' bona mewali'he' wo'o mohinae hondo'o kapohinaenTa';
43017023	Kodo' hai herá lia' Io hai Kodo'; bona rapewali' ebe mohinae. I kahóndi'itina upu-upu tauna i duniá mangisá kaNuhuo'Ku' lia' Io mampoka'ahi'he' hondo'o kaNupoka'áhi'Ku'.
43017024	Uma', Kupoinao bona herá to Nupehuhu'á i Kodo', arahe' hingkakani hai Kodo' i ka'árá'ángKu', bona raitai katetóeá'Ku'; iami' katetóeá' to Nuwe'iA' láwi' Io mampoka'ahi'A' hangko bomani' duniá rapopewali'.
43017025	Bóó AmángKu', Io to timbulu molumaóha to to'u! Tauna to i duniá dee ti'arahe' mehala' i Io, agáiáná Kodo', Kuhala'Ko'; hai topegurungKu' raisá kaNuhuo'Ku'.
43017026	Kupatongawa'mo'i hanga'Mu i herá; ti'ara ina Kukarónga mobábehi hondo'o, bona áhi'Mu i Kodo' tungku' i lálunda lia' mohinaeA' hai herá.”
43018001	Walimi' Iesu mekakae, meleimi' hingkakani hai topeguruNa hane'ihe' moweta i korona uwai Kidoro mao i hambali. I ndo'o ara hambua' bonde. Iesu hai topeguruNahe' mesuá' i ndi'iti.
43018002	Iudasi' topekahubi'á mangisá ka'árá'á iti láwi' Iesu hai topeguruNa morongkanimohe' morámpu i ndo'o.
43018003	Kaindo'o, maomi' Iudasi' i ka'árá'á iti mampoiheruá hamporángá'á surodado' Romawi hintu' to rahuo' toireándahe' tadulako mpenómbá hai toPárisi iami' topokámpái Támbina Pue' Ala. Taunahe' iti mantióhe' párewá mpombeala, lánterá hai hindóri.
43018004	Upu-upu to ina mewali' i wátána Iesu naisámo'i. Itimi' hane'ihe' Nadákiki Nakune', “Hema to nipeli'?”
43018005	Meháni'he', “Iesu toNasare'.” Nahanga' Iesu, “Kodo'mo'i.” Iudasi' to mepehubi'á mekátede' hingkakani hai herá i ndo'o.
43018006	Tanga'na Iesu molaluta i herá masanga', “Kodo'mo'i,” mousuli'mohe' hane'ihe' humbale tedámpá i tampo'.
43018007	Hangkani mani' Iesu mekune' i herá, “Hema to nipeli'?” Meháni'he', “Iesu toNasare'.”
43018008	Nahanga' Iesu, “KaKuhanga'ámokomi, Kodo'mo'i. Haido'o ane ámbi' Kodo'i to nipeli', nipatodáhihe' topegurungKu' dee melei.” (
43018009	I polalutána hóndi'iti, mewali'mi' hondo'o to kaNahanga'mo'i: “Ama, kai taunahe' to Nuwe'iA' ti'ara hawe' hadua ina hurewu'.”)
43018010	Simo Peturu' to pepiho' mobutu' piho'na, mobata' háwi'na Tadulako Mpenómbá Mahile hane'i pudu tainga kóánána. Hanga'na hawi' iti Malakusi.
43018011	Nahanga' Iesu i Peturu', “Ulu piho'mu i pánggulána! Nusaru ti'ara'A' ina mainu kai painuá ngkapári' to Nawe'iA' AmángKu'?”
43018012	Kaindo'o, Iesu rahaka' lia' rahilu' surodado' Romawi hai tadulakonda hintu' topokámpái Támbina Pue' Ala.
43018013	Rungu-runguna, Iesu rawawa melindo' i Hanasi, pengánti'ina tomoane Kaiapa. Kaiapa iami' Tadulako Mpenómbá Mahile i tó'á iti.
43018014	Iami' to kamampasanga'á tadulakonda toIahudi, áginami' hadua mate paháwána upu-upu tina mahile.
43018015	Simo Peturu' hai hadua rángána mampeola'ihe' Iesu. Rángána iti iami' hadua topeguruNa ntani' Iesu to nahala' Tadulako Mpenómbá Mahile, itimi' hane'i meola' hingkakani hai Iesu mesuá' i tangabaa támbina Tadulako Mpenómbá Mahile iti,
43018016	agáiáná Peturu' meta'a i baba' kinta'. Kaindo'o, topeguruNa ntani' to pehala' i Tadulako Mpenómbá Mahile mengkairaoa mao mampolaluta'á hadua tawine toperewui to pokámpái baba', hane'i mampohiola' Peturu' mesuá' i tangabaa.
43018017	Nahanga' tawine topokámpái baba' iti i Peturu', “Bonto io wo'o hadua kai olo'nda topeguruna tauna iti?” Meháni' Peturu', “Bo'ia.”
43018018	Tempó iti raoa melintimo'i, mewali', toperewuihe' hai topokámpái mopatuwo'he' api raparinui. Peturu' mao wo'o marinu i ndo'o, daro mekátede' hingkakani hai herá.
43018019	Tadulako Mpenómbá Mahile mekune' i Iesu baha' i topeguruNahe' hai mokakihanga'i pepáguruNa.
43018020	Meháni' Iesu, “Ti'ara Kubuniángi, i kani-káningKu' mepáguru i tauna handa', timbulu mepáguruA' i bahangampa támbi penómbá'ánta' hai i Támbina Pue' Ala porámpuánda toIahudi hanonde'ena. Ti'ara'A' kahangkani mebuni-buni molaluta.
43018021	Haido'o, ma'ampa hane'iA' nukune'? Kune'he' tauna to kamampehádingi pepágurungKu'. Bate'na raisá apa to kaKuhanga'.”
43018022	I tempóna Iesu molaluta hondo'o, hadua kai olo'nda topokámpái motampeda' Iesu lia' nahanga', “Bái' ebeKo' molaluta hóndi'iti i Tadulako Mpenómbá Mahile!”
43018023	Meháni' Iesu, “Ane arai hampáká' to sala' i polalutángKu', hanga'ána' i ndee apa kasala'ána! Agáiáná ane to'ui to Kuhanga', ma'ampa hane'iA' nutampeda'?”
43018024	Kaindo'o, nahuo'mi' Hanasi tauna mambawa Iesu daro rahilu' i Tadulako Mpenómbá Mahile Kaiapa.
43018025	Simo Peturu' mekátede' mani' marinu i ndo'o. Rahanga' taunahe' to i ndi'iti i ia, “Bonto io wo'o topeguruna Tauna iti?” Agáiáná Peturu' mesapu nahanga', “Bo'ia!”
43018026	Hadua háwi'na Tadulako Mpenómbá Mahile iami' haláluna to nabata' Peturu' taingána masanga', “Bonto io to kuita i bonde iti hingkakani hai Ia?”
43018027	Hane'i womi' mesapu Peturu', “Ti'ara.” Tempó iti wo'o motunturuá'mi' manu'.
43018028	Mepuló-puló ebe, rawawami' Iesu kai támbina Kaiapa mao i támbi kadatuána kontoroloo' Pilatu. ToIahudi ti'arahe' mesuá' i támbi iti, bona ti'arahe' boko mangola' áturá agama láwi' ina mampeola'ihe' susa' pa'ande' Paska.
43018029	Itimi' hane'ihe' nagagu Pilatu i raoa, nahanga', “Sala' apa to nirae'ái tauna dee?”
43018030	Meháni'he', “Ane rápá'nai ti'ara ara sala'Na, ti'ara ina kiwawa i kámiu tuá.”
43018031	Nahanga' Pilatu i herá, “Niala Tauna dee, hane'i nibutusi mangola' áturá saduduámi!” Agáiáná meháni'he' toIahudi, “Ti'ara rapepáliunga i kai' mohuku mate tauna.” (
43018032	Dee mewali' bona telumaóhai to nahanga' Iesu mokakihanga'i rárá ngkapateNa. )
43018033	Pilatu mesuá' hule' i támbi kadatuána hane'i mokárá' Iesu, nakune', “Iomo'i dátunda toIahudi?”
43018034	Meháni' Iesu, “Pekune' dee, kai io haduduámu ba aramo'i tauna to kamampasanga'áko' baha' i Kodo'?”
43018035	Meháni' Pilatu, “Bo'ia'a' toIahudi. TináMu haduduáMu hai toireándahe' tadulako mpenómbá to mampehuhu'áKo' i kodo'. Apamo'i to kaNubábehi?”
43018036	Nahanga' Iesu, “KadatuángKu' bo'ia kai duniá dee. Ane rápá'nai kadatuángKu' kai duniá dee, taunángkuhe' ina mamperuru'iA' podángKu' rapehuhu'á i tadulakonda toIahudi. Agáiáná kato'uána, kadatuángKu' bo'ia kai duniá dee!”
43018037	Mekune' Pilatu i Ia, “Ane hondo'oi, datuKo'?” Meháni' Iesu, “Pasanga'mu datuA'. Kara'ánákangKu' hai kabutungKu' i duniá hampáká' peá tunggáiángKu' iami' mampoposabi'A' mokakihanga'i toto'u. Tauna to mepongka kai toto'u mepehádingi i Kodo'.”
43018038	Mekune' Pilatu i Ia, “Apa páláiána toto'u iti?” Kaindo'o, mengkairaoa womi' Pilatu kai támbi kadatuána, nahanga' i toIahudihe', “Ti'ara hawe' hampáká' sala' to kuhumangka i Ia.
43018039	Agáiáná mangola' biasána, i Alo Mahile Paska timbulu kukábáhá hadua to ratárungku'. Nilái kukábáhá'ákomi dátunda toIahudi iti?”
43018040	Mogoa-goahe' meháni', “Ti'ara, iniá' na'Ia, áginamo'i Baraba!” (Baraba iami' hadua to perampa' lómána tauna.)
43019001	Kaindo'o, Pilatu mesuá' womi' i támbi kadatuána hane'i mohuo' surodado'nahe' mobamba Iesu.
43019002	Bahangampa surodado' mobábehi poheá' kadatuá kai bisumanu' hane'i rabusá i wóá'na Iesu. Upu iti, rabádu'i badu' kumbá to makámumu, hondo'o to napowaru' datu
43019003	hane'ihe' mohule-hule' butu i Ia, rahanga', “Pomahile Dátunda toIahudi!” Kaindo'o ratampeda' womi'.
43019004	Upu iti, mengkairaoa womi' Pilatu hangkani hane'i nahanga' i tauna handa', “Nipeita! Kuwawa mengkairaoa i kámiu bona ni'isái ti'ara hawe' hampáká' sala' kuhumangka i Ia.”
43019005	Mengkairaoami' Iesu metali poheá' kadatuá to rabábehi kai bisumanu' lia' mebadu' kumbá to makámumu. Nahanga' Pilatu i herá, “Nipeita tauna dee.”
43019006	I karaitána Iesu, mogoa-goamohe' toireándahe' tadulako mpenómbá hai topokámpái iti, rahanga', “Paso'! Paso' i kau mombehape!” Nahanga' Pilatu i herá, “Niala Tauna dee, nipaso' haduduámi i kau mombehape, láwi' ti'ara hawe' hampáká' sala' kuhumangka i Ia.”
43019007	Raháni' toIahudi, “Meola' i áturángki', Tauna iti bate'na rahuku mate, láwi' Napangaku' ka'Iána Áná'na Pue' Ala.”
43019008	Kanahádina Pilatu polalutánda hondo'o, mahárámi' kalángá'na.
43019009	Hane'i mesuá' hule' Pilatu i lalu ntámbina lia' karawawána Iesu mesuá', mekune'mi' Pilatu i Ia, “Kai umbá pepongka'áMu?” Agáiáná ti'ara naháni' Iesu.
43019010	Nahanga' womi' Pilatu, “Ti'araKo' mau molaluta hai kodo'? Bona Nuisái, makuasa'a' mokábáháKo' lia' makuasa'a' wo'o mopaso'Ko' i kau mombehape.”
43019011	Meháni' Iesu, “Ane ti'arako' na'ámbe'i Pue' Ala kuasa', ti'ara ebe ara kuasa'mu i Kodo'. Itimi' hane'i tauna to mampehuhu'á wátángKu' i io, tepamahile dósánda kai io.”
43019012	Kanahádina Pilatu, napesimbukumi' ina mokábáhá Iesu. Agáiáná toIahudi mogoa-goahe', “Tuá ane nikábáhái Tauna iti, bo'iakomi taunána Datu Mahile! Tauna to pangaku' wátána hadua datu, iamo'i bungká'na Datu Mahile i Roma!”
43019013	Kanahádina Pilatu to rahanga' iti, napehuo'ámi' Iesu rawawa mengkairaoa, i ka'árá'á to rahanga' Lobo Watu. (I lalu basa Ibarani hanga'na Gabata.) I ndo'o Pilatu mehuda i káderá' pobutusiá.
43019014	Tempó iti, daki'mi' tinti' hampulo' hai duá tananggaló, hangko bomani' Alo Mahile Paska. Nahanga' Pilatu i taunahe' iti, “Nipeita, deemo'ie dátumi!”
43019015	Mogoa-goamohe', “Wawa! Niwawa! Paso' i kau mombehape!” Mekune' Pilatu, “Sipato' dátumi ina kupaso' i kau mombehape?” Raháni' toireándahe' tadulako mpenómbá, “Ti'ara ara ntani' dátungki' kai Datu Mahile i Roma!”
43019016	Kaindo'o, napehuhu'ámi' Pilatu i herá bona Iesu rapaso' i kau mombehape. Ra'alami' hane'i rawawa rapeleiá.
43019017	Daro mopaha' kau mombehapeNa haduduáNa maomi' Iesu i ka'árá'á to mampohanga' “Banga' Wóá'”. (I lalu basa Ibarani rahanga' Gologota.)
43019018	I ndo'o karapaso'áNa i kau mombehape. Hingkakani hai Ia ara wo'o rodua tauna ntani' to rapaso' i kau mombehape, hadua tanda' i káiri, hadua tanda' i kóáná, Iesu i tanga'nda.
43019019	I kau mombehapena Iesu, napehuo'á Pilatu rapopasókai uki', Iesu toNasare', Dátunda toIahudi.
43019020	Handa' toIahudi mobasa uki' iti, láwi' karapaso'ána Iesu daki' kai wanua mahile. Uki' iti i lalu basa Ibarani, Latini hai Iunani.
43019021	Rahanga' toireándahe' tadulako mpenómbá i Pilatu, “Iniá' rauki'i ‘Dátunda toIahudi’, áginamo'i rauki', ‘Ia haduduáNa masanga' Kodo'mi' Dátunda toIahudi.’ ”
43019022	Agáiáná meháni' Pilatu, “To walimo'i ku'uki', itimo'i.”
43019023	Kawálinda surodado' mopaso' Iesu i kau mombehape, ra'alami' wáru'Na. Waru' iti rakira iba: hore-hore masumbahe' hangkira. Badu' kumbáNa ra'ala wo'o. Badu' kumbá iti ti'ara ara dáungana—ratanu kai reá tuke i wói'.
43019024	Rahanga' surodado'he' iti hadua hai hadua, “Badu' kumbá dee iniá' tabóhó'-bóhó'i. Áginamo'i tapebara'á bona tamanóntó hema to ina masumba.” Hondo'omi' pewáli'na bona tepapósengi apa to rauki' i Sura Pototowiá, iami', “Wáru'Ku' rakira-kira, badu' kumbáKu' rapebara'á.” Hai ámbi' hondo'oi karabábehina surodado'he' iti.
43019025	Daki' i kau mombehapena Iesu, mekátede'he' inaáNa, haláluna tawine inaáNa, Maria tawinena Klopasi hai Maria Madalena.
43019026	Kanaitána Iesu inaána hai topeguruNa to Napoka'ahi' mekátede' i ndo'o, nahanga' Iesu i inaáNa, “Áná'mimo'i iti ina'.”
43019027	Kaindo'o, nahanga' Iesu i topeguruNa iti, “Inámumo'i iti.” Mantepu'u kai ndi'iti, inaána Iesu naranga'mi' topeguruNa iti toro' hingkakani hai ia i támbina.
43019028	Naisá Iesu katimámánamo'i sangkani, Nahanga'mi', “Mangkado'uA'.” Iti mewali' bona tepapósengi apa to teuki' i Sura Pototowiá.
43019029	I ndi'iti ara hambua' mangku pose uwai anggoro' to maisu. Hane'i ara to panggala kálómó' nalimbinga i anggoro' iti nahipika i wuntu tálá, napabaha' i humena Iesu.
43019030	Iesu mampemila' anggoro' iti hane'i Nahanga', “Hópó'mo'i!” Kaindo'o, metóngkó'mi' Iesu, upumi' peinaoNa.
43019031	Tadulakonda toIahudi mampopáliá wátáloa'nda to rapaso' i kau mombehape ane ti'arahe' randálu kai karapaso'ánda i Alo penómbá'ánda toIahudi. Apa mani' Alo penómbá'ánda toIahudi hangkani dee iami' Alo Mahile Paska. Itimi' hane'i toIahudi mesabi'mohe' i Pilatu ina mopoho' bitinda to rapaso' iti hane'i rambolo wátáloa'nda.
43019032	Kaindo'o, maomohe' surodado' moiheru mopoho' bitinda rodua to hingkakani hai Iesu rapaso' i kau mombehape.
43019033	Teduu' i Iesu, raitami' kapateNamo'i. Mewali' ti'ara rapoho' bitiNa.
43019034	Agáiáná hadua kai olo'nda surodado' iti mohumpu kompena Iesu hai tawala'; wahe' hai uwai poliliuna mengkairaoa.
43019035	Tauna to manginta to pewali' iti, iamo'i to posábiki mokakihanga'i iti bona nipepóinálái wo'o. Pampoposábi'na iti to'u, lia' naisá kató'una iti.
43019036	Iti mewali' bona tepapósengi apa to teuki' i Sura Pototowiá, iami', “Ti'ara hawe' hambua' bu'uNa to ina rapoho'.”
43019037	Ara wo'o teuki' i Sura Pototowiá, “Ina mampengoa'he' Tauna to karahumpu tawala'.”
43019038	Kaindo'o, ara hadua kai Arimatea to mampohanga' Iusu, mesabi' i Pilatu mombolo wátáloa'na Iesu. (Iusu iami' hadua topeola'na Iesu, agáiáná napebuni-buniá láwi' lángá' kai tadulakonda toIahudi.) Pilatu mampohintoto' perápi'na iti, hane'i maomi' Iusu manggala wátáloa'na Iesu.
43019039	Nikodemu to kateduu' inambengi i Iesu iao, mao wo'o hingkakani hai Iusu. Nikodemu mambawa lana mire hai lana gaharu—toto'na lima pulo'na kati kahanda'na.
43019040	To rodua iti manggala wátáloa'na Iesu, rabungkuhi báná lená', rabubuhi lana to boháru mangola' ada mpetáwunda toIahudi.
43019041	Daki' i karapaso'ána Iesu i kau mombehape, ara hambua' bonde. I lalu bonde iti, ara hambua' tálumbángá to wó'u to ti'ara mani' karapopobundu'.
43019042	Nanangi kadáki'na tálumbángá iti lia' Alo penómbá'ánda toIahudi ina butumo'i tempóna, itimi' hane'i wátáloa'na Iesu raóli' i ndo'o.
43020001	I alo Minggu mepuló, mangkakáindi mani', Maria Madalena mao i tálumbángá. Naita, watu pewiti'na tehuhu'mo'i kai baba'na tálumbángá iti.
43020002	Kaindo'o melangkami' mampeli' Simo Peturu' hai topeguruNa ntani' (iami' to napoka'ahi' Iesu), nahanga' i herá, “Pue' ra'alamo'i kai tálumbángá, ti'ara ki'isá i umbá karaóli'áNa.”
43020003	Peturu' hai topeguruNa ntani' iti mao i tálumbángá.
43020004	To rodua iti melangka, agáiáná topeguruNa ntani' iti tepahawiá' kai Peturu' lia' tepaiheruá teduu' i tálumbángá.
43020005	Tálumbángá iti napelonga, naita báná popebungkuhi peramo'i to ara i karaóli'áNa; agáiáná ti'ara mesuá' i láluna.
43020006	Simo Peturu' metuntu, hane'i poliliuna mesuá'. Naita báná pebungkuhi ara i ndo'o.
43020007	Agáiáná báná to rapopowewehi wóá'na Iesu, ti'ara ara daki' i ndo'o, tepilólómo'i teweihá ntani'.
43020008	Kaindo'o, topeguruna Iesu to tepaiheruá teduu' i tálumbángá, mesuá' wo'o. Naitami' lia' napóinálái. (
43020009	Duu' tempó iti ti'ara mani' rapáhángi apa to teuki' i Sura Pototowiá, kabate'Na tuwo' hule' kai kapate.)
43020010	Kaindo'o, topeguruna Iesu to rodua iti masule'mohe'.
43020011	Maria Madalena mekátede' nalindo' tálumbángá daro teria'. Tanga'na teria', melongami' i tálumbángá iti.
43020012	Hane'i manginta rodua mala'eka mewaru' to bulá. Mala'eka iti mehudahe' i karaóli'ána wátáloa'na Iesu. Hadua tanda' i wóá'Na hai hadua wo'o tanda' i bitiNa.
43020013	Mekune'he' mala'eka iti, “Ma'ampa hane'iko' teria', ina'?” Meháni' Maria, “Pue'ku' kara'ala tauna, ti'ara kuisá karawóliáNa.”
43020014	Upu molaluta hondo'o mehaile'mi' i bengona, naita Iesu mekátede' i ndo'o. Agáiáná ti'ara naisá to pekátede' iti iami' Iesu.
43020015	Mekune' Iesu i ia, “Ma'ampará'i hane'iko' teria', ina'? Hema to nupeli'?” Saru láluna Maria topobago' bonde, mewali' nahanga', “Tuá, ane kámiui to polimba wátáloa'Na kai ndee, tulungia' nihanga'ána' i umbá kaniwóliáNa, bona kuisái mao manggalaI.”
43020016	Nahanga' Iesu i ia, “Maria!” Mehaile' Maria i Iesu hane'i nahanga' i lalu basa Ibarani, “Rabuni!” Páláiána “Guru”.
43020017	Nahanga' Iesu i ia, “Iniá' nuántiá'A', láwi' ti'ara maniA' kamengkaore' mao i AmángKu'. Agáiáná namo' i halálungKuhe', nuhanga'áhe' de'e-de'e ina mengkaore'A' mao i AmángKu' hai to nipoAma, Pue' Ala, Pue'Ku', to pewali' wo'o Pue'mi.”
43020018	Kaindo'o, meleimi' Maria mopabutu i topegurunahe' Iesu kapangintánamo'i Pue' lia' kapolalutánamo'i Pue' mokakihanga'i upu-upuna iti i ia.
43020019	I alo Minggu iti wo'o, inámbengina morámpumohe' topeguruna Iesu i hambua' támbi, upu-upu baba'na ragili láwi' lángá'he' kai tadulakonda toIahudi. Hampale perami' butu Iesu mekátede' i olo'nda, Nahanga', “Awe rasi' i kámiu.”
43020020	Kaupuna molaluta hondo'o, Napetude'ángami' tee hai kompeNa. I pangintánda Pue', mahárá ebemi' kamatana'nda.
43020021	Hane'i womi' nahanga' Iesu i herá, “Tabeá, awe rasi' i kámiu. Hondo'o kanahuo'Ku' Ama, hondo'o wo'o kaKuhuo'mi.”
43020022	Natawue'he' hintu' peinaoNa lia' Nahanga', “Niranga'mi' Inao Magasa'.
43020023	Ane moámpungikomi dósána hadua, na'ámpungi wo'o Pue' Ala. Agáiáná ane ti'arakomi moámpungi dósána hadua, Pue' Ala wo'o ti'ara moámpungi'i.”
43020024	Tómá (to rahanga' “Toporopa'”), hadua kai olo'na hampulo' hai rodua topeguruna Iesu, ti'ara hingkakani hai rángánahe' kabutuna Iesu.
43020025	Rahanga' topeguruNa iti i Tómá, “Kamangintamoka' Pue'!” Agáiáná meháni' Tómá, “Ane ti'ara mania' manginta to rapaso'Na i teeNa, hai ti'ara mani' kanapekama' karawengku' lela' to rapaso'Na lia' ti'ara mani' kakudámpá palanta' teengku' i lela' to i kompeNa, ti'ara ebe mani' kupóinálái.”
43020026	Haminggu kaindo'o, topeguruna Iesu morámpu womohe' i ka'árá'á iti, Tómá ara wo'o i ndo'o. Upu-upuna baba' ragili. Agáiáná Iesu butu mekátede' i tanga'-tanga'nda hane'i Nahanga', “Tabeá, awe rasi' i kámiu.”
43020027	Kaindo'o, nahanga' Iesu i Tómá, “Peita teengKu', kama' hintu' karawemu lela' to i ndee. Odoá teemu hane'i nudámpá palanta' teemu i kompeKu'. Iniá' bonupepóinálái agáiáná mepóináláimoko'!”
43020028	Nahanga' Tómá i Iesu, “Iomi' Pue' Ala, Pue'ku'!”
43020029	Hane'i nahanga' Iesu, “Mepóináláimoko' láwi' nuitamo'i, bonto? Madondemi' tauna to pepóinálái kehapo'i ti'ara'A' kanaita!”
43020030	Handa' mani' tanda' topehelei ntani' to nabábehi Iesu rasábiki topeguruNa, to ti'ara rauki' i sura dee.
43020031	Agáiáná upu-upuna dee rauki' bona nipóinálái'i Iesu iami' Datu Topesoreáka, Áná'na Pue' Ala, hai láwi' pepóináláimi i Ia, masumbakomi katuwo' to ti'ara ara kahópó'ána.
43021001	Upu iti, Iesu hangkani mani' mopatongawa' wátáNa i topeguruNahe' i rano Tiberia . Pewáli'na hondee:
43021002	I alo hanggaló, Simo Peturu', Tómá to rahanga' Toporopa', Natanae kai Kana i Galileá, áná'nahe' Sebedeu hai rodua topeguruNa ntani', tanga'nda morámpu.
43021003	Nahanga' Simo Peturu' i rángánahe', “Ina maoa' mampeli' bóu'.” Rahanga' rángána i ia, “Meola'ka'.” Meleimohe' moduángá. Agáiáná hambengiá iti, ti'ara hawe' hamba'a rási'nda.
43021004	I pesupa'na alo, mekátede'mi' Iesu i wiwi rano, agáiáná ti'ara raisá ka'Iána.
43021005	Nahanga' Iesu i herá, “Áná'Ku', ara bóu'mi?” Meháni'he', “Ti'ara ara.”
43021006	Nahanga' Iesu i herá, “Tende dálámi tanda' i kóánána duángámi, bona nipasumba bóu'.” Kaindo'o, ratendemi' dálánda, hampale ti'ara rabuku modii' dálánda nanangi kahanda'na bóu' to ma'ala.
43021007	TopeguruNa to napoka'ahi' Iesu masanga' i Peturu', “Pue' do'ope to i ráre!” Kanahádina Simo Peturu' lalutána iti mebadu'mi' (láwi' ti'ara mebadu') hane'i mengkaburoso i rano.
43021008	TopeguruNa ntani' metutuháhe' mao i ráre hai duángánda, daro modii' dálánda to pose bóu'. Kakarao'nda kai wiwi rano, toto'na peá hangatu mete'.
43021009	Pembolonda kai duángá, mangintamohe' róti i ndo'o hai bóu' to i wongkona awaa.
43021010	Nahanga' Iesu i herá, “Niwawa mai bahangampa ba'ána bóu' to hangko nidálá!”
43021011	Simo Peturu' mengkahe' i duángá, hane'i modii' dálána i ráre. Dálá iti pose bóu' to kamahileá; upu-upuna hangatu lima pulo'na hai tálu ba'ána. Agáiáná kehapo'i hondo'o kahanda'na, dálána ti'ara mabiso'.
43021012	Nahanga' Iesu i herá, “Ningkamo', nipa'ande'.” Ti'ara hawe' hadua topeguruNa to bái' mekune', “HemaKo'?” Láwi' raisá onto ka'Iána Pue'.
43021013	Kaindo'o, Nadákikimohe' Iesu hane'i manggala róti Nawe'iáhe', hondo'o wo'o bóu'.
43021014	Itimi' katáluna kánina Iesu mopatongawa' wátáNa i topeguruNahe', i katuwo'Na hule' kai kapate.
43021015	Kaupunda ma'ande', nahanga' Iesu i Simo Peturu', “Simo áná'na Iona, ma'ahi'ko' i Kodo' meruu kai herá?” Meháni' Peturu', “To'u Pue', Nuisá onto kama'áhi'ku' i Io.” Nahanga' Iesu i ia, “Timámáhihe' gimbáKu'.”
43021016	Karongkánina, mekune' womi' Iesu i ia, “Simo áná'na Iona, ma'ahi'ko' i Kodo'?” Meháni' Peturu', “To'u Pue', Nuisá onto kama'áhi'ku' i Io.” Nahanga' Iesu i ia, “Timámáhihe' gimbáKu'.”
43021017	Katáluna kánina, mekune' womi' Iesu i ia, “Simo áná'na Iona, ma'ahi'ko' i Kodo'?” Wiora láluna Peturu' láwi' tálumo'i kánina pekune'na Iesu. Meháni' womi' Peturu', “Pue' i páká'-páká'na Nuisá. Nuisá onto kakupoka'áhi'Mu!” Hane'i nahanga' Iesu i ia, “Timámáhihe' gimbáKu'.
43021018	To'u ebe to Kuhanga' dee: tempóna malehe' mani' tinuwu'mu, io haduduámu motaka' halope'mu hane'iko' mao i umbá peá peláiámu. Agáiáná ane saepoko' hanggaló, ina nuodoá teemu, hane'i tauna ntani' ina motaka'ko' duu'mu rawawa i ka'árá'á to ti'ara nupohintoto'.”
43021019	(Melempó i laluta dee, Iesu mampopaisá nu'umbá kaina matena Peturu' hanggaló i potóeá'na Pue' Ala.) Upu iti, nahanga' Iesu i Peturu', “Peola' i Kodo'!”
43021020	Tempóna Peturu' mehaile' i bengona, naitami' hadua topeguruna Iesu to napoka'ahi'. (Iami' to pehuda daki' i Iesu tempónda ma'ande' hingkakani lia' to pekune' i Ia, “Pue', hema to ina mampehubi'áKo'?”)
43021021	Kanaitána Peturu' mekune'mi' i Iesu, “Nu'umbá mokakihanga'i tauna dee?”
43021022	Meháni' Iesu, “Ane rápá'nai Kulái tauna iti ina tuwo' tuke i kabutungku' hule', iti bo'ia ngisámu. Agáiáná io, peola' i Kodo'!”
43021023	Tekárebámi' i topeola'nahe' Iesu, hadua topeguruNa iti ti'ara ina mate. Wole ti'ara kanahanga' Iesu kati'arána ina mate topeguruNa iti, agáiáná to Nahanga' iami': “Ane rápá'nai Kulái tauna iti ina tuwo' tuke i kabutungku' hule', iti bo'ia ngisámu.”
43021024	TopeguruNa itimi' to mampoposabi' mokakihanga'i to pewali'he' dee. Iamo'i wo'o to pouki'i. Lia' taisá kató'una apa to nahanga'.
43021025	Handa' mani' to nalumaóha Iesu. Ane rápá'nai upu-upuna rauki' hampáká'-hampáká', kupekiri ti'ara ina ka'ala i humandele duniá naka'arái sura to ina rauki' iti.
44001001	Teopilu to kupomahile, I surángku' to runguna, walimo'i ku'uki' upu-upu to kanabábehi hai napepaturo'á Iesu kai pantepu'uNa mobago',
44001002	duu' i alo pengkaore'Na i surugá. Hangko bomani' mengkaore' i surugá, suroNahe' to Napileki walimohe' Napohawa'á melempó i kuasa'Na Inao Magasa'.
44001003	I katuwo'Na kai kapate, gánggána iba pulo'na alona melempó mopáká'-páká' rárá, handa' kánina mopatongawa' wátáNa i suroNahe' bona rapóinálái'i katuwo'Na hule'. Rasábiki haduduánda lia' Napolaluta'áhe' mokakihanga'i Popárentána Pue' Ala.
44001004	I tempónda hingkakani hai Iesu, Napohawa'áhe', Nahanga', “Iniá' nipopáláhi Ierusale. Nipegiá i ndo'o duu'mi Na'ámbe'i AmángKu' apa to kaNadándi, hondo'o to kaKuhanga'ákomi iao.
44001005	Láwi' Iohane meriu hai uwai, agáiáná bahangampa mani' alona ina rariukomi hai Inao Magasa'.”
44001006	I tempóna Iesu hingkakani hai suroNahe', mekune'mohe' i Ia, “Pue', de'e-de'emo'i kaina poáróha'áMi hule' kadatuá Sáráeli?”
44001007	Meháni' Iesu, “Iti ti'ara páráluu ni'isá. AmángKu' haduduáNa to popakanóntó tempóna láwi' pose i kakuasa'áNa.
44001008	Agáiáná ina moranga'komi kuasa', ane mendálupo'i Inao Magasa' i kámiu. Kámiu ina mewali' sábi'Ku' i Ierusale, i humandele Iudea hai Samaria tuke i humandele duniá.”
44001009	I kaupuNa molaluta, rasábikimi' pengkaore'Na i surugá duu'na pehiló'ánda nahálá' gawu.
44001010	Tanga'nda mani' mengoa' moulá' mata pengkaore'na Iesu, hampale perami' ara rodua to pewaru' to bulá mekátede' daki' i herá.
44001011	Rahanga' to rodua iti, “Ó toGalileá, ma'ampa hane'ikomi mekátede' daro mengoa'? Iesu to nisábiki pengkaore'Na i surugá, ina butu hule' hondo'o pengkaore'Na ininá to nisábiki.”
44001012	Kaindo'o, masule'mohe' suro iti kai mungku Saitu mao i Ierusale. Mungku iti toto'na hakiló kakarao'na kai Ierusale.
44001013	I Ierusale maomohe' i támbi katoro'ánda hane'imohe' mengkahe' i petá' to i reá. Surohe' iti iami' Peturu', Iohane, Iakóbu, Andaria, Pilipu, Tómá, Batolomeu, Matiu, Iakóbu áná'na Apeu, Simo toSelo' hai Iudasi' áná'na Iakóbu.
44001014	Upu-upunda timbulu morámpu mampakahambua' lalu mekakae. Mekakaehe' hingkakani hai halálunahe' Iesu hintu' bahangampa tawine tesuá' Maria inaána Iesu.
44001015	I alo hanggaló, tempónda morámpu—arahe' toto'na hangatu hai rompulo' tauna—Peturu' mekátede' molaluta nahanga',
44001016	“Halalu-halalu, apa to teuki' i Sura Pototowiá bate'na sieru' mewali'. Iao, melempó i Dáudi', Inao Magasa' walimo'i mepopaisá mporieru mokakihanga'i Iudasi', tadulakonda tauna to pohaka' Iesu.
44001017	Iudasi' iti hadua kai olo'ki', to rapilekimo'i kiporángá mobago' hingkakani.”
44001018	Iudasi' masumbamo'i tampo' kapateána, saro kai kakadakena bábehiána. Hane'imi' mandawo' motumpapa' mate mabere' bonte'na lia' ta'i rámbó'na mengkairaoa sangkani.
44001019	Upu-upuna tauna to toro' i Ierusale mangisá. Itimi' hane'i i lalu basánda mampopohanga' tampo' iti, Hakaldama, páláiána, “Tampo' Wahe'”.
44001020	“Láwi' i sura Lingá Mpetóeá' teuki' hondee, ‘Patodáhi ka'árá'ána pundiángá; iniá' nahawe' hadua toro' i ndo'o.’ Ara wo'o teuki' hondee, ‘Patodáhi pehuda'ána na'ala tauna.’
44001021	Itimi' hane'i bate'na ara hadua paháwána Iudasi' to ina hingkakani hai kai' mewali' sabi' katuwo'na hule' Iesu Kerisitu kai kapate. Tauna iti bate'na kai olo'nda to timbulu mampeola'ika' tempóki' napohiola' Pue' Iesu i umbá peá kamaoángki', mantepu'u kai kanariuNa Iohane, tuke i pengkaore'na Iesu i surugá kai tanga'ki'.”
44001023	Taunahe' to ara i ndo'o mampehanga'á rodua tauna, iami' Iusu to mampohanga' wo'o Barsaba (rapopohanga' wo'o Iutu') hai Matia.
44001024	Kaindo'o mekakaemohe'. Rahanga', “Pue', tewáláhi i pehiló'áMu lálunda upu-upu tauna. Iudasi' maomo'i i ka'árá'á to hintoto' hai bábehiána. Haido'o, Io haduduáMu to ina mopakanóntó hema kai olo'nda to rodua dee to Nupileki mopahóhóá' bago' mewali' suro mopaháwá Iudasi'.”
44001026	Kaindo'o rapilekimohe' to rodua iti melempó i pebara', hane'imi' mandawo' i Matia. Iami' to ra'ángká' mewali' suro raporángá hampulo' hai hadua suro ntani'.
44002001	Butumi' Alo Mahile Pentakosta, upu-upunda to pepóinálái morámpu i hambua' ka'árá'á.
44002002	Hampale peramohe' masádi muni to pemuu hondo'o angi to mamau' kai langi'. Támbi to raka'arái upu-upu tauna to pehuda i ndo'o nahámbáki muni iti.
44002003	Kaindo'o mangintahe' to hondo'o lila' bóró hondo'o api hámbá' i ka'árá'á iti hane'i tóá i hadua-hadua to ara i ndo'o.
44002004	Upu-upunda nakuasa'i Inao Magasa', duu'nda molaluta mopáká'-páká' basa ntani'. Mopahowa'he' laluta hintoto' hai apa to nawe'iáhe' Inao iti.
44002005	I tempó iti, handa' toIahudi to pengkoru' i Pue' Ala to kai humandele duniá toro' i Ierusale.
44002006	I karahádina muni iti, butumohe' tauna morámpu. Upu-upunda tingkaba' láwi' rahádi hore-hore basánda rapahowa' taunahe' to pepóinálái iti.
44002007	Rawawa ngkawuli hai hele, molalutamohe', “Bonto toGalileáhe' tauna to polaluta dee?
44002008	Nu'umbá paa'i hane'ihe' molaluta mopahowa' basa kai hore-hore ka'árá'ánta'?
44002009	Kita' toPartia, Media, Ela; kai Mesopotamia, Iudea hai Kapadokia; kai Pontu hai Asia,
44002010	to kai Pirigia, Pampilia, Másiri hai to kai tampo' Libia daki' i Kirene; ara wo'o i olo'ta' to kai Roma,
44002011	arahe' toIahudi hai arahe' wo'o to kai tina mahile ntani' to pesuá'mohe' agama Iahudi; ara wo'o to butu kai Kreta hai tampo' Árá'. Tahádimo'i sangkani popahowa'nda hore-hore basánta' mampolaluta topehelei to nabábehi Pue' Ala!”
44002012	Nanangi kahelenda lia' wuli, mombekune'mohe' himbau herá, “Apa paa'i páláiána to hondee?”
44002013	Agáiáná arahe' wo'o to pepopohala-hala', rahanga', “Kamalángunda onto mainu anggoro' to mamumi'!”
44002014	Upu iti, mekátede'mi' Peturu' hintu' hampulo' hai hadua suro ntani', hane'i molaluta i tauna to handa'. I wamba' to mahárá, nahanga' Peturu', “Halalu-halalu toIahudi hai upu-upumi to toro' i Ierusale! Pehádingi ngkaro'a láwi' laluta dee ina kupatóá-tóá'ákomi.
44002015	Taunahe' dee ti'ara malangu hondo'o perae'mi; láwi' hangko tinti' hahio' mepuló.
44002016	Agáiáná to nisábiki dee walimo'i napehanga'á mporieru Pue' Ala melempó i galara' Ioeli:
44002017	Nahanga' Pue' Ala, ‘I kahópó'ána duniá, InaongKu' ina Kundálu i upu-upu tauna. Áná'muhe' tomoane hai tawine ina mampopabutuákomi apa peá to kaKuhanga'áhe'. Tohangkewalomuhe' ina manginta apa to ina Kupatongawa' i herá. Tosaemuhe' ina mampáturuá to ina Kuwe'iáhe'.
44002018	Hawe' taunángKuhe' tomoane hai tawine ina Kuámbe'ihe' wo'o InaongKu' i alo iti. Herá ina mopabutu apa to ina Kuhanga'áhe'.
44002019	Ina Kupa'ara topehelei i ndoo reá i langi', hai to pehákiá'i i duniá; ina ara wahe' hai api, honga lia' ranahu.
44002020	Alo ina mewali' mangkáindi, wulá ina málei hondo'o wahe' hangko bomani' butu Alona Pue', alo mahile to pehákiá'i iti.
44002021	I tempó iti, upu-upu tauna to peágórá i Pue' ina rasoreáka.’
44002022	Halalu-halalu toSáráeli! Pehádingi apa to kuhanga' dee. Iesu toNasare' iti iami' huo'na Pue' Ala to Napatongawa' i kámiu. Iti tongawa' ebe i topehelei hai to pehákiá'i lia' tanda' kuasa' to nabábehi Pue' Ala i olo'mi melempó i Ia. Upu-upuna iti ni'isámo'i sangkani.
44002023	Mangola' liwo hai tunggáiána Pue' Ala to aramo'i kai hangkoia, Iesu Napehuhu'á i kámiu. I karapehuhu'áNa, kámiu haduduámi to popapate Iesu i kanihuo'nda tauna to kai tina mahile to bo'ia toIahudi mopaso' Iesu i kau mombehape.
44002024	Agáiáná Pue' Ala mopatuwo' hule' Iesu hai Nakábáhá kai pári' ngkapate láwi' Iesu ti'ara peisá nakuasa'i kapate.
44002025	Láwi' Dáudi' kamolaluta mokakihanga'i Iesu, hondee, ‘Pue' timbulu kuita i lindo'ku'; i kaNapoaweángku' ti'ara ara kalángá'ku'.
44002026	Itimi' hane'i tebuá' ebe kamatana'ku', hane'ia' mampolingá peperáráingá; wátángku' ina malino, i Pue' Ala paisarungiángku'.
44002027	Láwi' tánuáná'ku' ti'ara Nupatodáhi rapáláhi i ka'árá'á tomate. Ti'araKo' mopatodáhi TaunáMu to Magasa' iti upu magonu.
44002028	I kodo', Nupopaitamo'i rárá mao i katuwo' to ti'ara ara kahópó'ána. Láwi' kaNupoaweángku', hane'i tebuá' ebe kamatana'ku'.’
44002029	Halalu-halalu, ina kulaluta i katóá-tóá'ána mokakihanga'i katuwo'na Dáudi' toiherunta'. Matemo'i lia' ratawumo'i wo'o; tálumbángána ara mani' i ndee duu' de'e.
44002030	Pue' Ala kamodándimo'i i Dáudi' i lalu sumpa, kaina arána hadua kai mule'na ina naparilángká' Pue' Ala mewali' datu. Láwi' Dáudi' hadua galara' lia' ia haduduána to pangisá dándi iti,
44002031	naisá wo'o apa to ina nabábehi Pue' Ala. Mewali' napabutumo'i mporieru kaina tuwo'na hule' Datu Topesoreáka to kanadándi Pue' Ala. Nahanga' Dáudi', ‘Ia ti'ara rapatodáhi i ka'árá'ánda tomate; wátáNa ti'ara ina upu magonu.’
44002032	Iesu itimi' to Napatuwo' hule' Pue' Ala kai kapate. Upu-upungki' kamosábikimo'i to pewali' iti.
44002033	Ia napopehuda Pue' Ala tanda' i kóánáNa, hane'i moranga' Inao Magasa' to kanadándimo'i AmáNa. Haido'o to nihádi hai to ni'ita de'e-de'e iami' Inao iti to Nandálu i kai'.
44002034	Dáudi' haduduána ti'ara mengkaore' i surugá agáiáná nahanga', ‘Pue' Ala molaluta i Pue'ku':
44002035	Pehuda tanda' i kóánángKu', duu'na bungká'Mu Kupopewali'he' i wói' palanta' bitiMu!’
44002036	Itimi' hane'i upu-upumi toSáráeli, bate'na ebe ni'isá, Iesu to kanipaso' i kau mombehape iti, Iesu itimi' wo'o to napopewali' Pue' Ala, Pue' lia' Datu Topesoreáka!”
44002037	I tempónda tauna mampehádingi upu-upuna iti, makanano ebe lálunda. Hane'imohe' mekune' i Peturu' hai surohe' ntani', “Halalu-halalu, apa to bate'na kinggaleá?”
44002038	Meháni' Peturu', “Kadeáhamokomi kai dósámi hai rariukomi i lalu hanga'na Iesu Kerisitu, bona dósámi ra'ámpungi. I kahóndi'itina, ina moranga'komi Inao Magasa' kai Pue' Ala.
44002039	Láwi' to nadándi Pue' Ala iti ina nipokira tuke i muleákami hai rapokira wo'o tauna to ara i ka'árá'á to karao' iami' upu-upuna tauna to nakárá' Pue' Ala, Pue'ta' bona rabutu i Ia.”
44002040	Hondo'omi' kanapatóá-tóána Peturu' i herá. Handa' mani' wo'o laluta ntani' to pewali' pepaingá'i i herá bona rapengkábáhá kai tauna to tuwo' i tempó dee to kadake bábehiánda to ina nahuku Pue' Ala.
44002041	Tauna to mampóinálái to nahanga' Peturu', rariumohe'. Itimi' hane'i, i alo iti terárángi womohe' tálu hábunda to pepóinálái.
44002042	I katungku' lalu, ti'arahe' botu' meguru i surohe' iti lia' timbulu morámpuhe'. Ma'ande'he' hingkakani duu'nda ma'ande' Róti pambuhinao kapatena Iesu lia' mekakaehe' hingkakani.
44002043	Handa' ebe topehelei hai to pehákiá'i rabábehi surohe' iti to rapohele upu-upu tauna.
44002044	Topepóináláihe' iti, maróhó pohintuwo'nda, apa peá to aránda rapopobundu' hingkakani.
44002045	Timbulu ara kai olo'nda to mampobalu' párewá hai lómána, hólóna rakira-kira i upu-upunda hintoto' hai hore-hore kapáráluuánda.
44002046	Alo-alona i kahambua' lalu, morámpuhe' i Támbina Pue' Ala; i kadonde hai kabulá lalu hingkakanihe' ma'ande' Róti pambuhinao kapatena Iesu to ralumaóha i hambua' támbi mangola' usuna to rapakanóntó,
44002047	lia' motóeá'he' Pue' Ala hai rakagóe'ihe' upu-upu tauna. I alo-alona katerárángi-rángiá imba'nda láwi' kahanda'-handa'á tauna to nasoreáka Pue' Ala.
44003001	I alo hanggaló, tinti' tálu kalumba' i tempó pekakae, Peturu' hai Iohane mao i Támbina Pue' Ala.
44003002	I ndo'o, i baba' pesuá'á mao i Támbina Pue' Ala to rahanga' “Baba' Manoba'”, ara hadua tomoane to pungku kai kara'ánákana. I alo-alona tauna iti rawawa i ndo'o rapoperapi-rapi' i tauna to mao i Támbina Pue' Ala.
44003003	Kanaitána topungku iti Peturu' hai Iohane mesuá' i Támbina Pue' Ala, merapi'mi' dói i herá.
44003004	Peturu' hai Iohane mohiló'á tauna iti, hane'i nahanga' Peturu', “Peitaka' mai!”
44003005	Topungku iti mehiló'á i herá mangisaru ina moranga' ba apa kai herá.
44003006	Agáiáná nahanga' Peturu' i tauna iti, “Dói buláwá ba dói perá' ti'ara ara i kodo'. Agáiáná apa to ara i kodo', iti to ina kuwe'iáko': i lalu kuasa'na Iesu Kerisitu toNasare', pekátede'! Polumao!”
44003007	Kaindo'o, na'ántiámi' Peturu' tee kóánána topungku iti napopekátede'. I tempó iti wo'o, biti hai bu'ulálina tauna iti poliliuna paróhó.
44003008	Hane'imi' melumpá' mekátede' lia' mantepu'u molumao hondoo rei' hondee mai duu'na mesuá' i Támbina Pue' Ala hingkakani hai Peturu' hai Iohane, daro molumao hai melumpá-lumpá' mamperáráingá Pue' Ala.
44003009	Upu-upu tauna mosábiki polumaónamo'i hai pamperáráingána Pue' Ala.
44003010	Hane'imi' rahala' ka'iána to timbulu mehuda merapi-rapi' i Baba' Manoba' i Támbina Pue' Ala. Tingkaba' lia' hele ebehe' manginta apa to pewali' i topungku iti.
44003011	Topungku to karapabaka' iti, tungku' meola' i Peturu' hai Iohane. Kabutunda i parawa to rahanga' “Parawa Salomo”, upu-upu tauna morámpu mantolelingihe' nanangi kahelenda.
44003012	Kanaitána Peturu' taunahe' iti, nahanga'mi', “Ó toSáráeli ma'ampa hane'i nipohele to hondee? Ma'ampa hane'ika' niole-ole? Saru lálumi nanangi ka'arána kuasa' i kai' ba pengkóru'ki' i Pue' Ala hane'i peisá molumao tauna dee?
44003013	Pue' Ala, to napenómbái Burahima, Isaki' hai Iako', Pue' Ala to rapenómbái toiherunta', Iamo'i to potóeá' huo'Na iami' Iesu. Iesu itimi' to nipehuhu'á i to popárentá hai nikahambaliá i lindo'na Pilatu, wole kato'uána ina nakábáhá Pilatu.
44003014	Ia to Magasa' lia' To'u, agáiáná nibungká', láli' mampengáihikomi hadua topepapate rapalóhó'ákomi.
44003015	Ia nipapate wole Iamo'i pepongka'ána katuwo' i upu-upu tauna. Ia napatuwo' hule' Pue' Ala kai kapate. Mokakihanga'i iti, kai' mewali' sabi'.
44003016	Ni'itamo'i lia' nisábiki apa to pewali' i topungku dee. Tauna dee mewali'mo'i paróhó hule' i pepóinálái i kuasa'Na Iesu Kerisitu. Láwi' pepóinálái i Iesu Kerisitu, tauna dee mewali' madonde hule' wátána i pehiló'ámi.
44003017	Halalu-halalu, de'e-de'e kuisámo'i apa to nibábehi hai tadulakomihe' i Iesu, iti nilumaóha láwi' ti'ara ni'isá apa to tanga'na ninggaleá.
44003018	I kahóndi'itina, mewali'mi' to napabutu Pue' Ala hangkoia melempó i upu-upu galara'Na kabate'na mohámpei kapári' Datu Topesoreáka to radándi.
44003019	Itimi' hane'i, kadeáhamokomi kai dósámi hai teólimokomi i Pue' Ala bona Naumpáhi'i upu-upuna dósámi.
44003020	Nilumaóha iti bona Pue' ina butu i kámiu; i kahóndi'itina ina hawaa pehádimi. Lia' Pue' Ala ina mohuo' Iesu butu i kámiu láwi' napakanóntómo'i Pue' Ala mewali' Datu Toposoreákakomi.
44003021	Agáiáná Kerisitu iti bate'na toro' i surugá duu'na Pue' Ala mampopewali' upu-upuna wó'u hondo'o to nahanga' Pue' Ala melempó i galara'Nahe' hangkoia.
44003022	Musa kamasanga', ‘Pue' Ala, Pue'mu ina mosuro butu i kámiu hadua galara' kai tinámi haduduámi, hondo'o kaNasurongku'. Haido'o, upu-upumi bate'na nilumaóha to nahanga' galara' iti.
44003023	Tauna to ti'ara molumaóha to nahanga' galara' iti, ina rapamanii' kai taunána Pue' Ala.’
44003024	Láwi' upu-upu galara' kamopabutu bámbári kai Pue' Ala, mantepu'u kai Semueli duu'nda galara' to peusu i ia, upu-upunda mopabutu mokakihanga'i tempó to de'e-de'e.
44003025	Upu-upu bámbári to kai Pue' Ala to rapabutu galara' mewali' kirámi. I lalu podándi to napa'ara Pue' Ala i toiherumi, nahanga' Pue' Ala i Burahima hondee, ‘Kai muleákamu, sanggena tina mahile i duniá ina Kubarakati.’ Podándi iti mewali' wo'o kirámi.
44003026	Itimi' hane'i Pue' Ala mampileki huo'Na, duu'na Nahuo' tepaiheru butu i kámiu bona Nabarakatikomi. RáráNa mebarakati iami' melempó i kanapopewáli'mi kadeáha kai rárá ngkatuwo' to kadake.”
44004001	Tanga'nda Peturu' hai Iohane molaluta i tauna handa', butuhe' tadulako mpenómbá hai tadulakonda topokámpái Támbina Pue' Ala hingkakani hai toSáduki.
44004002	Tauna iti towe ebehe' i Peturu' hai Iohane nanangi popaturo'nda tauna handa' katuwo'Na hule' Iesu kai kapate mopatongawa' kaina tuwo'na hule' tomate.
44004003	Itimi' hane'ihe' rahaka', rapasuá' i tárungku'. Nanangi kamangkáindinamo'i, Peturu' hai Iohane rapatoro'he' i ndo'o tuke teume'na.
44004004	Agáiáná taunahe' to mampehádingi paturo'nda suro iti, handa'mohe' to pepóinálái. Imba'nda terárángi kahanda'nda, toto'na limamo'i hábunda tomoane.
44004005	Teume'na, bahangampa tadulakonda toIahudi, torapotosae hai guru-guru agama, morámpuhe' i Ierusale.
44004006	I ndo'o mombehumbahe' hai Tadulako Mpenómbá Mahile Hanasi hintu' Kaiapa, Iohane, Ale'sande hai upu-upunda to tesuá' muleákana Tadulako Mpenómbá Mahile.
44004007	Peturu' hai Iohane rawawa melindo' i herá, hane'ihe' rakune', “Nu'umbá rárámi mopabaka' topungku iti? I lalu kuasa' hai hanga'na hema polumaóhami iti?”
44004008	Peturu' to nakuasa'i Inao Magasa' meháni', nahanga', “Kámiu, tadulako hai torapotosae,
44004009	dehanggaloá nibutusika' nanangi bábehiángki' to maro'a mantulungi topungku lia' nipengáihi mangisá nu'umbá karapabaka'na.
44004010	Bona ni'isái, kámiu upu-upu to i ndee hai toSáráeli humangkaniá, tauna dee mekátede' hintu' wátá to madonde i lindo'mi láwi' kuasa'na Iesu Kerisitu toNasare', to kanipaso' i kau mombehape, agáiáná Napatuwo' hule' Pue' Ala kai kapate.
44004011	Iesu itimi' to natunggái to teuki' i Sura Pototowiá, ‘Watu to ratibe topoáróha támbi iami' kámiu, mewali'mo'i watu ári'i mpóhi'.’
44004012	Melempó i Iesu Kerisitu peá tauna tesoreáka, láwi' i duniá dee ti'ara ara ntani' to poranga' kuasa' kai Pue' Ala mosoreákake'.”
44004013	Karaitána topohuda háwákángá iti kabái'nda Peturu' hai Iohane molaluta, hele ebehe' láwi' tauna biasa peáhe' to ti'ara mapángká' sikola'nda. Hane'i raisá katopeola'nahe' Iesu.
44004014	Agáiáná ti'ara hawe' apa rahanga' láwi' tauna to rapabaka'mo'i iti mekátede' i ndo'o ralindo' hingkakani hai Peturu' hintu' Iohane.
44004015	Kaindo'o, suro to rodua iti rahuo'mohe' melei kai karahuda'ánda, herá mopaimbaha'he',
44004016	rahanga', “Ina tapa'apahe' tauna iti? Láwi' tongawa'mo'i i upu-upu tauna i Ierusale kapobábehinda topehelei. Iti ti'ara peisá tasapu.
44004017	Haido'o bona ti'ara tunde' tetoleleha i tauna handa', ágindamo'i taháwólói lia' tapopalángá' bona ti'ara ebepohe' peisá molaluta i hema peá mampopobundu' hanga'na Iesu.”
44004018	Kaindo'o suro to rodua iti rahuo'mohe' mesuá', hane'ihe' raháwólói bona iniá'po'i rapolaluta ba mepáguru i lalu hanga'na Iesu.
44004019	Agáiáná meháni'he' Peturu' hai Iohane, “Kámiu haduduámi mopakanóntó, umbái to maro'a i pehiló'ána Pue' Ala: mengkoru'ka' i kámiu ba i Pue' Ala.
44004020	Láwi' ti'araka' ina peisá mengkaroo molalutáingi apa to kaki'ita hai kihádi haduduángki'.”
44004021	Upu-upunda topohuda háwákángá iti ti'arahe' masumba rárá mohuku Peturu' hai Iohane láwi' upu-upu tauna motóeá'he' Pue' Ala i posábikinda to pewali' iti. Itimi' hane'ihe' rapopalángá' duu'nda rapalóhó'.
44004022	Tauna to pehelei karapabaka'na iti, tinuwu'na lábimo'i iba pulo'na tó'ána.
44004023	I karakábáhánda Peturu' hai Iohane, teólimohe' i rángánda. Ralalutami' upu-upu to rahanga' toireándahe' tadulako mpenómbá hai tadulakonda toIahudi i herá.
44004024	I karahádina rángánda laluta iti, mekakaemohe' hingkakani mampakahambua' lálunda i Pue' Ala. I pekakaenda iti rahanga', “Bóó Pue', Io to mampopewali' langi' hai tampo', tahi' hai sanggena óntó'na.
44004025	I lalu Inao Magasa' kamolalutaKo' melempó i Dáudi' toiherungki' iami' taunáMu, Nuhanga': ‘Ma'ampa hane'ihe' towe to ti'ara mehala' i Pue'; ma'ampa tina i duniá hane'ihe' mopa'ara liwo to mbero-mbero?
44004026	Datu i duniá mopatóká'he' ina mombeala, hai toireá mampakahambua'he' moewa' Pue' hai Datu Topesoreáka to Naparilángká'.’
44004027	Láwi' kato'uána Herode hai Pontiu Pilatu mopa'aramohe' pombehumba hingkakani hai tina mahile ntani' hintu' toSáráeli i wanua mahile dee. Hiola' lalumohe' moewa' Iesu, Huo'Mu to Magasa', to Nuparilángká'mo'i mewali' Datu Topesoreáka.
44004028	Upu-upu to ralumaóha taunahe' iti hintoto' hai to kaNupakanóntómo'i kai runguna lia' mangola' kuasa' hai peláiá saduduáMu.
44004029	De'e-de'e Pue', nuita nu'umbá karapopalángá'ki'. Mewali', kiperapi' bona kai' huo'Mu, Nuámbe'ika' kabái' mantoleleha ngkórá'Mu.
44004030	Patongawa' kuasa'Mu mopabaka' to madu'a hai mopa'ara topehelei hintu' to pehákiá'i melempó i hanga'na Iesu Huo'Mu to Magasa'.”
44004031	I kaupunda mekakae, ka'árá'ánda morámpu modóá. Upu-upunda nakuasa'i Inao Magasa' hane'ihe' tunde' bái' mantoleleha ngkórá'na Pue' Ala.
44004032	Upu-upuna tauna to pepóinálái hambua'he' lalu hai inao. Ti'ara hawe' hadua kai herá to pasanga' lómána naporo'a sadudua. Agáiáná upu-upu to aránda rapopobundu' hingkakani.
44004033	Melempó i kuasa' to mahile, suro iti mampoposabi'he' katuwo'namo'i hule' Pue' Iesu. Upu-upunda Nabarakati ebe Pue' Ala.
44004034	Ti'ara hawe' hadua kai olo'nda to bilala. Láwi' hema to nakakiarái tampo' ba támbi, rapobalu' hane'i hólóna rawawa
44004035	rawe'iáhe' suro. Dói iti, rakira-kira i tauna hintoto' hai karapáráluuána.
44004036	Hondo'omi' wo'o Iusu, mampobalu' tampo'na, hólóna nawawa nawe'iáhe' suro. Iusu iti iami' hadua muleákana toLewi kai Sipiru; surohe' mampopohanga'i wo'o Baranaba to mopáláiá, “Palindó.”
44005001	Agáiáná ara hadua tomoane to mampohanga' Anania. Tawinena hanga'na Sapira, mampobalu'he' wo'o halimbo' tampo'nda.
44005002	Hólóna tampo' iti, hangkira nawóli ina napopobundu' sadudua, hangkira wo'o nawe'iáhe' suro. Bábehiána iti naisá tawinena.
44005003	Nahanga' Peturu' i ia, “Anania! Ma'ampa hane'i nupatodáhi lálumu nakuasa'i Tadulako Ánditu i podongkókimu Inao Magasa' hane'i hangkira hóló tampo'mu nubuni ina nupopobundu' sadudua?
44005004	Gánggána tampo' iti ti'ara mani' nupobalu', io pue'na. I kanupobálu'na, hólóna io wo'o pue'na. Haido'o, nu'umbá hane'i ara liwo i lálumu molumaóha dongko'? Bo'ia tauna to nudongkóki agáiáná Pue' Ala.”
44005005	I kanahádina Anania laluta iti tedámpámi' mate. Upu-upu tauna to pasádi to pewali' iti lángá'he'.
44005006	Kaindo'o, butumohe' ánáke tomoane motimámáhi wátáloa'na Anania hane'i rawawa mao ratawu.
44005007	Toto'na tálu dáá kaindo'o, mesuá' tawinena, agáiáná ti'ara naisá apa to hangko mewali'.
44005008	Nahanga' Peturu' i ia, “Hanga'ána', hondee kahanda'na hólóna tampo' to nipobalu' hai tomoanemu?” Meháni' tawine iti, “To'u hóndi'iti hólóna.”
44005009	Hane'i nahanga' Peturu', “Ma'ampa hane'i nikahimpudui hai tomoanemu mampesoba Inao Magasa'? Peita! Tauna to kamotawu tomoanemu hangko kateólinda. Io, ina rapahondo'oko' wo'o tomoanemu.”
44005010	Tempó iti peámi' wo'o Sapira tawinena Anania tedámpá mate nalindo' Peturu'. I pesuá'nda ánáke tomoane, rahumbami' tawine iti mate. Kaindo'o ra'ángká'mi' hane'i rawawa mao ratawu i hambali tálumbángána tomoanena.
44005011	Upu-upu dámá'á hai tauna ntani' maringku'he' masádi to pewali' iti.
44005012	Melempó i pobago'nda suro, handa' topehelei hai to pehákiá'i mewali' i olo'nda tauna handa'. I kahambua' lalu upu-upunda topepóinálái morámpu i Támbina Pue' Ala i ka'árá'á to mampohanga' Parawa Salomo.
44005013	Tauna ntani' to ti'ara mepóinálái ti'arahe' bái' moromu hai topepóináláihe' iti. Agáiáná, upu-upunda topepóinálái iti rapomahile ebehe' tauna handa'.
44005014	Kaindo'o katerárángi-rángiá imba'nda topepóinálái i Pue', maro'a tomoane hondo'o wo'o tawine.
44005015	Láwi' pobábehinda handa' topehelei, itimi' hane'i handa' tomadu'a rapopaturu i ale' rawawa i kárádá'á, bona baha'he' kehapo'i babaona peá Peturu' ane moliui i ndo'o.
44005016	Handa' tauna mowiwinuntu kai wanua-wanua to daki' i Ierusale. Mambawahe' tauna to madu'a hai to pesuáka. Hane'ihe' sangkani rapabaka'.
44005017	Kahópó'ána Tadulako Mpenómbá Mahile hintu' topeola'nda iami' hamporángá'á toSáduki, mantepu'umohe' molumaóha tunggáiánda nanangi kamahini'nda.
44005018	Surohe' iti rahaka' duu'nda rapasuá' i tárungku'.
44005019	Agáiáná inámbengina, hadua mala'ekána Pue' mobungkáhi baba'nahe' tárungku', hane'i mambawa surohe' iti mengkairaoa. Nahanga' mala'eka i surohe' iti,
44005020	“Ninamo' i Támbina Pue' Ala hai nipabutuáhe' tauna upu-upu ngkórá' ngkatuwo'.”
44005021	Rapeola'imi' surohe' iti hawa'na mala'eka. Mepuló-puló ebe, maomohe' i Támbina Pue' Ala mepáguru i ndo'o. Tempó iti wo'o, Tadulako Mpenómbá Mahile hintu' taunána butuhe', hane'ihe' mowawái Topo'obóka Agama iami' tadulakonda toIahudi bona raporámpu. Kaindo'o, mohuo'mohe' tauna mao manggala surohe' iti kai tárungku'.
44005022	Agáiáná kateduu'nda torahuo' i tárungku', surohe' iti ti'arapo'i rahumba i ndo'o. Masule'mohe', hane'i rapehanga'á to pewali' iti i Topo'obóka Agama.
44005023	Rahanga', “Kateduu'ki' i tárungku' kihumba baba' bate'na onto tegili ngkaro'a, topodaga tanga'nda mokámpái i baba'. Agáiáná i kakibungkáhina baba', ti'arapo'i hawe' hadua kihumba i ndo'o.”
44005024	Karahádina tadulakonda topokámpái Támbina Pue' Ala hai toireándahe' tadulako mpenómbá to rapabutu iti, wulihe' hai rapopombekune' mokakihanga'i surohe' iti lia' apa to ina mewali'.
44005025	Kaindo'o butumi' hadua tauna mambawa kárebá, nahanga', “Nipehádingi, taunahe' to nitárungku' arahe' i Támbina Pue' Ala mopáguru tauna handa'.”
44005026	Kaindo'o, tadulakonda topokámpái támbina Pue' Ala hintu' taunánahe' maomohe' manggala surohe' iti. Agáiáná ti'arahe' rakasárái láwi' lángá'he' i tauna to handa'; ratumpa'he' paa'i watu.
44005027	Surohe' iti rawawa melindo' i Topo'obóka Agama. Hane'ihe' napáresá' Tadulako Mpenómbá Mahile.
44005028	Nahanga', “Mahárámo'i kakiháwólóimi bona iniá' nipepáguru mokakihanga'i Tauna iti. Agáiáná nipeita de'e-de'e apa to nibábehi! Nitoleleha bámbári iti i humandele Ierusale, haido'o láli' kai' to nirae' pepongka'ána kapateNa Tauna iti”.
44005029	Meháni' Peturu' hai surohe' ntani' rahanga', “Bate'ki' mengkoru' i Pue' Ala, bo'ia i tauna.
44005030	Iesu to nipapate i kau mombehape Napatuwo'mo'i hule' Pue' Ala to rapenómbái toiherunta'.
44005031	Lia' Na'ámbe'imo'i pehuda'á to i reá tanda' i kóánáNa i pewáli'Na Tadulako hai Topesoreáka; bona ara lógá rawe'ihe' toSáráeli kadeáha kai dósánda lia' masumbahe' peámpungi.
44005032	Kai'mo'i sabi' i upu-upuna iti, kai' hai Inao Magasa' to nandálu Pue' Ala i upu-upu tauna to pampeola'i hawa'Na.”
44005033	I karahádina Topo'obóka Agama laluta iti, tunde'ndami' babo' hane'ihe' himpudu ina mopapate surohe' iti.
44005034	Agáiáná i olo'nda Topo'obóka Agama iti ara hadua toPárisi to mampohanga' Gamalieli. Ia hadua guru agama to rapomahile upu-upu tauna. Tauna iti mekátede' hane'i napehuo'á surohe' iti rawawa mengkairaoa hampai'.
44005035	Kaindo'o molalutami' i Topo'obóka Agama, “Halálungku' toSáráeli, nipekiri ebe ngkaro'a apa to ina nibábehi i taunahe' dee!
44005036	Láwi' iao ka'ara Teudasi to pangaku' ia hadua toireá, hane'i arahe' toto'na iba átuna topeola'na. Agáiáná ia haduduána rapapate, topeola'nahe' mogárá-gárá lia' bábehiánda iti manii'.
44005037	Upu iti, i tempó pouki' imba' kahanda'na tauna, mesupa' womi' Iudasi' to kai Galileá, handa' tauna to nakelo' bona rape'ewa' i topopárentá Roma. Agáiáná rapapate wo'o, upu-upu topeola'na mogárá-gáráhe'.
44005038	Haido'o melempó i to pewali' dee, lalutángku' iami': iniá' ebe nipobábehi apa-apa i taunahe' dee, nipatodáhimohe' láwi' ane pepaturo' hai bábehiánda mepongka kai tauna, bate'na ina manii'.
44005039	Agáiáná ane mepongka kai Pue' Ala, ti'ara ina nibuku monangihe'. Láli' ina tongawa' pe'ewa'mi i Pue' Ala.” Paturo'na Gamalieli iti raranga' Topo'obóka Agama.
44005040	Rakárá'mohe' suro iti hane'ihe' rabamba, kaindo'o raháwólóihe' bona iniá'po'i rapepáguru mokakihanga'i Iesu. Upu iti rakábáhámohe'.
44005041	Suro iti meleimohe' mopáláhi huda Topo'obóka Agama lia' matana' lálunda láwi' i pehiló'ána Pue' Ala sipato'he' rapopeahi-ahi' nanangi peola'nda i Pue' Iesu.
44005042	I alo-alona i Támbina Pue' Ala hai i támbinda tauna, mepáguruhe' hai mantoleleha Bámbári Ngkatuwo' mokakihanga'i Iesu iami' Datu Topesoreáka to radándi.
44006001	I tempó iti, kahanda'-handa'ámohe' toIahudi to pepóinálái i Iesu. I olo'nda toIahudi to pampobasa Iunani, mampangkuwiwi'i toIahudi to pampobasa Ibarani. Topampobasa Iunani iti masanga', “Tobemba' i olo'ki' ti'arahe' tápu' pokira katuwo'ánda i alo-alona to rawe'iáhe' tauna.”
44006002	I kahóndi'itina, hampulo' hai rodua suro morámpu upu-upu topeola'na Iesu hane'ihe' rapolaluta'á, “Ti'ara maro'a ane mengkarooka' mantoleleha ngkórá'na Pue' Ala láwi' popasilólóngangki' peá pa'ande'.
44006003	Haido'o halalu-halalu, ágimimo'i mampileki pitu tauna kai olo'mi to raisá tauna maro'a láluna, nakuasa'i Inao Magasa' hai matopa' to kipaisárungi molumaóha bago' dee;
44006004	bona hamombolo' lálungki' i pekakae hai mantoleleha ngkórá'na Pue' Ala.”
44006005	Upu-upu tauna i dámá'á mampohintoto' to rahanga' surohe' iti. Kaindo'o rapilekimi' Setepanu, hadua to nakuasa'i Inao Magasa' lia' mepóinálái ebe i Iesu Kerisitu, hane'i Pilipu, Porokoru, Nikano, Timo, Paramena hai Nikolau toAntiokia to pesuá'mo'i agama Iahudi.
44006006	Tauna to pitu iti rawawahe' i suro, hane'ihe' rapekakaeá daro rapodámpái tee i wongkonda raperapi'á barakati kai Pue'.
44006007	Hondo'omi', ngkórá'na Pue' Ala tunde' tetoleleha hai topeola' i Iesu Kerisitu i Ierusale kahanda'-handa'á. Handa'he' wo'o tadulako mpenómbá to pepóinálái i Iesu.
44006008	Setepanu hadua to nabarakati ebe Pue' Ala lia' Na'ámbe'i kuasa' hane'i handa' topehelei hai to pehákiá'i nabábehi i olo'nda tauna.
44006009	Agáiáná arahe' wo'o tauna to ti'ara mampoimbaha' Setepanu; taunahe' iti iami' to kai támbi penómbá'á to rahanga' Támbi Penómbá'á toLibetini iami' kahirámpuánda toIahudi to kai Kirene hai Ale'sandria. Hingkakani hai bahangampa toIahudi kai Kilikia hai kai Asia, mampombeháni'áhe' Setepanu.
44006010	Agáiáná ti'arahe' peisá mohániki to nahanga' Setepanu láwi' na'ámbe'i Inao Magasa' kamatopa'.
44006011	Itimi' hane'ihe' moáhui mpebuni bahangampa tauna mampehanga'á: “Tauna iti kihádi motokadakeá Musa hai Pue' Ala!”
44006012	Hondo'omi' poáhuinda tauna handa' hai tadulakonda toIahudi hintu' guru-guru agama. Kaindo'o maomohe' mohaka' Setepanu, hane'i rapehuhu'á i Topo'obóka Agama.
44006013	Mopa'arahe' wo'o bahangampa sabi' to mampehanga'á laluta to ti'ara to'u baha' i Setepanu. Sabi'he' iti molaluta rahanga', “Tauna dee timbulu motata'i Támbina Pue' Ala to Magasa' hai áturá to nauki' Musa.
44006014	Láwi' kihádi haduduángki' lalutána to pasanga', Iesu toNasare' iti ina mogeró Támbina Pue' Ala dee lia' mobáliki poadáka to tapososora kai Musa.”
44006015	Upu-upuna tauna to mampeola'i huda Topo'obóka Agama iti mo'ole-ole Setepanu. Tempó iti, lindo'na Setepanu hondo'o lindo'na mala'eka.
44007001	Tadulako Mpenómbá Mahile mekune' i Setepanu, “To'u upu-upu to raperae'á tauna?”
44007002	Meháni' Setepanu, “Halalu-halalu hai kámiu ama! Nipehádingia'! I tempóna mani' Burahima toiherunta' roo i Mesopotamia, hangko bomani' melimba i tampo' Hara, Pue' Ala to tetóeá' mopatongawa' wátáNa i ia,
44007003	Nahanga', ‘Meleimoko' kai tampo'mu hai kai olo'nda halálumu. Namo' i tampo' to ina Kutude'á'áko'.’
44007004	Meleimi' Burahima mopáláhi tampo' Kasidi melimba i tampo' Hara. Matemi' amána, nahuo'mi' Pue' Ala Burahima melimba i tampo' to nika'arái dee.
44007005	Tempó iti, hawe' handanga kai tampo' dee ti'ara nawe'iá Pue' Ala. Agáiáná Pue' Ala modándi kaina Nawe'iána' Burahima napososora duu' i muleákana. Tempó iti Burahima ti'ara mani' ara mule'na.
44007006	Agáiáná deemi' lalutána Pue' Ala i ia, ‘Muleákamu ina mewali' hondo'o torare i tampo'na tauna duu'nda ina rapohawi' lia' rapopeahi-ahi' iba átuna tó'ána kahaena.
44007007	Agáiáná, tina mahile to mampohawi'he' ina Kuhuku. Upu iti muleákamu ina mengkairaoahe' kai tampo' iti lia' ina menómbáhe' i Kodo' i tampo' dee.’
44007008	Kaindo'o, podándi iti napatóngkó Pue' Ala melempó i pehuwai'. Mewali', i kara'ánákana Isaki' áná'na Burahima, nahuwai'mi' i kauwalu alona kai kara'ánákana. Kaindo'o Isaki' mohuwai' wo'o áná'na iami' Iako'. Hondo'o wo'o Iako', mohuwai' áná'nahe' to hampulo' hai rodua, to pewali' ulunta' toIahudi.
44007009	Nanangi pohubá'nda toiherunta' i Iusu halálunda, ia rapobalu' hane'i mewali' hawi' i Másiri, agáiáná tungku' napoaweá Pue' Ala,
44007010	lia' Nakábáhá kai sanggena kapári'. Pue' Ala moámbe'i Iusu kamatopa' i tempóna mampombelindo'á Pirao datu i tampo' Másiri lia' Pue' Ala mampopewali' datu iti maro'a láluna i Iusu. Itimi' hane'i Iusu na'ángká' Pirao mewali' to popárentá i tampo' Másiri hai to pokuasa'i támbi kadatuána Pirao.
44007011	Kaindo'o, butumi' tempó rimi mpai' i humandele Másiri hai tampo' Káná'á hane'i meahi-ahi' ebe katuwo'nda. Toiherunta' ti'arahe' masumba pa'ande'.
44007012	I kanahádina Iako' ka'arána pa'ande' i tampo' Másiri, nahuo'mohe' áná'na iami' toiherunta' mao i ndo'o i lógá to rungu-runguna.
44007013	Maomohe' i karongkánina, napatongawa'mi i halálunahe' ka'iánamo'i Iusu halálunda. I ndi'itimi' kanaisá'ána datu Másiri mokakihanga'i tinána Iusu.
44007014	Kaindo'o, napepátu'ungami' Iusu bona Iako' amána hintu' kahantámbiána, melimbahe' sangkani i tampo' Másiri. Kahanda'nda pitu pulo'na hai lima tauna.
44007015	Hondo'omi' pelimbána Iako' i tampo' Másiri. I ndi'itimi' kapateána Iako' hai toiherunta'he'.
44007016	Wátáloa'nda rawawa hule' i Sike, rawóli i tálumbángá to nahólómo'i Burahima hintu' dói perá' i mule'na Hemoro.
44007017	I kaina butunamo'i tempóna Pue' Ala mopapósengi dándina i Burahima, tinánta' kahanda'-handa'ámohe' i tampo' Másiri.
44007018	Kahópó'ána, hadua datu ntani' to ti'ara mangisá Iusu, mopárentá i tampo' Másiri.
44007019	Datu iti motobebeá hai mampopeahi-ahi' toiherunta'. Naroho'he' motibe áná'nda to hangko ra'ánáka duu'nda mate.
44007020	I tempó itimi' kara'ánákana Musa, hadua ánáke to anantomoane. Tálu wulána kahaena rarewu i támbina tosaena.
44007021	Karatibena ánáke iti, nahumbami' áná'na tawine Pirao hane'i na'ala, narewu duu'na nababe áná'na ebe haduduána.
44007022	Upu-upu kapangisánda toMásiri rapaturo'á Musa; itimi' hane'i mewali' hadua tauna to nakakiarái kuasa' i polalutána hai bábehiána.
44007023	Ibami' pulo'na tó'ána tinuwu'na Musa, napoinaomi' ina mao mampeita katuwo'nda tinánahe' iami' toSáráeli.
44007024	Hane'i manginta hadua toSáráeli napahái napopeahi-ahi' hadua toMásiri; itimi' hane'i naperuru'i duu'na mopapate toMásiri iti.
44007025	Saru láluna Musa, toSáráeli halálunahe' ina mangisá ka'iána to napopobundu' Pue' Ala ina mokábáháhe'. Agáiáná katongawa'ána ti'ara raisá.
44007026	Teume'na, manginta womi' rodua toSáráeli mombeala, hane'i napesimbuku mointanga'ihe', nahanga', ‘Bale, topohalalukomi! Ma'ampa hane'ikomi mombeala?’
44007027	Agáiáná topopahái rángána iti mohumbángá Musa, nahanga', ‘Hema to poángká'ko' mewali' tadulako hai topobutusika'?
44007028	Ina nupapatea' wo'o hondo'o kanupapatena toMásiri imáindi?’
44007029	Kanahádina Musa laluta to napahowa' tauna iti, mesila'mi' mopáláhi Másiri mao i tampo' Midia, toro' i ndo'o mewali' torare. I ndi'itimi' popa'ara'ána rodua áná'na tomoane.
44007030	Ibami' pulo'na tó'ána kaindo'o, i pádá wungi daki' i bulu' Sinai butumi' hadua mala'eka melempó i bóróna api to polumbu-lumbu i háhi to podui, mampombehumba'á Musa.
44007031	To pewali' iti napohele ebe Musa hane'i nadákiki bona naisái. Kaindo'o nahádimi' wamba'na Pue' masanga',
44007032	‘Kodo'mi' Pue' Ala to rapenómbái toiherumu; Pue' Ala to napenómbái Burahima, Isaki' hai Iako'.’ Musa moridi-ridi' lángá' hane'i ti'ara bái' mohiló'á api to polumbu-lumbu i háhi to podui iti.
44007033	Nahanga' womi' Pue', ‘Kábáhá alehena palanta' bitimu, láwi' tampo' pekátede'ámu iti iami' tampo' to magasa'.
44007034	Kuita hai Kuisámo'i kapári' to rahámpei taunángKu' i tampo' Másiri. Kuhádimo'i perarua'nda, itimi' hane'iA' mendálu mokábáháhe'. De'e-de'e, kamo'! Ina Kuhuo'ko' teóli i Másiri.’
44007035	Musa iti to ti'ara raranga' tinána hangkoia i karahanga'ána, ‘Hema to poángká'ko' mewali' tadulako hai topobutusika'?’ Wole láli' iamo'i to nahuo' Pue' Ala ina mewali' tadulako hai topopatuwo'he' melempó i petulungina mala'eka to i háhi to podui to bóró molumbu-lumbu iti.
44007036	Musa itimi' to potadulakoá toSáráeli mengkairaoa kai Másiri melempó i popatongawa'na topehelei hai to pehákiá'i i tampo' Másiri, i Tahi' Málei hai i pádá wungi iba pulo'na tó'ána kahaena.
44007037	Iami' wo'o to polaluta i lindo'nda toSáráeli, ‘Pue' Ala ina mosuro butu i kámiu hadua galara' kai tinámi haduduámi, hondo'o kaNasurongku'.’
44007038	I pádá wungi i olo'nda toSáráeli, Musami' to poranga' ngkórá' kai mala'eka to polaluta i ia i bulu' Sinai hane'i napabutu i toiherunta'. Iami' to poranga' ngkórá' ngkatuwo' to napabutu i kita' sangkani.
44007039	Agáiáná kehapo'i hondo'o, toiherunta' ti'arahe' mau mengkoru' i ia. Ti'arahe' moranga' Musa, láli' rapoinao masule' i tampo' Másiri.
44007040	Rahanga' i Háruni, ‘Pobábehiáka' watu molindo' kipenómbái, bona herá motadulakoáka'. Láwi' ti'arapo'i ki'isá apa to pewali' i katuwo'na Musa to pambawaka' mengkairaoa kai tampo' Másiri.’
44007041	Kaindo'o, mobábehimohe' watu molindo' ana sapi', hane'ihe' mosambale' pinatuwo' rapopenómbá duu'nda mosusa' mampomahile to rabábehi iti.
44007042	Itimi' hane'ihe' nabengo Pue' Ala, Napatodáhimohe' mampenómbái alo, wulá hai betue' i langi'. Iti hintoto' hai to rauki' i suránda galara' to masanga' hondee, ‘Ó upu-upumi toSáráeli! Bo'ia Kodo' to niposambale'á pinatuwo' nipopenómbá gánggána iba pulo'na tó'ána kahaemi i pádá wungi.
44007043	Láli' mampohingkolakomi bambaru' mpoánditu Molo' hai watu molindo' betue' mpoánditumi iami' Repana. Itimi' watu molindo' to nibábehi nipenómbái. Haido'o, ina Kutibekomi karao' i hambali tampo' Bábeli.’
44007044	Bambaru' kabutuána Pue' Ala mampombehumba'á tauna ara i toiherunta' tempónda i pádá wungi. Bambaru' iti ra'áróha hondo'o hawa'na Pue' Ala i Musa, mangola' pándiri' to kanapetude'ánga Pue' Ala i ia.
44007045	Bambaru' to raranga'mo'i toiherunta' itimi' to rapohingkola tempónda natadulakoá Iosua mampeumala tampo'ta' dee kai tina mahile to nawuramo'i Pue' Ala kai lindo'nda toiherunta'. Bambaru' iti ara mani' tuke i popárentána Datu Dáudi'.
44007046	Pue' Ala maro'a láluNa i Dáudi', itimi' hane'i naperapi' bona napohintoto'i Pue' moáróha támbina Pue' Ala, Pue' to napenómbái Iako'.
44007047	Támbina Pue' Ala láli' Salomo to poáróhai.
44007048	Agáiáná Pue' Ala To Tepaireá ti'ara roo i támbi to na'áróha tauna; láwi' i surána galara' ara teuki' hondee,
44007049	‘Langi' iami' pehuda'ángKu' mopárentá, tampo' pepangka'ána palanta' bitingKu'. Támbi to nu'umbá to ina niáróha'áNa'? Ba ka'árá'á to nu'umbá kaina peiha-iha'ángKu'?
44007050	Bonto tee saduduángKu' to mampopewali' upu-upuna iti?’ Hondo'omi' pasanga'na Pue' Ala.
44007051	Halalu-halalu, mahárá ebe kamatu'ána lálumi lia' hondo'okomi tauna to ti'ara mehala' i Pue' Ala! Mengkabongo'komi i to nahanga' Pue' Ala! Upu-upumi hibali' peákomi hai toiherumihe'; timbulu moewa'komi Inao Magasa'.
44007052	Arahe' paa'i galara' to ti'ara rapopeahi-ahi' toiherumi? Mopapatehe' huo'na Pue' Ala to kai iao kamampopaisá kaina butuna Tauna To To'u i pehiló'ána Pue' Ala. De'e-de'e kámiu haduduámi mampehubi'á duu'na nipapate.
44007053	Áturá to nauki' Musa karapabutuámokomi mala'eka, agáiáná ti'ara nipeola'i!”
44007054	I karahádina Topo'obóka Agama lalutána Setepanu, kói'mi' inaonda lia' towe ebehe' i ia.
44007055	Agáiáná Setepanu to nakuasa'i Inao Magasa' mengoa' i langi' hane'i manginta katetóeá'na Pue' Ala hai Iesu mekátede' tanda' i kóánána Pue' Ala.
44007056	Nahanga' Setepanu, “Nipeita! Manginta'a' surugá tebungkáhi lia' manginta'a' wo'o Áná'na Manusia' mekátede' tanda' i kóánána Pue' Ala.”
44007057	Topo'obóka Agama to arahe' i ndo'o mopiri' taingánda darohe' mogoa-goa hane'ihe' hinalóá-lóá mohaka' Setepanu.
44007058	Kaindo'o Setepanu radii' mpasoso mengkairaoa kai wanua mahile hane'i ratumpa' watu. Taunahe' to pewali' sabi' membólihe' badu' kumbánda nalindo' hadua ánáke tomoane to mampohanga' Saulu.
44007059	Daro ratumpa', Setepanu mekakae nahanga', “Bóó Pue' Iesu, i tuluteeMu kupehuhu'á inaongku'.”
44007060	Molingkudumi' Setepanu, hane'i monganga, “Pue', iniá' Nuhukuhe' nanangi dósá to ralumaóha dee!” Kaupuna molaluta hondo'o, upumi' peinaona.
44008001	Pepapate i Setepanu, napohintoto' wo'o Saulu. Mepongka kai alo iti, mantepu'umi' pepopeahi-ahi' i dámá'á i Ierusale hane'i upu-upunda topepóinálái i raoa suro mogárá-gáráhe' i humandele tampo' Iudea hai Samaria.
44008002	Taunahe' to pepóinálái i Pue' Ala motawu wátáloa'na Setepanu lia' mahárá ebe karariá'ina.
44008003	Agáiáná Saulu mampesimbuku moropu' taunána dámá'á. Kai támbi hambua' mao i támbi hambua' nakáheki hane'i mohaka' topepóinálái maro'a tawine hondo'o wo'o tomoane napasuá' i tárungku'.
44008004	Taunahe' to pepóinálái to pogárá-gárá iti mantolelehamohe' Bámbári Ngkatuwo' i umbá-umbá peá.
44008005	Hondo'o wo'o Pilipu mao i hambua' wanua mahile i tampo' Samaria mantoleleha Iesu iami' Datu Topesoreáka to nadándi Pue' Ala.
44008006	Karahádina tauna handa' polalutána Pilipu lia' mangintahe' pobábehina topehelei, handa' kai olo'nda to popailalu ebe lalutána.
44008007	Láwi' ánditu mengkairaoamohe' daro merarua' kai handa' tauna to pesuáka. Handa' topungku hai tonahari' rapabaka'.
44008008	Itimi' hane'i matana' ebe lálunda tauna to i wanua mahile iti.
44008009	I wanua mahile iti ara hadua tomoane to mampohanga' Simo, to mahaemo'i mampopewali' toSamaria hele nanangi kakeisána. Ia haduduána mampasanga'áhe' katomaporena.
44008010	Itimi' hane'i upu-upuna tauna i wanua mahile iti maro'a to i reá hondo'o wo'o to i wói' tuwo'na, mopailalu ebe laluta hai bábehiána. Rahanga', “Tauna dee iami' kuasa'na Pue' Ala to rahanga' ‘Kuasa' Tomahile’ iti.”
44008011	Mahae ebemo'i pampopewáli'na tauna hele i kamaporena isána hane'i rakangoa'i ebe.
44008012	Agáiáná Pilipu mantoleleha Bámbári Ngkatuwo' i herá mokakihanga'i Popárentána Pue' Ala hai mokakihanga'i Iesu Kerisitu Datu Topesoreáka iti. Itimi' hane'i rapóinálái apa to napabutu Pilipu duu'nda rariu, maro'a tomoane hondo'o wo'o tawine.
44008013	Hawe' Simo haduduána mepóináláimo'i wo'o. I kaupuna rariu, ti'ara tekábáhá meola' i Pilipu. Napohele ebe Simo manginta topehelei hai to pehákiá'i to nabábehi Pilipu.
44008014	Karahádina suro to ara i Ierusale, toSamaria moranga'mohe' ngkórá'na Pue' Ala, mohuo'mohe' Peturu' hai Iohane mao i ndo'o.
44008015	Kateduu'nda Peturu' hai Iohane, rapekakaeámohe' toSamaria iti bona raporanga' Inao Magasa',
44008016	láwi' Inao Magasa' ti'ara mani' mendálu mokuasa'i hawe' hadua kai olo'nda; hangko rariu peáhe' i lalu hanga'na Pue' Iesu.
44008017	Kaindo'o, Peturu' hai Iohane modámpá teenda i wongkonda toSamaria iti; hane'ihe' moranga' Inao Magasa'.
44008018	Naita Simo, Inao Magasa' rawe'iáhe' toSamaria melempó i podámpá teenda suro i wongkonda. Itimi' hane'i mantió dói popobae' i Peturu' hai Iohane.
44008019	Nahanga', “Niámbe'ia' wo'o kuasa' iti, bona ane kudámpái teengku' i hema peá, tauna iti bate'na moranga' Inao Magasa'.”
44008020	Agáiáná meháni' Peturu', “Hurewu'moko' hingkakani hai dóimu! Saru lálumu peámbe'ina Pue' Ala peisá nuhóló?
44008021	Ti'arako' sipato' meola' i bago'ki', láwi' lálumu ti'ara manóntó i pehiló'ána Pue' Ala.
44008022	Haido'o, kadeáhamoko' kai bábehiámu to kadake iti, pekakae i Pue' bona Na'ámpungi'i kakadakena lálumu!
44008023	Láwi' kuisá lálumu pose kamahini' lia' napohawi' kakadake.”
44008024	Meháni' Simo i herá, “Nipekakaeána' i Pue' bona upu-upu to nihanga' iti ti'ara mewali' i wátángku'.”
44008025	Kaupunda mampolaluta hai mantoleleha ngkórá'na Pue', masule'mohe' Peturu' hai Iohane i Ierusale. I polumaónda iti, mantolelehahe' Bámbári Ngkatuwo' i handa' wanua i tampo' Samaria.
44008026	Hadua mala'ekána Pue' molaluta i Pilipu, “Namo' tanda' i matabengo mangulá' rárá kai Ierusale mao i Gasa.” Rárá iti pundiángá.
44008027	Hondo'omi' peleina Pilipu. I tempó iti ara hadua toireá i kadatuá Etiopia to tanga'na i polumaoá masule' i wanuána. Tauna iti hadua toireá to ra'ámbe'i kuasa' mopasilólónga sanggena lómána Kandake, datu tawine kai tampo' Etiopia. Tauna iti kai Ierusale, menómbá i Pue' Ala; de'e-de'e masule'mo'i mehawe' i káretána daro mobasa surána galara' Iesaia.
44008029	Inao Magasa' molaluta i Pilipu, “Dákiki káretá iti.”
44008030	Harawi'ámi' kanadákikina Pilipu káretá iti duu'na masádi toireá iti tanga'na mobasa surána galara' Iesaia. Mekune' Pilipu i ia, “Nipáhángi tunggáiána basa'ámi?”
44008031	Meháni' tauna iti, “Nu'umbá paa'i kaina kuisána, ane ti'arai ara to popatintoa'?” Kaindo'o, mowawáimi' Pilipu mengkahe' i káretána mehuda hingkakani hai ia.
44008032	Wátu' to nabasa iti iami', “Ia hondo'o gimba to ratuntungi ina rasambale'; hondo'o ana gimba to ti'ara mowamba' ane ragundi'i wuluna, hondo'omi' kati'arána ara wamba'na hawe' hampoho' basa.
44008033	Ia ratata'i hai ti'ara hawe' hadua to tundu i Ia. PeinaoNa ra'ala kai duniá hane'i ti'ara hawe' hadua molalutáingi muleákana.”
44008034	Nahanga' toireá kai Etiopia iti i Pilipu, “Hanga'ána' hema to natunggái galara' dee? Wátá saduduána ba tauna ntani'?”
44008035	Kaindo'o molalutami' Pilipu mampopobundu' wátu' to nabasa toireá iti napopantepu'u mopabutu Bámbári Ngkatuwo' mokakihanga'i Iesu.
44008036	I tanga' rárá, mangintahe' ka'árá'á to keuwai. Nahanga' toireá iti, “Peita! Ara uwai, apa mani' to ti'ara gáná ane nuriua'?” [
44008037	Nahanga' Pilipu, “Ane mepóináláimokomi i Iesu Kerisitu i kaposena lálumi, peisámokomi rariu.” Nahanga' toireá kai Etiopia iti, “Kupóinálái Iesu Kerisitu, Ia itimi' Áná'na Pue' Ala.”]
44008038	Kaindo'o, napopengkaroomi' káretána, hane'imohe' membolo rodua i uwai duu'na toireá iti nariu Pilipu.
44008039	Pesorenda kai uwai, Inao Magasa' mambawa Pilipu kai ndo'o, manii'mi' kai pehiló'ána toireá kai Etiopia iti. Nawawa ngkadonde lalu, toireá iti mopahóhóá'mi' polumaóna.
44008040	Pilipu wo'o hampale perami' teduu' i Asido'. I popahóhóá'na polumaóna, ia mantoleleha Bámbári Ngkatuwo' mokakihanga'i Iesu i upu-upu wanua mahile tuke kateduu'na i Kaisarea.
44009001	Tempó iti, Saulu tungku' mopahóhóá' kanapoinaona ebe mampopalángá' hai mopapate upu-upu topeola'na Pue' Iesu. Saulu mao mampombehumba'á Tadulako Mpenómbá Mahile,
44009002	merapi' sura kuasa' ina mao i tadulakonda támbi penómbá'ánda toIahudi i Damasi', bona ane arahe' nahumba i ndo'o tomoane ba tawine to pepóinálái i Iesu, bate'nda nahaka' nawawa i Ierusale.
44009003	I polumaóna mampetoto' Damasi', daki'mi' i wanua mahile iti, hampale perami' ara wanta' to pehákiá'i kai langi' mantolelingi Saulu.
44009004	Saulu tedámpá, hane'i masádi wamba' to pasanga', “Saulu, Saulu! Ma'ampa hane'iA' nupopeahi-ahi'?”
44009005	Mekune' Saulu, “Pue', hemaKo'?” Meháni' wamba' iti, “Kodo'mo'i Iesu to nupopeahi-ahi'.
44009006	Agáiáná de'e-de'e, peáró! Namo' i wanua mahile. I ndo'o ina rapasanga'áko' apa to bate'na nulumaóha.”
44009007	Taunahe' to naporángá Saulu tingkaba' lia' tontoa, láwi' rahádi ebe wamba' iti agáiáná ti'arahe' manginta tauna.
44009008	Kaindo'o, meárómi' Saulu mekátede' hane'i mehiló'á, agáiáná ti'arapo'i meita. Ratete'mi' mesuá' i wanua mahile Damasi'.
44009009	Gánggána tálu alona, Saulu ti'ara meita lia' ti'ara ebe liu ma'ande' hai mainu.
44009010	I Damasi', ara hadua topeola'na Pue' Iesu to mampohanga' Anania. Melempó i popatongawa', Pue' molaluta i ia, Nahanga', “Anania!” Meháni' Anania, “Deentoa' Pue'!”
44009011	Nahanga' Pue', “De'e-de'e, namo' i támbina Iudasi' to i Rárá Manóntó. Pekune' i ndo'o tauna to mampohanga' Saulu to kai wanua mahile Tarsu. Tauna iti tanga'na mekakae.
44009012	Melempó i popatongawa' naita hadua tomoane to mampohanga' Anania, butu i ia lia' modámpá tee i wongkona bona meita hule'.”
44009013	Meháni' Anania, “Pue', kuhádimo'i kai tauna handa' mokakihanga'i tauna iti, pelumbu'na pampopeahi-áhi'na taunáMu i Ierusale.
44009014	De'e-de'e, butumo'i i ndee melempó i kara'ámbe'ina kuasa' toireándahe' tadulako mpenómbá ina mohaka' upu-upuna to pepóinálái i Io.”
44009015	Agáiáná nahanga' Pue' i Anania, “Maomoko', láwi' ia Kupilekimo'i mewali' topobago'Ku' mantoleleha hanga'Ku' i tina mahile ntani' to bo'ia toIahudi hai i datu hintu' toSáráeli.
44009016	Kodo' haduduángKu' ina mampetude'ánga i ia kaina handa'na kapári' to bate'na nahámpei láwi' peola'na i Kodo'.”
44009017	Kaindo'o, maomi' Anania i támbi iti modámpá teena i wongkona Saulu. Nahanga' Anania, “Saulu halálungku', to nuita i tanga' rárá kamáimu i wanua mahile dee iami' Pue' Iesu. Iamo'i to pohuo'a' butu i io bona meitako' hule' lia' nakuasa'iko' Inao Magasa'.”
44009018	Tempó iti peámi' wo'o, ara to hondo'o luhu bóu' mahurengi kai matána Saulu hane'imi' meita hule'. Kaindo'o mekátede'mi' hane'i rariu.
44009019	I kaupuna ma'ande', maróhómi' hule'. Saulu toro' bahangampa alona i Damasi' hingkakani hai topeola'na Iesu.
44009020	Ia poliliuna mao i támbi penómbá'ánda toIahudi, mantepu'u mantoleleha Iesu iami' Áná'na Pue' Ala.
44009021	Upu-upunda tauna hele mampehádingi polalutána Saulu. Rahanga', “Bonto iamo'i, to mampesimbuku mopapate taunahe' to pepóinálái i Iesu i wanua mahile Ierusale? Lia' iti kabutuna i ndee, bonto mai mohaka' hai mambawa topepóináláihe' iti i toireándahe' tadulako mpenómbá?”
44009022	Agáiáná Saulu láli' mahárá karapehádingina. Láwi' polalutána mopatongawa' ebe mokakihanga'i Iesu iami' Datu Topesoreáka. Itimi' hane'i hawe' toIahudi to toro' i Damasi' ti'arapohe' peisá mohawale.
44009023	Bahangampami' alona kaindo'o, himpudumohe' toIahudi ina mopapate Saulu.
44009024	Agáiáná liwonda naisá Saulu. I alona hai i wengina toIahudi metanahe' i baba' tóndó' wanua mahile iti ina mopapatei.
44009025	Agáiáná i wengi hambengi, Saulu rawawa topeola'na hane'i rapuha' i kárándi rambolo mengkairaoa kai tóndó' wanua mahile iti.
44009026	Kaindo'o Saulu mao i Ierusale, mampeli' rárá bona tuwo' hingkakani hai topepóinálái i Iesu. Agáiáná rapokalángá' láwi' ti'ara mani' rapóinálái ba to'umi' pewáli'namo'i topeola'na Iesu.
44009027	Kehapo'i hondo'o, Saulu naranga' Baranaba duu'na naporángá mampombehumba'áhe' suro. Baranaba molaluta i herá mokakihanga'i to nahámpei Saulu i pangintána Pue' i tanga' rárá lia' kanapolaluta'ána Pue'. Napehanga'á wo'o Baranaba kabái'na ebe Saulu mepáguru i Damasi' i lalu hanga'na Iesu.
44009028	Itimi' hane'i Saulu toro' hingkakani hai herá lia' bái' ebemo'i mepáguru i Ierusale i lalu hanga'na Pue'.
44009029	Saulu molaluta hai mampombehehe'á toIahudi to pampobasa Iunani, agáiáná mampeli' ebehe' rárá ina mopapatei.
44009030	I karaisána tauna to pepóinálái mokakihanga'i iti, rapeleiámi' Saulu mao i Kaisarea hane'i rapopokale masule' i Tarsu.
44009031	I kahóndi'itina, dámá'á i Iudea, Galileá hai Samaria malino katuwo'nda. I petulungina Inao Magasa' hai pengkóru'nda i Pue' Ala, dámá'á iti tunde' maróhó lia' katerárángi-rángiá kahanda'nda.
44009032	Peturu' mao i umbá-umbá peá mampombehumba'á dámá'á to ara i ndo'o. I alo hanggaló, Peturu' mao mampombehumba'á taunána Pue' Ala to ara i wanua Lida.
44009033	I ndo'o, Peturu' masumba hadua tomoane to pungku to mampohanga' Enea to ti'arapo'i meáró-áró kai paturuána gánggána uwalu tó'ána.
44009034	Nahanga' Peturu' i Enea, “Enea, Iesu Kerisitu mopabaka'ko'. Peáró! Patimámá paturuámu.” Tempó iti peámi' Enea meáró.
44009035	Upu-upu tauna to toro' i wanua Lida hai Saroni, manginta Enea, hane'ihe' mepóinálái i Pue'.
44009036	I wanua mahile Iope, ara wo'o hadua tawine to mapohanga' Tabita. Ia hadua topeola'na Iesu. (Hanga'na i lalu basa Iunani Dorokasi to mopáláiá lagiwa.) Ia timbulu mamponggaleá to maro'a hai mantulungi topeahi-ahi'.
44009037	Tempó iti madu'a, duu'na mate. Upumi' radói, wátáloa'na raóli'mi' i petá' to i reá.
44009038	Wanua mahile Iope ti'ara karao' kai wanua Lida. I karahádina topeola'na Iesu, Peturu' ara i wanua Lida, rodua tauna rahuo' mao i Peturu' mampehanga'á pátu'u to hondee, “Harawi'á ebeko' butu i ka'árá'ángki'.”
44009039	Pokalenami' Peturu' meola' i herá. Kateduu'na i ndo'o, rawáwáimi' mao i petá' to i reá. Upu-upunda tobemba' to ara i ndo'o, molimbu' Peturu' daro teria' hai mampetude'ánga waru' hai badu' kumbá to nadauáhe' Tabita i katuwo'na mani'.
44009040	Kaindo'o, nahuo'mohe' Peturu' upu-upu tauna iti mengkairaoa, hane'i molingkudu mekakae. Upu iti, nalindo'mi' Peturu' wátáloa' iti hai nahanga', “Tabita peáró!” Tabita mehiló'á duu'na manginta Peturu' hane'i meáró mehuda.
44009041	Kaindo'o, teena Tabita na'ántiá Peturu' duu'na napopekátede'. Nakárá'mohe' Peturu' topepóinálái i Pue' Ala hingkakani hai tobemba' to ara i ndo'o hane'i Tabita to tuwo'mo'i hule' napehuhu'á i herá.
44009042	To pewali' iti, tekárebá i humandele wanua mahile Iope hane'i handa' to pepóinálái i Pue'.
44009043	Peturu' toro' mani' i ndo'o bahangampa alona i támbina Simo to pokonto' kóli' .
44010001	I Kaisarea ara hadua tomoane toRoma to mampohanga' Koroneli. Ia hadua tadulako surodado' to potadulakoá hangatu surodado' to rahanga' “Surodado' Italia”.
44010002	Ia hingkakani hai kahantámbiána mengkoru' lia' tungku'he' menómbá i Pue' Ala. Handa' toIahudi to peahi-ahi' natulungi lia' timbulu mekakae i Pue' Ala.
44010003	I alo hanggaló toto'na tinti' tálu kalumba', tongawa' ebe i pehiló'ána hadua mala'ekána Pue' Ala butu mekárá' i ia, “Koroneli!”
44010004	Nawawa ngkalángá', Koroneli mototóki mala'eka iti hane'i nahanga', “Apa tunggáiámi tuá?” Meháni' mala'eka iti, “Pekakaemu hai ro'ána lálumu mantulungi topeahi-ahi' naranga'mo'i Pue' Ala hane'iko' Nabuhinao.
44010005	De'e-de'e mohuo'ko' tauna mao i Iope mokaleá Simo to rahanga' wo'o Peturu'.
44010006	Tauna iti toro' i támbina Simo to pokonto' kóli'; támbi iti i wiwi tahi'.”
44010007	Peleina mala'eka to polaluta hai ia, nakárá'mohe' Koroneli rodua toperewui i támbina hai hadua surodado'na to pengkoru' i Pue'.
44010008	Nalalutami' Koroneli i herá upu-upu to kamewali' hane'imohe' nahuo' mao i Iope.
44010009	Teume'na, tanga'nda mani' tauna to tálu iti i polumaoánda lia' daki'mohe' i wanua mahile Iope, mengkahe'mi' Peturu' i wongko támbi toto'na tinti' hampulo' hai duá tananggaló ina mekakae.
44010010	Kaindo'o, nahádimi' marimi, napoinao ebe ina ma'ande'. Agáiáná i tempóna pa'ande' rapasilólónga, hampale hondo'o to mampáturuá.
44010011	Manginta langi' mabungkáhi hai ara hondo'o báná to mawáláhi mabemba' to rataka' i iba hókina, randálu i duniá.
44010012	I láluna iti ara mopáká'-páká' pinatuwo' to iba bitina, mopáká'-páká' pinatuwo' to pendóló' hai manu-manu' to maila.
44010013	Kaindo'o, ara wamba' nahádi molaluta i ia, “Peturu', peáró! Sambale'he' hane'i nuande'!”
44010014	Meháni' Peturu', “Ti'ara Pue'! Láwi' ti'ara mania' kama'ande' to boko ba to páliá.”
44010015	Agáiáná nahádi womi' wamba' masanga', “Apa to napatongawa'mo'i Pue' Ala ti'ara páliá, iniá' nupopáliái.”
44010016	Popatongawa' iti mohule-hule' tálu kánina; kahópó'ána báná iti raore' hule' i langi'.
44010017	Peturu' wuli láluna mampelao apa páláiána to naita iti. Tanga'na mani' Peturu' mampepekiri, tauna to nahuo' Koroneli teduu'mohe' i lindo' baba' támbina Simo.
44010018	Mekárá'he' i tauna hane'ihe' mekune', “Ara toro' i ndee Simo to rahanga' wo'o Peturu'?”
44010019	Tanga'na mani' Peturu' mampekiri mahárá apa páláiána to naita iti, Inao Magasa' molaluta i ia, “Peturu', ara tálu tauna mampeli'ko'!
44010020	Mendálumoko', iniá' nupomá'i-má'i meola' i herá, láwi' Kodo' to pohuo'he' mai.”
44010021	Mendálumi' Peturu' hane'ihe' napolaluta'á, “Kodo'mo'i to nipeli', apa tunggáiámi butu i kodo'?”
44010022	Meháni'he', “Nahuo'ka' mai Koroneli tadulako surodado', ia hadua tauna to manóntó láluna hai mengkoru' i Pue' Ala lia' rapomahile ebe upu-upunda toIahudi. Hadua mala'ekána Pue' Ala mohuo'i mokaleákomi mao i támbina bona mampehádingi apa to ina nihanga'ái.”
44010023	Hane'imohe' nawáwái Peturu' mesuá' duu'nda hambengi i ndo'o. Teume'na, meárómi' Peturu' hane'ihe' melei hingkakani. Ara wo'o bahangampa topepóinálái kai wanua mahile Iope meola' i herá.
44010024	Hanggaló kai ndo'o, teduu'mohe' i Kaisarea. I ndo'o napepegiámohe Koroneli hai hantámbina hintu' balenahe' to kanawáwái.
44010025	Kateduu'na Peturu' i ndo'o, poliliuna nadupa' Koroneli molingkudu menómbá.
44010026	Agáiáná na'ántiá Peturu' napopekátede' hane'i nahanga', “Pekátede'! Tauna biasa peá'a' wo'o.”
44010027	Daro molaluta hai Koroneli, mesuá'mi' Peturu' i lalu ntámbi. I ndo'o nahumba handa'mohe' tauna morámpu.
44010028	Hane'ihe' napolaluta'á, “Ni'isá haduduámi, mangola' agama Iahudi páliá mogulu ba mesuá' i támbina tauna to bo'ia toIahudi. Agáiáná kanapatongawa'mo'i Pue' Ala i kodo', ti'ara'a' peisá mobabe tauna ntani' boko ba páliá.
44010029	Itimi' hane'i i kanipengáihingku' butu i ndee, naponangko' lálungku'. Haido'o, de'e-de'e kulái mangisá apa hane'ia' nipengáihi butu.”
44010030	Nahanga' Koroneli, “Iba alona to liu toto'na tempó hondee, tanga'ku' mekakae i támbi tinti' tálu kalumba'. Hampale hadua tomoane mekátede' kulindo' mewaru' to pengkila'.
44010031	Nahanga', ‘Koroneli, naranga'mo'i Pue' Ala pekakaemu hai Nabuhinao ro'ána lálumu mantulungi topeahi-ahi'.
44010032	Mewali' mohuo'moko' tauna mao i wanua mahile Iope mokaleá Simo to rahanga' wo'o Peturu'. Ia toro' i támbina Simo to pokonto' kóli'; támbi iti i wiwi tahi'.’
44010033	Itimi' hane'i poliliungku' mohuo' tauna manggalakomi. Haido'o kamaro'ána ebe lálumi hane'ikomi butu. De'e-de'e, morámpumoka' i ndee i lindo'na Pue' Ala ina mampehádingi upu-upu to napehuo'á Pue' nipabutu i kai'.”
44010034	Kaindo'o, molalutami' Peturu', “De'e-de'e manóntó ebemo'i i lálungku', Pue' Ala ti'ara mampopontani-ntani' tauna.
44010035	Tauna to pengkoru' i Pue' Ala hai to polumaóha to to'u, tauna iti bate'na naranga' Pue' Ala, ti'ara mampeita tina mahile pebubu'ána.
44010036	Ni'isámo'i óntó'na kárebá to napabutu Pue' Ala i toSáráeli. Kárebá iti iami' Bámbári Ngkatuwo' mokakihanga'i podamentamo'i hai Pue' Ala melempó i Iesu Kerisitu, iami' Pue' to makuasa' i upu-upu tauna.
44010037	Upu-upumi mangisá apa to pewali' i humandele tampo' Iudea. Mokakihanga'i iti raperungu kai Galileá meusu i potuntuna hai periuna Iohane i tauna to kadeáha kai dósánda.
44010038	Ni'isá sangkani Iesu toNasare' Iami' to naparilángká' Pue' Ala na'ámbe'i Inao Magasa' hai kuasa'Na. Ni'isámo'i wo'o, i kanapoaweána Pue' Ala, Iesu mao i umbá-umbá peá molumaóha to maro'a hai mopabaka' tauna to nahilu' Tadulako Ánditu.
44010039	Kai'mo'i to posábiki sanggena to Nabábehi i tampo' Iudea hai i Ierusale. Kehapo'i hondo'o herámo'i to popapate Iesu i karapaso'na i kau mombehape.
44010040	Agáiáná i alo katálu, Napatuwo' hule' Pue' Ala kai kapate hai Napatongawa' i tauna;
44010041	bo'ia i upu-upu tauna, láli' i kai' to kaNapilekimoka' mporieru Pue' Ala mewali' sábi'Na. Ma'ande'ka' hai mainu hingkakani hai Ia i katuwo'Na hule' kai kapate.
44010042	Ia to pohuo'ka' mantoleleha Bámbári Ngkatuwo' i taunahe' hai mampoposabi' Ia itimi' to naparilángká' Pue' Ala mewali' Topobutusi tauna to tuwo' hai tomate.
44010043	Upu-upunda galara' mampolaluta baha' i Ia. Rahanga', sanggena to pepóinálái i Iesu ina ra'ámpungi dósánda melempó i hanga'Na.”
44010044	Tanga'na mani' Peturu' molaluta, mendálumi' Inao Magasa' mohámbáki upu-upu tauna to pasádi kárebá iti.
44010045	ToIahudi to mepóináláimohe' i Iesu hai mampeola'i Peturu' kai Iope, helehe' sangkani manginta peámbe'ina Pue' Ala Inao Magasa' i tauna to bo'ia toIahudi.
44010046	Láwi' masádihe' tauna iti molaluta mampopobundu' basa to kai Inaona Pue' Ala hai motóeá'he' Pue' Ala. Kaindo'o molalutami' Peturu',
44010047	“Nipeitahe' tauna dee! Ra'ámbe'imohe' Inao Magasa' hondo'o kita'. Mewali' ti'ara ara tauna to peisá moháwólóika' moriuhe' hai uwai.”
44010048	Hane'imohe' nahuo' Peturu' bona rariuhe' i lalu hanga'na Iesu Kerisitu. Upu iti, raperapi' bona Peturu' toro' hingkakani hai herá bahangampa alona kahaena.
44011001	Rahádi suro hai tauna to pepóinálái i humandele Iudea, hawe' tauna to bo'ia toIahudi walimohe' moranga' ngkórá'na Pue' Ala.
44011002	I kamaóna Peturu' i Ierusale, toIahudi to pepóináláimohe' iti, mosala'i Peturu'.
44011003	Rahanga', “Ma'ampa hane'iko' mao i támbinda toda rahuwai' lia' ma'ande'ko' wo'o hingkakani hai herá?”
44011004	Itimi' hane'i upu-upu to pewali' mantepu'u kai runguna, natotóráká Peturu' i herá. Nahanga',
44011005	“Tanga'ku' mekakae i wanua mahile Iope, hondo'oa' to mampáturuá, manginta'a' to hondo'o báná to mawáláhi mabemba' rataka' i iba hókina randálu kai langi', duu'na mengkaroo daki' i kodo'.
44011006	I kakuole-olena, kuita pinatuwo' to iba bitina, pinatuwo' to maila, pinatuwo' to pendóló' hai manu-manu' to maila.
44011007	Kaindo'o kuhádi wamba' to pasanga', ‘Peturu', peáró! Sambale'he' hane'i nuande'!’
44011008	Agáiáná meháni'a', ‘Ti'ara Pue'! Ti'ara mania' kama'ande' to boko ba to rapáliá!’
44011009	Agáiáná, ara womi' wamba' kai langi' kuhádi, ‘Apa to napatongawa'mo'i Pue' Ala ti'ara páliá, iniá' nupopáliái.’
44011010	Mohule-hule' tálu kánina kuita, kahópó'ána raore'mi' hule' upu-upuna iti i langi'.
44011011	Hiola' hai karaore'na iti, teduu'mohe' wo'o i támbi ka'árá'ángku' tálu tauna kai Kaisarea to rahuo' mampombehumba'ána'.
44011012	Kaindo'o Nahuo'mo' Inao Magasa' bona ti'ara'a' kamá'i-má'i meola' i herá. Halálunta' to ini dee meola'he' i kodo' mao i Kaisarea, hane'imoka' hingkakani mesuá' i támbina Koroneli.
44011013	I ndi'itimi' kanapolaluta'ángki' Koroneli pangintána hadua mala'eka mekátede' i támbina hai nahanga', ‘Huo' tauna mao i Iope mokaleá Simo to rahanga' wo'o Peturu'.
44011014	Ia ina mampopabutuáko' kárebá to ina mosoreákako' hintu' kahantámbiámu.’
44011015	Kaindo'o, i kakutepu'una molaluta, mendálumi' Inao Magasa' mohámbákihe' hondo'o to kamewali' iao i kita' toIahudi.
44011016	Hane'imi' kubuhinao Pue' kamolaluta, ‘Iohane meriu hai uwai, agáiáná ina rariukomi hai Inao Magasa'.’
44011017	Mewali' manóntó Pue' Ala moámbe'i wo'o tauna to bo'ia toIahudi peámbe'i to hibali' hai to Nawe'iáke' i tempóta' mampóinálái Pue' Iesu Kerisitu. Haido'o, nu'umbá paa'i kapeisángku' moháwólói Pue' Ala!”
44011018	I karahádina laluta iti, ti'arapohe' mosala'i Peturu'. Kaindo'o motóeá'he' Pue' Ala. Rahanga', “Ane hondo'oi, hawe' tauna to bo'ia toIahudi na'ámbe'i Pue' Ala lógá kadeáha kai dósánda bona mohámpeihe' katuwo' to ti'ara ara kahópó'ána!”
44011019	Kaupuna Setepanu rapapate, tauna to pepóinálái i Iesu mantepu'umohe' rapopeahi-ahi' hane'ihe' magárá i umbá-umbá peá. Arahe' to pelalóhó' tuke i Penisia hai arahe' wo'o to teduu' i Sipiru hai Antiokia. Agáiáná bámbári kai Pue' Ala tungku' peá ratoleleha i toIahudi.
44011020	I olo'nda to pepóinálái to kai Sipiru hai Kirene, arahe' wo'o to mao i Antiokia i tauna to bo'ia toIahudi mantoleleha Bámbári Ngkatuwo' mokakihanga'i Pue' Iesu.
44011021	Kuasa'na Pue' ara i herá, itimi' hane'i handa' tauna mepóinálái hai mampehuhu'á wátánda i Pue'.
44011022	Kárebá mokakihanga'i to pewali' iti rahádi wo'o dámá'á i Ierusale. Hane'imohe' mohuo' Baranaba mao i Antiokia.
44011023	Kateduu'na Baranaba i ndo'o hai manginta kanabarakátinda Pue' Ala taunahe' iti, matana' ebe láluna. Kaindo'o, naperapi' bona tungku' ebehe' lia' pose pepóináláinda i Pue'.
44011024	Baranaba iami' tauna to maro'a láluna hai nakuasa'i Inao Magasa' lia' maróhó pepóináláina i Pue' hane'i handa' tauna mampóinálái Pue'.
44011025	Kaindo'o, maomi' Baranaba i Tarsu mampeli' Saulu.
44011026	I kanahumbána, naporángámi' mao i Antiokia. I ndo'o hantó'á kahaena toro'he' hingkakani hai dámá'á daro mepáguru i handa' tauna. I Antiokia itimi', pamperunguána tauna to pepóinálái i Iesu Kerisitu rahanga' toSarani.
44011027	I tempó iti, ara bahangampa galara' kai Ierusale butu i Antiokia.
44011028	Kai olo'nda ara hadua to mampohanga' Agabu. Melempó i kuasa'na Inao Magasa' Agabu mopabutu ina ara rimi mpai' i humandele duniá. (Rimi mpai' iti ámbi' mewali' i tempó popárentána Datu Mahile Kalaudiu.)
44011029	Itimi' hane'i upu-upunda topeola'na Iesu i Antiokia hintuwo'he' ina mopákátu peurei i hampepopóináláinda to toro' i Iudea; peurei to rapákátu iti hintoto' hai hore-hore to aránda.
44011030	Pohintuwo' iti ralumaóha hane'ihe' mohuo' Baranaba hai Saulu mambawa peurei iti duu'na rawe'iáhe' tadulako i dámá'á.
44012001	I tempó itimi' pantepu'uána Datu Herode mampopeahi-ahi' bahangampa tauna i dámá'á.
44012002	I pehuo'na Herode, Iakóbu haláluna Iohane rapapate hai piho'.
44012003	Kanaitána Herode bábehiána iti rapotana' lalu toIahudi, mohuo' womi' tauna mohaka' Peturu'. Tempó iti Alo Mahile Róti to Ti'ara Rarági'i.
44012004	Karahaka'na Peturu' rapasuá'mi' i tárungku'. Iba kiránda surodado' rahuo' mokámpái Peturu' i ndo'o—i láluna hangkira arahe' iba surodado'. Liwo'na Herode, Peturu' ina nahuda ralindo' tauna handa' ane liumo'i Susa' Paska.
44012005	I karatárungku'na, tauna i dámá'á tungku' mekakae i Pue' Ala mampekakaeá Peturu'.
44012006	I wengi hangko bomani' Herode ina mohuda Peturu' ralindo' tauna handa', Peturu' maturu i olo'nda rodua surodado' daro rataka' rante teena hore hambali to rapetataká i hore teenda surodado'he' iti. Baba' tárungku' iti rakámpái wo'o surodado' ntani'.
44012007	Bomahae-hae, mekátede' mala'ekána Pue' daki' i Peturu' hane'i ara wanta' to powanta' petá' tárungku' iti. Mala'eka iti morama wátána Peturu' bona peáró. Hane'i nahanga' mala'eka, “Peturu'! Peáró hohi'!” Tempó iti rante to rapopotaka' teena Peturu' maráná' sangkani.
44012008	Upu iti molaluta womi' mala'eka nahanga', “Pewaru' hai pesapatu'!” To nahanga' mala'eka iti, napeola'i sangkani Peturu'. Nahanga' womi' mala'eka, “Pasuá' badu' kumbámu, peola' i kodo'!”
44012009	Kaindo'o, meola'mi' Peturu' i mala'eka iti mengkairaoa kai tárungku'. Agáiáná ti'ara naisá Peturu' apa to nabábehi mala'eka iti to'u ebe pewáli'na, nasaru mampáturuá.
44012010	Raliumi' topokámpái kaisá' hai to kaduá, teduu'mohe' i baba' besi to mampetoto' wanua mahile. Baba' iti mabungkáhi haduduána, hane'imohe' mengkairaoa molumao i podálina kárádá'á. Mala'eka iti hampale perami' manii' mopáláhi Peturu'.
44012011	Tempó iti, hangko naisámi' Peturu' apa to kamewali' i wátána hane'imi' nahanga', “De'e-de'e, kuisámo'i kabate'na Pue' to pohuo' mala'ekáNa mokábáhá'a' kai kuasa'na Herode hai upu-upu to rapoinao tina mahile toIahudi i kodo'.”
44012012	Kanaisána ebemi' to pewali' iti, maomi' Peturu' i támbina Maria, inaána Iohane to rahanga' wo'o Marakuu. I ndo'o, handa' tauna to porámpu mekakae.
44012013	Peturu' mokado' baba' to i raoa, hane'i hadua tawine toperewui to mampohanga' Rode butu ina mobungkáhi baba'.
44012014	Wamba'na Peturu' poliliuna nahala'. Nanangi kamatana'na, baba' ti'ara mani' nabungkáhi láli' harawi'á pesuá'na i támbi mampehanga'á i tauna to i ndo'o Peturu' ara i raoa.
44012015	Rahanga' tauna to i ndo'o, “Magilako'!” Agáiáná naperóhó Rode kabate'na ebe Peturu'. Hane'imi' rahanga', “Bate'na mala'ekána!”
44012016	Agáiáná Peturu' ti'ara nakakarónga mokado' baba'. I karabungkáhina baba', raitami' ámbi' Peturu', hane'i rapohele ebe.
44012017	Naporao-raoáhe' Peturu' bona rapamparoo-roo, hane'imohe' nalaluta'á nu'umbá kanawawána Pue' mengkairaoa kai tárungku'. Nahanga', “Nikárebá'á Iakóbu hai haláluntahe' ntani'.” Upu iti meleimi' Peturu' mao i ka'árá'á ntani'.
44012018	Teume'na mepuló, mewali'mi' geo i olo'nda surodado' to pokámpái. Rapowuli ebe apa to pewali' i Peturu'.
44012019	Kaindo'o, Herode mohuo' tauna mampeli' Peturu' agáiáná ti'ara rahumba. Hane'imi' mohawa' Herode bona upu-upunda topokámpái iti rakune' duu'nda rapapate. Upu iti, meleimi' Herode kai Iudea mao i Kaisarea toro' bahangampa kahaena i ndo'o.
44012020	Herode mahárá katowena i toTiru hai toSido. Itimi' hane'ihe' butu melindo' i Herode. Rungu-runguna monangke'he' Balasitu tadulako to popasilólónga támbi kadatuána Herode hane'imi' tundu i herá. Kaindo'o, melindo'mohe' i Herode merapi' modame láwi' pa'ande' i tampo'nda mentoe peá kai tampo' kadatuána Herode.
44012021	I alo hanggaló to rapakanóntómo'i, Herode mempaháwá waru' kadatuá, mehuda i káderá' kadatuána hane'i mampolaluta'á taunána.
44012022	Tauna to tanga'nda mampehádingi iti mogoa-goa, “Dee wamba'na pue', bo'ia wamba'na tauna!”
44012023	Tempó iti peámi' wo'o, Herode natampeda' mala'ekána Pue' láwi' kati'arána mampomahile Pue' Ala. Herode mampomate na'ande' kalindohi'.
44012024	Ngkórá'na Pue' Ala tunde' tetoleleha lia' topepóinálái katerárángi-rángiá.
44012025	I kawálinda Baranaba hai Saulu mampewe'i peurei i Ierusale, masule'mohe' i Antiokia mampohiola' Iohane to rahanga' wo'o Marakuu.
44013001	I tempó iti, i dámá'á Antiokia arahe' galara' hai guru iami' Baranaba, Saulu, Simeo to rahanga' Nige, Lukiu kai Kirene hintu' Menahe to rapakahile hingkakani hai Datu Herode Antipa.
44013002	Tanga'nda menómbá i Pue' hai mopuasa, molalutami' Inao Magasa' i herá, “Nipatani'áNa' Baranaba hai Saulu bona rapamponggaleá bago' to Kupakanóntóámohe'.”
44013003	Kaindo'o, mopuasahe' hai mekakae duu'nda modámpá tee i wongkonda Baranaba hai Saulu duu'nda rasuro.
44013004	I kaNasuronda Inao Magasa', Baranaba hai Saulu meleimohe' mao i Seleukia. Kaindo'o, mosumombamohe' mao i pulo Sipiru.
44013005	Kabutunda i Salami, mesuá'he' i támbi penómbá'ánda toIahudi to ara i ndo'o, mantoleleha ngkórá'na Pue' Ala. Iohane to rahanga' wo'o Marakuu moureihe' i polumaoánda.
44013006	Humandele pulo iti ralumaóhi tuke i Paposi. I ndo'omi' pohidupa'ánda hai hadua toIahudi to mampohanga' Bara Iesu. Ia hadua tokeisá to mangaku' ka'iána hadua galara'.
44013007	Tokeisá iti mobale hai kontoroloo' i pulo iti iami' Seregiu Paulu hadua to mapande. Kontoroloo' iti mokárá' Baranaba hai Saulu láwi' napoinao mampehádingi ngkórá'na Pue' Ala.
44013008	Agáiáná Baranaba hai Saulu naháwólóihe' tokeisá iti, iami' Elimasi (hanga'na Bara Iesu i basa Iunani) láwi' Elimasi mampesimbuku bona kontoroloo' iti ti'ara mampóinálái Iesu.
44013009	Agáiáná Saulu to rahanga' wo'o Paulu, nakuasa'i Inao Magasa', mototóki tokeisá iti,
44013010	hane'i nahanga', “Áná'nako' Tadulako Ánditu to tulampetobebeá lia' mampalái mobábehi to kadake. Bungká'nako' sanggena to to'u. Ma'ampa hane'i ti'ara nukarónga mobaleóka tunggáiána Pue' Ala to manóntó?
44013011	Bona nuisái, de'e-de'e ina nahukuko' Pue' Ala! Ti'arapoko' ina manginta wanta'na alo tuke i kaNapakanóntóána'.” Tempó iti peámi' wo'o ara to hondo'o gawu to máiti mohálá' matána Elimasi hane'imi' bilo; i kahóndi'itina, momangka-mangka' perami' molumao mampeli' tauna ina motete'i.
44013012	Kanaitána kontoroloo' iti apa to pewali', mepóináláimi' i Iesu láwi' paturo' mokakihanga'i Pue' napohele ebe.
44013013	Kai Paposi, mosumombami' Paulu hai rángánahe' mao i Perega i poropinsi Pampilia. I ndi'itimi' kanapáláhinda Iohane to rahanga' wo'o Marakuu, masule' i Ierusale.
44013014	Kai Perega, hóhóá' womohe' mao i Antiokia i tampo' Pisidia. I Alo penómbá'ánda toIahudi mesuá'he' duu'nda mehuda i támbi penómbá'ána toIahudi.
44013015	Kaupuna áturá to nauki' Musa hai suránda galara' rabasa, tadulakohe' i támbi penómbá'á iti mohuo' tauna mampasanga'á Paulu hintu' rángánahe', “Halalu-halalu, ane arai paturo'mi to ina moróhóngi lálunda tauna handa', kiámbe'ikomi lógá molaluta.”
44013016	Paulu mekátede', moángká' teena hane'i nahanga', “Halálungku' toSáráeli hai halálungku' to kai tina ntani' to pengkoru' i Pue' Ala! Nipehádingi:
44013017	Pue' Ala to rapenómbái toSáráeli walimo'i mampileki toiherunta' hai mampopewali'he' tina mahile to handa' tempónda toro' mesinawi' i Másiri. Kaindo'o melempó i kuasa'Na to mahile, Pue' Ala mambawahe' mengkairaoa kai tampo' Másiri.
44013018	Gánggána iba pulo'na tó'ána i pádá wungi, Pue' Ala manondo' i sanggena pe'ewa'nda.
44013019	Pitu tina mahile i tampo' Káná'á Naropu', hane'i tampo' iti Nakira-kira'áhe' toiherunta' rapososora.
44013020	Upu-upuna iti mewali' gánggána iba átuna hai lima pulo'na tó'ána kahaena. I kawálina tampo' Káná'á rakira, Pue' Ala moámbe'ihe' topobutusi. Topobutusi to kahópó'ána iami' galara' Semueli.
44013021	Kaindo'o, merapi'he' hadua datu. Pue' Ala moámbe'ihe' datu iami' Saulu áná'na Kisi kai tina Benámi' to popárentá gánggána iba pulo'na tó'ána.
44013022	I kana'aho'na Pue' Ala Saulu kai kadatuána, raparilángká'mi' Dáudi' mewali' dátunda. Deemi' lalutána Pue' Ala mokakihanga'i Dáudi', ‘Kuhumbamo'i tauna to mopamatana' lálungKu', iami' Dáudi' áná'na Isái. Iami' to ina molumaóha sanggena peláiángKu'.’
44013023	Mepongka kai muleákana Dáudi', Pue' Ala mampopatóká'áhe' toSáráeli hadua Topesoreáka hondo'o to kaNadándi. Iesu itimi' Topesoreáka.
44013024	Hangko bomani' Iesu molumaóha bago'Na, Iohane walimo'i mampeágóránga i upu-upu toSáráeli bona rakadeáha kai dósánda duu'nda rariu.
44013025	I kaina pokahópó'ána bago'na, molalutami' Iohane Toperiu i tauna, ‘Mangola' pasumbámi hema'a'? Bo'ia'a' hadua to nipepegiá. Buhinao, Tauna iti ina butu meusu i kodo'; hawe' mokero bárárá sapátu'Na ti'ara'a' sipato'!’
44013026	Halalu-halalu muleákana Burahima hai halálungku' kai tina ntani' to pengkoru' i Pue' Ala! Na'ámbe'imoke' Pue' Ala kárebá katesoreáka iti;
44013027	agáiáná taunahe' to toro' i Ierusale hai tadulakonda ti'ara mangisá Iesu Iamo'i topesoreáka iti lia' ti'ara rapáhángi paturo'nda galara' to timbulu rabasa i kani-kánina Alo penómbá'ánta'. Itimi' hane'ihe' mohuku Iesu duu'na mate. Agáiáná i pobábehinda to hóndi'iti láli' mopapósengimo'i apa to karauki' galara' iao.
44013028	Kehapo'i ti'ara hawe' hampáká' sala' rahumangka to sipato' hai huku mate i Ia agáiáná raperoho'i ebe i Pilatu bona Ia bate'na rapapate.
44013029	I kaupunda molumaóha upu-upuna to kateuki' i Sura Pototowiá baha' i Ia, randálumi' wátáloa'Na kai kau mombehape, duu'na raóli' i tálumbángá.
44013030	Agáiáná Napatuwo' hule' Pue' Ala kai kapate.
44013031	Kaindo'o, bahangampa kahaena mopatongawa'mi' wátáNa i taunahe' to hingkakani hai Ia kai Galileá tuke i Ierusale. Herámi' to pewali' sábi'Na de'e-de'e i tina mahile Sáráeli.
44013032	Haido'o, de'e-de'e kai' mopabutu kárebá maro'a iti i kámiu: apa to kanadándimo'i Pue' Ala i toiherunta',
44013033	iti Napapósengimo'i i kita' muleákanda melempó i popatuwo'Na hule' Iesu kai kapate. Láwi' i lingá mpetóeá' to kaduá ara teuki', ‘Iomi' Áná'Ku', i alo dee Kodo' mewali' AmáMu.’
44013034	Kanapatuwo'mo'i hule' Pue' Ala kai kapate. De'e-de'e Ia ti'arapo'i ina magonu i tálumbángá. Mokakihanga'i iti, Pue' Ala masanga', ‘Kodo' ina moámbe'iKo' to kaKudándimo'i i Dáudi' iami' dándi to magasa' to bate'na rapóinálái.’
44013035	Hondo'o wo'o i kira hai wátu' ntani' i sura Lingá Mpetóeá' masanga', ‘Ti'araKo' ina mopatodáhi TaunáMu to Magasa' iti magonu i tálumbángá.’
44013036	I katuwo'na, Dáudi' walimo'i molumaóha peláiána Pue' Ala. Kaindo'o, matemi' duu'na ratawu i ka'árá'ánda toiheruna. Wátáloa'na magonumo'i wo'o.
44013037	Agáiáná Iesu to Napatuwo' hule' Pue' Ala kai kapate, Iesu iti ti'ara magonu.
44013038	Halalu-halalu, itimi' hane'i bate'na ni'isá, melempó i Iesu dee kárebá mokakihanga'i peámpungi kai dósá rabámbáriákomi; bate'na ebe ni'isá hema to pepóinálái i Ia, napatongawa' Pue' Ala to'u i pehiló'áNa. Láwi' melempó i hawa'na Pue' Ala to kanapabutu Musa, ti'arakomi peisá napatongawa' Pue' Ala to'u i pehiló'áNa.
44013040	Itimi' wo'o hane'i bate'mi maingá' bona ti'ara mewali' i kámiu apa to karahanga' galara' hondee,
44013041	‘Nipailalu ngkaro'a, kámiu tauna to mampalái metata'i! Ina helekomi, duu'mi mate! Láwi' i tempó dee tanga'Ku' mamponggaleá hampáká' to ti'ara ina nipóinálái, kehapo'i ara tauna to mantotóráká i kámiu.’ ”
44013042	I pengkairaoánda Paulu hai Baranaba kai támbi penómbá'ánda toIahudi iti, raperapi' taunahe' to i ndo'o bona i Alo penómbá'ánda toIahudi to peusu butuhe' hule' mopahóhóá' to karatotóráká'áhe'.
44013043	Pengkairaoánda tauna kai támbi penómbá'á iti, Paulu hai Baranaba rapeola'i handa' toIahudi hai tauna to kai tina mahile ntani' to peola'mohe' i agama Iahudi. Surohe' iti mepaturo' bona ratungku' mamporóhó ahi' petirináina Pue' Ala.
44013044	I Alo penómbá'ánda toIahudi to peusu, daki' upu-upuna tauna i wanua mahile iti butu mampehádingi ngkórá'na Pue'.
44013045	Agáiáná karaitána toIahudi tauna to handa' iti, mohubá'mohe'. Paulu ratata'i lia' upu-upuna to nahanga' rahawale.
44013046	Agáiáná Paulu hai Baranaba tunde' bái'mohe' molaluta. Rahanga', “Kato'uána, ngkórá'na Pue' Ala bate'na tepabutu sieru' i kámiu. Agáiáná i kati'arána niranga', kámiumo'i haduduámi to popakanóntó kati'arámi sipato' moranga' katuwo' to tuke i kahae-haeána. Haido'o, de'e-de'e kipáláhikomi ina maoka' i tina mahile ntani'.
44013047	Láwi' deemi' hawa'na Pue' i kai'; nahanga' Pue', ‘KaKupakanóntómo'i, mewali'ko' hambua' wanta' i taunahe' kai tina mahile ntani' to bo'ia toIahudi, bona nupopa'ara katesoreáka i humandele duniá.’ ”
44013048	Karahádina tauna ntani' to bo'ia toIahudi laluta iti, matana' ebehe' hane'imohe' mamperáráingá ngkórá'na Pue'. Upu-upu tauna to walimo'i napakanóntó Pue' Ala ina masumba katuwo' to tuke i kahae-haeána, mewali'he' mepóinálái.
44013049	Ngkórá'na Pue' tetolelehamo'i i umbá-umbá peá i tampo' iti.
44013050	Agáiáná toireáhe' i wanua mahile iti hintu' tawinehe' to rapomahile to pengkoru' i Pue' Ala, ra'áhui toIahudi. Mopa'arahe' pepopeahi-ahi' i Paulu hai Baranaba duu'nda rawura kai ka'árá'á iti.
44013051	Itimi' hane'i surohe' iti morántá awu kai palanta' bitinda ralindo' upu-upu tauna iti mewali' pepaingá'i i herá, kaindo'o maomohe' i Ikoniu.
44013052	Tauna to pepóinálái i Antiokia to i tampo' Pisidia, tungku'he' matana' hai nakuasa'ihe' Inao Magasa'.
44014001	I Ikoniu, Paulu hai Baranaba mohámpeihe' hondo'o to pewali' i Antiokia. Maohe' wo'o i támbi penómbá'ánda toIahudi molaluta i katóá-tóá'ána hane'i handa' toIahudi hai to bo'ia toIahudi mepóinálái i Pue' Iesu.
44014002	Agáiáná toIahudi to ti'ara mau mepóinálái, moáhui to bo'ia toIahudi bona rapobungká' tauna to pepóinálái i Iesu.
44014003	Itimi' hane'i Paulu hai Baranaba toro'he' mahae i ndo'o lia' bái'he' mampolaluta ngkórá'na Pue' Ala. Pue' wo'o mopatongawa' kató'una bámbári to rapehanga'á mokakihanga'i ahi' petirináiNa; Na'ámbe'ihe' kuasa' mobábehi topehelei hai to pehákiá'i.
44014004	Agáiáná tauna i wanua mahile iti mosisala'he' himbau herá; ara to tundu i toIahudi, arahe' wo'o to tundu i suro.
44014005	Kaindo'o siálu' ngkórá'mohe' toIahudi hai toireánda hingkakani hai to bo'ia toIahudi ina mampopeahi-ahi' lia' motumpa' watu surohe' iti.
44014006	Agáiáná liwo iti raisá suro hane'imohe' melalóhó' mao i wanua-wanua mahile i Likaonia iami' Lisitira hai Derbe hai ka'árá'á ntani' to daki'.
44014007	I ndo'o, mantoleleha womohe' Bámbári Ngkatuwo' iti.
44014008	I Lisitira, ara hadua tomoane to pungku kai kara'ánákana hane'i ti'ara kahangkani peisá molumao láwi' malede' ebe bitina.
44014009	Tauna iti mehuda i ndo'o mampehádingi polalutána Paulu. Naole-ole Paulu tauna iti, naita to'u-to'u pepóináláina hane'i peisá napabaka'.
44014010	Kaindo'o, hiola' hai wamba' to mahárá nahanga' Paulu, “Pekátede' mampaharo!” Tauna iti melumpá' duu'na molumao.
44014011	Karaitána tauna handa' to nabábehi Paulu, mogoa-goamohe' i lalu basa Likaonia, “Ánditu mendálumohe' i duniá hondo'o lengge' tauna.”
44014012	Itimi' hane'i Baranaba rahanga' Ánditu Seu, Paulu rahanga' Ánditu Hereme láwi' ia to polaluta.
44014013	Tadulako mpenómbána Seu, to nalindo' wanua mahile támbi penómbá'ána, butu mambawa bahangampa sapi' laki hintu' bunga-bunga to ina ra'áwólóiáhe' i baba' tóndó' wanua mahile. Tadulako mpenómbána Seu iti, hingkakani hai tauna handa' mambawa popenómbánda i surohe' iti.
44014014	Karahádina Baranaba hai Paulu to ina raponggaleá taunahe' iti, mobiso-biso'mohe' waru' kumbánda melangka mao i tanga'nda tauna to handa' iti daro monganga,
44014015	“Ma'ampa hane'ikomi mobábehi to hondee? Kai' tauna peáka' wo'o to hibali' hai kámiu! Kabutungki' i ndee maika' mantoleleha Bámbári Ngkatuwo' i kámiu bona nipokábáhá sanggena to ti'ara mobundu' hai butukomi i Pue' Ala to tuwo', to mampopewali' langi', tampo', tahi' hai sanggena óntó'na.
44014016	Iao, Pue' Ala mopatodáhi upu-upu tina mahile tuwo' mampeola'i peláiá saduduánda.
44014017	Agáiáná Pue' Ala ti'ara mengkaroo mopatongawa' Iamo'i Pue' i pamponggaleáNa to maro'a iami' moámbe'ikomi bábá kai langi' hai wua' mpoholia'mi hintoto' hai tempóna. Ia moámbe'ikomi pa'ande' lia' mopamatana' lálumi.”
44014018	Agáiáná kehapo'i hondo'o polalutánda suro iti, bate'na ebe mani' makárá rahádi mohómbó' tauna mampopenómbá pinatuwo'he' iti i herá.
44014019	Agáiáná toIahudi to butu kai Antiokia i Pisidia hai to kai Ikoniu mokelo' tauna handa' iti bona ratundu i herá. Itimi' hane'i, Paulu ratumpa' watu duu'na rarui' mao i raoa wanua mahile láwi' rasarumo'i mate.
44014020	Agáiáná i karatolelingina tauna to pepóinálái i ndo'o, Paulu meáró mesuá' hule' i wanua mahile. Teume'na meleimi' mao i Derbe hingkakani hai Baranaba.
44014021	I wanua mahile Derbe, Paulu hai Baranaba mantoleleha Bámbári Ngkatuwo' hane'i handa' tauna mepóinálái i Iesu. Upu iti, teólimohe' i Lisitira, hane'ihe' mao i Ikoniu duu'nda teduu' i Antiokia tampo' Pisidia.
44014022	I wanua-wanua mahile iti topeola'na Iesu raróhóngi lálunda lia' rapaturo'he' bona ratungku' mepóinálái i Ia, rahanga', “Bate'ta' sieru' mampomberumpa'á handa' kapári' hane'ike' mesuá' i Kadatuána Pue' Ala”.
44014023	I hambua'-hambua' dámá'á, Paulu hai Baranaba mopahuda tadulako i dámá'ánda. Hane'ihe' mekakae hai mopuasa mampehuhu'á tadulakohe' iti i Pue' to rapóinálái.
44014024	Kaindo'o Paulu hai Baranaba mopahóhóá'mohe' polumaónda moliu i tampo' Pisidia hane'ihe' teduu' i Pampilia.
44014025	Walimohe' mantoleleha ngkórá'na Pue' i Perega, maomohe' i Atalia.
44014026	Kaindo'o, mosumombahe' masule' i Antiokia to i poropinsi Siria. Itimi' wanua mahile karapehuhu'ánda iao i lalu ahi' petirináina Pue' Ala, bona rapolumaóha bago' to walimo'i raponggaleá de'e-de'e.
44014027	Kateduu'nda i Antiokia, Paulu hai Baranaba morámpu tauna i dámá'á iti hane'ihe' mampolaluta upu-upu to kanabábehi Pue' Ala melempó i herá. Ralaluta wo'o nu'umbá kanapobungkáhiánda Pue' Ala rárá bona tauna to bo'ia toIahudi mepóinálái i Iesu.
44014028	I wanua mahile iti Paulu hai Baranaba mahaehe' toro' hingkakani hai taunahe' to pepóinálái to ara i ndo'o.
44015001	Hangkani tempó, arahe' bahangampa tauna to kai Iudea maohe' mepaturo' i tauna to pepóinálái i Antiokia, rahanga', “Ane ti'arakomi rahuwai' mampeola'i áturá to nauki' Musa, ti'arakomi peisá tesoreáka.”
44015002	Pasumbánda taunahe' iti, ti'ara rapohintoto' lia' rakahehe'i ebe Paulu hai Baranaba. Kahópó'ána rakabótu'i bona Paulu hai Baranaba hintu' bahangampa tauna ntani' kai dámá'á Antiokia mao i Ierusale ina molalutáingi háwákángá iti hai suro hintu' tadulakohe' i dámá'á to ara i ndo'o.
44015003	Hondo'omi' karapopokalenda dámá'á i Antiokia duu'nda rapateati' tuke i raoa wanua mahile iti. Kaindo'o, hóhóá'mohe' moliu i Penisia hai Samaria daro mampolaluta nu'umbá tauna to bo'ia toIahudi kadeáha lia' mepóináláihe' i Iesu. Laluta iti rapotana' ebe topepóinálái i ka'árá'á iti.
44015004	Kateduu'nda i Ierusale, raranga' ebehe' ngkaro'a dámá'á hai suro hintu' tadulako dámá'á to ara i wanua mahile iti. Kaindo'o ralalutami' i taunahe' iti mokakihanga'i upu-upu to nabábehi Pue' Ala melempó i herá.
44015005	Agáiáná bahangampahe' hamporángá'á toPárisi to pepóináláimo'i mekátede' hane'i molaluta, rahanga', “Taunahe' to bo'ia toIahudi to pepóináláimo'i bate'nda rahuwai' lia' bate'nda mampeola'i áturá to nauki' Musa.”
44015006	Kaindo'o morámpumohe' suro hai tadulako dámá'á molalutáingi háwákángá iti.
44015007	Laluta iti mahae ebe rapaimbaha'. Kahópó'ána, mekátede' Peturu' nahanga', “Halalu-halalu, ni'isá haduduámi bahangampa tempó to liu napilekia' Pue' Ala kai olo'mi, bona kupantoleleha Bámbári Ngkatuwo' i taunahe' to bo'ia toIahudi; i kahóndi'itina mehádihe' wo'o lia' rapóinálái.
44015008	Pue' Ala to mangisá láluna tauna, mopatongawa'mo'i kaNaranga'nda; iti Napetude'ánga melempó i kara'ámbe'inda Inao Magasa' hondo'o to kaNawe'iámoke'.
44015009	Ti'arake' napopontani' Pue' Ala hai herá. Lálunda Napamaláhi láwi' mepóináláimohe'.
44015010	Haido'o, ma'ampa hane'ikomi moewa' peláiána Pue' Ala i peámbe'imi áturá to nauki' Musa mewali' kilinga to madári i topeola'Nahe' iti, wole hawe' toiherunta' hai kita' haduduánta' ti'ara tabuku talumaóha?
44015011	Haido'o láli' tapóinálái, karasoreákanta' láwi' ahi' petirináina Pue' Iesu; hondo'o wo'o herá.”
44015012	Upu-upu to porámpu i ndo'o mamparoo-roohe' hane'i womohe' mampehádingi Baranaba hai Paulu molalutáingi upu-upu topehelei hai to pehákiá'i to kanapatongawa' Pue' Ala melempó i herá i tanga'-tanga'nda tina mahile to bo'ia toIahudi.
44015013	Kaupunda molaluta, nahanga' Iakóbu, “Halalu-halalu! Nipehádingi.
44015014	Simo Peturu' hangko kamantotóráká mopakanóntó nu'umbá rungu-runguna Pue' Ala mopatongawa' petirináiNa i tina mahile to bo'ia toIahudi, iami' i kaNapilekina kai olo'nda to Napopewali' taunáNa.
44015015	Upu-upuna hintoto' hai to karapahowa' galara'. Láwi' ara teuki' hondee, nahanga' Pue',
44015016	‘Upu iti, ina butuA' hule', támbina Dáudi' to magonumo'i ina Kutulada hule' to maombo'mo'i, ina Kupakaro'áingi, duu'na Kuáróha hule';
44015017	bona upu-upu tauna ntani' hingkakani hai tina mahile to bo'ia toIahudi to kaKupilekimohe' mewali' kirángKu', ina mampeli' Pue'.’ Hondo'omi' pasanga'na Pue',
44015018	to kaNapehanga'ámo'i kai hangkoia.”
44015019	Nahanga' Iakóbu, “Haido'o, meola' i pasumbáku', iniá' tapopakasusa' tauna to bo'ia toIahudi to mampehuhu'ámo'i wátánda i Pue' Ala.
44015020	Agáiáná, bate'nda tapouki'á sura, tapaturo'he' bona iniá' rapa'ande' to rapáliá láwi' karapopenómbámo'i i ánditu, iniá' rapa'ande' wahe' hai pinatuwo' to mate maime' lia' iniá' rapolumaóha gau' ngkaparaka'.
44015021	Láwi' kai iao, i kani-kánina Alo penómbá'ánta', áturána Musa rabasa'ámohe' i támbi penómbá'ánta' hai ratoleleha i wanua-wanua mahile.”
44015022	Kaindo'o, suronahe' Pue' hai tadulako dámá'á hintu' upu-upu tauna i dámá'á iti mopakabotu' bona mampilekihe' bahangampa tauna kai olo'nda to ina rasuro mao i Antiokia hingkakani hai Paulu hintu' Baranaba. To tepileki tempó iti iami' Sila hai Iudasi' to rahanga' wo'o Barasaba; taunahe' iti iami' to rapomahile i olo'nda topepóinálái i Ierusale.
44015023	Hingkakani hai to rasurohe' iti, ara wo'o sura to rapákátu to hondee munina, “Masumba upu-upu halálungki' tina mahile to bo'ia toIahudi, to toro' i Antiokia, Siria hai Kilikia. Tabeá kai kai', surona Pue' hai tadulako dámá'á, halálumi.
44015024	Kihádi ara bahangampa kai olo'ki' to kateduu' i kámiu mopamakanano hai mopawulikomi melempó i pepaturo'nda, wole ti'arahe' kakihuo' molumaóha iti.
44015025	Itimi' hane'i upu-upungki' hambua' lalu mopakabotu' mampileki bahangampa tauna to kihuo' teduu' i kámiu. Taunahe' iti hingkakani hai halálunta' Baranaba hai Paulu to kipoka'ahi'.
44015026	To rodua dee, herámi' to pose pampehuhu'ánda tuwo' hai matenda láwi' Pue'ta' Iesu Kerisitu.
44015027	Haido'o, Iudasi' hai Sila kisurohe' teduu' i kámiu. Herámi' to ina mobasa hai mantotóráká óntó'na sura dee.
44015028	Napohintoto'mo'i Inao Magasa' hondo'o wo'o kai', bona ti'arakomi ra'ámbe'i kilinga to peruu kamadárina sangádina áturáhe' dee to bate'na nilumaóha:
44015029	Iniá' nipa'ande' to rapopenómbámo'i i ánditu; iniá' nipa'ande' wahe', iniá' nipa'ande' pinatuwo' to mate maime' hai iniá' nipolumaóha gau' ngkaparaka'. Ane ti'arakomi molumaóha to hóndi'iti, mopáláiá molumaóhakomi to maro'a. Hondo'o peá, tabeá!”
44015030	Kaupunda mepalakana, meleimohe' to rasuro iti mao i Antiokia. I ndo'o, mokaleámohe' upu-upu tauna i dámá'á iti morámpu duu'nda ra'ámbe'i sura iti.
44015031	I karabasána sura iti, matana' ebehe' masádi óntó'na, láwi' mopalindó lálunda.
44015032	Iudasi' hai Sila to tesuá'he' wo'o galara', mahaehe' molaluta meámbe'i paturo' hai moróhóngi topepóinálái i Antiokia.
44015033	Bahangampami' kahaenda toro' i ndo'o, Iudasi' hai Sila rapopokalemohe' topepóinálái i Antiokia i kadonde lalu bona rateóli i to pohuo'he'. [
44015034	Agáiáná i pobutusina Sila haduduána, ia bate'na onto toro' i Antiokia.]
44015035	Hondo'o wo'o Paulu hai Baranaba, toro' manihe' bahangampa kahaena i Antiokia. I ndo'o mopaturo'he' tauna hai mantoleleha ngkórá'na Pue' hingkakani hai handa' tauna ntani'.
44015036	Ti'ara mahae kaindo'o, molalutami' Paulu i Baranaba nahanga', “Masule'moke' mao mantunggái haláluntahe' to pepóinálái i Iesu Kerisitu i upu-upu wanua mahile to walimo'i tapantoleleha'á ngkórá'na Pue'; bona tasábiki'i wawána katuwo'nda.”
44015037	Baranaba mampoinao mampohiola' Iohane to rahanga' wo'o Marakuu,
44015038	agáiáná ti'ara ebe napohintoto' Paulu mamporángá Marakuu to ti'ara mau mobago' hingkakani hai herá i kanapáláhinda iao i Pampilia.
44015039	Itimi' to mampopewali' Paulu hai Baranaba mahárá pohieronda duu'nda mogáá': Baranaba mosumomba mao i Sipiru mamporángá Marakuu.
44015040	Agáiáná Paulu mampileki Sila naporángá, hane'i topepóinálái i Antiokia mampekakaeáhe' bona ahi' petirináina Pue' mampoaweáhe' i polumaónda, hane'imohe' melei.
44015041	Kaindo'o, molumaomohe' mantoleli Siria hai Kilikia; i ndo'o moróhóngihe' pepóináláinda dámá'á.
44016001	Kaindo'o, Paulu mopahóhóá' polumaóna i Derbe, hane'i i Lisitira. I ndo'o ara hadua to pepóinálái i Iesu hanga'na Timotiu. Inaána toIahudi to pepóináláimo'i i Iesu; agáiáná amána toIunani.
44016002	I olo'nda tauna to pepóinálái to toro' i Lisitira hai Ikoniu, Timotiu raisá ia hadua tauna to maro'a.
44016003	Napoinao Paulu bona Timotiu meola' i ia. Itimi' hane'i naperapi' bona Timotiu rahuwai'. Hondo'o kanabábehina bona Timotiu raranga' toIahudi láwi' toIahudi to ara i ndo'o mangisá amána Timotiu toIunani.
44016004	I wanua-wanua mahile to rakamaói, upu-upu kabotu'ánda suro hai tadulako dámá'á i Ierusale rapepaturo'á i upu-upu to pepóináláimo'i bona ratungku' molumaóha áturá iti.
44016005	Itimi' hane'i pepóináláinda dámá'á tunde' maróhó, lia' imba'nda katerárángi-rángiá.
44016006	Inao Magasa' ti'ara mopáliu Paulu mantoleleha ngkórá'na Pue' i poropinsi Asia. Itimi' hane'ihe' hóhóá' i tampo' Pirigia hai poropinsi Galatia.
44016007	Kateduu'nda i paráwóna poropinsi Misia, raperao mesuá' i poropinsi Bitinia agáiáná Inaona Iesu moháwólóihe'.
44016008	Itimi' hane'ihe' moliu i poropinsi Misia, hóhóá'he' i Troasi.
44016009	Inámbengina i Troasi, Paulu manginta popatongawa'. To naita iami' hadua toMakedonia mekátede' nalindo' daro merapi' ebe i Paulu, “Mengkalimbako mai, nutulungika'.”
44016010	Kaupuna Paulu manginta popatongawa' iti, mopatóká'moka' ina mao i Makedonia láwi' manóntómo'i i pekiringki', Pue' Ala to pohuo'ka' mantoleleha Bámbári Ngkatuwo' i tauna to i ndo'o.
44016011	Kaindo'o, meleimoka' mopáláhi Troasi, mosumomba liliu i Samotake. Teume'na maomoka' i Neapoli.
44016012	Kai ndi'iti hóhóá'ka' i Pilipi, hambua' wanua mahile to tehanga' i poropinsi Makedonia. Pilipi iami' hambua' wanua mahile to nakuasa'i kadatuá Roma. Toro'ka' i ndi'iti bahangampa alona.
44016013	I Alo penómbá'ánda toIahudi maoka' i wiwi korona uwai i raoána baba' tóndó' wanua mahile iti, láwi' kipekiri i ndi'iti ara ka'árá'á pekakaeánda toIahudi. I kakihumbána ka'árá'á iti, mehudamoka' molaluta hai tawinehe' to porámpu i ndo'o.
44016014	Hadua kai olo'nda to mampehádingi paturo'na Paulu, hanga'na Lidia to kai Tiatira, topobalu-balu' báná to makámumu. Tawine iti mengkoru' i Pue' Ala. Pue' Ala mobungkáhi láluna bona naporanga' to napepaturo'á Paulu.
44016015	Lidia hantámbi rariuhe'. Kaupunda rariu, nawáwáimoka' nahanga', “Ane nipaisárungipo'i kato'u-tó'una pepóináláingku' i Pue' Iesu, ningkamo' bona toro'komi i támbiku'.” Naperapi' ebe i kai' duu'na kiola' pekaleána.
44016016	I alo hanggaló tanga'ki' mao i pekakaeá iti, mohidupa'ka' hai hadua tawine; ia hadua hawi'. Tawine iti nakuasa'i ánditu to peisá mebao mokakihanga'i to ina mewali'. I pobaona katuwo'na tauna, tawine iti mopa'ara rasi' mahile i kauwe'ánahe'.
44016017	I polumaóngki' hai Paulu, tawine iti timbulu mampeola'ika' daro mogoa-goa nahanga', “Herá dee taunánahe' Pue' Ala To Tepaireá! Maihe' mampehanga'á nu'umbá rárána bona nipasumba katesoreáka!”
44016018	Bahangampami' alona tawine iti timbulu hóndi'iti pogoa-goána; itimi' hane'i Paulu ti'arapo'i nabuku morii láluna. Paulu mehaile' duu'na molaluta i ánditu to pesuá' i tawine iti nahanga', “I lalu hanga'na Iesu Kerisitu, pengkairaoa kai tawine dee!” Tempó iti peámi' wo'o mengkairaoami' ánditu kai tawine iti.
44016019	Karaisána kauwe'ána kamatántánamo'i paisarungiánda masumba dói, rahaka'mi' Paulu hai Sila duu'nda rarui-rui' mao rapopelindo' i topopárentá i ka'árá'á pogómbóánda.
44016020	Paulu hai Sila rapopelindo' i topopárentá, rahanga', “Tauna dee, toIahudihe'. Mopa'arahe' nggeru i wanuánta'.
44016021	Mohuo'he' tauna molumaóha poadáka to ti'ara hintoto' hai adánta' toRoma. Ti'arake' peisá moranga' hai mampeola'i poadáka to hóndi'iti!”
44016022	I kahóndi'itina tauna handa' mopadulumohe' mosala'i Paulu hai Sila. Waru' to i wátánda rapehuo'á topopárentá rabiso-biso' duu'nda mohuo' surodado' mobamba Paulu hai Sila.
44016023	Kaupunda rabamba mahárá, rapasuá'mohe' i tárungku'. Rahanga'á tadulako petárungku'á bona maróhó ebe karakámpáinda.
44016024	Hintoto' hai to rapehawa'iá, tadulako tárungku' mopasuá' Paulu hai Sila i petá' to i tanga'-tanga', bitinda rahangkala i kau to rabalóki.
44016025	Toto'nami' tanambengi Paulu hai Sila mekakae hai molingá motóeá' Pue' Ala. Taunahe' to ratárungku' to hingkakani hai herá mampehádingi polingánda.
44016026	Agáiáná hampale perami' melinu to mahárá ebe, hawe' pelobona tárungku' modóá sangkani. Upu-upu baba' mabungkáhi lia' rante to rapopohilu' upu-upu toratárungku' tekábáhá sangkani.
44016027	I peáróna tadulako petárungku'á, naitami' upu-upu baba' mabungkáhi. Kaindo'o, nabutu'mi' piho'na ina meno'o láwi' saru láluna melóhó'mohe' sangkani toratárungku'.
44016028	Agáiáná Paulu monganga nahanga', “Iniá' nupeno'o! Ara manika' sangkani!”
44016029	Tadulako petárungku'á iti merapi' póindó' hane'i mesuá', daro moridi-ridi' motumpapa' ralindo' Paulu hai Sila.
44016030	Kaindo'o, nawawamohe' mengkairaoa hane'i nahanga', “Tuá, apa to bate'na kulumaóha bona kutesoreáka?”
44016031	Raháni' Paulu hai Sila, “Mepóináláiko' i Pue' Iesu Kerisitu, i kahóndi'itina tesoreákako', io hintu' hantámbimuhe'!”
44016032	Upu iti Paulu hai Sila mantotóráká ngkórá'na Pue' i tadulako tárungku' iti hintu' hantámbina.
44016033	I tanambengi itimi' wo'o, Paulu hai Sila nawawa tadulako petárungku'á iti, to belánda nabaho'i. I tempó itimi' kanapehuhu'ána wátána hintu' hantámbina rariu.
44016034	Kaindo'o, Paulu hai Sila nawawamohe' tadulako petárungku'á iti mao i támbina duu'nda napopasilólónga'á pa'ande'. Ia hai upu-upu hantámbina matana' ebe lálunda láwi' mepóináláimohe' i Pue' Ala.
44016035	Teume'na mepuló, topopárentá Roma mohuo' topokámpái wanua mahile mao i petárungku'á, mampehanga'á bona Paulu hai Sila rapalóhó'.
44016036	Nahanga' tadulako petárungku'á iti i Paulu, “Hawa'na topopárentá rapalóhó'komi. De'e-de'e, peisámokomi masule'. Maro'a-ro'a i rárá.”
44016037	Agáiáná nahanga' Paulu i topokámpái wanua mahile to i ndo'o, “Kai', taunána kadatuá Roma. Agáiáná ti'ara manika' karahuda, rabambamoka' ralindo' tauna handa' duu'ki' rapasuá' i tárungku'. Haido'o, ma'ampa hane'i rapehuo'á topopárentá mopalóhó'ka' ndii-ndiina? Ti'araka' mau! Huo'he' mai topopárentá mopalóhó'ka'.”
44016038	Maomohe' topokámpái wanua mahile mampehanga'á laluta iti i topopárentá Roma. Karahádina topopárentá Paulu hai Sila iami' taunána kadatuá Roma, lángá'mohe'.
44016039	Hane'imohe' mao merapi' ahi' i Paulu hai Sila duu'nda raporángá mengkairaoa kai tárungku' lia' raperapi' bona rapopáláhi wanua mahile iti.
44016040	Meleimohe' Paulu hai Sila mopáláhi tárungku', hane'ihe' mao i támbina Lidia. Walimohe' mombehumba lia' moróhóngi lálunda topepóinálái to ara i ndo'o, meleimohe' Paulu hai Sila.
44017001	Kaindo'o, Paulu hai Sila mopahóhóá'mohe' polumaónda moliu i Ampipoli hai Apolonia hane'ihe' teduu' i Tesalonika. I ndo'o, ara támbi penómbá'ánda toIahudi.
44017002	Hondo'o biasána Paulu mao i támbi penómbá'ánda toIahudi mampolaluta i taunahe' to i ndo'o mokakihanga'i óntó'na Sura Pototowiá. Iti nalumaóha tálu usuna Alo penómbá'ánda toIahudi.
44017003	Paulu mantotóráká hai mopatongawa' i herá, Datu Topesoreáka to nadándi Pue' Ala bate'na mohámpei kapári' hai tuwo' hule' kai kapate. Nahanga' Paulu, “Iesu to kutoleleha i kámiu, Iami' Datu Topesoreáka to radándi.”
44017004	Ara bahangampa tauna mewali'he' mepóinálái duu'nda meola' i Paulu hai Sila; hondo'o wo'o handa'he' toIunani to pengkoru' i Pue' Ala hai tawine to rapomahile.
44017005	Agáiáná toIahudi mahini'he'. Itimi' hane'i, tauna to masápá' hai to ti'ara mokanóntóá tuwo'na i pobalu'-balu'á, rarámpuhe' lia' rawáwái bona rapopa'ara geo. Kaindo'o mopa'aramohe' nggeru i humandele wanua mahile iti, duu'nda mokáheki támbina hadua to pepóinálái iami' Iaso rapampeli'i Paulu hai Sila ina rahaka' hai rawawahe' melindo' i tauna handa'.
44017006	Agáiáná i kati'aránda mampombehumba'á Paulu hai Sila, radii' mpasosomi' Iaso hintu' topepóinálái ntáni'na rawawa i lindo'nda toireá i wanua mahile iti. Mogoa-goahe' rahanga', “Tauna to popa'aramo'i nggeru i umbá-umbá peá, de'e-de'e butumohe' i wanuánta',
44017007	lia' naranga'he' Iaso i támbina. Upu-upunda modiha-diha'mohe' kabotu'ána Datu Mahile i Roma, rahanga' ara datu ntani' to mampohanga' Iesu.”
44017008	Lalutánda iti mopamakanano lálunda toireá hai tauna handa' i wanua mahile iti.
44017009	Kaindo'o, Iaso hai tauna ntani' to pepóinálái to rahaka', rahuo'he' toireá i wanua mahile iti mopa'ara dói mewali' ántiánga kati'arándapo'i ina mopa'ara nggeru. Hane'imohe' rakábáhá.
44017010	Inámbengina, topepóinálái i Tesalonika mohuo' Paulu hai Sila melei mao i Berea. Kateduu'nda i ndo'o, maohe' i támbi penómbá'ánda toIahudi.
44017011	ToIahudi i Berea tepamaro'a poranga'nda ngkórá'na Pue' kai to ara i Tesalonika. Ralái ebe mampehádingi bámbári mokakihanga'i Iesu lia' i alo-alonda mampegurui óntó'na Sura Pototowiá bona raisái kató'una to napepáguruá Paulu.
44017012	Itimi' hane'i, handa' kai olo'nda to pepóinálái i Iesu lia' handa'he' wo'o toIunani to rapomahile to pepóinálái, maro'a tawine hondo'o wo'o tomoane.
44017013	Agáiáná karahádina toIahudi to ara i Tesalonika Paulu mantoleleha wo'o ngkórá'na Pue' Ala i Berea, butumohe' moáhui hai mopamakanano lálunda toBerea.
44017014	Tempó iti Paulu harawi'á karawawána haláluntahe' toBerea mao i wiwi tahi', agáiáná Sila hai Timotiu toro' manihe' i wanua mahile iti.
44017015	I kaupunda mambawa Paulu tuke i Atena, masule'mohe' to pewawa iti i Berea daro mambawa pátu'una Paulu bona Sila hai Timotiu harawi'á petutuhánda i ia.
44017016	Tanga'na Paulu mampegiá Sila hai Timotiu i Atena, wiora ebe láluna manginta kahanda'na watu molindo' to rapenómbái i wanua mahile iti.
44017017	Itimi' hane'i, i támbi penómbá'ánda toIahudi, Paulu mopaimbaha' hai toIahudi hintu' taunahe' to bo'ia toIahudi to pengkoru' i Pue' Ala. Hondo'o wo'o i pobalu'-balu'á, i alo-alona Paulu mopaimbaha' hai hema peá to ara i ndo'o.
44017018	I wanua mahile iti, arahe' wo'o tomapande to mampeola'i paturo'na Epikuro hai Sitoa, mombeháni' hai Paulu. Bahangampa kai olo'nda masanga', “Apa paa'i to naisá tauna dee? Hántetede' pangisána agáiáná handa' lalutána!” Arahe' wo'o to pasanga', “Mai mantoleleha mokakihanga'i ánditu to rapenómbái tina ntani'.” Hondo'o polalutánda láwi' Paulu mantoleleha Bámbári Ngkatuwo' mokakihanga'i Iesu hai katuwo'Na hule' Iesu kai kapate.
44017019	Kaindo'o, rawáwáimi' Paulu mao i pogómbóá i mungku Areopagu. I ndi'iti rahanga' i ia, “Kilái ina mampehádingi paturo' to wó'u to nutoleleha.
44017020	Láwi' mopahowa'ko' to ti'ara ebe mani' kakihádi-hádi. Itimi' hane'i kipengáihi ina mangisá páláiána.”
44017021	(Láwi' upu-upunda toAtena hai torare to toro' i ndo'o ralái ebe mopaupu lógánda mampehádingi hai molalutáingi upu-upu to hangko rahádi.)
44017022	Kaindo'o, mekátede'mi' Paulu ralindo' tauna to porámpu i Areopagu, hane'i nahanga', “Ó toAtena! Kuitamo'i, i páká'-páká'na mengkoru' ebekomi i ánditumi.
44017023	Láwi' i polumaóngku' mantoleli i wanuámi, mo'ole-olea' poándituámihe'. Kuita ara wo'o hambua' rapu pointuá popenómbámi to rapouki'i, ‘I Pue' Toda Rahala'.’ Haido'o, Pue' to nipenómbái agáiáná ti'ara nihala', Iamo'i to kutoleleha i kámiu.
44017024	Pue' Ala to mampopewali' duniá hintu' óntó'na, Iamo'i Pue' to pokuasa'i langi' hai tampo'. Ti'ara toro' i támbi penómbá'á to na'áróha tauna.
44017025	Ia wo'o ti'ara mopáráluu petulungina tauna, láwi' Iami' to peámbe'i katuwo' hai i páká'-páká'na hintu' peinao i upu-upu tauna.
44017026	Kai hadua tauna, Pue' Ala mampopewali' upu-upu tina mahile hane'ihe' Nahuo' moka'arái humandele duniá. Ia wo'o to popakanóntó kai runguna himpirá hai i umbá kaina peisá'ánda tuwo'.
44017027	Hondo'o kaNalumaóhana, bona mampeli'he' Pue'. Rapaisárungi peisáhe' mombehumba hai Ia i tempónda mepeli'. Kato'uána, Pue' ti'ara karao' kai kita' hadua-hadua.
44017028	Hondo'o to rahanga' tauna, ‘Tuwo' hai ponggalenta' duu' ka'aránta' i duniá láwi' kuasa'Na.’ Hondo'o to rapahowa' tomapandemi mowátu'. Rahanga', ‘Áná'Nake' sangkani.’
44017029	Láwi' áná'nake' Pue' Ala, iniá' tapopahibali' Pue' Ala hai watu molindo' to rabábehi kai buláwá ba perá' ba watu mangola' pekiri hai pandena tauna.
44017030	Kabebenta' hangkoia nakalóliámo'i Pue' Ala agáiáná de'e-de'e mohuo' sanggena tauna i duniá bona rakadeáha kai dósánda.
44017031	Láwi' walimo'i Napakanóntó tempó kaina pobutusiNa duniá hintu' pobutusi to ti'ara madári sambali. Bago' iti ina naponggaleá hadua tauna to walimo'i napileki Pue' Ala. Bona manóntó ebe i lálunda upu-upu tauna mokakihanga'i iti, Pue' Ala mopatuwo'mo'i hule' tauna iti kai kapate!”
44017032	I karahádina mokakihanga'i katuwo'na hule' tauna kai kapate, ara kai olo'nda to mampatawái Paulu. Ara wo'o to pasanga', “Kilái mani' mampehádingi lalutámu mokakihanga'i iti.”
44017033	Kaindo'o, meleimi' Paulu mopáláhi pogómbó iti.
44017034	Agáiáná arahe' wo'o to tundu i Paulu lia' mepóináláimo'i i Iesu. I olo'nda iami' hadua mádálisi i Areopagu to mampohanga' Dionisiu hai hadua tawine to mampohanga' Damari' hintu' bahangampa manihe'.
44018001	Kaindo'o, meleimi' Paulu mopáláhi Atena mao i Korintu.
44018002	I ndo'o, Paulu mombehumba hai hadua toIahudi hanga'na Akwila to kai tampo' Pontu. Akwila iti hangko kabutuna kai Italia hingkakani hai Piriskila tawinena. Butuhe' i Korintu láwi' Datu Mahile Kalaudiu mohuo'mo'i upu-upu toIahudi melei kai Roma. Paulu mao mombehumba hai tohamboko iti,
44018003	hane'i toro' hingkakani hai herá láwi' bago' pampeli'á katuwo'ánda alo-alona hibali' hai Paulu iami' mobábehi bambaru' kai kóli' pinatuwo' to ina rapobalu'.
44018004	Agáiáná i kani-kánina Alo penómbá'ánda toIahudi Paulu timbulu mao i támbi penómbá'ánda molaluta i toIahudi hintu' toIunani bona mepóináláihe' i Iesu.
44018005	Kabutunda Sila hai Timotiu kai poropinsi Makedonia, Paulu mampopobundu' upu-upu lógána mantoleleha ngkórá'na Pue' Ala i toIahudihe' mokakihanga'i Iesu iami' Datu Topesoreáka to nadándi Pue' Ala.
44018006	Agáiáná i katimbulu raewa'na hai ratata'i, Paulu morántá awu kai wáru'na mampopotanda'á pepaingá'i i herá. Nahanga' Paulu, “Ane nahukukomi Pue' Ala, sala'mi haduduámi! Bo'ia kodo' ina mamposurunga! Mantepu'u de'e-de'e ina maoa' i tauna to bo'ia toIahudi.”
44018007	Kaindo'o, meleimi' Paulu mopáláhihe' hane'i mao i támbi to i hambálina támbi penómbá'ánda toIahudi iti. Támbi iti iami' támbina hadua to bo'ia toIahudi agáiáná menómbámo'i i Pue' Ala. Hanga'na tauna iti iami' Titiusi Iutu'.
44018008	Agáiáná Kirisipu, tadulako támbi penómbá'ánda toIahudi iti, hai hantámbina mepóináláimohe' i Pue' Iesu. Handa'he' wo'o toKorintu ntani' to pasádi bámbári to natoleleha Paulu mepóináláimohe' i Iesu duu'nda rariu.
44018009	I wengi hambengi i pangintána popatongawa' kai Pue', nahanga' Pue' i Paulu, “Iniá' nulángá'! Iniá' nupamparoo-roo hai iniá' nupengkaroo mantoleleha Bámbári Ngkatuwo',
44018010	láwi' Kupoaweántoko'. Ti'ara hawe' hadua ina mampopeahi-ahi'ko', láwi' handa' tauna i wanua mahile dee to pewali'mo'i taunángKu'.”
44018011	Itimi' hane'i hantó'á hai ini wulána Paulu toro' i Korintu mampepaturo'á ngkórá'na Pue' Ala i herá.
44018012	I tempóna Galio mewali' kontoroloo' i poropinsi Akaia, toIahudi hintuwo'he' moewa' Paulu hane'i rawawa i lindo'na topobutusi.
44018013	Pewuá'nda hondee, “Tauna dee mokelo' tauna handa' bona rapenómbá i Pue' Ala mamporárá to ti'ara hintoto' hai áturá to nauki' Musa!”
44018014	Kaina peháni'na Paulu, molalutami' Galio i toIahudi, “Ó toIahudi! Ane pewuá'mi dee hampáká' polingka'i ba pobábehi to kadake, sipato' kupehádingi pewuá'mi.
44018015	Agáiáná dee, posisala' basa, hanga' hai áturámi haduduámi! Haido'o, bate'na nipawali haduduámi! Ti'ara'a' mau mobutusi kara-kara to hondee!”
44018016	Hane'imohe' nawura Galio mengkairaoa kai lalu pobutusiá.
44018017	Kaindo'o, tadulako támbi penómbá'ánda toIahudi to mampohanga' Sotene, rahaka' hane'i rabamba nalindo' pobutusiá. Agáiáná napatodáhi peá Galio.
44018018	Upu to pewali' iti, mahae mani' Paulu toro' i Korintu. Kaindo'o, mepalakanami' i taunahe' to pepóinálái i ndo'o, hane'i hingkakani hai Piriskila hintu' Akwila mosumombami' Paulu mao i Siria. Hangko bomani' posumombána iti, i Kengkerea Paulu mokái' weluá'na to napatodáhimo'i hangkau mewali' tanda' popapósenginamo'i dándina i Pue'.
44018019	Kateduu'nda i Epesu, Piriskila hai Akwila napáláhihe' Paulu i wanua mahile iti. Ia haduduána mao i támbi penómbá'ánda toIahudi molaluta hai toIahudi to i ndo'o.
44018020	Raperapi' bona Paulu toro' tepamahae i Epesu, agáiáná ti'ara napohintoto'.
44018021	Kehapo'i hondo'o, i kaina peleina nahanga' hondee, “Ane napohintoto'i Pue' Ala, ina teólia' i nde'e.” Kaupuna nahanga' hondo'o, meleimi' mopáláhi Epesu.
44018022	Kateduu'na i Kaisarea, maomi' i Ierusale motabeá dámá'á to ara i ndi'iti, hane'i hóhóá' i Antiokia to i poropinsi Siria.
44018023	I ndo'o, Paulu toro' bahangampa kahaena, hane'i womi' melei mao i poropinsi Galatia hai Pirigia moróhóngi pepóináláinda tauna to i ndo'o.
44018024	Tempó iti, hadua toIahudi to mampohanga' Apolo to ra'ánáka i Ale'sandria, butu i Epesu. Tauna iti mapande molaluta lia' mopáhángi ebe óntó'na Sura Pototowiá.
44018025	Ia rapaturo'mo'i mampehala' paturo' mokakihanga'i Pue' Iesu. Tauna iti kai láluna ebe mepáguru i katóá-tóá'ána mokakihanga'i Iesu kehapo'i hangko periuna Iohane to naisá.
44018026	Kaindo'o, mantepu'umi' Apolo bái' molaluta i támbi penómbá'ánda toIahudi. I karahádina Piriskila hai Akwila pepáguruna Apolo, rawáwáimi' mao i támbi. I ndo'o rapatóá-tóá ebe i ia mokakihanga'i liwona Pue' Ala mosoreáka tauna melempó i Iesu.
44018027	Upu iti, moliwomi' Apolo ina mao i poropinsi Akaia. Taunahe' to pepóinálái i Iesu Kerisitu i Epesu, mouki' sura i topepóinálái to ara i poropinsi Akaia, bona raporanga' Apolo. Kateduu'na Apolo i poropinsi Akaia, i taunahe' to pepóináláimo'i i Iesu láwi' ahi' petirináina Pue' Ala, petulungina Apolo mobundu' ebe.
44018028	Láwi' i kabái'na, ia monangi toIahudi i kanapombeháni'ánda ralindo' tauna handa'. Melempó i óntó'na Sura Pototowiá, Apolo mopatongawa', Iesu iami' Datu Topesoreáka to radándi.
44019001	Tempóna Apolo i Korintu, Paulu tanga'na molumaóhi wanua-wanua to i biti bulu' i tampo' iti hane'i teduu' i Epesu. I ndo'omi' pombehumba'ána hai bahangampa tauna to pepóináláimo'i i Iesu.
44019002	Paulu mekune' i herá, “Kamoranga'mokomi Inao Magasa' i pepóináláimimo'i i Iesu?” Meháni'he', “Ti'ara mani'. Láli' ti'ara kakihádi ka'arána Inao Magasa'.”
44019003	Mekune' Paulu, “Ane hondo'oi, karariumi hai periu to nu'umbá?” Meháni'he', “Mangola' periuna Iohane.”
44019004	Nahanga' Paulu, “Periuna Iohane i tauna mopatongawa' kakadeáhandamo'i kai dósánda. Agáiáná tempó iti wo'o, Iohane mopabutu i toSáráeli bona bate'nda mepóinálái i Tauna to ina butu meusu i ia, iami' Iesu.”
44019005	Karahádina iti, rariumohe' i lalu hanga'na Pue' Iesu.
44019006	I tempóna Paulu modámpá teena i wongkonda, Inao Magasa' mokuasa'ihe' hane'ihe' mopahowa' basa to kai Inaona Pue' Ala lia' mopabutuhe' bámbári kai Pue' Ala.
44019007	Kahanda'nda, toto'na hampulo' hai rodua.
44019008	Tálu wulána kahaena Paulu i ndo'o, bái' ebe molaluta lia' mombeháni' hai tauna handa' i lalu támbi penómbá'ánda toIahudi, napatóá-tóá ebe i herá mokakihanga'i Popárentána Pue' Ala.
44019009	Agáiáná ara bahangampa tauna kai olo'nda, matu'a lálunda lia' ti'arahe' mau mepóinálái. I lindo'nda tauna handa' to porámpu i ndo'o, mampopohala-hala'he' paturo' mokakihanga'i Iesu. Itimi' hane'ihe' napáláhi Paulu hingkakani hai topeola'na Iesu mao i támbi posikola'á Tiranu. I ndi'iti, i alo-alona Paulu molaluta hai taunahe' to i ndo'o.
44019010	Bago' iti nalumaóha gánggána rontó'á kahaena duu'na upu-upu tauna to toro' i poropinsi Asia, maro'a toIahudi hondo'o wo'o tauna to bo'ia toIahudi masádimohe' ngkórá'na Pue'.
44019011	Pue' Ala mopatongawa' topehelei to pehákiá'i melempó i Paulu.
44019012	Ane leso' ba báná halope'na to kanapake' Paulu radámpá i tauna to madu'a, poliliunda baka' lia' ánditu mengkairaoa kai herá.
44019013	Ara bahangampa tokeisánda toIahudi to mao i umbá-umbá peá mowura ánditu kai taunahe'. Tokeisáhe' iti raperao wo'o masanga' hanga'na Pue' Iesu ane mowurahe' ánditu. Rahanga', “I lalu hanga'na Iesu to natoleleha Paulu, kiwurako'!”
44019014	I olo'nda to polumaóha iti, arahe' pitu ánáke tomoane, áná'na Skewa hadua toireándahe' tadulako mpenómbá Iahudi.
44019015	Agáiáná ánditu iti molaluta i herá, “Iesu kuhala', Paulu wo'o kuisá, haido'o kámiu hemakomi?”
44019016	Kaindo'o, tauna to napesuá'i ánditu iti babo' duu'na moroma' taunahe' iti hane'i taunahe' iti melangka melalóhó' kai támbi iti, wátánda kambula-mbula' lia' mopabela-bela.
44019017	Upu-upunda toIahudi hai tauna to bo'ia toIahudi to toro' i Epesu, lángá'he' masádi kárebá iti. Itimi' hane'i hanga'na Pue' Iesu tunde' teperáráingá.
44019018	Handa' tauna to pepóinálái i Iesu mangaku' i lindo'nda tauna humangkaniá mokakihanga'i kakapolumaóhanda wo'o to hóndi'iti i tempó to liu.
44019019	Handa' wo'o i olo'nda to kamampopobundu' isá, morámpu sura isánda hane'i rahunu ralindo' upu-upu tauna. Ane raimba'i hólóna sura isá to rahunu iti, imba'na toto'na lima pulo'na hábu dói perá'.
44019020	Láwi' kahanda'na bábehiá to pehelei iti, katerárángi-rángiámi' tauna to pasádi ngkórá'na Pue' hai to pepóinálái i Ia.
44019021	Kaupuna to pewali' iti, napakanóntómi' Paulu kaina maóna i poropinsi Makedonia hai poropinsi Akaia hane'i hóhóá' i Ierusale. Nahanga' Paulu, “Kawálingku' kai ndo'o, bate'ku' ina mao wo'o i Roma.”
44019022	Hane'imi', mohuo' rodua kai olo'na rángána iami' Timotiu hai Erastu mao i poropinsi Makedonia; ia toro' mani' i poropinsi Asia bahangampa kahaena.
44019023	Toto'na tempó itimi', pewali'ána nggeru to mahárá i Epesu mepongka kai paturo' mokakihanga'i Iesu.
44019024	Láwi' i wanua mahile iti ara hadua topotua perá' hanga'na Demeteriu mobábehi támbi-támbina ánditu ka'ara'ána ánditu tawine to mampohanga' Artemi. Bago'na tauna iti mopa'ara rasi' mahile i topobago'nahe'.
44019025	Itimi' hane'i narámpuhe' topobago'na hingkakani hai topotua perá' ntáni'na, nahanga', “Halalu-halalu, ni'isá mahile ebe rási'ta' kai bago' dee.
44019026	De'e-de'e ni'ita hai nihádimo'i haduduámi bábehiána Paulu. Nahanga', apa to nabábehi tauna ti'ara ara kuasa'na. Handa'mo'i tauna mampóinálái paturo'na iti, bo'ia peá i ndee i Epesu agáiáná daki' humandele poropinsi Asia.
44019027	To pohurewukike' iami' bago'ta' dee ina masumba hanga' to kadake, lia' bo'ia peá iti agáiáná hawe' támbina ánditu tawine Artemi ina rababe ti'ara mopáláiá hai karapomahilena ina radiha-diha'; wole iamo'i ánditu tawine to rapenómbái toAsia hai sanggena to i duniá!”
44019028	Karahádina tauna handa' laluta iti, ma'ámu'mi' lálunda hane'ihe' mogoa-goa, rahanga', “Tepomahilemi' Artemi, ánditu tawine to rapenómbái toEpesu!”
44019029	Humandele wanua mahile iti mewali' mageo. Gáiu' hai Aritaku toMakedonia to mamporángá Paulu i polumaoána, radii'he' mpasoso tauna to popa'ara nggeru hane'ihe' rawawa i ka'árá'á pogómbóá wanua mahile iti.
44019030	Nalái Paulu ina mesuá' mampeola'ihe', agáiáná raháwólói tauna to pepóinálái i Iesu.
44019031	Láli' bahangampa toireá balena Paulu i poropinsi Asia iti, mepátu'uhe' wo'o bona iniá' napampopelia wátána i ka'árá'á iti.
44019032	Tempó iti wo'o, manggerumohe' tauna to i ka'árá'á iti. Ara to pogoa-goa masanga' hondee, ara to pogoa-goa masanga' hondoo láwi' kahanda'nda ti'ara mangisá apa pongkána hane'ihe' hirámpu i ndo'o.
44019033	Saru lálunda hangkira tauna, mepongka kai Ale'sande láwi' rahumbángá toIahudi mao i lindo'. Ale'sande morao-rao bona ra'ámbe'i'i lógá molaluta mamperuru'i wátána i lindo'nda tauna.
44019034	Agáiáná i karaitána ia hadua toIahudi, mogoa-goamohe' rodáá kahaena, rahanga', “Tepomahilemi' Artemi! Ánditu tawine to rapenómbái toEpesu!”
44019035	Agáiáná guruntólisi' wanua mahile mampopengkaroohe', nahanga', “Ó toEpesu! Bonto upu-upu tauna mangisá, Epesu iami' wanua mahile to porewái támbi hai watu molindo'na ánditu tawine Artemi to tepomahile to mandawo' kai langi'?
44019036	Ti'ara hawe' hadua to peisá mosapuáka mokakihanga'i iti. Itimi' hane'i mamparoo-rookomi lia' iniá' nipobábehi apa-apa nanangi kagámpi'na pekirimi.
44019037	Kaniwawánda taunahe' dee i ndee, bo'ia kapamperampá'inda lómá i támbina ánditu ba motokadakeáhe' ánditu tawine to tapenómbái.
44019038	Mokakihanga'i tauna to napewuá'á Demeteriu hai topobago'na, heráramo'i mampewuáka kara-karánda i topobutusi. Bate'nda raranga' topobutusi lia' ara onto topopárentá to peisá mohuda kara-kara iti.
44019039	Agáiáná ane ara mani' to ntáni'na to nipoinao bate'na nipawali ngkaro'a melempó i pogómbó humangkaniá.
44019040	Láwi' apa to pewali' dehanggaloá ina mohurewukike'. Peisáke' rarae' mopa'ara geo, láwi' ti'ara ara alehenta' ina mototo'u nggeru to hondee.”
44019041	Kaupuna masanga' upu-upuna iti, guruntólisi' i wanua mahile iti mohuo' upu-upu tauna masule'.
44020001	Manii'mi' nggeru to pewali' i Epesu, narámpumohe' Paulu topepóinálái napolaluta'á moróhóngi lálunda. Kaindo'o, mepalakanami' i herá hane'i mopahóhóá' polumaóna mao i poropinsi Makedonia.
44020002	Handa' robo' i poropinsi Makedonia nakamaói Paulu hai handa' paturo' nahanga'áhe' to poróhóngi lálunda tauna to pepóinálái i Iesu to ara i ndo'o. Kaindo'o hóhóá'mi' Paulu i Iunani.
44020003	Tálu wulána toro' i ndo'o. Tempónami' mopatóká' ina mosumomba mao i Siria, nahádimi' liwonda toIahudi ina mopapatei. Itimi' hane'i napakanóntó bate'na teóli moliu i poropinsi Makedonia.
44020004	Sopate áná'na Piru to kai Berea mao hingkakani hai ia; hondo'o wo'o Aritaku hai Sekundu toTesalonika hai Gáiu' toDerbe hintu' Timotiu hai rodua to kai poropinsi Asia iami' Tikiku hai Toropimu.
44020005	Taunahe' iti moiheruhe' kai kai' hane'ika' rapegiá i Troasi.
44020006	Kaupuna Susa' Pa'ande' Róti to Ti'ara Rarági'i, mosumombamoka' mopáláhi Pilipi. Lima alona kai ndo'o morámpu womoka' hai herá i Troasi. I ndo'o, toro'ka' haminggu.
44020007	I alo Minggu iti, ma'ande'ka' róti hingkakani. Paulu mampolaluta'á taunahe' to ara i ndo'o tuke tanambengi láwi' moliwo ina melei teume'na.
44020008	I ka'árá'á porámpuáki' i petá' to i reá, handa' palita to rapabóró.
44020009	Ara hadua ánáke tomoane hanga'na Eutiku mehuda i sungkeke'. Nanangi kamahaena Paulu molaluta, mahárámi' kamatetundu'na ánáke tomoane iti duu'na leto hane'i mandawo' kai usuna to katálu. I kara'ángká'na, ánáke tomoane iti matemo'i.
44020010	Agáiáná Paulu mendálu hane'i natumpapáki ánáke tomoane iti nakápui. Nahanga' Paulu, “Bopo'i niposusa' lalu, tuwo' mani'!”
44020011	I pengkahe'nda hule', Paulu mepokira-kira'á róti hane'imohe' ma'ande' hingkakani. Kaindo'o, mahae womi' Paulu molaluta hai taunahe' tuke daki'mo'i mepuló. Mepuló iti wo'o meleimi' Paulu.
44020012	Ánáke tomoane to tuwo' hule' iti raporángámi' masule' i támbina. Upu-upunda lindó ebe lálunda.
44020013	Kaindo'o, maomoka' mesawi' i kapala' uwai, duu'ki' mosumomba moiheru mao i Aso. Tunggáiángki', ina modupa' Paulu bona pesawi' kai ndi'iti hintoto' hai to napepátu'unga láwi' kaina maóna i Aso ina molumao.
44020014	Kahidupa'ki' i Aso, mesawi'mi' Paulu i kapala' hane'ika' mosumomba mao i Metilene.
44020015	Kai ndi'iti hóhóá' womoka', hane'i teume'na teduu'ka' i ka'árá'á to natoto' pulo Kiosi. Karonggalóna, teduu'moka' i pulo Samo hane'i teume'na i Miletu.
44020016	Napakanóntómo'i Paulu, ti'ara ina mehupe' i Epesu bona ti'ara motibe lógána i poropinsi Asia. Peláiána bona ane peisái harawi'á teduu' i Ierusale i Alo Mahile Pentakosta.
44020017	Kai Miletu, Paulu mepátu'u bona tadulako dámá'á i Epesu butuhe' mombehumba hai ia.
44020018	Kabutunda, molalutami' Paulu i herá, “Ni'isá onto nu'umbá katuwo'ku' hanonde'ena i olo'mi kai rungungku' teduu' i poropinsi Asia.
44020019	I pengkaiwói' lalu hiola' uwai mata, mobago'a' i Pue' i kapári' to kuhámpei nanangi kakadakena liwonda toIahudi.
44020020	Ni'isá kati'arána kulewái mampasanga'ákomi apa to pobundu' i kámiu. Kupaturo'ákomi i kahirámpuámi humangkaniá hai i támbimi.
44020021	Maro'a i toIahudihe' hondo'o wo'o i tina mahile bo'ia toIahudi, timbulu kupaingá'ihe' bona rakadeáha kai dósánda lia' butuhe' i Pue' Ala hai mepóináláihe' i Iesu Kerisitu, Pue'ta'.
44020022	De'e-de'e, pengkóru'ku' i hawa'na Inao Magasa', maoa' i Ierusale. I ndo'o, ti'ara kuisá apa to ina mewali' i wátángku'.
44020023	Agáiáná kamaóngku' i wanua-wanua mahile, tóá-tóá ebemo'i kanahanga'ángku' Inao Magasa' kaina pesuá'ku' i tárungku' hai kaina pohámpeiku' kapári'.
44020024	Kehapo'i hondo'o, katuwo'ku' ti'ara kutórá asala' bago' to napóináláiána' Pue' Iesu peisá kupahópó' lia' tuke i kahópó'ána tuwo'ku', tungku'a' mantoleleha Bámbári Ngkatuwo' mokakihanga'i ahi' petirináina Pue' Ala.
44020025	Upu-upumi kakupombehumba'ámokomi kupopabutuá mokakihanga'i Popárentána Pue' Ala. De'e-de'e, kuisá ti'arapokomi ina kupombehumba'á.
44020026	Itimi' hane'i dehanggaloá kupakanóntóá ebekomi, ane arai kai olo'mi to ina hurewu' hanggaló bo'ia sala'ku'.
44020027	Láwi' ti'ara kakulewái mantotóráká i kámiu upu-upu liwona Pue' Ala.
44020028	Nikámpái ebe wátámi hai upu-upu dámá'á láwi' kanaparilángká'mokomi Inao Magasa' mewali' tadulakona dámá'á iti. Bate'mi ebe mokamata dámá'ána Pue' Ala hondo'o topolámbá' mokámpái gimbána láwi' dámá'á iti mewali'mo'i taunána Pue' Ala melempó i kapatena Áná' saduduáNa.
44020029	I kakupáláhimi, sarigala to babo' bate'nda ina butu i olo'mi hane'i mampesimbuku mohurewuki tauna to nikámpái iti.
44020030	Hawe' kai olo'mi ina mesupa' taunahe' to pantoleleha paturo' to ti'ara to'u. Iti ralumaóha, bona tauna to pepóináláimo'i i Iesu mewali'he' puha, meola' i herá.
44020031	Itimi' hane'i bate'mi mokakámpái! Nibuhinao, tálu tó'ána kahaena mabaa hai inambengi, hiola' uwai mata ti'ara'a' mengkaroo mopaturo'komi hadua hai hadua.
44020032	De'e-de'e, kupehuhu'ámokomi i Pue' Ala bona Naporewukomi lia' bona nipeántiá i bámbári ahi' petirináiNa to makuasa' moróhóngi lia' moámbe'ikomi barakati to Napatóká'mo'i ami i upu-upu taunáNa to Napatani'.
44020033	Ti'ara'a' kahangkani mampengáihi perá' ba buláwá ba pewaru' kai hema peá.
44020034	Ni'isá haduduámi, róhó saduduángku' monggale hane'i ara kipotuwo' hai rángángkuhe' mobago'.
44020035	I páká'-páká'na kuámbe'imokomi pándiri', i pobago' mahárá to hondee bate'ta' mantulungi taunahe' to malede'. Láwi' bate'na tabuhinao to kanahanga' Pue' Iesu, ‘Tepamadonde mani' meámbe'i kai moranga'.’ ”
44020036	Hópó'mi' polalutána Paulu, molingkudumohe' hingkakani mekakae.
44020037	Upu-upunda teria' daro mokápui duu'nda moángki Paulu.
44020038	Wiora ebehe', pelumbu'na kanapahowa'na Paulu kati'aránapo'i ina raita. Kaindo'o rawawami' tuke i kapala' uwai to ina napesáwi'i.
44021001	Kaindo'o, mepalakanamoka' i tadulako dámá'á kai Epesu, hane'ihe' kipáláhi. Mosumombamoka' hóhóá' i pulo Kosi; teume'na, teduu'moka' i pulo Rodo. Kai ndi'iti, hóhóá'moka' i wanua mahile Patara.
44021002	I Patara, masumbaka' kapala' uwai to ina mao i Penisia. Mesawi'moka' i kapala' iti hane'ika' melei.
44021003	Kaindo'o, ki'itami' pulo Sipiru tanda' i kabeo'ki', agáiáná hóhóá'ka' mampetoto' Siria. Mendáluka' i Tiru, láwi' kapala' uwai to kipesáwi'i iti ina mombolo wawa'ána.
44021004	I ndi'iti, maoka' mampombehumba'á taunahe' to pepóinálái i Pue' Iesu, hane'ika' toro' hingkakani hai herá i ndo'o haminggu kahaena. Melempó i pepatintona Inao Magasa', Paulu rapolaluta'á bona iniá' namao i Ierusale.
44021005	Haminggumi' katoro'ki' i ndo'o, kipáláhimohe' mopahóhóá'ka' polumaóngki'. Upu-upunda hintu' tawinenda hai áná'nda maoka' rawawa tuke i raoána wanua mahile iti. I wiwi tahi', upu-upungki' molingkudu mekakae.
44021006	Upu iti, mepalakanamoka' hane'ika' mengkahe' i kapala' uwai, herá wo'o masule'mohe' i támbinda.
44021007	Mosumombamoka' kai Tiru, hóhóá'ka' i Polemai. I ndi'iti maoka' mampombehumba'á halálungkihe' to pepóinálái motabeáhe', hane'ika' hambengi hingkakani hai herá.
44021008	Teume'na, melei womoka' hane'ika' teduu' i Kaisarea. I ndo'o, maoka' i hadua to pantoleleha Bámbári Ngkatuwo' to mampohanga' Pilipu duu'ki' toro' i támbina. Ia hadua kai olo'nda pitu tauna to tepileki i Ierusale mantulungi tobemba' lia' topeahi-ahi'.
44021009	Áná'na Pilipu, arahe' iba ánáke tawine to na'ámbe'imohe' Pue' Ala kapangisá mopabutu bámbári kai Ia.
44021010	Bahangampami' alongki' i ndo'o, hadua galara' to mampohanga' Agabu, butu kai Iudea.
44021011	Kabutuna i kai', Agabu manggala halope'na Paulu, napopohilu' tee hai bitina haduduána hane'i nahanga', “Pasanga'na Inao Magasa' hondee: pue'na halope' dee ina hondee karahilu'na toIahudi i Ierusale duu'na rapehuhu'á i tina mahile to bo'ia toIahudi.”
44021012	I kakihádina iti, upu-upungki' hintu' to ara i Kaisarea, kiperapi' ebe i Paulu bona iniá' namao i Ierusale.
44021013	Agáiáná naháni'ka', “Ma'ampa hane'ikomi teria' to mampopewali' lálungku' magonu? Tóká'mo'i lálungku' bo'ia peá rahaka' agáiáná mate mampohurunga Pue' Iesu.”
44021014	I kati'arána naola' Paulu polalutángki', mengkaroomoka' molaluta sangádina peramo'i kihanga', “Peláiána Pue' to ina mewali'.”
44021015	Bahangampami' alona katoro'ki' i ndo'o, mopatimámámoka' párewángki' hane'ika' melei mao i Ierusale.
44021016	Bahangampa topepóinálái kai Kaisarea hingkakani hai kai', mopatintoka' i támbina Manaso láwi' i ndo'o kaina toro'ángki'. (Manaso iami' toSipiru to mahaemo'i mampóinálái Iesu.)
44021017	Kateduu'ki' i Ierusale, raranga'ka' upu-upu to pepóinálái to ara i ndo'o i kadonde lalu.
44021018	Teume'na, Paulu hingkakani hai kai' mao mampombehumba'á Iakóbu; upu-upu tadulako dámá'á aramohe' wo'o i ndo'o.
44021019	Kaupuna Paulu metabeá i herá, napolaluta'ámohe' upu-upu to kanalumaóha Pue' Ala i olo'nda tina mahile to bo'ia toIahudi melempó i ia.
44021020	Karahádina lalutána Paulu, motóeá'mohe' Pue' Ala, hane'i rahanga', “Halálungki' Paulu! Bate'na nuisá i hábundamo'i toIahudi mepóinálái i Iesu lia' upu-upunda tungku' mampeola'i áturá to nauki' Musa.
44021021	Agáiáná rahádimo'i io to popaturo' toIahudi to toro' i olo'nda tina mahile ntani' bona mokábáháhe' áturána Musa. Nupaturo'he' bona iniá' rapohuwai' áná'nda lia' bona iniá' wo'o rapampeola'i poadákanta' toIahudi.
44021022	Mewali', de'e-de'e to manóntó toIahudi to pepóináláimohe' ina masádi kainde'emumo'i. Haido'o nu'umbá?
44021023	Ágimumo'i mampeola'i paturo'ki'. I ndee, ara iba tauna to kamodándimohe' i Pue'.
44021024	Haido'o, bate'mu mobábehi ada popamaláhi wátá hingkakani hai herá lia' io to pobáiári popenómbánda bona peisáhe' mokái' weluá'nda. I kahóndi'itina ina tongawa' i upu-upu tauna apa to rahádi baha' i io ti'ara to'u láwi' hawe' io haduduámu molumaóha áturá to nauki' Musa.
44021025	Agáiáná, tina mahile to bo'ia toIahudi to pepóináláimohe' i Iesu, kakipopákátuámohe' sura mokakihanga'i kabotu'ángki', bona iniá' rapa'ande' to rapopenómbámo'i i ánditu; iniá' rapa'ande' wahe', iniá' rapa'ande' pinatuwo' to mate maime' hai iniá' rapolumaóha gau' ngkaparaka'.”
44021026	Teume'na, Paulu hingkakani hai tauna to iba iti molumaóhahe' ada popamaláhi wátá. Kaindo'o, mesuá'he' i Támbina Pue' Ala mampehanga'á hangampa mani' alona kahaena hane'i hópó' ada popamaláhi wátá iti hintu' kaina pampewe'inda popenómbá hadua hai hadua.
44021027	Ina hópó'mi' pitu alona tempó to rapakanóntó, arahe' toIahudi to kai poropinsi Asia manginta Paulu i Támbina Pue' Ala. Kaindo'o, moáhuimohe' tauna handa' mohaka' Paulu,
44021028	daro mogoa-goa, “Ó toSáráeli, nitunduáka'! Deemo'i tauna to mao i umbá-umbá peá mopaturo' upu-upu tauna bona rapoewa' kita' toSáráeli hai áturá to nauki' Musa hintu' Támbina Pue' Ala dee. De'e-de'e, láli' mambawa tauna to bo'ia toIahudi mesuá' i Támbina Pue' Ala, mopaboko Támbi to Magasa' dee!” (
44021029	Hondo'o polalutánda láwi' kamangintahe' Toropimu toEpesu i wanua mahile iti hingkakani hai Paulu, saru lálunda tauna iti kanawawa Paulu mesuá' i Támbina Pue' Ala.)
44021030	Humandele wanua mahile iti, mageo. Upu-upu tauna melangkahe' mao mampakahambolo'. Paulu rahaka' hane'i rarui' mpasoso mengkairaoa kai Támbina Pue' Ala. Tempó iti wo'o baba' Támbina Pue' Ala poliliuna rawiti'.
44021031	Tempónda to popa'ara nggeru iti mampesimbuku ina mopapate Paulu, tauna mampehanga'á i toireánda tadulako surodado' toRoma ka'arána nggeru i humandele Ierusale.
44021032	Toireánda tadulako surodado' toRoma hai tadulako surodado' hintu' surodado'nahe' poliliunda morámpu hane'ihe' mao i ka'árá'ána nggeru. Raitami' tauna handa' kabutuna toireánda tadulako hai surodado'na i ndo'o, rakábáhámi' mobamba Paulu.
44021033	Toireánda tadulako iti modákiki Paulu nahaka' hane'i napehuo'á rahilu' rante teena potimbali. Kaindo'o, napekune' hema iti Paulu hai apa to nabábehi.
44021034	Kai olo'nda tauna handa' arahe' to pogoa-goa masanga' hondee, hantangá'he' wo'o masanga' hondoo. Nanangi kati'aránapo'i tinto tauna, ti'ara naisá toireánda tadulako iti apa ebe to pewali'. Itimi' hane'i Paulu napehuo'ámi' rawawa i támbi podaga'ánda.
44021035	Teduu'mohe' i pongka tuka', Paulu ra'ángká' peramo'i surodado' láwi' tauna handa' manggeru ebemohe'.
44021036	Upu-upunda tomanggeru iti metuntungi daro mogoa-goa, rahanga', “Papate tauna iti!”
44021037	Kaina pesuá'na Paulu i támbi podaga'ánda, nahanga' i toireánda tadulako surodado', “Peisá'a' molaluta hai kámiu?” Mekune'mi' tadulako iti, “Wole nuisá onto mopahowa' basa Iunani?
44021038	Mopáláiá bo'iako' toMásiri to popa'ara nggeru iao hane'i melei i pádá wungi mampesiláka iba hábuna tauna to kepárewá mpombeala?”
44021039	Meháni' Paulu, “ToIahudia'; Tarsu wanuángku', wanua mahile to tehanga' i poropinsi Kilikia. Kuperapi', niámbe'ia' lógá molaluta hai tauna handa' iti.”
44021040	I kara'ámbe'ina lógá, mekátede'mi' Paulu i tuka', morao-rao hai teena. Roo-roomohe' tauna, molalutami' Paulu i lalu basa Ibarani.
44022001	Nahanga' Paulu, “Ama hai halalu upu-upu! Mopahowa'a' pamperuru'ingku' wátángku' i kámiu. Nipehádingi!”
44022002	Karahádina Paulu molaluta i lalu basa Ibarani, tunde'ndami' roo-roo. Napahóhóá' Paulu polalutána, nahanga',
44022003	“Kodo' toIahudi, ra'ánáka'a' i Tarsu poropinsi Kilikia agáiáná rapakahilea' i ndee i Ierusale, napágurua' ngkaro'a guru mahile Gamalieli i áturá to nauki' Musa to rapeola'i toiherunta'. Haido'o tempó iti padota'a' molumaóha bago'na Pue' Ala hondo'o kapadotámi de'e-de'e.
44022004	Topampeola'i paturo' mokakihanga'i Iesu, mahárá kakupopeahi-áhi'nda duu'na rapomate. Upu-upunda maro'a tomoane hondo'o wo'o tawine kuhaka'he' kupasuá' i tárungku'.
44022005	Tadulako Mpenómbá Mahile hai upu-upunda Topo'obóka Agama peisáhe' mewali' sabi' i kati'arángku' modongko' láwi' herámo'i to poámbe'ia' sura kuasa' to rapatoto' i toIahudi i Damasi'. Sura iti mewali' ántiángangku' mohaka' tauna to mampeola'i paturo' mokakihanga'i Iesu hane'ihe' kuwawa i Ierusale rahuku.”
44022006	“I polumaóngku' mampetoto' Damasi', tananggalómi' i kaina teduu'ku' i wanua mahile iti, hampale perami' wanta' to pehákiá'i kai langi' mantolelingia'.
44022007	Tedámpá'a' hane'i kuhádi wamba' masanga', ‘Saulu, Saulu! Ma'ampa hane'iA' nupopeahi-ahi'?’
44022008	Meháni'a', ‘Pue', hemaKo'?’ Naháni'a', ‘Kodo'mo'i, Iesu toNasare' to nupopeahi-ahi'.’
44022009	Wanta' iti raita wo'o rángángkuhe' agáiáná wamba' to polaluta i kodo' ti'ara rahádi.
44022010	Kaindo'o kupekune' womi', ‘Pue', apa to bate'na kulumaóha?’ Naháni'a' Pue', ‘Peáró, hóhóá'moko' i Damasi'. I ndo'o kaina rapasanga'ámu' upu-upu to napakanóntómo'i Pue' Ala nulumaóha.’
44022011	Láwi' nakiró' wanta' iti, matángku' mewali' bilo hane'ia' ratete' rángángkuhe' hóhóá' i Damasi'.
44022012	I wanua mahile iti ara to mampohanga' Anania. Tauna iti manóntó láluna lia' tungku' molumaóha áturá to nauki' Musa. Ia rapomahile ebe upu-upu toIahudi i Damasi'.
44022013	Anania iti butu i kodo' hane'i mekátede' i hambálingku' nahanga', ‘Saulu halálungku', meitamoko' hule'!’ Tempó iti wo'o, meitamo' hule' hane'i kuita lindo'na.
44022014	Kaindo'o molalutami' i kodo' nahanga', ‘Pue' Ala to rapenómbái toiherunta' kaNapilekimoko' bona nupangisá peláiáNa hai manginta To To'u iami' Iesu lia' mampehádingi wamba'na Iesu haduduáNa.
44022015	Láwi' bate'mu mewali' sábi'Na mantoleleha i upu-upu tauna mokakihanga'i to kanuita hai nuhádi.
44022016	De'e-de'e bopo'i nulántu' mahae, peáró, pehuhu'á wátámu rariu. Perapi' i Pue' bona dósámu Na'ámpungi.’ ”
44022017	“Kaindo'o, masule'mo' i Ierusale. Tanga'ku' mekakae i Támbina Pue' Ala, nakuasa'imo' Inao Magasa'.
44022018	Manginta'a' Pue'; Nahanga'ána', ‘Namo', harawi'á peámoko' mopáláhi Ierusale láwi' pampoposábi'mu baha' i Kodo' ti'ara ina raranga' taunahe' to i ndee.’
44022019	Hane'i kuhanga', ‘Pue' raisá ebe, kakusuákinda támbi penómbá'ána toIahudi hane'i tauna to pepóinálái i Io kuhaka'he' duu'nda kupahái.
44022020	Hondo'o wo'o karapapatena Setepanu sábi'Mu, ara'a' wo'o i ndo'o lia' kupohintoto' pepapate iti láli' kodo'mo'i to pokámpái wáru'nda topopapatei.’
44022021	Agáiáná molaluta womi' Pue' i kodo', ‘Maomoko' láwi' kaina Kuhuo'ámu karao' kai ndee iami' i tina mahile to bo'ia toIahudi.’ ”
44022022	Tauna handa' iti tungku' manihe' mampehádingi polalutána Paulu agáiáná i kanahanga'na Paulu, rahuo' mao i tina mahile to bo'ia toIahudi, mahárámi' pogoa-goánda, “Rapapatemo'i tauna iti. Ti'ara sipato' tuwo'!”
44022023	Darohe' mogoa-goa, mopáhu'he' badu' kumbánda hane'ihe' moháwuka awu tampo' i raoa.
44022024	Kaindo'o Paulu napehuo'á toireánda tadulako surodado' toRoma, rawawa i támbi podaga'ánda ina rapáresá' daro rabamba bona raisái apa pongkána hane'i tauna handa' mogoa-goa hondo'o i Paulu.
44022025	Agáiáná, i karahilu'na ina rabamba, Paulu molaluta i tadulakonda surodado' to pekátede' i ndo'o, “Rapepáliuá mobamba taunána kadatuá Roma hangko bomani' rabutusi?”
44022026	Kanahádina tadulakonda surodado' laluta iti, maomi' i toireánda, nahanga', “Tuá, apa to ina nibábehi? Ia hadua taunána kadatuá Roma!”
44022027	Maomi' toireánda iti i Paulu mekune', “Nuhanga'ána' ba ámbi' to'ui taunánako' kadatuá Roma?” Meháni' Paulu, “To'u, kodo' taunána kadatuá Roma.”
44022028	Nahanga' womi' toireánda iti, “Pewáli'ku' taunána kadatuá Roma, masuli' ebe pobáiáringku'!” Meháni' Paulu, “Agáiáná kai kara'ánákangku' ámbi'kumo'i mewali' taunána kadatuá Roma.”
44022029	Tempó iti wo'o, surodado' to ina mobamba Paulu mousuli'he'. Toireánda kahópó'ána lángá' i kanaisánamo'i tauna to napehuo'á rahilu' rante iami' taunána kadatuá Roma.
44022030	Toireánda tadulako surodado' toRoma iti, napoinao ina mangisá apa ebe to naposala' Paulu i toIahudi. Itimi' hane'i teume'na nakárá'mohe' toireándahe' tadulako mpenómbá hai Topo'obóka Agama bona raporámpu. Kaindo'o, kai támbi podaga'á, nawawami' Paulu melindo' i herá.
44023001	Kanaitánda Paulu Topo'obóka Agama iti, natotókimohe' hane'i nahanga', “Halálungku' upu-upu! Duu' dehanggaloá lálungku' masanga', ti'ara ara kamasala'ángku' i Pue' Ala baha' i katuwo'ku'.”
44023002	Tanga'na Paulu molaluta hondo'o, Tadulako Mpenómbá Mahile to mampohanga' Anania, mohuo' to pekátede' i hambálina Paulu motampeda' humena.
44023003	Nahanga' Paulu i Tadulako Mpenómbá Mahile iti, “Bate'mu ina natampeda' Pue' Ala, taunako' to mampetomaláhi! Mehudako' i ndi'iti ina mobutusia' mangola' áturá to nauki' Musa, io haduduámu molingka'i áturá iti, mohuo'ko' tauna motampeda'a'!”
44023004	Rahanga' tauna to daki' i Paulu, “Bái' ebeko' motata'i Tadulako Mpenómbá Mahilena Pue' Ala!”
44023005	Meháni' Paulu, “Halalu-halalu! Ti'ara kuisá ka'iána Tadulako Mpenómbá Mahile. To'u, i Sura Pototowiá ara teuki', ‘Iniá' nipotata'i tadulakomi.’ ”
44023006	Naita Paulu arahe' hangkira topobutusi iti iami' toSáduki hai hangkira wo'o toPárisi, itimi' hane'i hintu' wamba' to mahárá nahanga' i Topo'obóka Agama, “Halalu-halalu! Kodo' haduduángku' toPárisi, mule'na'a' toPárisi. Rahuda'a' i ndee láwi' mampóináláia' kaina tuwo'na hule' tomate.”
44023007	Kanahanga'na hondo'o, mantepu'umohe' mohiero toPárisi hai toSáduki, itimi' hane'i huda iti mewali' rongkira. (
44023008	Láwi' toSáduki ti'arahe' mampóinálái katuwo'na hule' tomate, ka'arána mala'eka hai ka'arána inao; agáiáná toPárisi mampóináláihe' upu-upuna iti.)
44023009	I kahóndi'itina, mewali'mi' geo to mahárá. Bahangampa toPárisi to pewali' guru agama mekátede' mopahowa' laluta mpe'ewa'. Rahanga', “Mangola' pasumbáki', tauna dee ti'ara ebe ara sala'na! Ara ebe paa'i inao ba mala'eka to kamolaluta i ia!”
44023010	I kamahárána pohiero iti napokalángá' toireánda tadulako surodado' toRoma ane radului Paulu rapahái. Itimi' hane'i mopárentá surodado'na mampetawa'i Paulu kai tanga'-tanga'nda rawawa i támbi podaga'ánda.
44023011	I wengi teume'na, mekátede'mi' Pue' Iesu i hambálina Paulu hane'i Nahanga', “Pakaróhó lálumu! Hondo'o kabái'mu mampoposabi' i Ierusale mokakihanga'i Kodo' hóndi'iti wo'o kabate'mu mampoposabi' i Roma.”
44023012	Teume'na mepuló-puló, mantepu'umohe' toIahudi morámpu mopa'ara liwo. Tauna iti mosumpahe', ti'ara ma'ande' hai mainu ane bomanihe' mopapate Paulu.
44023013	Tauna iti, kahanda'nda lábi kai iba pulo'na.
44023014	Hane'ihe' mao i toireándahe' tadulako mpenómbá hai tadulakonda toIahudi rahanga', “Kakisumpamo'i, ti'araka' ina ma'ande' hai mainu ane ti'ara manika' mopapate Paulu.
44023015	Haido'o, kámiu hai Topo'obóka Agama bate'mi mopákátu sura i toireánda tadulako surodado' toRoma, niperapi' bona Paulu rawawa hule' melindo' i kámiu hondo'o to ina nipáresá' womi' ngkaro'a kara-kara i wátána. I tempó iti, hangko bomani' teduu' i ndee, tóká'moka' ina mopapatei.”
44023016	Agáiáná laluta iti nahádi pinuáná'na Paulu kai haláluna tawine. I kanahádina laluta iti, maomi' i támbi podaga'á, mopabutu laluta iti i Paulu.
44023017	Kaindo'o nakárá'mi' Paulu hadua tadulako surodado' hane'i napolaluta'á nahanga', “Porángá tauna dee i toireánda tadulako surodado', ara to ina napehanga'á.”
44023018	Tadulako surodado' iti mao mamporángá tauna iti i toireána, nahanga', “Nakárá'a' Paulu to ratárungku' hai naperapi' bona ánáke tomoane dee kuporángá láwi' ara to ina napehanga'á i kámiu.”
44023019	Toireánda tadulako surodado' moántiá teena ánáke tomoane iti, hane'i nawawa mengkaweihá duu'na nakune', “Apa to ina nupehanga'á i kodo'?”
44023020	Meháni' tauna iti, “ToIahudi himpudumohe' ina merapi' i kámiu bona teume', Paulu niwawa melindo' i Topo'obóka Agama hondo'o to ina rapáresá' womi' ngkaro'a kara-karána.
44023021	Haido'o, perápi'nda iniá' nipeola'i'i láwi' arahe' lábi kai iba pulo'nda tauna to tanga'nda mebuni ina mampelala'i i rárá. Kamosumpamohe', ti'arahe' ina ma'ande' hai mainu ane bomanihe' mopapate Paulu. De'e-de'e, tóká'mohe' lia' mampegiá peramohe' háni'mi.”
44023022	Nahanga' toireánda tadulako surodado', “Iniá' nuhanga-hanga'i kanupewuákanamo'i i kodo'.” Hane'imi' nahuo' tauna iti masule'.
44023023	Kaindo'o, mekárá'mi' toireánda tadulako i rodua tadulako surodado'na, hane'ihe' nahanga'á, “Patóká' rongatu surodado' hingkakani hai pitu pulo'nda surodado' to podárá hai rongatu surodado' to petawala'. Toto'na tinti' hahio' wengi dee melei peámohe' mao i Kaisarea.
44023024	Patóká' wo'o bahangampa ba'ána dárá to ina nahawe'i Paulu hingkakani hai kapáráluuána hai nikámpái bona teduu' ngkaro'a i kontoroloo' Pelisi.”
44023025	Sura nauki' toireánda tadulako surodado' munina hondee,
44023026	“To kupomahile kontoroloo' Pelisi. Tabeá kai kodo', Kalaudiu Lisia!
44023027	Tauna dee rahaka'mo'i toIahudi lia' ina rapapatemo'i ane ti'ara'a' butu hai surodado'kuhe' mantulungi'i láwi' kuhádi ia taunána kadatuá Roma.
44023028	Nanangi kakupoinaona ina mangisá apa ebe sala' to rarae'ái, itimi' hane'i kuwawa melindo' i Topo'obóka Agama.
44023029	Tongawa' ti'ara hawe' hampáká' bábehiána to sipato' ina rapapateái ba ratárungku'. To rarae'ái hamombolo' peá baha' i áturá agamánda.
44023030	Kaindo'o, ara to mampasanga'ána' ka'arána liwo to kadake kai toIahudi i ia. Itimi' hane'i poliliuna kuwawa i kámiu. Toperae' iti, kakuhuo'mohe' mampewuáka i kámiu.”
44023031	Kaindo'o surodado'he' iti molumaóhamohe' bago'nda. Manggalahe' Paulu hane'i rapodeda'á teduu' i wanua mahile Antipatiri.
44023032	Teume'na, surodado' to podárá hingkakani hai Paulu mopahóhóá'mohe' polumaónda; surodado' to polumao masule'mohe' i támbi podaga'ánda.
44023033	Kateduu'nda i Kaisarea, surodado' to podárá iti mampewe'i sura i kontoroloo' hintu' Paulu rapehuhu'á wo'o i ia.
44023034	Kawálina nabasa kontoroloo' sura iti, nakune'mi' Paulu kai poropinsi apa. I kanaisána kontoroloo', Paulu toKilikia,
44023035	nahanga', “Ane teduu'mohe' i ndee topowuá'ko', hane'imi' kupáresá' kara-karámu.” Kaindo'o, napehuo'ámi' bona Paulu rakámpái surodado'na i támbi kadatuá to na'áróha Herode.
44024001	Lima alona kaindo'o, Anania Tadulako Mpenómbá Mahile hintu' tadulakonda toIahudi, maohe' i Kaisarea hingkakani hai hadua topopatinto áturá hanga'na Teretulu. Hane'i mao'mohe' i Kontoroloo' Pelisi mampewuáka kara-karána Paulu.
44024002	Kaindo'o, Paulu rakárá' mao i lindo' hane'i mantepu'umi' Teretulu mopahowa' perae' i Paulu hondee, “Kontoroloo' Pelisi to kipomahile! Gánggámi mopárentá katuwo'ki' malino lia' i kamatopa'mi handa'mo'i powó'ungi to nilumaóha moáróha tampo'ki'.
44024003	Upu-upuna iti kiranga' i porande ahi' hintu' pepomahile i umbá-umbá peá.
44024004	Agáiáná bona ti'ara mopaupu handa' lógámi, kiperapi' bona melempó i ro'a lálumi to tekárebá, pewuá'ki' to rerembe dee ina nipehádingi.
44024005	Tongawa' i kai', tauna dee hadua to popa'ara nggeru. I umbá-umbá mopa'ara geo i olo'nda toIahudi hai mewali' tadulakonda topeola'na toNasare' iti.
44024006	Lia' kanaperaomo'i mopaboko kamagasa'na Támbina Pue' Ala, itimi' hane'i kihaka'. [Peláiángki' ina kihuda mangola' áturángki' iami' áturá to nauki' Musa.
44024007	Agáiáná Lisia toireánda tadulako surodado' mamperampa'i tauna dee kai kai',
44024008	hane'i napehawa'iá bona topewuá' butuhe' i kámiu.] Ane nipáresá'mo'i tauna dee, ina ni'isá kató'una upu-upu to kiperae'á baha' i ia.”
44024009	ToIahudi to ara i ndo'o meola'he' wo'o morae' Paulu hai mototo'u upu-upu to nahanga' Teretulu.
44024010	Kaindo'o, kontoroloo' iti mo'odoá teena mewali' tanda' i Paulu kara'ámbe'inamo'i lógá molaluta. Molalutami' Paulu nahanga', “Kuisámo'i Tuá, handa'mo'i tó'ána pewáli'mi topobutusi i tampo' dee. Itimi' hane'ia' matana' mopahowa' pamperuru'ingku' wátángku' i lindo'mi.
44024011	Peisá onto nipekanóntói haduduámi ti'ara meliu kai hampulo' hai ronggaló liu kamaóngku' i Ierusale menómbá.
44024012	Ti'ara'a' kahangkani rahumangka toIahudi mohiero hai tauna ba morámpu tauna mopa'ara nggeru, maro'a i Támbina Pue' Ala ba i támbi penómbá'ánda toIahudi ba i ka'árá'á ntani' i wanua mahile iti.
44024013	Ti'ara wo'o ina rabuku mopatongawa' to rapewuáka i kámiu mokakihanga'i perae'nda i kodo'.
44024014	To'u, kupangaku' i kámiu penómbáku' i Pue' Ala to rapenómbái toiherungki' mangola' paturo'na Iesu iami' paturo' to rahanga' ti'ara to'u. Agáiáná kupóinálái sangkani to teuki' i áturá to nauki' Musa hai suránda galara'.
44024015	Hibali' hai herá, ara wo'o pesárumakangku' i Pue' Ala iami' kaina tuwo'nda hule' tomate, maro'a tauna to to'u hondo'o wo'o to ti'ara to'u i pehiló'ána Pue' Ala.
44024016	Itimo'i hane'ia' timbulu mampesimbuku ebe bona maláhi lálungku' i Pue' Ala hai i upu-upu tauna.
44024017	Bahangampami' tó'ána kati'arángku' i Ierusale, mao womo' i ndo'o ina mambawa dói pohintuwo' i tinángku' toIahudi to peahi-ahi' lia' ina mopa'ara'a' penómbá i Pue' Ala.
44024018	Tempóku' molumaóha iti, rahumbamo' i Támbina Pue' Ala, walimo' mamponggaleá ada popamaláhi wátá mangola' áturá agama. Ti'ara ara tauna handa' to hingkakani hai kodo' lia' tempó iti ti'ara ara geo i ndo'o.
44024019	Ara peá bahangampa toIahudi to kai poropinsi Asia to ara i ndo'o. Kato'uána bate'na herá to ara i ndee mopa'ara pewuá' i kámiu, ane arai perae'nda i kodo'.
44024020	Agáiáná de'e-de'e, ra'ámbe'imohe' lógá tauna to ara i ndee mopahowa' bábehiá to kadake apamo'i to rahumangka i kodo' i karapopelindo'ku' i Topo'obóka Agama.
44024021	Ara peá hampáká' laluta to kupahowa' rahádi, iami' laluta dee: Rahuda'a' dehanggaloá láwi' pampóináláingku' kaina rapatuwo'nda hule' tomate.”
44024022	Kaindo'o Pelisi to handa'mo'i mangisá mokakihanga'i paturo'na Iesu, molaluta mokahópó'á huda iti, nahanga', “Ane butupo'i Lisia toireánda tadulako surodado', hangko kubutusimi' kara-kara dee.”
44024023	Kaindo'o, napohawa'ámi' tadulakonda surodado' to pokámpái bona bate'nda tungku' mokámpái Paulu agáiáná ti'ara rapasuá' i lalu petárungku'á lia' ti'ara rahilu'. Hondo'o wo'o rángánahe' ra'ámbe'i lógá mantulungi Paulu ane arai to ina napáráluu.
44024024	Bahangampa alona kaindo'o, butumi' Pelisi naporángá Durusila tawinena, hadua toIahudi. Pelisi mohuo' tauna manggala Paulu hane'i napehádingi polalutána Paulu mokakihanga'i pepóinálái i Iesu Kerisitu.
44024025	Agáiáná tempóna Paulu mopahóhóá' polalutána mokakihanga'i rárá ngkatuwo' to to'u hai potá'ámáká pekiri hintu' pehuku i alo kahópó'ána duniá, mahárámi' kalángá'na Pelisi hane'i nahanga', “Gánámo'i sieru', peisámoko' melei; ane arai lógá kukárá'ramoko'.”
44024026	Tempó iti, Pelisi mangisaru ina masumba dói kai Paulu. Itimi' hane'i timbulu mohuo' tauna manggala Paulu bona rapolaluta.
44024027	Agáiáná rontó'á kaindo'o, Pelisi ti'arapo'i rapokontoroloo' napaháwángimo'i Perekiu Pestu. Bona mopamatana' peá lálunda toIahudi, Paulu bate'na onto napatodáhi Pelisi i lalu tárungku'.
44025001	Tálu alona kateduu'na i poropinsi iti, meleimi' Kontoroloo' Pestu kai Kaisarea mao i Ierusale.
44025002	I ndo'o, toireándahe' tadulako mpenómbá hai tadulakonda toIahudi, butuhe' i ia mampewuáka kara-karána Paulu.
44025003	Raperapi' ebe i Pestu bona ane napohintoto'i, mohuo' tauna mambawa Paulu i Ierusale. Láwi' rakabótu'imo'i tadulakonda toIahudi ina mopapate Paulu i tanga' rárá.
44025004	Agáiáná meháni' Pestu, “Paulu ratárungku' i Kaisarea lia' mangola' liwongku' ina harawi'ámo' teóli i ndo'o.
44025005	Haido'o, maro'a ebe ane arahe' tadulakomi kupohiola' mao i Kaisarea, hane'i nipewuáka kara-karána i ndo'o ane ámbi' kamobábehimo'i sala'.”
44025006	Toto'na uwalu ba hampulo' alona Pestu i Ierusale, masule'mi' i Kaisarea. Teume'na, napa'arami' huda pobutusi, Paulu napehuo'á rawawa i huda iti.
44025007	Kabutuna Paulu i ndo'o, toIahudi kai Ierusale mekátede'he' mantolelingi Paulu, duu'nda mopahowa' handa' perae'nda. Agáiáná ti'arahe' peisá mopatongawa' kató'una perae'nda i Paulu.
44025008	I pamperuru'ina wátána, molalutami' Paulu nahanga', “Ti'ara hawe' hampáká' bábehiángku' to polingka'i áturá agama Iahudi ba mokakihanga'i Támbina Pue' Ala hai baha' i Datu Mahile toRoma.”
44025009	Agáiáná Pestu mampoinao mopamatana' lálunda toIahudi, itimi' hane'i mekune' i Paulu, “Mauko' mao i Ierusale bona i ndo'o rahudako' i lindo'ku' mokakihanga'i to rarae'áko'?”
44025010	Meháni' Paulu, “De'e-de'e mekátede'a' i ndee nalindo' topobutusina Datu Mahile toRoma; i ndeemo'i karahuda'ángku'. Kámiu haduduámi mangisá ti'ara hawe' hántede' sala'ku' i toIahudi.
44025011	Ane kamolingka'ia' áturá ba mobábehia' sala' to sipato' hai huku mate i kodo', tóká'mo'i lálungku' mate. Agáiáná ane perae'nda iti ti'ara to'u, ti'ara hawe' hadua to peisá mampehuhu'á wátángku' i herá. Kuperapi' bona rahuda'a' i pobutusina Datu Mahile!”
44025012	Kawálina Pestu mogómbó hai topepaturo'nahe', molalutami', nahanga', “Hondo'o perápi'mu nahudako' Datu Mahile, haido'o maomoko' melindo' i ia.”
44025013	Ti'ara mahae kaindo'o, butumohe' i Kaisarea Datu Agripa hai ádina tawine hanga'na Berenike, mopahowa' tabeá pepomahile i Pestu.
44025014	Bahangampami' alonda i ndo'o, natotórákámi' Pestu i Datu Agripa kara-karána Paulu, nahanga', “I ndee ara hadua to ratárungku' to napatodáhi Pelisi.
44025015	Tempóku' i Ierusale, toireándahe' tadulako mpenómbá hintu' tadulakonda toIahudi mampewuáka tauna iti bona rahukui.
44025016	Agáiáná kuháni'he', mangola' áturá toRoma, ti'ara peisá mampehuhu'á hadua to rarae' ina rahuku, hangko bomani' mombelindo' hai toporae'i lia' bate'na ra'ámbe'i lógá molaluta mamperuru'i wátána.
44025017	Mewali' i kabutunda i ndee, ti'ara kulántu' mahae. Teume'na, poliliuna kupa'ara huda duu'na kupehuo'á rawawa melindo' i kodo'.
44025018	Tempónda toperae' iti mekátede' mopahowa' perae'nda, ti'ara ebe ara rapewuáka bábehiá to kadake hondo'o to naduu' lálungku'.
44025019	Agáiáná posisala'na peá pasumbánda hai Paulu baha' i agamánda hai mokakihanga'i tauna to mampohanga' Iesu. Tauna iti matemo'i, agáiáná naperóhó ebe Paulu katuwo'Na hule'.
44025020	Nanangi kawulingku' nu'umbá kapeisángku' masumba kanóntóána ebe kara-kara iti, kupekune' i Paulu ba napohintoto'i mao i Ierusale bona kara-karána rahuda i ndo'o.
44025021	Agáiáná naperapi' Paulu, kara-karána nabutusi Datu Mahile i Roma; naperapi' wo'o bona bate'na toro' i tárungku' tuke i kanabutusina Datu Mahile. Itimi' hane'i kupehawa'iá bona bate'na ratárungku' tuke i ka'ara'ána lógángku' mampehuhu'á i Datu Mahile.”
44025022	Kaindo'o molalutami' Agripa i Pestu, nahanga', “Kodo' wo'o, kupoinao mampehádingi polalutána tauna iti.” Meháni' Pestu, “Teume', peisá ina nipehádingi.”
44025023	Teume'na, butumohe' Agripa hai Berenike radupa'he' i pepomahile. I pesuá'nda i lalu pobutusiá hingkakani hai toireánda surodado' hintu' torapomahile i wanua mahile iti, napehuo'ámi' Pestu, Paulu rawawa mesuá'.
44025024	Kaindo'o molalutami' Pestu, nahanga', “To kupomahile Datu Agripa hai upu-upuna to ara i ndee! Tauna dee rapewuákamo'i upu-upu toIahudi i kodo', maro'a toIerusale pelumbu'nda to ara i ndee. Mogoa-goahe' mampengáihi bona tauna dee ti'arapo'i rapatodáhi tuwo'.
44025025	Agáiáná ti'ara hawe' hampáká' sala' kuhumangka to sipato' hai huku mate i ia. I kanaperápi'na bona kara-karána nabutusi Datu Mahile, itimi' hane'i kupehuo'ámo'i ina rawawa i Datu Mahile.
44025026	Agáiáná, ti'ara mani' ara alehengku' to manóntó mokakihanga'i kara-karána, to ina ku'uki' kupákátu i Datu Mahile. Itimi' hane'i kuwawa i kámiu to ara i ndee, pelumbu'na i kámiu Datu Agripa! Tunggáiángku' bona i kawálina rapáresá', arami' alehengku' ina mouki'.
44025027	Láwi' meola' i pasumbáku', ti'ara mesuá' i ákálá mampehuhu'á toratárungku' i Datu Mahile ane ti'arai tongawa' sala' to raperae'á i ia.”
44026001	Kaindo'o nahanga' Agripa i Paulu, “Ra'ámbe'iko' lógá molaluta mamperuru'i wátámu.” Na'ángká'mi' teena Paulu hane'i molaluta, nahanga',
44026002	“To kupomahile Datu Agripa! Morasi' ebea' láwi' dehanggaloá peisá'a' molaluta mamperuru'i wátángku' i lindo'mi mokakihanga'i upu-upu perae' to rapewuáka toIahudi baha' i kodo';
44026003	láwi' ni'isá ebe poadáka hai háwákángánda toIahudi. Itimi' hane'i kuperapi' bona i nondo' lálumi nipehádingi polalutángku'.
44026004	Upu-upu toIahudi mangisá rárá ngkatuwo'ku' kai ka'ánáke tomoanengku' mani' láwi' tuwo'a' i olo'nda hai i Ierusale.
44026005	Mahaemo'i karaisángku'. Haido'o ane mauhe', herá haduduánda peisáhe' mampoposabi' kapewáli'kumo'i toPárisi to mampeola'i upu-upu áturá to maróhó ebe i poagamángki'.
44026006	Haido'o mekátede'a' i ndee, ina rahuda'a' láwi' pampóináláingku' dándi to napa'ara Pue' Ala i toiherungki'.
44026007	Podándi iti wo'o to rasárumaka hampulo' hai rontina toSáráeli hane'ihe' tungku' menómbá i Pue' Ala mabaa hai inambengi. Datu Agripa to kupomahile, nanangi pampóináláingku' podándi iti hane'ia' rasala'i toIahudi.
44026008	Halálungku' toIahudi, ma'ampa hane'i ti'ara nipóinálái Pue' Ala peisá mopatuwo' hule' tomate?
44026009	Iao, i pekiringku', bate'ku' molumaóha apa peá pe'ewa' i Iesu toNasare'.
44026010	Itimo'i to kakulumaóha i Ierusale. Melempó sura kuasa' kai toireándahe' tadulako mpenómbá, handa'he' to pepóinálái i Pue' Iesu kupasuá' i tárungku'. Láli' kodo' haduduángku' to mampohintoto' bona rahukuhe' mate.
44026011	Handa' káningku' mampopeahi-ahi'he' i upu-upu támbi penómbá'ánda toIahudi, kuroho'he' bona raposapuáka apa to rapóinálái. Mahárá ebe katowengku' i herá, hane'ihe' kuwulai tuke i wanua mahile to handarena.”
44026012	“Tunggáiá itimi' hane'ia' mao i Damasi' hintu' sura kuasa' kai toireándahe' tadulako mpenómbá to pohuo'a'.
44026013	Datu Agripa to kupomahile, tananggaló iti tempóku' i tanga' rárá, manginta'a' wanta' kai langi' to tepamewanta' kai alo. Wanta' iti mohámbákia' hintu' rángángkuhe'.
44026014	Upu-upungki' tedámpá i tampo' hane'ia' masádi wamba' i basa Ibarani masanga', ‘Saulu, Saulu! Ma'ampa hane'iA' nupopeahi-ahi'? Mopamasusa'ko' wátámu haduduámu ane moewa'ko' Ia to makuasa' i io.’
44026015	Kuhanga' hondee, ‘Pue', hemaKo'?’ Naháni'a' Pue', ‘Kodo'mo'i, Iesu to nupopeahi-ahi'.
44026016	Peáró, pekátede'! TunggáiángKu' mopatongawa' wátángKu' i io, bona Kupopewali'ko' topobago'Ku' hai sábi'Ku' to mantoleleha apa to nuitamo'i baha' i Kodo' hai apa to ina Kupatongawa' i io hanggaló.
44026017	Ina Kupetawa'iko' kai tinámu toIahudi hai tina mahile ntani' to bo'ia toIahudi. I herámo'i kaKuhuo'ámu mao
44026018	mobungkáhi pekirinda, bona rapengkairaoa kai kamangkáindi hane'ihe' mesuá' i wanta'. I kahóndi'itina tekábáháhe' kai kuasa'na Tadulako Ánditu, hane'ihe' nakuasa'i Pue' Ala. I pepóináláinda i Kodo', dósánda ina teámpungi lia' mewali'he' taunána Pue' Ala to tepatani'.’ ”
44026019	“Datu Agripa to kupomahile, itimo'i hane'i kupesimbuku ebe mengkoru' i popatongawa' to kuranga'mo'i kai Pue' Ala.
44026020	Mewali', kuhanga'áhe' tauna bate'nda kadeáha kai dósánda hai bate'nda mampehuhu'á wátánda i Pue' Ala lia' rapatongawa' i katuwo'nda kakadeáhandamo'i kai dósánda. Runguna kupehanga'ámo'i i Damasi' hane'i i Ierusale, i humandele Iudea hai i olo'nda tina ntani' to bo'ia toIahudi.
44026021	Itimo'i hane'ia' rahaka' toIahudi i Támbina Pue' Ala, rapesimbuku ina mopapatea'.
44026022	Agáiáná, duu' de'e napetawa'ia' Pue' Ala hane'i kubuku mekátede' i ndee mampoposabi' i upu-upu tauna—maro'a to i reá ba to i wói' tuwo'nda. To kuhanga' dee ti'ara mosisala' kai to karapabutumo'i galara' hai Musa hangkoia
44026023	iami': Datu Topesoreáka to radándi iti bate'na mohámpei kapári', lia' Iamo'i to iheru-heru tuwo' hule' kai kapate bona peisá mantoleleha wanta'—iami' katesoreáka—maro'a i toIahudi hondo'o wo'o i tina mahile to bo'ia toIahudi.”
44026024	Tanga'na Paulu mopahowa' pamperuru'ina wátána, mongangami' Pestu, “Magilamoko' Paulu! Napamagila kahanda'na kapangisámu!”
44026025	Agáiáná meháni' Paulu, “Ti'ara'a' magila, Pestu to kupomahile. Laluta to kupahowa' to'u lia' kai pekiringku' to ma'ániwóló.
44026026	Datu Agripa haduduána mangisá kató'una iti. Itimo'i hane'ia' bái' mowáláhi i lindo'na Datu. Kuisá ebe ti'ara hawe' hampáká' kai upu-upuna iti to ti'ara mani' naisá láwi' pewáli'na upu-upuna iti ti'ara tebuniángi.
44026027	To kupomahile Datu Agripa, bonto nipóinálái to karapabutu galara'? Kupekiri bate'na nipóinálái!”
44026028	Kaindo'o, nahanga' Agripa i Paulu, “Saru lálumu peisáko' mampopewali'a' toSarani i tempó to hangka'-hangka'?”
44026029	Meháni' Paulu, “Mekakaea' i Pue' Ala, bona i tempó hangka'-hangka' ba mahae, kámiu hai upu-upumi to mampehádingi lalutángku' alo dee ina hondo'o kodo'—agáiáná ti'ara ina rahilu' rante hondo'o kodo'!”
44026030	Kahópó'ána, datu, kontoroloo' hai Berenike hintu' upu-upu to ntáni'na mekátede'he'.
44026031	Darohe' mengkairaoa, molalutamohe' hadua hai hadua, “Tauna dee, ti'ara hawe' hampáká' to sipato' rahukuái hai huku mate ba ratárungku'.”
44026032	Kaindo'o molalutami' Agripa i Pestu, “Kato'uána tauna dee peisámo'i rakábáhá ane ti'arai naperapi' kara-karána nabutusi Datu Mahile.”
44027001	I karapakanóntónamo'i bate'ki' ina mosumomba mao i Italia, Paulu hai rángánahe' to ratárungku', rapehuhu'ámohe' i Iuliu, tadulakonda surodado' Roma to rahanga' “Surodado'na Datu Mahile”.
44027002	Mesawi'ka' i kapala' uwai to kai Adaramitiu, hane'ika' mosumomba hai kapala' iti to tóká'mo'i ina mehupe' i sóndáka to ara i poropinsi Asia. Aritaku hadua toMakedonia kai Tesalonika, mosumomba wo'o hingkakani hai kai'.
44027003	Teume'na, teduu'moka' i Sido. Paulu natimbálihi ebe ngkaro'a Iuliu lia' napáliu mombehumba hai rángánahe' bona peisáhe' mopapósengi kapáráluuána.
44027004	Kai ndi'iti, mosumomba womoka'. Nanangi angi mamau' kai lindo' to nahuru' kapala'ki', mampeola'i peramoka' wiwina pulo Sipiru to ti'ararahi narumpa angi.
44027005	Kaindo'o, mosumomba womoka' i tahi' to natoto' poropinsi Kilikia hai Pampilia hane'ika' teduu' i Mira to i poropinsi Likia.
44027006	I ndi'iti, tadulakonda surodado' masumba kapala' uwai to kai Ale'sandria to ina mosumomba mao i Italia. Hane'imoka' napopelimba i kapala' iti.
44027007	Nanangi kamamáu'na angi kai lindo', gánggána bahangampa alona posumombáki' maele' ebe. Kamakárána posumombáki' iti moliu peáka' daki' i wanua mahile Kinidu. Láwi' angi mamau' ebe mani', itimi' hane'i posumombáki' ti'ara peisá hóhóá' i pelindo'áki' runguna. I kahóndi'itina mosumombamoka' i matabengona pulo Kreta moliu i tando' Salumone bona ti'araka' narumpa angi.
44027008	I kamakárána posumombáki' mampeola'i wiwina tahi' pulo iti hane'imoka' teduu' i hambua' sóndáka to rahanga' Sóndáka Manoba' to daki' i wanua mahile Lasea.
44027009	Lógángki' handa'mo'i to tetibe. Tempó popuasa'ánda toIahudi i Alo Mahile Mpodame liumo'i, mopáláiá bo'iapo'i tempó to maro'a raposumombái láwi' bálumbá mahárámo'i. I kahóndi'itina ara paturo'na Paulu i herá,
44027010	nahanga', “Halalu-halalu! I pehiló'ángku', ane taroho'i mosumomba ina mampombehumba'áke' kahurewu'. Ina mahile rugi' to tapombehumba'á, bo'ia peá kapala'ta' hai párewá wawa'ána agáiáná peinaonta' ina matántá.”
44027011	Agáiáná, tadulakonda surodado' láli' mampóinálái mani' topokámudi' hai pue'na kapala' kai lalutána Paulu.
44027012	Láwi' sóndáka i ndi'iti ti'ara maro'a raka'arái kapala' uwai i tempó mpelengi', itimi' hane'i kahanda'na topobago' i kapala' mampohintoto' ina mosumomba mopáláhi sóndáka iti bona rapesimbukui teduu' i Penisi hane'ihe' toro' i ndo'o gánggána tempó mpelengi'. Penisi iami' hambua' sóndáka i pulo Kreta to pelindo' i matampuhá kóáná hai matampuhá káiri.
44027013	Tempó iti angi kai matabengo mewui malui'-lui' peá. Saru lálunda topobago' i kapala' peisá womohe' mosumomba. Itimi' hane'i petimbingi kapala' raore' hane'ihe' mosumomba mangulá' wiwi tahi' pulo Kreta.
44027014	Agáiáná ti'ara mahae kaindo'o, kai pulo iti mewuimi' angi mamau' to meálipuu' to rahanga' angi mata'alo kóáná, morumpa kapala'ki'.
44027015	Nanangi kati'aránapo'i nabuku kapala'ki' mohuru' pedumpalána angi kai lindo', kipatodáhi perami' kapala'ki' ma'ándu' nawawa angi.
44027016	I kama'ándu'na kapala'ki' moliu i matabengona pulo Kauda to kekede' iti, teweiháka' hántede' kai angi to mamau'. I ndi'iti, kehapo'i makárá peisáka' mokuasa'i sikóti'na.
44027017	I karaore'na sikóti', rawewemi' kapala' iti hai kólóró bona paróhó. Karapokalángá'na kapala' iti ina tóá i wungi Siriti to hehe', rambolomi' sombána hane'i rapatodáhi kapala' nawawa angi.
44027018	I kamamáu'na mani' angi, teume'na hangkira wawa'ána kapala' ratibe i tahi'.
44027019	Katáluna alona, topobago' haduduánda moángká' párewánahe' kapala' ratibe i tahi'.
44027020	Bahangampai alo hai wengina ti'araka' manginta pewanta'na alo hai betue', angi bate' kamamáu'na ti'ara ara pengkarooána. Manii'mi' paisarungiángki' ina tuwo'.
44027021	Bahangampami' alona taunahe' iti ti'ara ma'ande', mekátede'mi' Paulu i tanga'-tanga'nda, nahanga', “Halalu-halalu! Ketoniola'i paturo'ku' bona ti'arake' mosumomba kai Kreta, keti'arake' mampombehumba'á kahurewu' hai rugi' to hondee.
44027022	Agáiáná de'e-de'e, kuperapi' ebe i kámiu bona nipakaróhói lálumi. Láwi' ti'ara onto hawe' hadua kai olo'mi ina mate; kapala'ta' peá to ina makawu.
44027023	Láwi' dehambengiá, mala'ekána Pue' Ala to kupenómbái iami' Pue' Ala to poántiá tuwo'ku', butu i kodo'.
44027024	Mala'eka iti molaluta, nahanga', ‘Bopoko' lángá' Paulu! Láwi' bate'mu ina melindo' i Datu Mahile; i ro'a láluna Pue' Ala, melempó i io, upu-upunda to nuporángá mosumomba ina tuwo'he'.’
44027025	Itimi' hane'i halalu-halalu, nipakaróhó lálumi! Láwi' kupóinálái ebe upu-upu to nahanga' Pue' Ala i kodo' bate'na mewali'.
44027026	Agáiáná kapala'ta' ina nawawa angi hane'i terámpehanga i hambua' pulo.”
44027027	I wengi kahampulo' hai iba, kapala'ki' moándu-ándu' mani' i Tahi' Adaria. Toto'na tanambengi, raisámi' topobago' i kapala' kadáki'kimo'i i ráre.
44027028	Mewali', mampetatakámohe' watu i kólóró ina rapopohóká' kakaláduna tahi'. Tongawa' i ndo'o toto'na mani' iba pulo'na mete' kakaláduna. Ti'ara mahae kaindo'o, rahóká' womi', raisámi' kakaláduna tahi' toto'na tálu mani' pulo'na mete'.
44027029	Rapokalángá' kapala'ki' ina tehumpádánga i watu rangka, rambolomi' iba wua'na popetimbingi tanda' i bengo daro rapengáihi ebe ina harawi'á mabaa.
44027030	Raperao topobago' i kapala' ina melalóhó' ndii-ndiinda. Sikóti' rambolo i wongko tahi', hondo'ohe' to pombolo popetimbingi tanda' i lindo'na kapala'.
44027031	Agáiáná nahanga' Paulu i tadulakonda surodado' hai surodado'he' to i ndo'o, “Ane topobago' dee ti'arahe' tungku' i kapala', ti'arakomi ina tuwo'.”
44027032	Itimi' hane'i surodado'he' morántáhi kólóró sikóti' iti duu'na ma'ándu'.
44027033	Mowángkáhami', nawáwáimohe' Paulu bona rapa'ande' sangkani. Nahanga' Paulu, “Hampulo'mo'i hai iba alona tontoa peramokomi i lalu kalángá' mampegiá to ina mewali', ti'arakomi ma'ande' apa-apa.
44027034	Itimi' hane'i kuperapi' i kámiu, nipa'ande' bona ara róhómi. Láwi' upu-upumi ina tuwo' lia' ti'ara hawe' hampóló weluá'mi ina mahurengi.”
44027035	Kaindo'o na'alami' Paulu róti hane'i napekakaeá morande ahi' i Pue' Ala ralindo' sangkani. Upu iti nakebi-kebi'mi' róti hane'i ma'ande'.
44027036	Maróhómi' hule' lálunda hane'imohe' wo'o ma'ande'.
44027037	Upu-upu to i lalu kapala' uwai iti, rongatu pitu pulo'na hai ini tauna.
44027038	I kaupunda ma'ande' duu'nda mabuhu, gándu wawa'ána kapala' ratibe i tahi' bona kapala' iti manangko'.
44027039	I pesupa'na alo, topobago' i kapala' mangintahe' suá'na hai wiwina tahi' agáiáná ti'ara raisá ráre apa iti. Peláiánda, ane rabukui ina morámpehanga kapala'nda i ndo'o.
44027040	Kólóró popotaka' petimbingi rabántáhi sangkani hane'imi' rapatodáhi timbi i lalu tahi'. Daro iti wo'o, rabukehimi' kólóró popotaka'nda kámudi'. Hane'ihe' mo'ore' somba tanda' i lindo' bona nawawahe' angi teduu' i wiwina ráre iti.
44027041	Agáiáná kapala' iti terusunga i wungi. Kapala' to tanda' i lindo' tehumpádánga hane'i ti'arapo'i tepagui', to tanda' i bengo mabongka narumpa bálumbá to mahárá.
44027042	Surodado'he' to i kapala' iti moliwomohe' ina mopapate upu-upu toratárungku' bona ti'ara hawe' hadua to pelu'u mampelalóhó'á wátánda mao i ráre.
44027043	Agáiáná tadulakonda moháwólóihe' láwi' mampoinao mopatuwo' Paulu. Upu-upu tauna to pangisá melu'u nahuo'he' moiheru mengkaburoso i tahi' bona rapelu'u mao i ráre;
44027044	to ntáni'na rahuo'he' metutuhá meumbáná i lobo ba i kapihe'ána kapala'. I kahóndi'itina upu-upungki' tuwo' teduu' i ráre.
44028001	Kateduu'ki' ngkaro'a i ráre, hangko ki'isámi' pulo iti Malita hanga'na.
44028002	Tauna to poka'arái pulo iti maro'a ebehe' i kai'. Upu-upungki' raranga' i ro'a lálunda hai rapopatuwo'áka' api láwi' mantepu'umo'i bábá lia' raoa melintimo'i.
44028003	Paulu morámpu kau hane'i nahumpulá i api. Nanangi kama'ámu'na api i kau to nahumpulá iti, hamba'a ile to peipo' mesupa' poliliuna motiló' teena.
44028004	Karaitána tauna to i pulo iti ile mekálántió i teena Paulu, rahanga'mi' hadua hai hadua, “Tauna dee bate'na topepapate láwi' kehapo'i tekábáhá kai pehurewukina tahi', Ánditu Tawine To Ti'ara Madári Sambali ti'ara mopatodáhi'i tuwo'.”
44028005	Agáiáná Paulu mopimpiránga ile iti i api lia' ti'ara napohádinga kamaháina i kanatiló'na ile iti.
44028006	Pekirinda tauna to i pulo iti, ti'arapo'i mahae teena Paulu ina kámbá ba hampale perami' tedámpá mate. Agáiáná mahaemi' rapegiá, ti'ara ara to peringku'i mewali' i Paulu, hane'imi' tebáliki pekirinda duu'na rahanga', Paulu iami' ánditu tomoane.
44028007	Ti'ara karao' kai ndi'iti ara tampo'na Pubiliu, kontoroloo' i pulo iti. Bulá láluna moranga'ka' napotorare gánggána tálu alona.
44028008	Tempó iti, amána tanga'na mampasádi du'a nakabutui hai moiwiwiá wahe'. Paulu mao mampeita tomadu'a iti. Daro modámpá teena i tutuwóá'na tomadu'a iti napekakaeá hane'i baka' tauna iti.
44028009	Karaisána to pewali' iti, tauna to madu'a i pulo iti butuhe' i Paulu hane'ihe' rapabaka'.
44028010	I karapomahilengki' handa' to rawe'iáka' lia' i kaina peleingki' rawawami' i kapala' to ina kipesáwi'i upu-upu to kipáráluu i posumombáki'.
44028011	Tálumi' wulángki' i ndo'o, meleimoka' kai pulo iti mesawi'ka' i kapala' uwai to kai Ale'sandria to pehupe' i ndo'o gánggána tempó mpelengi'. Kapala' iti rapotekei tanda' Diosikuri iami' Ánditu Tomoane Toporopa'.
44028012	Mehupe'ka' i Sirakusa duu'ki' toro' i wanua mahile iti tálu alona.
44028013	Kai ndi'iti, mosumomba womoka' mangulá' wiwi tahi' hane'ika' teduu' i wanua mahile Regiu. Teume'na mewuimi' angi to kai matabengo hane'i gánggána ronggaló teduu'moka' i wanua mahile Putioli.
44028014	I ndi'iti mombehumbaka' hai bahangampa topepóinálái i Iesu, rakaleáka' hane'ika' toro' haminggu kahaena i herá. Kaindo'o maomoka' i Roma.
44028015	Halálungkihe' to hampepopóinálái to ara i Roma masádi kateduu'ki', butuhe' medupa' i kai', arahe' to pedupa' i Pobalu'-balu'á Apiu hai ara wo'o to i támbi to rasaro to rahanga' Támbi Tálu. Pombehumbána Paulu hai herá, mekakaemi' morande ahi' i Pue' Ala lia' maróhómi' láluna.
44028016	Kateduu'ki' i Roma, Paulu rapáliu toro' haduduána nakámpái hadua surodado'.
44028017	Liumi' tálu alona, Paulu mokaleá bahangampa torapotosae toIahudi to ara i ndo'o. I porámpunda, molalutami' i herá, “Halalu-halalu! Ti'ara hawe' apa sala'ku' i tinánta' toIahudi ba molingka'ia' ada kabiasa'ánta' to taranga' kai toiheruntahe'. Agáiáná kehapo'i hondo'o rahaka'a' i Ierusale hane'ia' rapehuhu'á i toRoma.
44028018	I karapáresá'na kara-karángku', ina rakábáhá'a' láwi' tongawa' ti'ara ara hawe' hampáká' bábehiángku' to sala' to sipato' hai huku mate i kodo'.
44028019	Agáiáná nanangi pe'ewa'nda toIahudi i kabotu'á iti, itimi' hane'i i dári lalu kuperapi' kara-karángku' nabutusi Datu Mahile i Roma. Hondo'o kakulumaóhana bo'ia mopáláiá mampewuáka'a' tinángku' toIahudi.
44028020	Itimi' hane'i kuperapi' bona tapombehumba hai molaluta; láwi' mamposala'a Topesoreáka paisarungiánda toSáráeli hane'ia' rahilu' rante.”
44028021	Molalutamohe' i ia, “Ti'ara manika' kamoranga' sura hawe' hampepa' kai Iudea baha' i io. Ti'ara hawe' hadua halálunta' to kabutu mambawa kárebá mokakihanga'iko' lia' molalutáingi kakadakena bábehiámu.
44028022	Agáiáná kipoinao wo'o mangisá mokakihanga'i pepóináláimu, láwi' kihádimo'i tauna i umbá-umbá peá mosala'i paturo' to nupeola'i.”
44028023	Kaindo'o, mopaimbaha'mohe' kanóntóána alo kaina porámpuánda. I alo to rapakanóntómo'i iti, handa' tauna to butu i ka'árá'ána Paulu. Kai mepuló tuke kalumba' Paulu mantotóráká hai mantoleleha i herá nu'umbá Popárentána Pue' Ala. Melempó i surána Musa hai suránda galara', napesimbuku ebe Paulu bona rapepóinálái i Iesu.
44028024	Ara tauna to pampóinálái lalutána Paulu agáiáná ara wo'o to ti'ara.
44028025	I kati'arána hiola' pekirinda, meleimohe' mopáláhi ka'árá'á iti, i kaupuna Paulu mopahowa' laluta dee, “Kánáhelá ebe to nahanga' Inao Magasa' melempó i galara' Iesaia i toiherumi!
44028026	Nahanga' Pue' Ala, ‘Namo' i tina mahile dee, nupehanga'á: Ina timbulu rahádi agáiáná ti'ara rapáhángi; ina timbulu raita, agáiáná ti'ara raisá apa to pewali'.
44028027	Láwi' pekirinda taunahe' iti mewali'mo'i makulu', taingánda mewali'mo'i bongo' lia' matánda rapidingamo'i. Iti mewali', bona matánda ti'ara meita, taingánda ti'ara mehádi, pekirinda ti'ara mopáhángi lia' iniá' rateóli i Kodo', duu'nda Kupabaka'.’ ”
44028028	Kahópó'ána nahanga' Paulu, “Bate'na ebe ni'isá baha' i kárebá katesoreáka to kai Pue' Ala, de'e-de'e ratolelehamo'i i tina mahile to bo'ia toIahudi. Herámo'i to ina mampeola'i kárebá iti!” [
44028029	I kanahanga'na Paulu hondo'o, meleimohe' toIahudi mopáláhi ka'árá'á iti darohe' mohiero himbau herá.]
44028030	Rontó'á kahaena Paulu toro' i Roma i támbi to nasaro haduduána. Matana' ebe láluna moranga' upu-upu tauna to butu mantunggái'i.
44028031	Melempó i kabái' lia' ti'ara ara to pesalempóri, Paulu mantoleleha i herá mokakihanga'i Popárentána Pue' Ala hai mepáguru mokakihanga'i Pue' Iesu Kerisitu.
45001001	Halalu upu-upu to ara i Roma to napoka'ahi' Pue' Ala lia' to Nakárá'mo'i mewali' taunáNa. Kodo' Paulu, taunána Iesu Kerisitu to kaNapileki mewali' surona Pue' Ala, napatani' bona kupantoleleha Bámbári Ngkatuwo' kai Ia.
45001002	Bámbári Ngkatuwo' iti kanadándimo'i Pue' Ala melempó i galara'Nahe' hangkoia lia' karauki'mo'i i Sura Pototowiá.
45001003	Bámbári Ngkatuwo' iti mokakihanga'i Áná'na Pue' Ala to i katauna'áNa, Ia muleákana Dáudi',
45001004	agáiáná melempó i Inao Magasa' tongawa' i karapatuwo'Na hule' kai kapate, Iesu Kerisitu Pue'ta', Iamo'i Áná'na Pue' Ala to makuasa'.
45001005	Melempó i Ia wo'o Pue' Ala moámbe'ia' petirinái mewali' suro, mopatinto upu-upu tauna kai sanggena tina mahile bona rapepóinálái lia' mengkoru' i Iesu. Iti kulumaóha bona hanga'na Kerisitu rapomahile.
45001006	To natunggái basa “sanggena tina mahile”, iami' tesuá' kámiu to ara i Roma; kámiu wo'o karakárá'mokomi bona nipewali' taunána Iesu Kerisitu.
45001007	Itimi' hane'ia' mouki' sura i kámiu. Mekakaea' bona Pue' Ala, Amánta' hai Pue' Iesu Kerisitu moámbe'ikomi barakati hintu' awe rasi'.
45001008	Hangko bomania' mopahóhóá' lalutángku' i sura dee, kaisá-isá' láwi' kámiu upu-upu, morande ahi'a' i Pue' Ala melempó i Iesu Kerisitu; láwi' tekárebámo'i i humandele duniá kamaróhóna ebe pepóináláimi i Kerisitu.
45001009	Ane mekakaea' timbulu kubuhinaokomi. Pue' Ala mewali' sabi' kató'una to kuhanga'. Pue' Ala itimi' to kupobago'á i kaposena lálungku' melempó i pantolelehangku' Bámbári Ngkatuwo' mokakihanga'i Áná'na Pue' Ala.
45001010	I kani-káningku' mekakae kuperapi' ebe i Pue' Ala, bona kahópó'ána mangola' peláiáNa, Na'ámbe'ia' lógá mao mombehumba hai kámiu.
45001011	Láwi' kupoinao ebe, peisá'a' mombehumba hai kámiu bona kupokira'ákomi barakati kai Inao Magasa' to poróhóngi pepóináláimi.
45001012	Tunggáiángku' iami' láwi' hingkakanimoke' mepóinálái i Iesu Kerisitu, itimi' hane'ike' hore momberóhóngi.
45001013	Halalu-halalu, kupengáihi bona ni'isái kahanda'namo'i káningku' mampoinao mombehumba hai kámiu agáiáná timbulu ara to pesalempóri. Kupengáihi bona ara wua' mpobago'ku' i olo'mi hondo'o powua'namo'i bago'ku' i olo'nda tauna to bo'ia toIahudi to ara i ka'árá'á ntani'.
45001014	Láwi' ara mani' to kupoindá iami' mantoleleha Bámbári Ngkatuwo' maro'a i upu-upu toIunani to rababe i reá pangisánda ada hondo'o wo'o i tina mahile ntani' to rababe i wói' pangisánda ada, to posikola' hai to ti'ara ara sikola'na.
45001015	Itimi' hane'i kupoinao ebe wo'o mantoleleha Bámbári Ngkatuwo' iti i kámiu to roo i Roma.
45001016	Bámbári Ngkatuwo' iti kupóinálái ebe láwi' Bámbári Ngkatuwo' iti iami' róhóna Pue' Ala mosoreáka upu-upu tauna to pepóinálái, kaisá-isá' toIahudi hondo'o wo'o tauna to bo'ia toIahudi.
45001017	Láwi' melempó i Bámbári Ngkatuwo' iti, Pue' Ala mampetude'ánga nu'umbá rárá bona tauna napatongawa' Pue' Ala to'u i pehiló'áNa; rárána iami' melempó i pepóinálái i Pue' Ala kai runguna duu' i kahópó'ána. Iti hibali' hai to rauki' i Sura Pototowiá, “Tauna to napatongawa' Pue' Ala to'u i pehiló'áNa láwi' pepóináláina i Ia, tauna iti ina masumba katuwo' to ti'ara ara kahópó'ána.”
45001018	Kai surugá Pue' Ala mampetude'ánga katoweNa i kati'aránda mepóinálái tauna i Ia hai kakadakena bábehiána tauna, láwi' kakadake bábehiá mohálá' tauna mangisá paturo' to to'u mokakihanga'i Pue' Ala.
45001019	Apa to naisá tauna mokakihanga'i Pue' Ala, tóá-tóámo'i i lálunda, láwi' kanapatongawa'mo'i Pue' Ala haduduána i herá.
45001020	Kai kanapopewáli'na Pue' Ala duniá, pa'ántiárakana Pue' Ala to ti'ara tongawa', iami' ka'Iána Pue' Ala hai kuasa'Na to tuke i kahae-haeána, iti peisámo'i rapáhángi tauna melempó i upu-upu to Napopewali'. Itimi' hane'i ti'ara hawe' ara alehena tauna ina mototo'u wátá saduduána.
45001021	Láwi' kehapo'i tauna mehala' i Pue' Ala agáiáná ti'arahe' mepomahile i Ia ka'Iána Pue' Ala lia' ti'arahe' wo'o morande ahi' i Ia. Tauna láli' mampekirihe' to mbero-mbero; lálunda mewali'mo'i mangkáindi.
45001022	Saru lálunda matopa'mohe' wole ti'arahe' mangisá apa-apa.
45001023	To rapenómbái bo'ia Pue' Ala to ti'ara ara kahópó'ána agáiáná watu molindo' to hondo'o lengge' totuwo' to peisá mate iami' tauna, manu-manu', pinatuwo' to iba bitina hai pinatuwo' to pendóló'.
45001024	Itimi' hane'i napatodáhihe' Pue' Ala nakuasa'i peláiána lálunda mobábehi to kadake hane'ihe' molumaóha bábehiá to boko i wátánda hadua hai hadua.
45001025	Ti'arapohe' mampóinálái apa to to'u mokakihanga'i Pue' Ala. Agáiáná láli' mampóináláimohe' dongko'. Menómbá hai mengkoru'he' i totuwo' to napopewali' Pue' Ala, bo'ia i Topampopewali'he' to kato'uána raperáráingá tuke i kahae-haeána. Ami.
45001026	Láwi' bábehiánda tauna hondo'o, itimi' hane'ihe' napatodáhi Pue' Ala mampeola'i pepoinaoá wátá saduduánda to petidi'i. Tawine ti'arapohe' molubó' i tomoane hondo'o to sipato' i bábehiána tauna, agáiáná molubó'mohe' i hangkakatawinenda.
45001027	Tomoane hondo'ohe' wo'o; ti'arapohe' molumaóha to sipato' hondo'o gau' hai tawine agáiáná tumbu' lálunda i hangkakatomoanenda. Tomoane mogau' to pehili'i hai hangkakatomoanenda hane'ihe' moranga' háwángina to hintoto' hai bábehiánda to kadake iti.
45001028	Láwi' i pekirinda tauna ti'arapo'i páráluu mehala' i Pue' Ala, itimi' hane'i pekirinda napatodáhi Pue' Ala mewali' kadake hane'ihe' molumaóha bábehiá to bókána rabábehi.
45001029	Lálunda nakapósei upu-upu to kadake, to ti'ara to'u; pose kadoko', pose to humáu hai kamahini'; pose pekiri pepapate, pombeala, metobebeá hintu' mepailalu. Rapomaro'a molalutáingi tauna ntani',
45001030	ralái mokadákehingi hanga'na tauna ntani'; mampepemahilehe' lia' ti'arahe' pangisá ada, ti'ara mampalái-lái Pue' Ala lia' ralái molaluta dongko'. Mapandehe' mampeli' rárá to wó'u bona rapobábehi to kadake. Me'ewa'he' i tosae;
45001031	ti'arahe' mamposámpá tauna ntani'; ti'arahe' motopa'i dándi, ti'ara raisá ma'ahi' hai ti'arahe' mampopohóló hangkakataunánda.
45001032	Raisá onto, mangola' áturána Pue' Ala, tauna to polumaóha upu-upu to hóndi'iti sipato'he' rahuku mate. Kehapo'i hondo'o, molumaóhahe' wo'o iti; lia' láli' mampohintoto'he' tauna ntani' molumaóha bábehiá to hóndi'iti.
45002001	Halalu-halalu, kámiu to mampasanga'á tauna ntani' kadake bábehiána lia' bate'na rahuku, kámiu haduduámi ti'ara tekábáhá kai pehuku iti! Láwi' ane mosala'ikomi tauna ntani', wole láli' kámiu to polumaóha bábehiá to hibali' hai bábehiánda, mopáláiá mosala'ikomi wo'o wátá saduduámi.
45002002	Taisá onto, Pue' Ala ane mondawo'i pehuku i tauna to hóndi'iti bábehiánda, pobutusiNa iti to'u.
45002003	Agáiáná halalu-halalu, kámiu haduduámi wo'o molumaóha bábehiá to niperae'á i tauna ntani'! Lia' saru lálumi, peisákomi paa'i ina tekábáhá kai pehukuna Pue' Ala?
45002004	Ba nihanga'i ti'ara mobundu' ro'a hai katóká' lalu hintu' kamanondo'na Pue' Ala to mahile iti? Bate'na ni'isá ro'a láluna Pue' Ala napetude'ánga bona kadeáhakomi kai dósámi.
45002005	Agáiáná matu'a ebe lálumi lia' ti'ara nilái kadeáha. Itimi' hane'i kámiu haduduámi morárángi dárina hukumi i alo kahópó'ána duniá, ane napatongawa'mo'i Pue' Ala katowe hai pehukuNa to ti'ara madári sambali.
45002006	Láwi' Pue' Ala ina moháwángi upu-upu tauna hintoto' hai bábehiána.
45002007	Pue' Ala meámbe'i tuwo' to tuke i kahae-haeána i tauna to tungku' molumaóha bábehiá to maro'a bona pasumba katuwo' to tetóeá', to rapomahile lia' to ti'ara ara kahópó'ána.
45002008	Agáiáná upu-upu tauna to popahikinái peá wátá saduduána lia' ti'ara mampeola'i to to'u, láli' tungku' mampeola'i bábehiá to kadake, i taunahe' iti ina mahárá katowena Pue' Ala.
45002009	Hema-hema to mampalái mobábehi to kadake, ina mohámpeihe' pári' lia' pepa' ngkatuwo'; kaisá-isá' toIahudi hondo'o wo'o i tauna to bo'ia toIahudi.
45002010	Agáiáná upu-upu tauna to maro'a bábehiána ina na'ámbe'ihe' Pue' Ala awe rasi' hai katuwo' to tetóeá' hintu' to rapomahile; kaisá-isá' i toIahudi hondo'o wo'o i tauna to bo'ia toIahudi.
45002011	Láwi' Pue' Ala ti'ara mampopontani' tauna.
45002012	Tauna to bo'ia toIahudi, madósáhe' i kati'aránda mangisá áturá to nauki' Musa. Haido'o moranga'he' pehuku i raoa kai áturá iti. Agáiáná toIahudi tungku'he' mobábehi dósá kehapo'i raisá onto áturá iti; itimi' hane'i ina rabutusihe' wo'o mealehe i áturá iti.
45002013	Láwi' tauna to napatongawa' Pue' Ala to'u i pehiló'áNa, bo'ia i kanahádinamo'i áturá to nauki' Musa agáiáná i kanalumaóhanamo'i to teuki' i áturá iti.
45002014	Tauna to bo'ia toIahudi ti'arahe' mangisá áturá to nauki' Musa. Agáiáná ane peláiá saduduánda molumaóha to napehawa'ingiá áturá iti, mopáláiá lalu saduduánda to pewali' áturá i herá, kehapo'i ti'arahe' mangisá áturá to nauki' Musa.
45002015	Pámbiáránda mampetude'ánga to napehawa'iá áturá iti aramo'i i lálunda. Óntó' lálunda mopatongawa' mokakihanga'i áturá iti láwi' pekirinda haduduánda to posala'i ba to pototo'uhe'.
45002016	Hondo'omi' kaina pewáli'na hanggaló i alo to rapakanóntómo'i iti. I alo iti—mangola' Bámbári Ngkatuwo' to kutoleleha—Pue' Ala melempó i Iesu Kerisitu, ina mobutusi sanggena to nabuniángi láluna upu-upu tauna.
45002017	Agáiáná de'e-de'e, nu'umbá i kámiu haduduámi? Mangaku'komi katoIáhudimi. Mentoekomi i áturá to nauki' Musa lia' nipetando'á pohinaemi hai Pue' Ala.
45002018	Moranga'komi pepatinto kai áturá iti, hane'ikomi mangisá peláiána Pue' Ala lia' ni'isá mopakanóntó umbái to maro'a.
45002019	Nipóinálái ebe kakámiuna to popatinto tauna to ti'ara mehala' i Pue' Ala lia' mewali'komi to popakanóntó tauna to ti'ara mani' mangisá paturo' to to'u;
45002020	mewali'komi topopáguru tauna to ti'ara matopa' lia' gurundakomi to ti'ara mangisá. Saru lálumi i áturá to nauki' Musa, nakakiaráikomi sanggena kapangisá hai paturo' to to'u.
45002021	Mopaturo'komi tauna ntani' haido'o ma'ampa hane'ikomi ti'ara mopaturo' wátá saduduámi? Mampotuntuákomi tauna bona ti'arahe' baina, wole láli' kámiumo'i to baina!
45002022	Mampasanga'ákomi tauna bona iniá' rapebuálósi, wole kámiumo'i to pebuálósi! Mampokatidi'komi poánditu, wole láli' kámiumo'i to mamperampa'i párewá kai támbi poándituá.
45002023	Mampepetando'ákomi kanakakiaráimi áturá to nauki' Musa, wole láli' kámiumo'i to potata'i Pue' Ala i kati'arámi mampeola'i áturá iti.
45002024	I Sura Pototowiá teuki' hondee, “Kámiu toIahudi láwi' kakadakena bábehiámi, itimi' hane'i hanga'na Pue' Ala ratokadakeá tina mahile to bo'ia toIahudi.”
45002025	Ane mengkoru'komi i áturá to nauki' Musa, mopáláiá pehuwai' i kámiu ara wo'o pobundu'ána. Agáiáná ane ti'arai nibuku molumaóha to napehawa'ingiá áturá iti, mopáláiá karahuwái'mi' hawe' hántede' ti'ara ara pobundu'ána.
45002026	Mewali' ane tauna to bo'ia toIahudi to ti'ara rahuwai' mampeola'i áturá to nauki' Musa, bonto ina naranga' Pue' Ala mewali' tauna to karahuwai'mo'i?
45002027	Taunahe' to ti'ara rahuwai' iti, láli' herámo'i to tungku' mampeola'i áturá to nauki' Musa. Itimi' hane'ihe' ina mesala'i i kámiu toIahudi láwi' nakakiaráikomi áturá to nauki' Musa lia' rahuwai'komi agáiáná áturá iti nilingka'i.
45002028	Láwi' to to'u-to'u katoIáhudina bo'ia nanangi pampotosaena toIahudi; hondo'o wo'o to to'u-to'u karahuwái'na, bo'ia to rahuwai' mampeola'i pehuwai' to ralumaóha i wátána tauna.
45002029	Agáiáná to to'u-to'u katoIáhudina iami' tauna to mopailalu hai molumaóha peláiána Pue' Ala; lia' pehuwai' to to'u ebe iami' pehuwai' i láluna tauna to naponggaleá Inao Magasa', bo'ia to rauki' i áturá to nauki' Musa. Tauna to hóndi'iti moranga' peperáráingá kai Pue' Ala, bo'ia kai tauna.
45003001	Ane hondo'oi, apa peruuána mewali' toIahudi? Lia' apa bundu'na mampeola'i áturá mpehuwai'?
45003002	Manóntó handa' bundu'na! Kaisá-isá', láwi' Pue' Ala meámbe'i ngkórá'Na i toIahudi.
45003003	Agáiáná nu'umbá ane hangkira kai toIahudi ti'arahe' tungku' mepóinálái i Pue' Ala? Iti paa'i to ina mampopewali' Pue' Ala ti'ara motopa'i dándiNa?
45003004	Manóntó ti'ara! Láwi' tongawa' Pue' Ala timbulu to'u kehapo'i upu-upu tauna modongko'. I Sura Pototowiá teuki', “Sanggena to Nupahowa' bate'na to'u, lia' bate'Mu menangi i tempóMu rabutusi.”
45003005	Agáiáná ane polumaóhantai bábehiá to ti'ara to'u tunde' mopatongawa' kati'arána madári sambali Pue' Ala, apa ina tahanga'? Ina madári sambali paa'i Pue' Ala ane Nahukuke'? (Pekune'ku' dee, ámbi' sipato' i pekiri katauna'á.)
45003006	Manóntó ti'ara! Láwi' ane Pue' Ala madári sambali, nu'umbá paa'i kapeisáNa mobutusi duniá?
45003007	Agáiáná ane rápá'nai láwi' bábehiánta' to kadake mopatongawa' Pue' Ala to to'u hane'i tunde' ratóeá' tauna, ma'ampa hane'i manike' rabutusi i kamadósánta'?
45003008	Lia' ma'ampa hane'ike' ti'ara peisá masanga', “Mobábehimoke' to kadake bona pesupa' to maro'a”? Ámbi' ara bahangampa tauna to petata'i i kodo' melempó i karahanga'ángku' kamolaluta hondo'o. Tauna to hóndi'iti sipato'he' nahuku Pue' Ala.
45003009	Haido'o, tepaireá paa'i katuwo'ta' toIahudi kai tauna to bo'ia toIahudi? Ti'ara ebe to'u! Hondo'o to hangko kakupahowa', maro'a toIahudi hondo'o wo'o tauna to bo'ia toIahudi, upu-upunda nakuasa'imohe' dósá.
45003010	Hondo'o to teuki' i Sura Pototowiá, “Ti'ara ara to to'u i pehiló'ána Pue', hawe' hadua ti'ara ebe ara.
45003011	Ti'ara hawe' hadua to popáhángi lia' ti'ara ebe hawe' hadua to mampeli' mangisá peláiána Pue' Ala.
45003012	Upu-upu tauna mopakarao'mohe' wátánda kai Pue' Ala; upu-upunda ti'arapohe' mobundu'. Ti'ara hawe' hadua to polumaóha to maro'a; hawe' hadua ebe ti'ara!
45003013	Támbólónda humáu hondo'o tálumbángá to penganga. Laluta mpetobebeá moili kai lila'nda, lia' humenda mohuwárá petata'i hondo'o ipo'na ile.
45003014	Humenda pose petunda' hai pepopalángá'.
45003015	Ingka'nda hawiá' ane ina mepopeahi-ahi'he' hintu' mopapate tauna.
45003016	Kamagonu hintu' kapári' rapa'ara i umbá-umbá peá.
45003017	Matánda bilo baha' i rárá awe rasi',
45003018	lia' ti'arahe' mengkoru' i Pue' Ala.”
45003019	De'e-de'e taisámi', upu-upu to teuki' i áturá to nauki' Musa rapatoto' i taunahe' to tuwo' nakuasa'i áturá iti. I kahóndi'itina, ti'ara hawe' hadua to peisá ina mopa'ara alehe mototo'u wátá saduduána lia' humandele duniá ina masumba pehukuna Pue' Ala.
45003020	Láwi' ti'ara ebe hawe' hadua to napatongawa' Pue' Ala to'u i pehiló'áNa nanangi polumaóhana to ara i áturá to nauki' Musa. Áturá iti láli' mampetude'ánga peá kamadósána upu-upu tauna.
45003021	Agáiáná de'e-de'e napetude'ángamo'i Pue' Ala, nu'umbá rárá bona tauna to'u i pehiló'áNa; rárá iti bo'ia ralumaóha mealehe i áturá to nauki' Musa. Surána Musa hintu' suránda galara' láli' mampehanga'á mokakihanga'i iti,
45003022	iami' Pue' Ala haduduána mopatongawa' tauna to'u i pehiló'áNa ane mepóináláihe' i Iesu Kerisitu. Iti nalumaóha Pue' Ala i upu-upu tauna to pepóinálái i Kerisitu; láwi' ti'ara ara pontani'ána toIahudi hai tauna to bo'ia toIahudi.
45003023	Upu-upu tauna madósámo'i; i kahóndi'itina ti'arapo'i rabuku mopatongawa' katetóeá'na Pue' Ala.
45003024	Láwi' hamombolo' peá ahi' petirináina Pue' Ala to napewe'i mbero-mbero, tauna napatongawa' Pue' Ala to'u i pehiló'áNa; rárána iami': Kerisitu Iesu mokábáhá tauna kai dósá.
45003025	Pue' Ala mampehuhu'á Kerisitu Iesu bona melempó i kapateNa, Napatongawa' katekábáhána tauna kai kamasala' ane mepóináláihe' i Ia. Hondo'o kanalumaóhana Pue' Ala, bona kati'aráNa madári sambali Napetude'ánga. Láwi' i tempó to liumo'i, Pue' Ala kamopatongawa'mo'i kamanondo'Na baha' i dósána tauna, hane'ihe' ti'ara Nahuku.
45003026	Iti nalumaóha Pue' Ala de'e-de'e bona mopatongawa' kati'aráNa madári sambali lia' napetude'ánga Pue' Ala wátáNa to'u; upu-upu tauna to pepóinálái i Iesu, napatongawa' Pue' Ala kapewáli'ndamo'i tauna to to'u.
45003027	Itimi' hane'i ti'arapo'i ara alehenta' ina mampepetando'á wátánta'. Apa to tapetando'á? Polumaóhantamo'i áturá to nauki' Musa? Bo'ia, agáiáná láwi' mepóináláike'.
45003028	Láwi' karerembeána hondee: tauna to napatongawa' Pue' Ala to'u i pehiló'áNa, bo'ia kapolumaóhana áturá to nauki' Musa agáiáná láwi' mepóináláimo'i i Iesu Kerisitu.
45003029	Ba Pue' Ala iti, Pue' to rapenómbái peá toIahudi? Bonto Pue' Ala iti wo'o to rapenómbái tauna to bo'ia toIahudi? To'u, ámbi' Ia, Pue' Ala to rapenómbái wo'o tauna to bo'ia toIahudi!
45003030	Láwi' Pue' Ala hadua peá. Pue' Ala itimi' to popakanóntó toIahudi to'u i pehiló'áNa láwi' mepóináláihe' i Kerisitu. Lia' Pue' Ala iti wo'o to popakanóntó tauna to bo'ia toIahudi to'u i pehiló'áNa láwi' pepóináláinda.
45003031	Mopáláiá ane mepóináláimoke' i Kerisitu, tatibemo'i paa'i áturá to nauki' Musa? Manóntó ti'ara! Láli' melempó i pepóináláinta' iti, mampopohólóke' áturá to nauki' Musa.
45004001	Ane hondo'oi apa ina tahanga' mokakihanga'i Burahima toiherunta' toIahudi? Nu'umbá rárána hane'i Burahima napatongawa' Pue' Ala to'u i pehiló'áNa?
45004002	Láwi' ane melempó i bábehiána Burahima napatongawa' Pue' Ala to'u i pehiló'áNa, iti ina napetando'á. Agáiáná Burahima ti'ara ara alehena mampetando'á wátána i Pue' Ala.
45004003	I Sura Pototowiá teuki', “Burahima mepóinálái i Pue' Ala; haido'o melempó i pepóináláina iti, Burahima napatongawa' Pue' Ala to'u i pehiló'áNa.”
45004004	Tauna to pobago', bate'na moranga' gadi'; gadi' iti ti'ara naimba' peámbe'i, láwi' ara kuasa'na i gadi' iti.
45004005	Agáiáná ara tauna to ti'ara mentoe i pobago' saduduána láli' mepóinálái i Pue' Ala to popatongawa' tauna to madósá tekábáhá kai kamasala'. Mealehe i pepóináláina itimi', tauna iti napatongawa' Pue' Ala to'u i pehiló'áNa.
45004006	Hondo'o wo'o Dáudi' masanga' madondehe' tauna to napatongawa' Pue' Ala to'u i pehiló'áNa bo'ia i polumaóhanda bábehiá to maro'a. Dáudi' molaluta nahanga' hondee,
45004007	“Madondemi' tauna to na'ámpungi Pue' Ala sala'na hai to Naumpáhi sanggena dósána!
45004008	Madondemi' tauna to ti'ara natutuhá Pue' Ala sanggena dósána!”
45004009	Laluta madonde iti rapatoto' peá paa'i i tauna to karahuwai'mo'i? Ba rapatoto' wo'o i taunahe' to ti'ara rahuwai'? Kakihanga'mo'i mporieru, Burahima napatongawa' Pue' Ala to'u i pehiló'áNa láwi' pepóináláina i Pue' Ala.
45004010	Haido'o, himpirá kanapatongawa'na Pue' Ala Burahima to'u i pehiló'áNa? Hangko bomani' Burahima rahuwai' ba kawálinamo'i rahuwai'? To'u, hangko bomani' rahuwai', bo'ia kakarahuwái'namo'i.
45004011	Karahuwái'na Burahima i pepóináláinamo'i, hane'i pehuwai' iti mewali' tanda' ia napatongawa' Pue' Ala to'u i pehiló'áNa nanangi pepóináláina i Pue' Ala. Iti napatongawa' Burahima i tempóna ti'ara mani' moranga' áturá mpehuwai'. Itimi' hane'i Burahima mewali' ama upu-upu tauna to pepóinálái i Pue' Ala kehapo'i ti'arahe' mampeola'i áturá mpehuwai', bona napatongawa'he' Pue' Ala to'u i pehiló'áNa.
45004012	Burahima wo'o iami' ama i taunahe' to mampeola'i áturá mpehuwai'. Lia' bo'ia peá i karahuwái'nda agáiáná láwi' tuwo'he' mepóinálái i Pue' Ala, hondo'o Burahima amánta' i tempóna ti'ara mani' mampeola'i áturá mpehuwai'.
45004013	Pue' Ala modándi, duniá ina mewali' kirána Burahima hintu' muleákana. Pue' Ala modándi hondo'o, bo'ia láwi' Burahima molumaóha áturá to nauki' Musa agáiáná nanangi pepóináláina, itimi' hane'i ia napatongawa' Pue' Ala to'u i pehiló'áNa.
45004014	Láwi' ane tauna peáhe' to polumaóha upu-upu áturá to nauki' Musa to ina moranga' dándina Pue' Ala, mopáláiá pepóinálái i Pue' Ala ti'ara ebe ara bundu'na lia' dándina Pue' Ala hoa ebe.
45004015	Áturá to nauki' Musa mopa'ara pehukuna Pue' Ala. Láwi' ane ti'arai ara áturá, ti'ara wo'o ara to ralingka'i.
45004016	Mewali', dándina Pue' Ala mealehe i pepóinálái bona hintoto' hai ahi' petirináina Pue' Ala to napewe'i mbero-mbero. Itimi' hane'i dándi iti telumaóha i upu-upu muleákana Burahima, bo'ia peá i tauna to polumaóha áturá to nauki' Musa agáiáná i tauna to pepóinálái wo'o hondo'o Burahima mepóinálái i Pue' Ala. Láwi' Burahima iami' amánta' i pepóinálái.
45004017	Pue' Ala masanga' i Burahima hondee, “Kupopewali'moko' ama i handa' tina mahile.” Hondo'omi' peámbe'ina Pue' Ala dándi iti i Burahima. Burahima mepóinálái i Ia. Iami' Pue' Ala to popatuwo' tauna to mate; Iami' wo'o Pue' Ala to melempó peá i polalutáNa, mampopewali' to ti'ara ara mewali' ara.
45004018	Burahima pose pesárumaka hintu' pepóináláina kehapo'i paisarungiána ina momule' ti'arapo'i ara láwi' kasaenamo'i. Itimi' hane'i ia mewali' ama i handa' tina mahile. Hondo'o to kanapahowa'mo'i Pue' Ala, “Muleákamu ina mewali' handa' ebe.”
45004019	Tempó iti, naisá Burahima kati'aránapo'i ina momule' láwi' wátána malede' ebemo'i lia' tinuwu'na daki'mo'i hangatu tó'ána, hondo'o wo'o Sara toinána, lalo. Agáiáná pepóináláina Burahima ti'ara ara kabáli'ána.
45004020	Burahima tungku' mepóinálái lia' ti'ara ara kabata-bata láluna i dándina Pue' Ala, láli' katerárángi-rángiá róhó pepóináláina, itimi' hane'i motóeá' Pue' Ala.
45004021	Napóinálái ebe Burahima kamakuasa'na Pue' Ala molumaóha apa to kaNadándimo'i.
45004022	Itimi' hane'i láwi' pepóináláina, Burahima napatongawa' Pue' Ala to'u i pehiló'áNa.
45004023	Laluta, “tauna napatongawa' Pue' Ala to'u i pehiló'áNa” teuki' bo'ia peá i Burahima haduduána,
45004024	agáiáná i kita' wo'o. Kita', napatongawa'ke' Pue' Ala to'u i pehiló'áNa láwi' mepóináláike' i Pue' Ala to popatuwo' kai kapate Iesu, Pue'ta'.
45004025	Iesu iti, Napehuhu'ámo'i bona rapapatei nanangi kamadósánta'; hane'i napatuwo' hule' Pue' Ala, bona napatongawa'ke' Pue' Ala to'u i pehiló'áNa.
45005001	De'e-de'e, kita' napatongawa'moke' Pue' Ala to'u i pehiló'áNa láwi' mepóináláike'. Itimi' hane'i tuwo'ke' i lalu kadame hai Pue' Ala láwi' Iesu Kerisitu, Pue'ta'.
45005002	I pepóináláinta' i Iesu, itimi' hane'i Ia haduduána to peisá mampopewali'ke' mopailalu ahi' petirináina Pue' Ala, lia' melempó i ahi' itimi' hane'ike' tuwo' de'e-de'e. Itimi' hane'ike' matana' láwi' nakakiaráimoke' sárumaka kaina na'ámbe'ita' Pue' Ala katetóeá'Na!
45005003	Lia' to peruu kai ndi'iti, kehapo'i i lalu kapári', matana'ke'. Láwi' taisá kapári' iti mopa'ara katungku' lalu.
45005004	Katungku' lalu mopa'ara pamparii i pesoba, pamparii i pesoba mopa'ara sárumaka.
45005005	Sárumaka to hóndi'iti ti'ara ina mopa'ara kahóe'á lalu i kita' láwi' lálunta' naóntókimo'i Pue' Ala hintu' áhi'Na. Pue' Ala molumaóha iti melempó i Inao Magasa' to Nawe'iáke'.
45005006	I tempóta' malede', Kerisitu mate i pewáli'Na paháwánta' i lógá to kánáhelá to napakanóntó Pue' Ala; to kato'uána taunake' to pulóru' i Pue' Ala.
45005007	Hawe' i hadua to ti'ara ara sala'na, makárá tauna ina mate mopaháwái. I tauna peá paa'i to maro'a láluna, ara to bái' mate.
45005008	Agáiáná Pue' Ala mopatongawa' áhi'Na i kita' i kapatena Kerisitu i pewáli'Na paháwánta' i tempóta' mani' madósá.
45005009	De'e-de'e, kita' napatongawa' Pue' Ala to'u i pehiló'áNa melempó i kapatena Kerisitu; itimi' hane'i bate'na peá Kerisitu to posoreákake' kai katowena Pue' Ala.
45005010	Láwi' i tempóta' mani' mobungká' hai Pue' Ala, kapatena Áná'Na mampopodameke' hai Ia, apa mani' de'e-de'e i podamentamo'i hai Pue' Ala, tongawa' i kita' ina rasoreákake' kai pehuku melempó i katuwo'na hule' Kerisitu.
45005011	Lia' meruu kai ndi'iti, matana'ke' wo'o i ro'a láluna Pue' Ala melempó i Iesu Kerisitu, Pue'ta'. Láwi' melempó i Ia, de'e-de'e mohámpeimoke' podame hai Pue' Ala.
45005012	Láwi' mepongka kai hadua tauna arami' dósá i lalu duniá lia' dósá itimi' hane'i ara kapate. Pewali'ána, kapate iti mendele i sanggena tauna láwi' upu-upu tauna madósámo'i.
45005013	Hangko bomani' áturá to nauki' Musa raranga' tauna, dósá aramo'i i duniá. Agáiáná dósá iti ti'ara ratutuhá láwi' ti'ara ara áturá to ralingka'i.
45005014	Agáiáná kai katuwo'na Adama' tuke i katuwo'na Musa, kapate iti mokuasa'imo'i sanggena tauna. Láli' hawe' tauna to ti'ara molingka'i hawa'na Pue' Ala hondo'o bábehiána Adama', upu-upunda tesuá'he' wo'o nakuasa'i kapate. Adama' mewali' wao'na hadua to ina butu i bókó' iami' Iesu.
45005015	Agáiáná ahi' petirináina Pue' Ala ti'ara hibali' hai kamadósána Adama'. Láwi' mepongka kai dósá to nabábehi hadua tauna upu-upu tauna bate'na mate. Tepamahile ebe womi' ahi' petirináina Pue' Ala to pose Nawe'iáhe' upu-upu tauna, melempó i ro'a láluna hadua tauna, iami' Iesu Kerisitu.
45005016	Lia' peámbe'ina Pue' Ala iti tepamahile ebe kai dósána hadua tauna iami' Adama'. Láwi' kaupuna Adama' mobábehi dósá, mengkairaoami' popakabotu', “Madósá”. Agáiáná kahanda'namo'i dósána tauna hane'imi' ara ahi' petirináina Pue' Ala to masanga', “Ti'ara madósá”.
45005017	Láwi' pobábehina dósá hadua tauna, kapate makuasa' i umbá-umbá peá melempó i tauna hadua iti. Agáiáná tepamahile ebe womi' to nalumaóha hadua tauna ntani', iami' Iesu Kerisitu. Melempó i Ia, Pue' Ala meámbe'i ahi' petirináiNa to pose i tauna lia' Napewe'i mbero-mbero hane'ihe' peisá napatongawa' Pue' Ala to'u i pehiló'áNa; ina makuasa' hai masumbahe' katuwo' to ti'ara ara kahópó'ána melempó i Kerisitu.
45005018	Mewali', hondo'o pobábehina dósá hadua tauna mopa'arami' pehuku i sanggena tauna, hóndi'itimi' wo'o pewali'ána kai bábehiána hadua tauna to polumaóha to to'u, mampopewali' sanggena tauna peisá napatongawa' Pue' Ala to'u i pehiló'áNa lia' ra'ámbe'ihe' katuwo'.
45005019	Hondo'o kahanda'nda tauna to madósá napangkelo'á hadua tauna to ti'ara mengkoru', hóndi'itimi' wo'o kahanda'nda tauna to napatongawa' Pue' Ala to'u i pehiló'áNa láwi' pengkóru'na hadua tauna i Ia.
45005020	Áturá to nauki' Musa rapewe'i bona tauna mangisá kamadósánda. I karaisána iti, tauna láli' tunde'nda mobábehi dósá agáiáná tepamahile ebe womi' ahi' petirináina Pue' Ala i tauna.
45005021	Dósá ámbi' makuasa' hai pewali'ána upu-upu tauna bate'na mate. Agáiáná láwi' ahi' petirináina, Pue' Ala meámbe'i rárá i kita' bona peisáke' napatongawa' Pue' Ala to'u i pehiló'áNa. I kahóndi'itina, Na'ámbe'ike' wo'o tuwo' to tuke i kahae-haeána melempó i Kerisitu Iesu, Pue'ta'.
45006001	Ane hondo'oi, apa to ina peisá tahanga'? Bate'ta' mani' timbulu mobábehi dósá bona tunde' tongawa' ahi' petirináina Pue' Ala?
45006002	Manóntó ti'ara! Dósá iti ti'arapo'i makuasa' i kita', haido'o nu'umbá kaina peisánta' timbulu mobábehi dósá?
45006003	Halalu-halalu, ti'ara paa'i ni'isá i tempóta' rariu karapahambua'ta' hai Kerisitu Iesu? Iti mopáláiá rapakahambua'ke' hai kapateNa.
45006004	Melempó i periu iti, hondo'oke' tauna to mate hai ratawu hingkakani hai Kerisitu, bona hondo'o karapatuwo'na hule' Kerisitu kai kapate melempó i kuasa'na Ama to tetóeá', hóndi'itimi' wo'o kaina peisánta' molumaóhi tuwo' to wó'u.
45006005	Ane mewali'moke' hambua' hai Kerisitu i kahingkakáninta' hai Ia i kapateNa, ina hingkakanike' wo'o hai Ia i karapatuwo'ta' hule' hondo'o Ia.
45006006	Taisá, ákeká katauna'ánta' to madósá rapapatemo'i hingkakani hai Kerisitu i kau mombehape bona kuasa' to ara i ákeká kamadósá iti ragonu; i kahóndi'itina ti'arapoke' napohawi' dósá.
45006007	Láwi' ane matepo'i tauna, iti mopáláiá tekábáhámo'i kai kuasa'na dósá.
45006008	Mewali' ane matemoke' hingkakani hai Kerisitu, tapóinálái kaina tuwo'ta' wo'o hingkakani hai Ia.
45006009	Láwi' taisá, Kerisitu rapatuwo'mo'i kai kapate lia' ti'arapo'i ina mate; kapate ti'arapo'i makuasa' i wátáNa.
45006010	Kapate to nahámpei Kerisitu iami' kapate monangi kuasa' dósá. Iti mewali' hangkani peá duu' i kahae-haeána. Lia' tuwo' to Nalumaóhi de'e-de'e iami' tuwo' molumaóha peláiána Pue' Ala.
45006011	Hondo'o wo'o kámiu bate'mi mobabe wátámi mate tekábáhá kai kuasa'na dósá. Agáiáná katuwo'mi bate'na nibabe tuwo' molumaóha peláiána Pue' Ala láwi' kahambua'tamo'i hai Kerisitu Iesu.
45006012	Itimi' hane'i, iniá' nipopatodáhi dósá mokuasa'i humawátámi to ti'ara tuwo' tuke i kahae-haeána bona iniá' nipampeola'i pepoinaoámi to kadake.
45006013	Iniá' wo'o nipampehuhu'á kiránahe' wátámi nakuasa'i dósá ina napopobundu' i tunggáiá to kadake. Iao, kámiu hondo'okomi tauna to matemo'i, agáiáná de'e-de'e napatuwo'mokomi hule' Pue' Ala. Itimi' hane'i pehuhu'á kiránahe' wátámi i Pue' Ala, bona rapopobundu'i molumaóha peláiána Pue' Ala.
45006014	Kámiu, iniá'po'i nakuasa'ikomi dósá láwi' tuwo'mi ti'arapo'i mengkoru' i áturá to nauki' Musa agáiáná tuwo'mi tungku'mo'i mengkoru' i ahi' petirináina Pue' Ala.
45006015	De'e-de'e, nu'umbá pasumbámi? Láwi' ti'arapoke' nakuasa'i áturá to nauki' Musa, agáiáná nakuasa'imoke' ahi' petirináina Pue' Ala, peisáke' paa'i madósá? Manóntó ti'ara!
45006016	Bona ni'isái, ane mampehuhu'ákomi wátámi i hadua bona nipolumaóha peláiána, mopáláiá kámiu háwi'nakomi tauna iti. Ane mampehuhu'ákomi wátámi nakuasa'i dósá, mopáláiá háwi'nakomi dósá, pewali'ána iami' kapate. Agáiáná ane mampehuhu'ákomi wátámi i Pue' Ala, mopáláiá mewali'mokomi tauna to napatongawa' Pue' Ala to'u i pehiló'áNa.
45006017	Mewali', morande ahi'ke' i Pue' Ala! Láwi' iao napohawi'komi dósá agáiáná de'e-de'e posemo'i lálumi mampeola'i paturo' to to'u to rawe'iámokomi.
45006018	Upu-upumi, rakábáhámokomi kai dósá, de'e-de'e mewali'mokomi hawi' to tungku' mengkoru' i peláiána Pue' Ala.
45006019	Láwi' popáhángimi mangola' pampekiri katauna'á, itimi' hane'i mampopobundu'a' pándiri' pepohawi' bona maluha' kanipáhángina. Iao, humawátámi nipehuhu'á napohawi' bábehiá to boko lia' kadake to mampopewali'komi timbulu molumaóha bábehiá to ti'ara maro'a. Hondo'o wo'o de'e-de'e, ágimi mampehuhu'á humawátámi napohawi' peláiána Pue' Ala, bona tuwo'mi tepatani' i Pue' Ala.
45006020	Tempómi napohawi' dósá, ti'arakomi nakuasa'i peláiána Pue' Ala.
45006021	Haido'o, kai bábehiámi iao to nipokahili de'e-de'e nilumaóha, apa wua'na to niranga'? Láwi' bábehiá to hóndi'iti mambawa peá kapate.
45006022	Agáiáná de'e-de'e rakábáhámokomi kai dósá, mewali'mokomi hawi' to tungku' mengkoru' i Pue' Ala. Rási'mi iami' tuwo'komi tepatani' i Pue' Ala lia' mokakihanga'i iti mopa'ara tuwo' to tuke i kahae-haeána.
45006023	Láwi' wua'na dósá iami' kapate; agáiáná ahi' petirináina Pue' Ala iami' tuwo' to tuke i kahae-haeána to Nawe'ike' mbero-mbero melempó i Kerisitu Iesu, Pue'ta'.
45007001	Halalu-halalu! Kámiu upu-upu, ni'isámo'i to rahanga' áturá. Haido'o, ni'isámo'i kamakuasa'na áturá i hadua tauna, gánggána peá tauna iti tuwo'.
45007002	Pándiri'na, hadua tawine to potomoane nataka' áturá ngkahamboko gánggána mani' tuwo' tomoanena. Ane matepo'i tomoanena, tawine iti tekábáhámo'i kai áturá ngkahamboko iti.
45007003	Gánggána mani' tuwo' tomoanena, ane hambokoi hai tomoane ntani', tawine iti rahanga' mebuálósi. Agáiáná ane matepo'i tomoanena, mangola' i áturá, tawine iti tekábáhámo'i kai potomoanena. Lia' ti'ara rahanga' mebuálósi i kahambokona womi' hai tomoane ntani'.
45007004	Halalu-halalu, hondo'o wo'o kámiu, ane matemokomi hingkakani hai Kerisitu, ti'arapokomi nataka' áturá to nauki' Musa láwi' rapakahambua'mokomi hai wátána Kerisitu lia' mewali'mokomi kiráNa to rapatuwo' hule' kai kapate. Iesu rapatuwo' kai kapate bona tapobundu' i Pue' Ala i lalu katuwo'ta'.
45007005	Láwi' iao tuwo'ke' mampeola'i ákeká katauna'á i polumaóhanta' pepoinaoá to kadake. To ti'ara rapepáliunga i áturá to nauki' Musa, láli' iti to tapoinao tabábehi hane'ike' molumaóha bábehiá to popa'ara kapate.
45007006	Agáiáná de'e-de'e nakábáhámoke' Pue' Ala kai áturá to nauki' Musa láwi' hingkakanimoke' mate hai Kerisitu. Itimi' hane'i ti'arapoke' nataka' áturá iti. Ti'arapo'i talumaóha hondo'o rárá ngkatuwo'ta' iao, mangola' áturá to teuki'. De'e-de'e taponggaleámo'i mangola' rárá mpobago' to wó'u to napetude'ánga Inao Magasa' i kita'.
45007007	Ane hondo'oi, apa to peisá ina tahanga'? Ti'ara paa'i maro'a áturá to nauki' Musa iti? To manóntó maro'a! Láwi' áturá itimo'i to popaturo'a' mokakihanga'i dósá. Ti'ara ina kuisá apa to rahanga' mahina, ane ti'arai nahanga' áturá to nauki' Musa, “Iniá' nimahina.”
45007008	Agáiáná melempó i áturá to nauki' Musa, dósá manggala lógá mampopesupa' sanggena kamahina i lálungku'; láwi' ane ti'arai ara áturá, dósá ti'ara ara kuasa'na mondawo'a'.
45007009	Iao i kati'arána mani' kuisá áturá to nauki' Musa, kubabe ebe maro'a katuwo'ku'. Agáiáná i kakuisána áturá iti, mantepu'umi' dósá mokuasa'i lálungku'.
45007010	I kahóndi'itina hintoto'a' rahuku mate hai tegááki kai Pue' Ala. Áturá to nauki' Musa tunggáiána ina meámbe'i katuwo' agáiáná, katongawa'ána mopa'ara kapate i kodo'.
45007011	Láwi' melempó i áturá to nauki' Musa iti, dósá malógá metobebeá lia' mopapatea'.
45007012	Áturá to nauki' Musa magasa' lia' upu-upu hawa' i áturá iti magasa', to'u lia' maro'a.
45007013	Haido'o, mopáláiá to maro'a iti peá to popa'ara kapate i kodo'? To'u ebe ti'ara! Dósá to popa'ara kapate iti. Dósá mampopobundu' to maro'a, ina mopa'ara kapate i kodo', bona kakadakena dósá ina katontole raita. Melempó i hawa' kai Pue' Ala, tongawa' kakadakena ebe dósá.
45007014	Taisá sangkani áturá to nauki' Musa mepongka kai Inao Magasa'; agáiáná kodo', tauna'a' to malede'. Wátángku' tepobalu'mo'i napohawi' dósá.
45007015	Kodo' haduduángku', mampohele bábehiá saduduángku'. Láwi' bo'ia to kupoinao to kulumaóha agáiáná toda kulái láli' iti to kuponggaleá.
45007016	Haido'o, ane molumaóha'a' to ti'ara hintoto' hai peláiángku', iti mopáláiá kupangaku' áturá to nauki' Musa iti, maro'a.
45007017	Mewali' kato'uána bo'iapo'i kodo' to polumaóha bábehiá iti, agáiáná dósá to pokuasa'i wátángku'.
45007018	Kuisá, ti'ara hawe' hampáká' to maro'a i kodo' iami' melempó i ákeká katauna'ángku'. Láwi' ara pepoinaoángku' ina mobábehi to maro'a agáiáná ti'ara kubuku kuponggaleá.
45007019	To kupoinao ina kulumaóha iami' bábehiá to maro'a, agáiáná ti'ara kunggaleá láli' to ti'ara kulái iami' bábehiá to kadake, iti to kunggaleá.
45007020	Ane molumaóha'a' toda kulái kubábehi, iti mopáláiá bo'ia kodo' to pobábehi mokakihanga'i iti, agáiáná dósá to pokuasa'i wátángku'.
45007021	Haido'o karerembeána, itimi' to tanga'na mewali' i wátángku'; iami' ane kupoinaoi mobábehi to maro'a, láli' to kadake peá timbulu tongawa' i kodo'.
45007022	Suku lálungku' mampalái áturána Pue' Ala,
45007023	agáiáná kuisá i kiránahe' wátángku' ara ákeká ntani' to timbulu mombe'eni' hai áturá to i lálungku' to kato'uána maro'a. Ákeká itimi' to pohuhuli lálungku' molumaóha bábehiá kamadósá.
45007024	Haido'o, katuwo'ku' hóndi'itimo'i: pekiringku' mengkoru' i áturána Pue' Ala, agáiáná ákeká katauna'ángku', mengkoru' i dósá. Mahárá ebe kahurewu'ku'! Hema to ina mosoreáka'a' kai wátá to pambawa'a' i kapate? Morande ahi'a' i Pue' Ala! Ia haduduáNa to posoreáka'a' melempó i Iesu Kerisitu, Pue'ta'.
45008001	De'e-de'e, ti'arapo'i ara pehuku i tauna to tuwo' mohinae hai Kerisitu Iesu.
45008002	Láwi' kuasa' Inao Magasa' to mampopewali'ke' tuwo' mohinae hai Kerisitu Iesu, mokábáhámoke' kai kuasa' dósá to popa'ara kapate.
45008003	Láwi' taunake' to malede', itimi' hane'i áturá to nauki' Musa ti'ara peisá mokábáháke' kai dósá. Agáiáná, iti walimo'i nalumaóha Pue' Ala melempó i pohuo'Na Áná' saduduáNa to butu mewali' tauna. I wátá katauna'áNa hibali' hai tauna to madósá. Mewali' Pue' Ala mohuku Áná'Na melempó i kapateNa bona moumpáhi dósána tauna.
45008004	Pue' Ala molumaóha hóndi'iti bona peláiáNa to rapatongawa' i lalu áturá to nauki' Musa iti, peisá telumaóha i wátánta' to tuwo' mangola' Inao Magasa', bo'ia mampeola'i ákeká katauna'á.
45008005	Tauna to tuwo' mampeola'i ákeká katauna'á timbulu mampekiri peá to napoinao ákeká katauna'á. Agáiáná tauna to tuwo' mangola' Inao Magasa', timbulu mampekiri apa to napengáihi Inao Magasa'.
45008006	Ane ákeká katauna'á mokuasa'i pekirimi, pewali'ána iami' kapate. Agáiáná ane Inao Magasa' mokuasa'i pekirimi, pewali'ána iami' ina mohámpeikomi awe rasi' hai masumbakomi katuwo' to ti'ara ara kahópó'ána.
45008007	Láwi' tauna to nakuasa'i ákeká katauna'á pekirina, tauna iti mobungká' hai Pue' Ala i kati'arána mengkoru' i áturána Pue' Ala; manóntó ebe ti'ara nabuku mengkoru' i áturá iti.
45008008	Tauna to tuwo' mampeola'i ákeká katauna'á, ti'ara peisá mopamatana' Pue' Ala.
45008009	Agáiáná kámiu ti'arakomi tuwo' mangola' ákeká katauna'á. Kámiu, tuwo'komi mangola' Inao Magasa'—ane to'u-to'ui Inao Magasa' roo i lálumi. Tauna to ti'ara nakakiarái Inaona Kerisitu, tauna iti bo'ia kirána Kerisitu.
45008010	Agáiáná ane Kerisitu ara i lálumi, kehapo'i wátámi mate nanangi kamadósámi, Inao Magasa' moámbe'ikomi katuwo' láwi' napatongawa'mokomi Pue' Ala to'u i pehiló'áNa.
45008011	Ane Inao Magasa' to popatuwo' Kerisitu kai kapate roo i lálumi, Ia to popatuwo' hule' Kerisitu kai kapate iti ina mopatuwo' wo'o humawátámi to ti'ara tuwo' tuke i kahae-haeána. Iti Nalumaóha melempó i InaoNa to roo i lálumi.
45008012	Halalu-halalu, itimi' hane'i nakakiaráike' hampáká' to tapoindá iami' mampeola'i peláiána Pue' Ala bo'ia ákeká katauna'á.
45008013	Láwi' ane mampeola'ikomi ákeká katauna'á bate'mi ina mate; agáiáná melempó i kuasa' Inao Magasa', timbulu mopapatekomi bábehiá kamadósá, i kahóndi'itina ina tuwo'komi.
45008014	Upu-upu tauna to natete' Inao Magasa', herámi' áná'na Pue' Ala.
45008015	Láwi' Inao to nawe'iákomi Pue' Ala, ti'ara mampopewali'komi hawi' hane'ikomi tuwo' i lalu ngkalángá'. Agáiáná láli' Inao Magasa' mampopewali'komi áná'Na lia' melempó i kuasa' Inao Magasa' iti mekárá'ke' i Pue' Ala, “Uma', ó Amángku'!”
45008016	Inao Magasa' hingkakani hai inaonta' mopatongawa' kita'mo'i áná'na Pue' Ala.
45008017	Haido'o, i pewáli'ta' áná'Na, mopáláiá kita' wo'o to pesosora hondo'o Kerisitu to ina moranga' barakati to napatóká' Pue' Ala i upu-upu áná'Na. Iti ina taranga' hingkakani hai Kerisitu; láwi' ane hampeahi-ahi'ke' hai Kerisitu ina ratóeá'ke' wo'o hingkakani hai Ia.
45008018	Upu-upu kapári' to tahámpei de'e-de'e, kuisá ebe ti'ara ara páláiána kai kamahilena katetóeá' to ina rapatongawa' i kita' hanggaló.
45008019	Sanggena to napopewali' Pue' Ala mepegiá i kapundá lalu tempóna Pue' Ala mopatongawa' áná'Nahe' to kato'uána.
45008020	Láwi' sanggena to ara i duniá rapatodáhimo'i mbero-mbero, bo'ia peláiá saduduánda, agáiáná láwi' hondo'omo'i peláiána Pue' Ala. Kehapo'i hóndi'iti, ara wo'o paisarungiá dee:
45008021	hangkani tempó, duniá ina tekábáhámo'i kai kuasa' to pogonui hane'i hingkakani i lalu katekábáhá hai katetóeá'nda áná'nahe' Pue' Ala.
45008022	Taisá onto tuke de'e-de'e, sanggena to napopewali' Pue' Ala merarua' nanangi kapári' hondo'o hadua ina to mapári' i tempóna motódiha áná'na.
45008023	Lia' bo'ia peá sanggena to napopewali' Pue' Ala to perarua', pelumbu'na i kita' haduduánta' merarua'ke' wo'o i lálunta'. Walimoke' moranga' Inao Magasa' iami' peámbe'iNa to rungu-runguna agáiáná mampegiá manike' kanapopewáli'ta' Pue' Ala áná'Na i kanakábáhána humawátánta' kai kahurewu'.
45008024	Láwi' katesoreákanta' itimi' hane'i ara paisarungiánta'. Agáiáná ane to tasárumaka iti taitamo'i, bo'iapo'i hampáká' paisarungiá láwi' hema mani' to pesárumaka i to naitamo'i?
45008025	Agáiáná ane mampaisárungike' hampáká' to ti'ara mani' taita mopáláiá tapegiá i kanondo' lalu.
45008026	Hondo'o wo'o Inao Magasa' ina butu mantulungike' i tempóta' malede' láwi' ti'ara taisá apa to ina tahanga' i pekakaenta'; Inao iti haduduána mamperapi'áke' i Pue' Ala i perarua' to ti'ara tabuku tapahowa'.
45008027	Lia' Pue' Ala to pangisá óntó' láluna tauna mangisá to napengáihi Inao iti; láwi' tauna to pepóinálái naperapi'á Inao Magasa' i Pue' Ala hintoto' hai peláiána Pue' Ala.
45008028	Taisá onto, Pue' Ala molumaóha i páká'-páká'na hane'i mopa'ara to maro'a i upu-upu tauna to ma'ahi' i Ia hai to Nakárá' hintoto' hai liwoNa.
45008029	Láwi' tauna to napilekimohe' Pue' Ala napakanóntómo'i wo'o kai runguna, bona rahalengge' hai Áná'Na iami' Iesu Kerisitu. I kahóndi'itina Iesu Kerisitu iti mewali' uluáná'Na kai olo'nda tauna to pepóinálái.
45008030	Hóndi'itimi' pekárá'na Pue' Ala i herá to Napakanóntómo'i ami kai runguna; upu-upu to Nakárá' iti, napatongawa' Pue' Ala to'u i pehiló'áNa, lia' herá to napatongawa' Pue' Ala to'u i pehiló'áNa iti, Napopewali'he' tetóeá'.
45008031	Ane hondo'oi, apa to ina tahanga' mokakihanga'i upu-upuna iti? Ane Pue' Ala tundu i kita', hema paa'i to pampabuku moewa'ke'?
45008032	Hawe' Áná' saduduáNa ti'ara Natórá agáiáná láli' Napehuhu'á mewali' rási'ta' sangkani; nu'umbá kati'aránta' Na'ámbe'i mampopengaa to ntáni'na?
45008033	Hema paa'i to bái' ina mopakisala' tauna to napilekimo'i Pue' Ala, ane napakanóntómo'i Pue' Ala haduduána kati'aránta' masala'?
45008034	Ara paa'i tauna to ina mosala'ike'? Kerisitu haduduána ina mampetawa'ike'! Ia to kamatemo'i, Iami' wo'o to rapatuwo' hule' kai kapate lia' mehudamo'i tanda' i kóánána Pue' Ala.
45008035	Ara paa'i to peisá mohómbó' kama'áhi'na Kerisitu i kita'? Peisá paa'i nahómbó' pári' lalu, susa' ngkatuwo' ba karapopeahi-ahi' ba kamarimi ba peahi-ahi' ngkatuwo' ba kahurewu' ba kapate?
45008036	I Sura Pototowiá teuki' hondee, “Láwi' Io, hanggaloá-loá tuwo'ki' napopalángá' kapate. Karapámbiáráingki' hondo'o gimba to ina rasambale'.”
45008037	Agáiáná i upu-upuna iti masumbake' kapenangi to potóáka nanangi kama'áhi'na Kerisitu i kita'.
45008038	Láwi' kupóinálái ebe i humandele duniá maro'a kapate hondo'o wo'o katuwo', maro'a mala'eka ba topokuasa'i raoa, maro'a i páká'-páká'na to ara de'e-de'e pelumbu'na to ina butu hanggaló;
45008039	maro'a kuasa' ntáni'na to ara i langi', hondo'o wo'o to ara i duniá ba apa peá to ntáni'na, upu-upuna ti'ara peisá mohómbó' kama'áhi'na Pue' Ala i kita', hondo'o to napetude'ángamo'i melempó i Iesu Kerisitu Pue'ta'.
45009001	Láwi' pohinaengku' hai Kerisitu, apa to ina kuhanga' dee to'u ebe. Ti'ara'a' modongko'. Óntó' lálungku' to napatinto Inao Magasa', moróhóngi kató'una to kuhanga'.
45009002	Masusa' lia' wiora ebe lálungku'
45009003	láwi' upu-upu halálungku' toSáráeli. Tóká' lálungku' moranga' pehuku lia' ragáákia' kai Kerisitu ane iti to ina peisá mosoreákahe'.
45009004	Iao, toSáráeli Napileki hai Napopewali'mohe' Pue' Ala áná'na lia' napopatongawa'áhe' katetóeá'Na. Ia mopa'ara podándi hai herá lia' Na'ámbe'ihe' áturá to nauki' Musa. Pue' Ala mampopaisá i herá nu'umbá rárá mpenómbá lia' poranga'ndamo'i wo'o dándiNa.
45009005	Upu-upunda iami' muleákana toiherunta', Burahima, Isaki' hai Iako'. I katauna'ána, Kerisitu muleákana toiherunda toSáráeli lia' tepaireá kai upu-upuna. Ia itimi' Pue' Ala to tetóeá' duu' i kahae-haeána! Ami.
45009006	Tunggáiángku' ti'ara'a' masanga', dándina Pue' Ala ti'arapo'i Napapósengi; agáiáná bo'ia upu-upunda toSáráeli to napileki Pue' Ala.
45009007	Ti'ara upu-upu muleákana Burahima naimba' Pue' Ala mule'na Burahima. Láwi' Pue' Ala molaluta i Burahima, “Mule'na peá Isaki' to ina rahanga' muleákamu.”
45009008	Iti mopáláiá muleákana Burahima to pewali' áná'na Pue' Ala iami' mule'na peá to ra'ánáka mangola' dándina Pue' Ala; bo'ia upu-upu muleákana.
45009009	Láwi' dándina Pue' Ala hondee, “I tempó to rapakanóntó, bate'Ku' ina teóli, Sara moánákamo'i hadua tomoane.”
45009010	Lia' ara mani' wo'o hampáká': kai hadua ama iami' Isaki' toiherunta', Ribeká tawinena moánáka rodua áná'na tomoane.
45009011	Hangko bomani' ánáke to rodua iti ra'ánáka, Pue' Ala kamopakanóntómo'i to Napileki i kahóhóákana. Pampilekina Pue' Ala iti ti'ara mentoe i to peisá nabábehi tauna, agáiáná i pampilekina Pue' Ala hintoto' hai liwoNa. Láwi' i tempónda ánáke to rodua áná'na Ribeká iti ti'ara mani' raisá molumaóha to maro'a ba to kadake,
45009012	Pue' Ala kamolalutamo'i i Ribeká, “Towutu' ina napohawi' toadi.”
45009013	I Sura Pototowiá teuki' Pue' Ala masanga' hondee, “Iako' Kupoka'ahi', agáiáná Esau ti'ara Kulái-lái.”
45009014	De'e-de'e, apa pasumbáta'? Madári sambali paa'i Pue' Ala? To manóntó ti'ara!
45009015	Láwi' Pue' Ala molaluta i Musa, “Ane Kupoinaoi mopatongawa' ahi' lálungKu' i hadua, bate'na ma'ahi' lálungKu' i ia. Ane Kupoinaoi mantirinái hadua bate'na Kutirinái.”
45009016	Mewali', kabotu'ána Pue' Ala ti'ara mentoe i peláiá ba pebukuána tauna, agáiáná hamombolo' i petirináina Pue' Ala i tauna to Napileki iti.
45009017	Láwi' i Sura Pototowiá teuki', “Nahanga' Pue' Ala i dátunda toMásiri, ‘Kodo' to mampopewali'ko' datu mampetoto' peá hampáká' tunggáiá, iami' melempó i io ina Kupetude'ánga kamakuasa'Ku' bona tekárebá hanga'Ku' i humandele duniá.’ ”
45009018	Mewali' Pue' Ala mantirinái hadua, ane hondo'oi peláiáNa. Ia mopamatu'a láluna tauna, ane hondo'oi wo'o peláiáNa.
45009019	Haido'o, ina nihanga' i kodo', “Ma'ampa hane'i ara mani' pesalá'ina Pue' Ala mokakihanga'i bábehiána tauna to kadake? Bonto ti'ara hawe' hadua to peisá moewa' peláiána Pue' Ala?”
45009020	Agáiáná halalu-halalu, tauna peákomi hai ti'arakomi peisá mohániki Pue' Ala! Peisá paa'i kóri tampo' mekune' i topoterui, “Ma'ampa hane'ia' nuteru hondee?”
45009021	Bonto topoteru kóri iti to makuasa' mamponggaleá tampo' póló' mangola' peláiána? Kai tampo' póló' to hambolo' peá tauna makuasa' moteru rompáká' kóri. Hambua' rapopobundu' i tunggáiá to tetaniáka, to ntáni'na i tunggáiá to alo-alona.
45009022	Hondo'o wo'o kanaponggaleána Pue' Ala. Ia moliwo ina mowuráha toweNa lia' mampetude'ánga kamakuasa'Na. Agáiáná Ia manondo' i herá to kato'uána ina moranga'he' pehuku láwi' mopa'arahe' katoweNa.
45009023	Pue' Ala wo'o moliwo ina mampetude'ánga i kita' katetóeá'Na to pose to Nawe'iá tauna to Natirinái. Walimoke' Napatóká' ina moranga' katetóeá' iti.
45009024	Kita'mo'i to Nakárá', bo'ia peá to kai tina mahile Iahudi agáiáná kai tina mahile to bo'ia toIahudi.
45009025	Láwi' i surána galara' Hosea, Pue' Ala masanga', “Tauna to bo'iahe' taunángKu', ina Kuimba'he' ‘TaunángKu'’. Tina mahile to ti'ara Kupoka'ahi', ina Kuhanga'he' to ‘Kupoka'ahi'’.
45009026	Lia' i umbá karapasanga'ánda tauna, ‘Bo'iakomi taunángKu',’ i ndi'itimi' karahanga'ánda áná'nahe' Pue' Ala to tuwo'.”
45009027	Galara' Iesaia mampeágóránga mokakihanga'i tina mahile Sáráeli, “Kehapo'i imba'nda tina mahile Sáráeli hondo'o kahanda'na wungi i wiwi tahi', hántede' peá to ina rasoreáka;
45009028	láwi' Pue' ina harawi'á mondawo' pehuku i sanggena to i duniá.”
45009029	Narárángi womi' Iesaia nahanga' hondee, “Ane rápá'nai Pue' Ala To Makuasa' ti'ara mampopentárá mule'ta', bate'tamo'i mewali' hondo'o toSodomo hai toGomora.”
45009030	Haido'o karerembeána iami': tina mahile to bo'ia toIahudi ti'arahe' mampesimbuku bona rapewali' to'u i pehiló'ána Pue' Ala; kehapo'i hondo'o, láwi' pepóináláinda, napatongawa'he' Pue' Ala to'u i pehiló'áNa.
45009031	Agáiáná toIahudi láli' timbulu mampesimbukuhe' mampeola'i áturá bona rapewali' tauna to to'u i pehiló'ána Pue' Ala. Kehapo'i hondo'o, tunde' ti'ara rabuku molumaóha áturá iti.
45009032	Ma'ampa hane'i ti'ara rabuku? Láwi' polumaóhanda iti ti'ara melempó i pepóinálái i Pue' Ala agáiáná láli' melempó i pampesimbuku saduduánda. Hane'ihe' tehube duu'nda mandawo' i “watu katehubeá”.
45009033	Mokakihanga'i watu katehubeá iti, i Sura Pototowiá teuki' hondee, “Pailalu dee: i Sio walimo'i Kupahuda watu to ina mewali' katehubeána tauna; iami' hambua' watu to mahile to ina nakatehubei tauna hane'i mandawo'. Agáiáná tauna to pepóinálái i Pue' Ala ti'ara ina rapakalongko'.”
45010001	Halalu-halalu! Kupoinao ebe bona toSáráeli tinángku' ina rasoreáka lia' kai lálungku' ebe mampekakaeáhe' i Pue' Ala.
45010002	Bái'a' masanga' kai lálunda ebe mengkoru' i Pue' Ala. Agáiáná pengkóru'nda iti ti'ara hintoto' hai popáhángi to to'u kai Pue' Ala.
45010003	Ti'ara rapáhángi nu'umbá kanapatongawa'nda Pue' Ala to'u i pehiló'áNa lia' mampeli'he' rárá saduduánda bona ratoto'uhe'. Itimi' hane'i ti'arahe' mengkoru' i rárá mpetotó'una Pue' Ala.
45010004	Áturá to nauki' Musa napapósengimo'i Kerisitu. Itimi' hane'i, upu-upu tauna to pepóinálái i Kerisitu, napatongawa'mohe' Pue' Ala to'u i pehiló'áNa.
45010005	Musa mouki' mokakihanga'i tauna to napatongawa' Pue' Ala to'u i pehiló'áNa mampoalehe áturá to nauki', iami': “Tauna to polumaóha áturá iti ina tuwo' i kanalumaóhana.”
45010006	Agáiáná mokakihanga'i rárá mpetotó'una Pue' Ala mampoalehe pepóinálái i Ia, Sura Pototowiá masanga' hondee, “Iniá' nupekune' i lálumu: ‘Hema paa'i to ina mengkaore' i surugá?’ (páláiána merapi' bona Kerisitu membolo i duniá),
45010007	ba, ‘hema paa'i to ina mendálu i ka'árá'ánda tomate?’ (páláiána bona mopatuwo' Kerisitu kai kapate).”
45010008	Tunggáiána hondee, “Ngkórá' kai Pue' Ala iti daki' ebe i kámiu; kanipahowa'mo'i lia' niranga'mo'i i lálumi.” Itimi' bámbári to kitoleleha iami' tauna bate'na mepóinálái i Iesu Kerisitu.
45010009	Láwi' ane mangaku'komi melempó i polalutámi “Iesu iti Pue'”, lia' nipóinálái i lálumi Pue' Ala mopatuwo'mo'i Iesu kai kapate, mopáláiá ina tesoreákakomi.
45010010	Láwi' kai láluna tauna mepóinálái hane'i napatongawa' Pue' Ala to'u i pehiló'áNa. Lia' melempó i polalutána, tauna iti mangaku' hane'i rasoreáka.
45010011	I Sura Pototowiá teuki', “Hema to pepóinálái i Pue' Ala ti'ara ina rapakalongko'.”
45010012	Iti mewali' i upu-upu tauna láwi' ti'ara ara pontani'ána baha' toIahudi hai tauna to bo'ia toIahudi. Pue' Ala to ti'ara ara ntáni'na iti iami' Pue' i upu-upu tauna. Ia to peámbe'i barakati to pose i humangkaniá tauna to pekárá' i Ia.
45010013	I Sura Pototowiá teuki', “Upu-upu tauna to pekárá' i Pue' ina tesoreáka.”
45010014	Agáiáná nu'umbá kapeisána tauna mekárá' i Pue' ane ti'ara manihe' mepóinálái? Lia' nu'umbá kapeisánda mepóinálái i Ia ane ti'ara manihe' kamasádi mokakihanga'i Pue'? Hai nu'umbá wo'o kapeisánda masádi mokakihanga'i Pue' ane ti'arai ara to pantoleleha i herá?
45010015	Nu'umbá kapeisánda tauna mantoleleha bámbári ane ti'arai ara to pohuo'he'? I Sura Pototowiá teuki' hondee, “Maro'a ebe ane arai to butu mambawa Bámbári Ngkatuwo'!”
45010016	Agáiáná ti'ara upu-upuna tauna moranga' Bámbári Ngkatuwo' iti láwi' nahanga' Iesaia, “Pue', hema paa'i to mampóinálái kárebá to kitoleleha?”
45010017	Mewali', tauna mepóinálái i pasádinda ngkórá' lia' ngkórá' iti rahádi láwi' ara to pantoleleha mokakihanga'i Kerisitu.
45010018	Agáiáná ara pekune'ku': To'u paa'i kati'arána mani' rahádi toSáráeli ngkórá' iti? Bate'na karahádimo'i! Láwi' i Sura Pototowiá teuki' hondee, “Wamba'nda rahádimo'i i humandele duniá, lalutánda teduu'mo'i i wuntuna duniá.”
45010019	Kupekune' womi': To'u paa'i kati'arána mani' rapáhángi toSáráeli tunggáiána Bámbári Ngkatuwo'? To'u rapáhángimo'i. Hondo'o to nahanga' Musa, “Pue' Ala masanga' hondee, ‘Ina Kupa'ara kamahini'mi i tina mahile to bo'ia taunángKu', lia' ina Kupa'ara katowemi i tina mahile to ti'ara mangisá apa-apa.’ ”
45010020	Iesaia tepabái' ebe womi'. Nahanga', “Pasanga'na Pue' Ala hondee, ‘Kupohintoto'mo'i rapombehumba'á taunahe' to ti'ara mepeli' i Kodo'; lia' Kupetude'ángamo'i wátángKu' i herá to ti'ara mekune' baha' i Kodo'.’ ”
45010021	Agáiáná mokakihanga'i tina mahile Sáráeli, Iesaia masanga', “Pasanga'na Pue' Ala hondee, ‘Hanggaloá-loá Kuodoámo'i teengKu' moranga' tina mahile to matu'a lálunda lia' ti'arahe' mengkoru'.’ ”
45011001	Ara pekune'ku': Natibemohe' paa'i Pue' Ala taunána haduduáNa? To manóntó ti'ara! Kodo' haduduángku' toSáráeli muleákana Burahima hai tinángku' kai tina Benámi'.
45011002	Pue' Ala ti'ara motibe taunáNa to Napilekimo'i kai runguna. Bate'na ni'isá apa to teuki' i Sura Pototowiá mokakihanga'i Eliá, perarua'na i Pue' Ala baha' i toSáráeli. Nahanga' Eliá,
45011003	“Pue', upu-upu galara'Mu rapapate lia' rapu pointuá popenómbánda i Io ragonu. Haduduángku' peramo'i lia' rapoinao ina mopapatea'.”
45011004	Nu'umbá peháni'na Pue' Ala i Eliá? Meháni' Pue' Ala, “Arahe' pitu hábuna tauna to Kupopentárá mewali' kirángKu', to ti'ara manihe' kahangkani menómbá i ánditu to mampohanga' Ba'ali.”
45011005	Hondo'o wo'o de'e-de'e: ara peramohe' hántede' toSáráeli to napileki Pue' Ala láwi' ahi' petirináiNa.
45011006	Pue' Ala mampilekihe' nanangi ahi' petirináiNa bo'ia mealehe i bábehiánda. Láwi' ane mangola'i bábehiána tauna, mopáláiá pampilekina Pue' Ala bo'iapo'i mealehe i ahi' petirináiNa.
45011007	Mewali', taisá to rapeli' toSáráeli ti'ara rahumba. To pasumba, hántede' peáhe' iami' herá to napileki Pue' Ala. To ntáni'na matu'a lálunda i pekárá'na Pue' Ala.
45011008	Láwi' i Sura Pototowiá teuki' hondee, “Pue' Ala mampopewali' lalu hai pekirinda ti'ara peisá mopáhángi; tuke de'e-de'e matánda ti'ara meita hai taingánda ti'ara mehádi.”
45011009	Dáudi' wo'o masanga', “Patodáhi bona upu-upu posusa'nda ina mewali' tángkálá' i herá haduduánda, lia' ina mewali' balo' kandawo'ánda, bona teháwángi bábehiánda to kadake!
45011010	Patodáhi pehiló'ánda mangkáindi bona ti'arahe' meita; lia' patodáhi bona ratimbulu mapári' nanangi kamakárána tuwo'nda.”
45011011	Mewali' handa' toIahudi tehube láwi' ti'arahe' mepóinálái i Kerisitu itimi' hane'ihe' mandawo'. Agáiáná kamandawo'nda iti bo'ia tuke i kahae-haeána. Nanangi pe'ewa'nda toIahudi, tina mahile to bo'ia toIahudi láli' rasoreákahe' hane'i mopa'ara kamahini'nda toIahudi i tina mahile to bo'ia toIahudi. Itimi' to mampopewali' tina mahile toIahudi rapoinao mepóinálái i Kerisitu.
45011012	Láwi' pe'ewa'nda toIahudi lia' ti'arahe' mampeola'i peláiána Pue' Ala, hane'i láli' tina mahile to bo'ia toIahudi i duniá nabarakati Pue' Ala. Apa mani' ane maro'ai hule' pohinaenda tina mahile Iahudi hai Pue' Ala; to manóntó tepamahile barakati to ina napewe'i Pue' Ala i upu-upu tauna to i duniá!
45011013	Agáiáná de'e-de'e, molaluta'a' i kámiu halálungku' to bo'ia toIahudi! Hanonde'ena, i pewáli'ku' suro mantoleleha Bámbári Ngkatuwo' i tina mahile to bo'ia toIahudi, bago'ku' kupopohóló ebe.
45011014	I kahóndi'itina kupaisárungi peisá'a' mopa'ara kamahini' i halálungku', tina mahile toIahudi to mampopewali'he' mampoinao mepóinálái i Kerisitu bona melempó i kodo' Pue' Ala ina mosoreáka hangkira kai herá.
45011015	I kati'aránda naranga' Pue' Ala toIahudi, hane'i pohinaena Pue' Ala hai upu-upu tauna ntani' i duniá mewali' maro'a hule'; apa mani' ane naranga'he' Pue' Ala! Iti to manóntó hondo'o tauna to mate to tuwo' hule'!
45011016	Ane hangkira kai róti to rungu-runguna rawe'iá Pue' Ala, iti mopáláiá upu-upu róti rapatani'mo'i i Ia. Lia' ane uwaka'na kau tepatani' i Pue' Ala, iti mopáláiá dá'á-dá'ána mewali' wo'o tepatani' i Ia.
45011017	Hangkira kai dá'ána saitu iami' toIahudi, rapedá'ángimo'i. Lia' i pampedá'ángiá iti, rapodámpekakai dá'ána saitu kakau iami' kámiu to bo'ia toIahudi. I karadámpekakami i ndo'o, bona nipohámpei sanggena to maro'a to napewe'i Pue' Ala melempó i toIahudi.
45011018	Itimi' hane'i iniá' nihanga'i ti'arahe' mopáláiá dá'á to rahurengi. Bate'na nibuhinao, dá'á peákomi lia' bo'ia dá'á to peámbe'i pa'ande' i uwaka' agáiáná láli' uwaka' to peámbe'i pa'ande' i dá'á.
45011019	Agáiáná ina nihanga', “Ara dá'á to rahurengi bona kupeisá radámpekaka i tóá'na!”
45011020	Iti to'u ebe. Agáiáná rapedá'ángihe' nanangi kati'aránda mepóinálái, kámiu raranga'komi láwi' pepóináláimi. Haido'o, iniá' nipampepemahile; agáiáná ágimi maingá'.
45011021	Láwi' ane Pue' Ala peisá moweihá toIahudi iami' dá'á to kato'uána ebe, iniá' nihanga'i Pue' Ala ti'ara peisá ina moweihákomi.
45011022	Mewali', i ndi'itimi' kataita'ána ro'a láluna Pue' Ala hai ka'arána pehuku kai Ia. Ia molumaóha pehuku i tauna to madósá agáiáná maro'a láluNa i kámiu, ane tungku'komi tuwo' i ro'a láluNa. Ane ti'arai, bate'mi ina ratibe.
45011023	Mokakihanga'i toIahudi iti, ane mengkaroohe' kai kati'aránda mepóinálái, mopáláiá ina raranga'he' hule'; láwi' Pue' Ala makuasa' moranga'he' hule'.
45011024	Láwi' ane kámiu to bo'ia toIahudi to rapándiri' hondo'o dá'ána saitu kakau peisá radámpekaka i tóá' kau saitu to kato'uána, apa mani' toIahudihe' to rapándiri' hondo'o dá'ána saitu to kato'u-to'uána, tepamaluha' karadámpekakanda hule' i karapedá'ángiánda.
45011025	Halalu-halalu! Kupaisárungi iniá' na'ara i lálumi masanga' kapangisámimo'i i páká'-páká'na. Láwi' ara hampáká' to napengáihi Pue' Ala agáiáná to ti'ara mani' naisá tauna. Kupoinao ni'isá, iami': hangkira kai toIahudi matu'amo'i lálunda agáiáná pámbiáránda iti ina tuke peá i tempó kaposena imba'nda tauna to bo'ia toIahudi to butu i Pue' Ala.
45011026	Hondo'omi' kaina rasoreákanda toIahudi upu-upunda. Láwi' i Sura Pototowiá teuki' hondee, “Topesoreáka ina butu kai Sio; Ia ina moumpáhi sanggena to kadake kai muleákana Iako'.
45011027	Ina Kupa'ara podándi hai herá i tempó kaKuámpungina dósánda.”
45011028	Láwi' toIahudi ti'arahe' moranga' Bámbári Ngkatuwo' kai Pue' Ala, itimi' hane'ihe' mewali' bungká'na Pue' Ala; lia' itimi' hane'i láli' mewali' niporasi' kámiu to bo'ia toIahudi. Agáiáná láwi' to napilekihe' Pue' Ala, upu-upunda toIahudi iti tungku' napoka'ahi' Pue' Ala nanangi pambuhinaoNa dándiNa i toiherunda.
45011029	Láwi' ane napileki'i Pue' Ala tauna lia' Nabarakati, ti'arapo'i ina Nadii' hule' apa to kaNalumaóhamo'i.
45011030	Iao, ti'arakomi mengkoru' i Pue' Ala. Agáiáná de'e-de'e napatongawa'mo'i Pue' Ala katekábáhámimo'i kai kamasala'mi, nanangi kati'aránda mengkoru' toIahudi i Ia.
45011031	Hondo'o wo'o toIahudi, de'e-de'e ti'arahe' mengkoru' i Pue' Ala bona kámiu to bo'ia toIahudi, rakábáhámokomi kai kamasala'mi; itimi' hane'i hanggaló toIahudi wo'o ina tekábáháhe' kai kamasala'nda.
45011032	Láwi' sanggena tauna, napatodáhimohe' Pue' Ala nakuasa'i kati'ara mengkoru', bona Ia haduduána peisá mopatongawa' petirináiNa i upu-upunda.
45011033	Mahile ebe kakalómána Pue' Ala! Kamatopa' hai kapangisáNa kaladu ebe! Hema paa'i to pampabuku mampeisángi upu-upu kabotu'áNa? Hema to peisá mopáhángi sanggena rárá mpobago'Na?
45011034	I Sura Pototowiá teuki' hondee, “Hema paa'i to pangisá pekirina Pue'? Hema paa'i to peisá meámbe'i paturo' i Ia?
45011035	Hema paa'i to kameámbe'i i Pue' hane'i peisá motutuhá háwángiNa?”
45011036	Pue' Ala to mampopewali' i páká'-páká'na. Upu-upuna mepongka kai Ia hai upu-upuna ara láwi' Ia lia' bona Ia peá to rapomahile. Tetóeá'mi' Pue' Ala duu' i kahae-haeána! Ami.
45012001	Halalu-halalu! Láwi' petirináina Pue' Ala i kita', kuperapi' ebe bona mampopenómbákomi wátámi mewali' popenómbá to tuwo', to tepatani' i Pue' Ala lia' to hintoto' hai peláiáNa. Itimi' popenómbámi to to'u.
45012002	Iniá' nipampeola'i ákeká kaduniá'á. Agáiáná mambáli'komi i kanawó'ungina Pue' Ala pekirimi. I kahóndi'itina, nibuku mopáhángi peláiána Pue' Ala iami' apa to maro'a hai mopamatana' láluNa lia' to potóáka.
45012003	Pue' Ala meámbe'imo'i ahi' petirináiNa i kodo' bona kupewali' suroNa. Itimi' hane'i upu-upumi kupaturo': iniá' nipobabe wátámi i reá, wole kato'uána ti'ara hondo'o. Ágimi mobabe wátámi i pengkaiwói' lalu; hore-hore mampekirikomi wátámi mangola' pebukuá to nawe'ikomi Pue' Ala láwi' pepóináláimi i Iesu.
45012004	Pándiri'na, i wátánta' handa' kirána. Upu-upu kirána iti hore-hore ara pobundu'ána.
45012005	Hondo'o wo'o i kita', kehapoke' handa' agáiáná hondo'o peáke' to hambua' wátá láwi' pohinaenta' hai Kerisitu. Lia' mohinaeke' hadua hai hadua mewali' kirána kai hambua' wátá.
45012006	Na'ámbe'imoke' Pue' Ala mopáká'-páká' peámbe'i mangola' ahi' petirináiNa i kita'. Itimi' hane'i bate'ta' mampopobundu' peámbe'ihe' iti. Tauna to nakakiarái peámbe'i bona mopabutu bámbári kai Pue' Ala, bate'na mopabutu mangola' pepóináláina.
45012007	Tauna to nakakiarái peámbe'i bona pantulungi tauna, bate'na kai láluna ebe mantulungi tauna ntani'. Tauna to nakakiarái peámbe'i bona mepáguru, bate'na kai láluna ebe mepáguru.
45012008	Tauna to nakakiarái peámbe'i bona napoátei tauna, bate'na kai láluna ebe moátei tauna ntani'. Tauna to nakakiarái peámbe'i bona mepokira'á apa to arána, bate'na naponggaleá i kabulá láluna. Tauna to nakakiarái peámbe'i mewali' tadulako, bate'na kai láluna ebe metadulakoá. Tauna to nakakiarái peámbe'i bona pantirinái tauna ntani', bate'na naponggaleá i kadonde lalu.
45012009	Iniá' nipampetoma'ahi' i tauna. Bábehiá to kadake nitibe, bábehiá to maro'a nitimámáhi ebe i lálumi.
45012010	Ágimi mombepoka'ahi' hadua hai hadua hondo'o pombepoka'áhi'nda to hampohalaluá lia' ágimi ebe mombehindórungi i pombebila'.
45012011	Padotakomi mobago', iniá' nilohe. Kai lálumi ebe mobago' i Pue'.
45012012	Ágimi mampaisárungi Pue' i kadonde lalu, manondo'komi i kapári', lia' tungku'komi mekakae.
45012013	Meureikomi mopagánái katuwo'ánda taunána Pue' Ala lia' i kadonde lalu niranga'he' i támbimi kehapo'i ti'arahe' nihala'.
45012014	Niperapi' i Pue' Ala bona tauna to masápá' i kámiu Nabarakati; niperapi' Nabarakati, iniá' nitunda'he'.
45012015	Matana'komi hingkakani hai tauna to matana', teria'komi hingkakani hai tauna to teria'.
45012016	Bate'mi hintuwo' hadua hai hadua. Iniá' nipampepeireá agáiáná nipoguluáhe' tauna to i wói' tuwo'nda. Iniá' nipobabe wátámi tepamapande kai to kato'uána.
45012017	Ane nasilakáikomi tauna, iniá' niháwángi'i hai bábehiá to kadake. Lumaóha to maro'a i pehiló'ána upu-upu tauna.
45012018	Tanda' kai kámiu, nipesimbuku ebe bona nituwo' i lalu kadame hai upu-upu tauna.
45012019	Halalu-halalu to kupoka'ahi'! Iniá' ebe nipeháwángi i kakói' inao, pehuhu'á i Pue' Ala to makuasa' molumaóha pehuku. Láwi' i Sura Pototowiá, Pue' Ala masanga', “Kodo' to makuasa' meháwángi hai mehuku.”
45012020	Agáiáná, ágimi moámbe'i ma'ande' bungká'mi to marimi lia' niámbe'i mainu ane mangkado'ui. Láwi' i kanibábehina hóndi'iti, mopa'arakomi kamahili i ia hondo'okomi modámpá awaa i tutuwóá'na.
45012021	I kahóndi'itina ti'arakomi mopatodáhi lálumi manangi kai bábehiá to kadake agáiáná ágimi monangi to kadake hai bábehiámi to maro'a.
45013001	Upu-upu tauna bate'na mengkoru' i topopárentá láwi' ti'ara ara topopárentá to ti'ara moranga' kakuasa'ána kai Pue' Ala. Lia' topopárentá to ara de'e-de'e molumaóhahe' kuasa' to napakanóntómo'i Pue' Ala.
45013002	Itimi' hane'i, tauna to poewa' topopárentá, hibali' peá hai to poewa' to napakanóntómo'i Pue' Ala. Lia' tauna to polumaóha to hóndi'iti, ina moranga' pehuku.
45013003	Láwi' tauna to mamponggaleá to maro'a, bopo'i lángá' i topopárentá. Tauna peá to kadake bábehiána to bate'na ara kalángá'na. Ane nilái'i bona ti'ara ara kalángá'mi i topopárentá, bate'mi molumaóha to maro'a, i kahóndi'itina ina raperáráingákomi topopárentá.
45013004	Láwi' topopárentá iami' topobago'na Pue' Ala bona mantulungikomi. Agáiáná ane mobábehikomi to ti'ara maro'a, bate'na ara kalángá'mi i topopárentá láwi' nakakiarái ebehe' kuasa' mopa'ara pehuku i tauna. Topopárentá iami' topobago'na Pue' Ala, to pondawo' pehukuna Pue' Ala i tauna to kadake bábehiána.
45013005	Itimi' hane'i bate'mi mengkoru' i topopárentá, bo'ia peá kalángá'mi ina nahuku Pue' Ala agáiáná óntó' lálumi mangisá iti to bate'na nilumaóha.
45013006	Itimi' wo'o hane'ikomi mobáiári ásele', láwi' topopárentá to polumaóha bago' iti, iami' topobago'nahe' Pue' Ala.
45013007	Haido'o, bate'na nibáiári to sipato' nibáiári i topopárentá. Báiári ásele', ane to bate'na nibáiári; báiári beána hampáká'-hampáká', ane to bate'na nibáiári. Popohóló tauna to sipato' nipopohóló, pomahilehe' tauna to sipato' nipomahile.
45013008	Iniá' nipoindá apa-apa i hema peá, sangádina indá kama'ahi' hadua mai hadua. Láwi' tauna to ma'ahi' i hangkakataunána, mopapósengimo'i to ara i áturá to nauki' Musa.
45013009	Láwi' áturá to nauki' Musa iami': Iniá' nipebuálósi, iniá' nipepapate, iniá' nibaina, iniá' nipampokahina to ara i tauna ntani'; upu-upuna iti hingkakani hai áturá ntani' rapasiálu'mo'i mewali' hampáká' áturá iami', “Poka'ahi'mi' hangkakataunámu hondo'o pampoka'áhi'mu wátá saduduámu.”
45013010	Tauna to ma'ahi' i hangkakataunána, ti'ara ina mobábehi to kadake i tauna iti. Mewali', tauna to ma'ahi' i hangkakataunána iami' tauna to mopapósengimo'i katelumaóhana to ara i áturá to nauki' Musa.
45013011	Upu-upuna iti bate'na talumaóha láwi' taisá apa to hintoto' talumaóha i tempó dee iami' bate'ta' meáró kai kaletonta'. Láwi' tempó kaina rasoreákanta', kadaki-daki'ámo'i kai tempó rungunta' mepóinálái i Iesu Kerisitu.
45013012	Rapándiri' de'e-de'e hondo'o to linge wengimo'i lia' daki'mo'i mepuló. Mewali', bate'ta' mokarónga bábehiá to kadake kamangkáindi. Wátánta' bate'na tarewái hai párewá mpombeala kamabaa.
45013013	To talumaóha iami' bate'na bábehiá to rapomahile, hondo'o to timbulu ralumaóha tauna i tempó mabaa. Iniá' taposusa' to liu ngkama'áru ba molangu-langu. Iniá' tapobábehi gau' ngkaparaka' ba molumaóha pepoinaoá to kadake. Iniá' tapombeala ba mahini'.
45013014	Ágimi mampeola'i bábehiá to nalumaóha Pue' Iesu Kerisitu. Lia' iniá' nipampeola'i peláiána lálumi mobábehi dósá bona mopapósengi peá pepoinaoána wátámi.
45014001	Tauna to malede' pepóináláina, bate'na niranga' ngkaro'a. Iniá' nipohiero hai ia mokakihanga'i pasumba i pekirina.
45014002	Ara tauna to mampóinálái upu-upu pa'ande' peisá ra'ande'. Agáiáná tauna to malede' pepóináláina, i pekirina peisá peá ma'ande' halo-halo'.
45014003	Tauna to pa'ande' apa peá to peisá ra'ande' iniá' napotata'i tauna to pa'ande' peá halo-halo'; hai tauna to pa'ande' peá halo-halo', iniá' naposala'i tauna to pa'ande' apa peá to peisá ra'ande' láwi' tauna iti naranga'mo'i Pue' Ala.
45014004	Hemakomi paa'i hane'i nibuku mosala'i toperewuina tauna ntani'? Maro'a ba ti'ara pobago'na, kauwe'ána peá ina mopakanóntó. Agáiáná wua' mpobago'na ina tongawa' láwi' Pue' to peisá mampopowua' pobago'na.
45014005	Ara tauna to mampekiri alo hanggaló tepaireá pobundu'ána kai alo to ntáni'na, lia' ara wo'o tauna to pasanga' upu-upuna alo ti'ara ara posisala'ána ba hibali' peá sangkani. Patodáhihe' bona hore-hore haduduánda mopakanóntó.
45014006	Tauna to popaireá alo-alo ntani', nabábehi hondo'o bona pampomahile Pue'. Tauna to pa'ande' apa peá to peisá ra'ande', nalumaóha i pampomahilena Pue', láwi' porande áhi'na i Pue' Ala mokakihanga'i to ra'ande' iti. Hondo'o wo'o i tauna to ti'ara ma'ande' mopáká'-páká' pa'ande'; tauna iti wo'o mampomahile Pue' lia' morande ahi' i Pue' Ala.
45014007	Láwi' kato'uána ti'ara ebe ara kuasa'ta' mokakihanga'i katuwo' ba kapate. Tuwo' ba matenta' bo'ia i wátá saduduánta'.
45014008	Ane tuwo'ke', tuwo'ke' i Pue', hondo'o wo'o ane mateke'. Mewali', tuwo' ba matenta', kiránamoke' Pue'.
45014009	Kerisitu matemo'i agáiáná tuwo' hule'. Itimi' hane'i Ia mewali' Pue' i upu-upu tauna to tuwo' hai upu-upu tauna to mate.
45014010	Mewali', halalu-halalu! Apa bundu'na mosala'ikomi halálumi to hampepopóinálái hai kámiu? Lia' ma'ampa hane'ikomi motata'i halálumi? Upu-upunta' ina melindo' i Pue' Ala bona Nabutusike'.
45014011	I Sura Pototowiá nahanga' Pue', “To'u ebe, sanggena tauna ina molingkuduhe' menómbá i Kodo'; hai sanggena tauna ina metóeá' i Kodo', Pue' Ala.”
45014012	Haido'o, bate'ta' hore-hore mopangaku' sanggena bábehiánta' i Pue' Ala.
45014013	Pue' Ala ina mobutusi upu-upu tauna, itimi' hane'i iniá' nipombesala'i. Láli' nipesimbuku bona ti'arakomi mampopewali' halálumi to hampepopóinálái mobábehi dósá hai mandawo' i pekelo'.
45014014	Láwi' pohinaengku' hai Pue' Iesu, itimi' hane'i kupóinálái ebe kati'arána ara pa'ande' to kato'uána páliá; agáiáná i hadua tauna, pa'ande' iti páliá ane nababei páliá.
45014015	Agáiáná ane melempó i to nuande', mopakói' láluna hadua kai halálumu hampepopóinálái, mopáláiá ti'arako' molumaóha kama'ahi'. Iniá' nupopatodáhi halálumu malede' pepóináláina nanangi pa'ande'mu to napopáliá, wole kapatena Kerisitu napokiramo'i.
45014016	Itimi' hane'i, iniá' nipopatodáhi apa to maro'a i kámiu ratata'i tauna ntani'.
45014017	Láwi' Popárentána Pue' Ala bo'ia mokakihanga'i áturá apa to peisá ta'ande' ba tainu. Popárentána Pue' Ala iami' mokakihanga'i polumaóha apa to hintoto' hai peláiána Pue' Ala, tuwo' i kadame hai hangkakataunánta' lia' kadonde i lálunta' láwi' pobago'na Inao Magasa'.
45014018	Tauna to hóndi'iti pobago'na i Kerisitu, tauna iti mopamatana' láluna Pue' Ala lia' rapomahile tauna ntani'.
45014019	Itimi' hane'i tunggáiánta' bate'ta' timbulu mowulai i páká'-páká'na to popa'ara kadame lia' pombeharói pepóinálái.
45014020	Iniá' i pokakihanga'i pa'ande', mopakarugi'komi to walimo'i naponggaleá Pue' Ala i láluna tauna. Upu-upu pa'ande' ti'ara ara to páliá ra'ande'; agáiáná ane mepongka kai to niande' mopa'ara dósá i hadua, mopáláiá kámiu to masala'.
45014021	Ágimimo'i ti'ara ma'ande' bau' ba mainu anggoro' ba molumaóha apa peá ane upu-upu iti mopa'ara hadua to hampepopóinálái mewali' madósá.
45014022	I kanupóináláina kati'arámu masala' molumaóha to hóndi'iti, bopo'i nulaluta i tauna ntani'; Pue' Ala peá mangisá. Hadua tauna ina to'u-to'u kamadondena ane ti'arai mosala'i wátá saduduána i polumaóhana apa to to'u mangola' i pekirina.
45014023	Agáiáná tauna to bata-bata láluna ma'ande' hampáká' pa'ande' agáiáná i bókó'na na'ande', tauna iti nasala'i Pue' Ala láwi' ti'ara molumaóha mangola' pepóináláina mokakihanga'i to to'u hai to sala'. Hai apa peá to ralumaóha ti'ara mealehe i pepóinálái, iti mopáláiá dósá.
45015001	Kita' to maróhó pepóináláinta', bate'ta' mantulungi to malede' pepóináláinda, bona ratunde' mepóinálái. Iniá' tapolumaóha peá apa to popamatana' wátá saduduánta'.
45015002	Láli' bate'ta' hore-hore mopamatana' lálunda hangkakataunánta' bona ramaro'a lia' pepóináláinda terárángi kamaróhóna.
45015003	Láwi' Kerisitu wo'o ti'ara mampekiri tana' lalu saduduáNa. I Sura Pototowiá teuki' hondee, “Upu-upu petata'i to rapatoto' i Io, Pue', mandawo'mo'i i kodo'.”
45015004	Sanggena to teuki' i Sura Pototowiá, motunggáiá pepáguru i kita'. Láwi' pepáguru to taranga' kai Sura Pototowiá mampopewali'ke' tungku' lia' maróhó hane'ike' peisá mesárumaka i Pue' Ala.
45015005	Tapaisárungi Pue' Ala to poámbe'ike' katungku' lalu i kapári' hai pepalindó, mantulungikomi bona tuwo'komi hambua' lalu mangola' pándiri'na Kerisitu Iesu.
45015006	I kahóndi'itina i kahambua' lalu, upu-upumi ina hingkakani motóeá' Pue' Ala, Amána Iesu Kerisitu Pue'ta'.
45015007	Itimi' hane'i, kámiu halalu-halalu bate'mi momberanga' hadua hai hadua i kadonde, hondo'o kanaranga'mimo'i Kerisitu. Láwi' ane hóndi'iti'i kanibábehina, tauna motóeá' Pue' Ala.
45015008	Nibuhinao dee: Kerisitu mai i duniá mantulungimo'i upu-upu toIahudi bona pampetude'ánga katungku' manondo'na Pue' Ala mopapósengi dándiNa i toiherunta'.
45015009	Kerisitu wo'o mampopewali'he' tauna to bo'ia toIahudi motóeá' Pue' Ala nanangi petirináiNa i herá. I Sura Pototowiá teuki' hondee, “Itimi' hane'ia' ina motóeá' Pue' Ala i olo'nda tauna to bo'ia toIahudi, petóeá' ina kupolingá mopakahile hanga'Mu.”
45015010	Ara mani' wo'o teuki', “Ó kámiu tauna to bo'ia toIahudi, matana'mokomi hingkakani hai taunána Pue' Ala!”
45015011	Lia' hondee wo'o, “Tóeá'mi' Pue' Ala, ó upu-upu tina mahile to bo'ia toIahudi, sanggena tauna, bate'mi mamperáráingá Pue'!”
45015012	Hai Iesaia wo'o masanga' hondee, “Kai muleákana Isái ina mesupa' hadua to ina mopárentá tina mahile to bo'ia toIahudi; i Iamo'i pepaisarungiánda tina mahile to bo'ia toIahudi.”
45015013	Mekakaea', Pue' Ala pepongka'ána sárumaka mopapósengi lálumi hai sanggena kadonde hintu' awe rasi' i pepóináláimi, bona melempó i kuasa' Inao Magasa' pose ebe pepaisárungimi i Pue' Ala.
45015014	Upu-upu halálungku'! Kuisá kahanda'na ebe mokakihanga'i to maro'a i kámiu. Lia' ni'isámo'i upu-upu paturo' kai ngkórá'na Pue' Ala hai nibuku wo'o mepáguru hadua hai hadua.
45015015	Agáiáná i bahangampa kirána sura dee, kupatóá-tóá ebe mopaingá'ikomi láwi' na'ámbe'ia' Pue' Ala ahi' petirináiNa molumaóha bago' iti.
45015016	Pue' Ala mampopewali'mo' topobago'na Kerisitu Iesu bona rahuo'a' mao i tina mahile to bo'ia toIahudi. Lia' molumaóha wo'o bago' mewali' hondo'o tadulako mpenómbá, to pantoleleha Bámbári Ngkatuwo' bona tauna to bo'ia toIahudi mewali'he' popenómbá i Pue' Ala to peisá Naranga'. Láwi' Inao Magasa' mampopewali'he' hampáká' popenómbá to tepatani' i Pue' Ala.
45015017	Mewali', i pohinaengkumo'i hai Kerisitu Iesu, itimi' hane'i mahárá kamatana'ku' láwi' pobago'ku' i Pue' Ala.
45015018	Bái'a' molaluta hondo'o iami' mokakihanga'i peá apa to kanalumaóhamo'i Kerisitu melempó i kodo', bona mampopewali' tauna to bo'ia toIahudi mengkoru'he' i Pue' Ala. Iti kulumaóha melempó i laluta hintu' bábehiángku',
45015019	lia' topehelei hai to pehákiá'i; upu-upuna iti hamombolo' kuasa'na Inao Magasa'. Bámbári Ngkatuwo' mokakihanga'i Kerisitu, walimo'i kutoleleha sangkani i tauna, mamperungu i Ierusale duu' i Iliriku.
45015020	To kupengáihi iami' mantoleleha Bámbári Ngkatuwo' i ka'árá'ánda tauna to ti'ara mani' masádi mokakihanga'i Kerisitu láwi' ti'ara kulái moáróha bago' i wongko alehe to nabago' tauna ntani'.
45015021	I Sura Pototowiá teuki', “Tauna to ti'ara manihe' moranga' bámbári baha' i Ia ina raita; lia' taunahe' to ti'ara mani' kamasádi bámbári iti, ina rapáhángi.”
45015022	Láwi' pobago'ku', itimi' hane'i morongkania' masumba salempóri ina mombehumba hai kámiu.
45015023	Agáiáná de'e-de'e bago'ku' i bahangampa ka'árá'á iti walimo'i. Bahangampa tó'ána kahaena, kupoinao mombehumba hai kámiu.
45015024	Ane moliua' i wanua mahile ka'árá'ámi i kaina polumaóngku' mao i Sipanio, kupaisárungi ina mombehumba hai kámiu bona kumatana' hingkakani hai kámiu kehapo'i hampai' peá. Upu iti kupaisárungi ina nitulungia' i polumaóngku' mao i Sipanio.
45015025	Agáiáná de'e-de'e tanga'ku' mao i Ierusale bona mambawa pohintuwo' to rapatoto' i taunána Pue' Ala to ara i ndo'o.
45015026	Láwi' dámá'á to ara i Makedonia hai Akaia, rapohintoto'mo'i ina meámbe'i pohintuwo' i haláluntahe' to peahi-ahi' i tanga'-tanga'na taunána Pue' Ala i Ierusale.
45015027	Melempó i kadonde lalu, rakabótu'imo'i ina molumaóha iti. Kato'uána bate'nda mopa'ara petulungi i haláluntahe' to peahi-ahi' i Ierusale; láwi' mepongka kai toIahudihe', tauna to bo'ia toIahudi iti walimohe' moranga' handa' barakati kai Pue' Ala. Mewali' taunahe' to bo'ia toIahudi iti sipato'he' wo'o mantulungi tauna toIahudi mokakihanga'i to ina rakatuwo'á i alo-alona.
45015028	Haido'o, ane walimo'i bago'ku' lia' upumohe' kuwe'iá toIerusale pohintuwo' to rarámpu, hane'ia' ina mao i Sipanio, moliu i wanua mahile ka'árá'ámi.
45015029	I kabutungku' mombehumba hai kámiu, ina kupokira'ákomi handa' barakati kai Kerisitu.
45015030	Halalu-halalu, i lalu hanga'na Iesu Kerisitu Pue'ta' hintu' ahi' to nawe'iáke' Inao Magasa', kuperapi' ebe i kámiu, i kaposena lálumi nipekakaeána' hingkakani hai pekakaengku' i Pue' Ala.
45015031	Nipekakaeána' bona napetawa'ia' Pue' Ala kai tuluteenda to ti'ara mepóinálái to ara i tampo' Iudea hai pohintuwo' to kuwawa i Ierusale iti, ina raranga' i kadonde lalu taunána Pue' Ala to ara i ndo'o.
45015032	I kahóndi'itina, ane napohintoto'i Pue' Ala, ina peisá'a' teduu' i kámiu i kadonde lalu lia' ina lindó lálungku' i olo'mi.
45015033	Pue' Ala to peámbe'i awe rasi' i tauna, mampoaweákomi sangkani. Ami.
45016001	Kupoinao mampopaisá i kámiu halálunta' tawine Pebe. Ia to mantulungi dámá'á i Kengkerea.
45016002	Kuperapi' bona niranga'i i pewáli'namo'i taunána Pue' Ala. Hóndi'itimi' katuwo'nda to pepóinálái i Pue' Ala, bate'nda ebe momberanga' hadua hai hadua. Nitulungi ane mampengáihi'i petulungi kai kámiu láwi' ia kamantulungimo'i handa' tauna, tesuá' kodo'.
45016003	Nipabutu tabeángku' i Piriskila hai Akwila, rángángkuhe' mobago' hingkakani i Kerisitu Iesu.
45016004	Láwi' kaina rapatuwo'ku', itimi' to ina rapomate. Mewali', morande ahi'a' i herá lia' bo'ia peá kodo', agáiáná upu-upu dámá'á ntani' to bo'ia toIahudi, morande ahi'he' wo'o i herá.
45016005	Tabeángku' nipabutu wo'o i dámá'á to porámpu i támbinda. Tabeá i Epenetu to kupoka'ahi'. Iamo'i to rungu-runguna mepóinálái i Kerisitu i poropinsi Asia.
45016006	Tabeángku' wo'o i Maria to mahárá pobago'na i kámiu.
45016007	Nipabutu wo'o tabeángku' i Andoroniku hai Iunia. Taunahe' iti hambua'he' tina mahile hintu' kodo' lia' kahingkakanika' ratárungku'. Hangko bomania' mepóinálái i Kerisitu, iherumohe' mepóinálái. Tekárebá ebehe' i olo'nda suro.
45016008	Tabeá i Ampiliatu to kupoka'ahi' to hingkakanimo'i hai kodo' mohinae hai Pue'.
45016009	Tabeángku' i Urubanu, rángánta' mobago' hingkakani i Kerisitu. I Sitaki to kupoka'ahi', nipabutu wo'o tabeángku'.
45016010	Tabeángku' i Apele. Tongawa'mo'i taita katungku' manondo'na i Kerisitu. Tabeá wo'o i kahantámbiána Aritobulu',
45016011	hai i Herodio, to hambua' tina mahile hai kodo'. Tabeángku' wo'o i Narakisu hantámbi, haláluntahe' hampepopóinálái.
45016012	Tabeángku' i Tiripena hintu' Tiriposa to mahárá pobago'nda i Pue'. Hondo'o wo'o i Perisi to kupoka'ahi', ia wo'o to mahárámo'i pobago'na i Pue'.
45016013	Tabeángku' i Rupusi hadua to napileki Pue' hintu' i inaána to kubabe ebemo'i inángku'.
45016014	Nipabutu tabeángku' i Asinkiritu, Pelego, Hereme, Patroba, Herema hintu' upu-upu halálunta' hampepopóinálái to hingkakani hai herá.
45016015	Tabeá i Pilologu hintu' Iulia; i Nereusi hintu' haláluna tawine; i Olimpa hingkakani hai upu-upu to pepóinálái to hingkakani hai herá.
45016016	Mombetatabeákomi i pombepoka'ahi' hampohalaluá toSarani. Upu-upu dámá'ána Kerisitu to ara i ndee metabeáhe' i kámiu.
45016017	Halalu-halalu! Kuperapi' ebe: maingá'komi i taunahe' to popa'ara pogárá-gárá lia' mopamakanano pepóináláinda tauna i Pue'. Láwi' pepaturo'nda taunahe' iti, mosisala' ebe hai to karapaguruámokomi. Nikaraóhihe' tauna to hóndi'iti.
45016018	Láwi' taunahe' to hóndi'iti, bo'iahe' mobago' i Kerisitu Pue'ta' agáiáná popabáhánda peá lalu saduduánda. Melempó i pehilunákinda hintu' laluta to mamumi', motobebeáhe' tauna to ti'ara mangisá apa-apa.
45016019	Upu-upu tauna mangisá pengkóru'mimo'i i Pue' Ala. Mokakihanga'i iti, matana'a' i kámiu. Kupoinao bona matopa'komi molumaóha upu-upu to maro'a, bebekomi molumaóha bábehiá to kadake.
45016020	Pue' Ala to poámbe'ike' awe rasi', ina harawi'á mogonu kuasa'na Tadulako Ánditu lia' Napopewali' mengkoru' i kámiu. Iesu Kerisitu, Pue'ta' timbulu mobarakatikomi!
45016021	Timotiu to hampobago-bago' hai kodo', mopabutu tabeána i kámiu. Hondo'o wo'o Lukiu, Iaso hintu' Sosipatere, to hambua'he' tina mahile hai kodo'.
45016022	Kodo' Teritiu, to pouki' to napahowa' Paulu. Mopahowa'a' tabeá ngkaSarani i kámiu.
45016023	Gáiu' mopákátu tabeána i kámiu. Támbina kukatoro'i lia' dámá'á maminggu wo'o i ndo'o. Erastu toireánda topembóli dói i wanua mahile, mopákátu tabeá. Halálunta' wo'o Kawaratu metabeá. [
45016024	Iesu Kerisitu Pue'ta' mobarakatikomi sangkani. Ami.]
45016025	Teperáráingámi' Pue' Ala! Ia makuasa' moróhóngi pepóináláimi, hintoto' hai Bámbári Ngkatuwo' to kutoleleha mokakihanga'i Iesu Kerisitu. Bámbári Ngkatuwo' iti iami' to moatu-atumo'i tó'ána ti'ara raisá tauna.
45016026	Agáiáná de'e-de'e, rapatongawa'mo'i melempó i hawa'na Pue' Ala to ti'ara ara kahópó'ána lia' rapabutumo'i i sanggena tina mahile melempó i uki'nda galara', bona upu-upunda mepóinálái hai mengkoru' i Pue' Ala.
45016027	Iamo'i Pue' Ala to ti'ara ara ntáni'na hai to tepaireá kamatopa'na. Tetóeá'mi' Pue' Ala melempó i Kerisitu Iesu duu' i kahae-haeána! Ami.
46001001	Halalu-halalu dámá'ána Pue' Ala to ara i Korintu! Upu-upumi nakárá'mokomi Pue' Ala bona nipewali' taunáNa láwi' tepatani'mokomi i Kerisitu Iesu, hingkakani hai upu-upu tauna i umbá peá to penómbá i Iesu Kerisitu Pue'ta', iami' Pue' to rapenómbái hai to tapenómbái wo'o. Kodo', Paulu, mangola' peláiána Pue' Ala haduduána, Napilekia' mewali' surona Kerisitu Iesu. Sura dee ku'uki' hingkakani hai Sotene halálunta' to hampepopóinálái.
46001003	Mekakaeka' bona Pue' Ala Amánta' hai Pue' Iesu Kerisitu moámbe'ikomi barakati hai awe rasi'.
46001004	Timbulu morande ahi'a' i Pue' Ala baha' i kámiu láwi' poranga'mimo'i ahi' petirináiNa melempó i Kerisitu Iesu.
46001005	I pewáli'mimo'i kirána Kerisitu, itimi' hane'i Na'ámbe'ikomi upu-upu barakati to pobundu' i katuwo'mi iami': kapangisámi mokakihanga'i upu-upuna kaladu ebe lia' mapandekomi mepáguru baha' i kapangisá iti.
46001006	Iti mampetude'ánga pampoposabi' mokakihanga'i Kerisitu, mentama ebemo'i i lálumi;
46001007	i kahóndi'itina tanga'mi mampegiá kabutuna Iesu Kerisitu Pue'ta', barakati i kámiu ti'ara hawe' hántede' kakura'ána.
46001008	Ia haduduána ina moróhóngi pepóináláimi duu' i kahópó'ána bona i kabutuna hule' Iesu Kerisitu Pue'ta', ina rahumba ti'ara ara kabokona tuwo'mi.
46001009	Lia' Pue' Ala pose katepóináláiNa. Iamo'i to pokárá'komi bona nipewali' hambua' hai Áná'Na iami' Iesu Kerisitu, Pue'ta'.
46001010	Halalu-halalu! I lalu hanga'na Iesu Kerisitu Pue'ta', kuperapi' hintuwo'komi maróhó bona ti'ara ara pogárá-gárá i olo'mi. Bate'mi mohinae, hambua' lalu hai pekiri.
46001011	Láwi' taunahe' kai kahantámbiána Klóe mewuá' i kodo' ka'arána pohiero i olo'mi.
46001012	Tunggáiángku' iami' ara kai olo'mi to pasanga', “Meola'a' i Paulu,” ara wo'o to pasanga', “Meola'a' i Apolo,” hantangá' masanga', “Meola'a' i Peturu',” to hangkirána womi' masanga', “Meola'a' i Kerisitu.”
46001013	Peisá paa'i Kerisitu tekira-kira? Paulu paa'i to mate rapaso' i kau mombehape niporasi'? Kámiu wo'o ti'arakomi rariu bona nipewali' topeola'na Paulu bonto?
46001014	Morande ahi'a' i Pue' Ala i kati'arána ara hawe' hadua kai olo'mi to kuriu, sangádina Kiripu hai Gáiu'.
46001015	Itimi' hane'i ti'ara ara hawe' hadua to peisá masanga' kakodó'na to poriuhe' bona rapewali' topeola'ku'. (
46001016	To'u! Setepana hintu' hantámbina, kodo' to poriuhe'. Agáiáná i raoa kai ndi'iti, i pangisángku', ti'arapo'i ara tauna ntani' to kuriu.)
46001017	Láwi' kanahuo'ku' Kerisitu bo'ia bona kuporiu tauna agáiáná bona kupantoleleha Bámbári Ngkatuwo'; lia' kakulumaóhana iti, ti'ara'a' mampopobundu' kapande molaluta mangola' katauna'á bona kuasa' kai kapatena Kerisitu i kau mombehape ti'ara ina mbero-mbero.
46001018	Láwi' i taunahe' to mampetoto' kapate, bámbári mokakihanga'i kapatena Kerisitu i kau mombehape mopáláiá laluta to ti'ara mesuá' i ákálá. Agáiáná, i kita' to nasoreáka Pue' Ala, bámbári iti mopáláiá rárána Pue' Ala mampetude'ánga kuasa'Na.
46001019	Láwi' i Sura Pototowiá, Pue' Ala masanga', “Kamatopa'na tauna to masiapa' ina Kupamatántá, lia' kapangisánda tauna to mapande ina Kupamanii'.”
46001020	Haido'o, apa bundu'nda tauna to mapande? Apa bundu'nda tauna to i reá pangisána i áturá to nauki' Musa? Apa páláiánda to i reá pangisánda i pampekiri i duniá dee? Napetude'ángamo'i Pue' Ala kamatopa'na tauna i duniá dee, upu-upuna laluta to ti'ara mesuá' ákálá!
46001021	Láwi' kehapo'i nu'umbámo'i kamapandena tauna, ti'ara nabuku mehala' i Pue' Ala melempó i pande saduduána. Agáiáná láli' kamatopa'na Pue' Ala hane'i tóká' láluNa mosoreáka taunahe' to pepóinálái i Ia melempó i bámbári to kitoleleha to rahanga' tauna to i duniá laluta toda mesuá' ákálá.
46001022	ToIahudi mampengáihi topehelei mewali' tanda' kató'una; toIunani mopahikinái kamatopa'na tauna i duniá dee.
46001023	Agáiáná kai', mantoleleha peáka' Kerisitu to mate i kau mombehape. Bámbári iti mopakadake lálunda toIahudi lia' i taunahe' to bo'ia toIahudi rahanga' laluta to ti'ara mesuá' ákálá.
46001024	Agáiáná i tauna to walimohe' nakárá' Pue' Ala—maro'a toIahudi, hondo'o wo'o to bo'ia toIahudi—bámbári mokakihanga'i Kerisitu iti napopewali' Pue' Ala hambua' rárá mampetude'ánga kuasa' hintu' kamatopa'Na.
46001025	Láwi' to rahanga' bebe kai Pue' Ala kato'uána tepamatopa' kai kamatopa'na tauna; lia' to rahanga' malede' kai Pue' Ala, tepamaróhó kai róhóna tauna.
46001026	Halalu-halalu! Nibuhinao nu'umbá katuwo'mi i kanakárá'mi Pue' Ala. Hántede' peá kai olo'mi to matopa' ba makuasa' ba to i reá katuwo'nda i pehiló'ána tauna.
46001027	Láwi' kanatunggáina ebe Pue' Ala haduduána mampileki tauna to bebe i pehiló'ána duniá dee bona tauna to mapande mewali'he' mahili. Lia' napileki wo'o Pue' Ala tauna to malede' i pehiló'ána duniá dee, bona tauna to paróhó mewali'he' mahili.
46001028	Pue' Ala mampileki to rababe i wói' tuwo'nda, metidi'i, lia' tauna to ti'ara mopáláiá i pehiló'ána duniá bona Pue' Ala mogonu apa to rababe tauna mopáláiá.
46001029	I kahóndi'itina ti'ara hawe' hadua tauna to ina mampepetando'á i lindo'na Pue' Ala.
46001030	Agáiáná Pue' Ala haduduána to mampopewali'komi mohinae hai Kerisitu Iesu. Melempó i Kerisitu napopewali'ke' matopa'. Lia' melempó wo'o i Kerisitu, kita' napatongawa' Pue' Ala to'u i pehiló'áNa hai Napopewali'ke' taunáNa to Napatani' lia' Nakábáháke' kai dósánta'.
46001031	Mewali' hondo'o to teuki' i Sura Pototowiá, “Tauna to mampepetando'á bate'na mampepetando'á apa to naponggaleá Pue'.”
46002001	Halalu-halalu! Kakabutungku' i kámiu mantoleleha pampoposabi' mokakihanga'i Pue' Ala, ti'ara'a' mampopobundu' kamatopa' duniá dee ba molaluta melempó i laluta to pehiluna'i.
46002002	Láwi' kupakanóntómo'i, gánggáku' moromu hingkakani hai kámiu, ti'ara'a' ina molaluta apa-apa sangádina mokakihanga'i Iesu Kerisitu to mate i kau mombehape.
46002003	Tempóku' hingkakani hai kámiu, wátángku' malede' lia' moridi-ridi'a' lángá'.
46002004	Bámbári to kupabutu i kámiu, ti'ara kupahowa' melempó i basa mpehiluna'i mampeola'i kamatopa'na tauna. Popabutungku' iti melempó i rárá to mopatongawa' kamakuasa'na Inaona Pue' Ala.
46002005	Kulumaóha hondo'o bona pepóináláimi i Kerisitu Iesu ti'ara mealehe i kamatopa'na tauna agáiáná mealehe i kamakuasa'na Pue' Ala.
46002006	Kehapo'i hondo'o, i olo'nda tauna to manginaomo'i pepóináláinda, ámbi' molaluta'a' mokakihanga'i kamatopa'. Agáiáná kamatopa' iti bo'ia to kai duniá ba kamatopa' to ara i tomakuasa'he' i tempó dee, to ina manii' kamakuasa'nda.
46002007	Kamatopa' to kupahowa' iti, iami' kamatopa' kai Pue' Ala. Kamatopa' iti ti'ara naisá to i duniá agáiáná napatóká'mo'i Pue' Ala mewali' rási'ta' hangko bomani' duniá rapopewali'.
46002008	Ti'ara hawe' hadua kai olo'nda tomakuasa' i tempó dee to pangisá kamatopa' iti. Láwi' ane rápá'nai raisámo'i, to manóntó Pue' to tetóeá' iti ti'ara ina rapaso' i kau mombehape.
46002009	Agáiáná hondo'o to teuki' i Sura Pototowiá, “Apa to ti'ara hawe' karaita ba rahádi tauna, lia' ti'ara hawe' kahangkani mesupa' i pekirina tauna, itimi' to napatóká' Pue' Ala i upu-upu tauna to ma'ahi' i Ia.”
46002010	Iti walimo'i napatongawa' Pue' Ala i kita' melempó i InaoNa. Inaona Pue' Ala iti mampeulihi' i páká'-páká'na, tuke i upu-upu liwona Pue' Ala to tebuniángi ebe.
46002011	Láwi' bonto inao saduduána tauna iti to pangisá óntó' láluna? Hondo'o wo'o mokakihanga'i Pue' Ala. To pangisá óntó' láluna Pue' Ala iami' Inaona Pue' Ala haduduána.
46002012	Kita' ti'arake' moranga' inao kai duniá dee agáiáná Inao kai Pue' Ala bona tapangisá sanggena to kaNawe'iámoke' i ro'a láluNa.
46002013	Itimi' hane'i, ane mopatóá-tóáka' to pokakihanga'i Pue' Ala i taunahe' to nakakiarái Inaona Pue' Ala, ti'araka' mopahowa' mangola' kamatopa'na tauna, agáiáná mangola' pepatintona Inaona Pue' Ala.
46002014	Tauna to ti'ara nakakiarái Inaona Pue' Ala, ti'ara nabuku moranga' apa to napatongawa' Inao iti. Láwi' i tauna to hóndi'iti upu-upuna nababe peá ti'ara mesuá' ákálá. Tauna iti ti'ara mopáhángi láwi' iti peisá peá rapetanda'i melempó i Inaona Pue' Ala.
46002015	Tauna to nakakiarái Inaona Pue' Ala, nabuku mampetanda'i i páká'-páká'na, agáiáná ti'ara hawe' hadua to peisá motanda'i tauna iti.
46002016	I Sura Pototowiá teuki', “Hema paa'i to pangisá pekirina Pue'? Lia' hema paa'i to peisá meámbe'i paturo' i Ia?” Agáiáná kita'mo'i to nakakiarái pekiri to hibali' hai Kerisitu!
46003001	Halalu-halalu, i tempóku' hingkakani hai kámiu, kato'uána ti'ara kubuku mampolaluta'ákomi hondo'o polalutángku' i tauna to nakakiarái Inaona Pue' Ala. Polalutángku' i kámiu hondo'o peá'a' to polaluta i tauna to mampeola'i ákeká katauna'á; hibali' hai tauna to hangko ra'ánáka mokakihanga'i pepóináláina i Kerisitu.
46003002	Iao, kuámbe'ikomi pa'ande' hondo'o pa'ande'na ánáke to hangko ra'ánáka, bo'ia pa'ande'na to manginaomo'i láwi' bomani' nilalu ma'ande' to hóndi'iti. Agáiáná duu' de'e wo'o ti'ara ebe mani' nibuku
46003003	láwi' tuwo' manikomi mampeola'i ákeká katauna'á. I ka'arána mani' kamahini' lalu hai pombeala himbau kámiu, bonto itimo'i to mampetude'ánga kapampeolá'imi mani' ákeká katauna'á, hondo'o taunahe' to ti'ara mehala' i Pue' Ala?
46003004	Ane arai to pasanga', “Meola'a' i Paulu,” hai to ntáni'na masanga', “Meola'a' i Apolo,” bonto itimo'i to mampetude'ánga pámbiárámi kahondo'óna to mampeola'i ákeká katauna'á?
46003005	Kato'uána hema Apolo? Lia' hema wo'o Paulu? Topobago'na peáka' Pue' Ala to popatintokomi bona nipepóinálái i Kerisitu. Pobago'ki' molumaóha peáka' to napehawa'iá Pue' i kai' hadua hai hadua.
46003006	Kodo' mehu'á, Apolo mobubuhi agáiáná Pue' Ala haduduána to popatuwo' hinu'á iti.
46003007	Haido'o, to tepaireá iami' Pue' Ala láwi' Ia peá hane'i hinu'á iti tuwo'. To pehu'á hai to pobubuhi, bo'ia iti to i reá;
46003008	to rodua iti hibali' peáhe'. Hore-hore ina moranga'he' saronda hintoto' hai pobago'nda.
46003009	Kai' rodua, to hampobago-bago' peáka' i Pue' Ala; kámiu iami' bondena Pue' Ala lia' kámiu wo'o támbina Pue' Ala.
46003010	Mangola' ahi' petirinái to nawe'ia' Pue' Ala, i pewáli'ku' bási to matopa' i poáróha támbi, alehena walimo'i kudámpá hane'i tauna ntani' moáróha támbi i wongko alehe iti. Agáiáná hema-hema to poáróha támbi iti, bate'nda mo'ole-ole ngkaro'a nu'umbá kanapopekátede'na i wongko alehe iti.
46003011	Láwi' Iesu Kerisitu rapahudamo'i mewali' alehe napekátede'i támbi iti. Mewali', ti'arapo'i hawe' hadua to peisá mopahuda alehe ntani'.
46003012	Ara to mampopekátede' i wongko alehe iti nabábehi kai buláwá, ara kai perá', ara kai watu to masuli' hólóna. Ara wo'o kai kau, háhi to bangi ba deami.
46003013	Bago'na hadua tauna, ina tongawa' hanggaló i kabutuna Kerisitu karongkánina. Láwi' i alo iti, api to ina mopatongawa' hore-hore pobago'nda. Api ina mampesoba kamaróhóna pobago'na.
46003014	Ane támbi to na'áróha tauna i wongko alehe iti ti'ara na'ande' api, ia ina moranga' sarona.
46003015	Agáiáná ane to na'áróha iti peande', ina mohámpei rugi' lia' ti'ara masumba apa-apa; ia haduduána peisá onto rapatuwo' agáiáná hondo'o tauna to rapopengkairaoa kai lalu api.
46003016	Halalu-halalu, ti'arará'i ni'isá kakámiuna támbina Pue' Ala? Lia' nakaroóikomi Inaona Pue' Ala i lálumi?
46003017	Ane arai tauna mogonu támbina Pue' Ala, Pue' Ala wo'o ina mogonu tauna iti. Láwi' támbina Pue' Ala tepatani' i Pue' Ala lia' kámiumo'i támbi iti.
46003018	Iniá' ebe na'ara tauna to potobebeá wátá saduduána. Ane arai i olo'mi to pasanga' matopa' mangola' pasumbána tauna, tauna iti bate'na sieru' bebe i pehiló'ána tauna bona pewali' matopa' i pehiló'ána Pue' Ala.
46003019	Láwi' to nahanga' tauna to i duniá matopa' láli' bebe i pehiló'ána Pue' Ala. I Sura Pototowiá teuki', “Pue' Ala mopa'ara kandawo'ánda tauna to matopa' melempó i pande saduduánda.”
46003020	Ara wo'o teuki' hondee, “Pue' mangisá pampekirinda tauna to matopa' iami' pekiri to ti'ara ara bundu'na.”
46003021	Itimi' hane'i, iniá' na'ara hawe' hadua to mamperáráingá hangkakataunána láwi' upu-upuna rawe'iámokomi mewali' kirámi:
46003022	maro'a Paulu, Apolo, Peturu' to rahanga' wo'o Kepasi, maro'a duniá dee, katuwo' hai kapate, tempó to de'e-de'e ba tempó to ina butu, upu-upuna mewali'mo'i kirámi.
46003023	Agáiáná kámiu, kiránakomi Kerisitu lia' Kerisitu kirána Pue' Ala.
46004001	Haido'o, ágingki' rababe tauna: topobago'na Kerisitu to rapóinálái mantoleleha liwona Pue' Ala to ti'ara mani' raisá tauna.
46004002	To kaisá-isá' ratutuhá i topobago' iti iami' bate'na peisá napóinálái kauwe'ána.
46004003	Pobago'ku' ti'ara peisá nitanda'i ba natanda'i pobutusina tauna, hawe' kodo' haduduángku' ti'ara peisá motanda'i wátá saduduángku'.
46004004	I pekiringku' ti'ara ara kamasala'na pobago'ku' agáiáná bo'ia iti to popatongawa' kati'arána sala'. Pue' haduduána to popakanóntó kamasala'na ba ti'ara.
46004005	Itimi' hane'i, iniá' nipopakanóntó pobago'na hadua sala' ba ti'ara hangko bomani' tempóna. Pegiá duu' kabutuna hule' Pue' hanggaló. Ia to ina mopatewulaa' i páká'-páká'na tokadake to tebuniángi i kamangkáindi. Ia to mampopeliánga' sanggena liwo to tebuniángi i láluna tauna. I tempó itimi' tauna ina moranga' kai Pue' Ala peperáráingá to sipato' raranga'.
46004006	Halalu-halalu! Laluta to kakupahowa' i kámiu, upu-upuna kupatoto'mo'i i Apolo hintu' i kodo' haduduángku'. Tunggáiána iami' bona kai pándiri'ki' ina peisákomi meguru apa páláiána rápá' ngkórá' to masanga', “Nipeántiá i áturá to teuki'mo'i.” I kahóndi'itina ti'ara hawe' hadua kai olo'mi to mampepemahile i pampepetando'ána hadua topobago'na Pue', hane'i motata'i to ntáni'na.
46004007	Hema to mampopewali'komi meruu kai tauna ntani'? Bonto i páká'-páká'na niranga' kai Pue' Ala? Haido'o, ma'ampa hane'ikomi mampepemahile, hondo'o to ti'arakomi rawe'iá apa to ara i kámiu?
46004008	Ba nipekiri ti'arapo'i ara kamakura'ámi? Saru lálumi maróhómo'i pepóináláimi? Ba nihanga'i mopárentámokomi hondo'o datu itimi' hane'i kai' surona Kerisitu ti'arapoka' nipengáihi? Ámbi' maro'a ebe ane mewali'komi datu, bona hingkakanika' mopárentá hai kámiu.
46004009	Láwi' mangola' pasumbáku', upu-upungki' suro, napopewali'moka' Pue' Ala hondo'o tondoánda tauna hai mala'eka. Katuwo'ki' hondo'o to ti'arapo'i mopáláiá, to rapondawo'i huku mate nalindo' tauna handa' lia' ragoa-goa sanggena tauna.
46004010	Láwi' pantolelehangki' mokakihanga'i Kerisitu, tauna mobabeka' bebe. Kámiu toSaranikomi to mapande! Kai' malede', kámiu paróhó! Kai' rapopohala-hala', kámiu raperáráingá!
46004011	Duu' de'e mohámpeika' kamarimi hai kamangkado'u, wáru'ki' to i wátángki' peramo'i; rapopeahi-ahi'ka' tauna; ti'ara ara ka'árá'á kikaroói;
46004012	motampedáhaka' wátángki' bona kipasumba katuwo'ángki'. Ane masumbaka' petunda', láli' kiháwángi pebarakati; ane rapopeahi-ahi'ka', láli' manondo'ka';
46004013	ane rakadákehingika', kiháwángihe' laluta to maro'a rahádi. Ti'ara meruu katuwo'ki' kai pupu' tampo'; duu' de'e rababe manika' hondo'o to boko to ara i duniá dee.
46004014	Pouki'ku' sura i kámiu, bo'ia bona nimalongko' agáiáná mewali' pepaingá'i i kámiu i pewáli'mi áná'ku' to kupoka'ahi'.
46004015	Láwi' kehapo'i ara hampulo' hábuna guru to popatintokomi i peola'mi i Kerisitu bate'na kodo' to pewali' ama Saránimi. I katuwo'mi to pohinaemo'i hai Kerisitu, mewali'a' ama i kámiu láwi' kodo' to pambawa Bámbári Ngkatuwo' mokakihanga'i Kerisitu i kámiu.
46004016	Kuperapi' ebe i kámiu, bona mepándiri'komi i kodo'.
46004017	Itimi' hane'ia' mohuo' Timotiu mao i kámiu. I pewáli'na topeola'na Kerisitu, ia hondo'omo'i áná'ku' haduduángku' to kupoka'ahi' lia' rapóinálái. Ia ina mampopambuhinaokomi mokakihanga'i rárá ngkatuwo' to kupeola'i i pohinaengkumo'i hai Kerisitu, iami' rárá ngkatuwo' to kupepáguruá i upu-upu dámá'á i umbá-umbá peá.
46004018	Bahangampa kai olo'mi mampepemahilemohe', saru lálunda ti'ara'a' hule' ina teduu' i kámiu.
46004019	Agáiáná ane napohintoto'i Pue', ti'arapo'i mahae kaina teduu'ku' i kámiu. I tempó itimi' kaina tongawa'ána i kodo' apa to peisá ralumaóha taunahe' to mampepemahile iti, kai kuasa'na Pue' ba i lalutánda peá.
46004020	Láwi' ane mopárentái Pue' Ala i katuwo'na hadua tauna, iti tongawa' bo'ia i polalutána agáiáná melempó i kuasa'na Pue' i katuwo'na tauna iti.
46004021	Mewali', kámiu haduduámi mampileki apa to nilái! Nilái paa'i butua' mopágurukomi i kamasodo ba i kama'álu hintu' kama'ahi'?
46005001	Ara kárebá kuhádi ka'arána i olo'mi to polumaóha pámbiárá gau' ngkaparaka' to peruu: ara i olo'mi to hamboko hai awo'na tawine. Hawe' to ti'ara ebe mehala' i Pue', ti'ara mobábehi to hóndi'iti!
46005002	Kehapo'i hondo'o bábehiámi, mampepemahile manikomi to kato'uána bate'na nipowiora lia' tauna to polumaóha to hóndi'iti bate'na nihurengi kai olo'mi.
46005003	Láwi' kehapo'i i katauna'ánta' karao'a' kai kámiu agáiáná i lálungku' ara'a' i tanga'-tanga'mi. Haido'o kupakanóntómo'i tauna to polumaóha pámbiárá to hóndi'iti kabokona, bate'na rahuku!
46005004	Ane morámpukomi bate'ku' nibabe ara i olo'mi lia' melempó i kuasa'na Iesu Kerisitu Pue'ta',
46005005	bate'mi mampehuhu'á tauna iti i Tadulako Ánditu bona wátána tauna iti hurewu' lia' i kahóndi'itina, inaona tauna iti ina rasoreáka i kabutuna Pue' karongkánina.
46005006	Kato'uána ti'arakomi sipato' mampepemahile. Bate'namo'i ni'isá rápá' ngkórá' to hondee, “Ragi to hántede' mampopesende' támpu to ragóntá!”
46005007	Ragi to mahaemo'i iami' ragi dósá bate'na nitibe mporieru bona nipewali' hondo'o támpu to ragóntá to hangko wó'u. Kato'uána kámiu hondo'okomi támpu to ragóntá to ti'ara rarági'i iami' ti'ara ara dósámi. Láwi' Kerisitu to rapándiri' Gimba Paska i kita', karapopenómbámo'i.
46005008	Haido'o, ningkamo' taposusa' ma'ande' róti to ti'ara rarági'i iami' to mampopotanda'á lalu to maláhi lia' to'u. Iniá' taposusa' Paska, ma'ande' róti to ragalói ragi to mahaemo'i iami' ragi dósá hintu' bábehiá to kadake.
46005009	I surángku' to liu, kuhanga' i ndo'o, iniá' nipampoguluá tauna to paraka'.
46005010	To kutunggái bo'ia upu-upu tauna to paraka' ba to doko' ba to petobebeá ba to penómbá i ánditu to ti'ara ebe mehala' i Pue' Ala. Bo'ia! Bo'ia herá to kutunggái; láwi' ane mokaraóhikomi taunahe' to hóndi'iti bate'mi mengkairaoa kai duniá dee.
46005011	Tunggáiángku' iami' iniá' nipampoguluá tauna to pangaku' toSarani agáiáná molumaóha gau' ngkaparaka' ba to doko' ba to penómbá i ánditu ba to potokadakeá tauna ntani' ba topolangu-langu ba topetobebeá. Hawe' niporomuáhe' mehuda ma'ande' iniá'!
46005012	Mobutusi taunahe' to bo'ia toSarani bo'ia bago'ku'. Pue' Ala haduduána to ina mobutusihe'. Agáiáná mokakihanga'i tauna to ara i dámá'ámi, bonto kámiu haduduámi to bate'na mobutusihe'? I Sura Pototowiá teuki', “Tauna to kadake bábehiánda bate'nda niwura kai olo'mi.”
46006001	Ma'ampa hane'i ara kai olo'mi to bái' mao i topobutusi to ti'ara mepóinálái i Kerisitu, mampewuáka haláluna to hampepopóinálái nanangi ka'arána posisala'nda? Nu'umbá hane'i ti'ara mengkawawa i taunána Pue' Ala mopawali kara-karánda?
46006002	Ti'arará'i ni'isá to ina mobutusi to i duniá hanggaló iami' taunána Pue' Ala? Haido'o, ane ámbi' ina mobutusikomi tauna to i duniá, ti'arará'i nibuku mopawali to rapewuáka to hántetede' peá?
46006003	Ti'arará'i ni'isá kakitá'na to ina mobutusihe' mala'eka hanggaló? Ane hondo'oi, to manóntó ina peisáke' mopawali háwákángá katuwo'ta' alo-alona!
46006004	Itimi' hane'i ane arai kara-kara to hóndi'iti, ina nipewuáka paa'i i tauna to ti'ara ebe ara bago'nda i lalu dámá'á?
46006005	Kato'uána bate'na nipokalongko'! Bate'na ara hadua kai olo'mi to gáná kamatopa'na, modame posisala' iti i olo'nda to hampepopóinálái!
46006006	Agáiáná láli' ara toSarani mao i to bo'ia toSarani mampewuáka kara-karána hai haláluna hampepopóinálái.
46006007	I ka'arána posisala' i olo'mi to ina nipewuáka i topobutusi, itimo'i to popatongawa' kamanángimi. Itimi' hane'i ágimimo'i rabágiu' ba ratobebeá.
46006008	Agáiáná láli' kámiu haduduámi to pobágiu' tauna ntani'. Lia' kámiu wo'o to potobebeá rángámi. Iti nilumaóha láli' i halálumi to hampepopóinálái!
46006009	Ni'isá onto upu-upu tauna to ti'ara molumaóha peláiána Pue' Ala, ti'arahe' ina mesuá' i Kadatuána Pue' Ala. Iniá' natobebeákomi pekirimi! Taunahe' to polumaóha gau' ngkaparaka', to penómbá i ánditu, to pebuálósi, tomoane topotula, to polumaóha to pelongko'i i hangkakatomoanena ba hangkakatawinena,
46006010	tobaina, to doko', to langu-langu, to pokadákehingi tauna ntani', to petobebeá—upu-upu tauna to hóndi'iti, ti'ara ina mesuá' i Kadatuána Pue' Ala.
46006011	Bahangampa kai olo'mi hóndi'iti pámbiárána iao. Agáiáná de'e-de'e tuwo'mi rapamaláhimo'i lia' mewali'mokomi kirána Pue' Ala to tepatani' hai kámiu napatongawa'mokomi Pue' Ala to'u i pehiló'áNa i lalu hanga'na Pue' Iesu Kerisitu hai kuasa'na Inao kai Pue' Ala, Pue'ta'.
46006012	Ara to pasanga', “Tauna peisá mamponggaleá i páká'-páká'na.” Agáiáná i kodo', ti'ara upu-upuna mobundu'. Haido'o, kehapo'i peisá'a' mamponggaleá apa peá, agáiáná ti'ara kulái mopatodáhi wátángku' nakuasa'i mampopengaa.
46006013	Ara wo'o to pasanga', “Pa'ande' mobundu' i bonte', lia' bonte' rapatóká' naka'árái pa'ande'.” Agáiáná to rompáká' iti ina napamanii' Pue' Ala. Wátána tauna ti'ara peisá rapopobundu' molumaóha bábehiá ngkaparaka' agáiáná hamombolo' molumaóha peláiána Pue'. Pue' ina morewui wátá iti.
46006014	Pue' Ala mopatuwo'mo'i Pue' Iesu kai kapate; hondo'o wo'o kita', Pue' Ala ina mopatuwo'ke' hintu' kuasa'Na.
46006015	Halalu-halalu, ti'arará'i ni'isá, wátámi kirána wátána Kerisitu? Mewali', peisá'a' paa'i manggala hangkira kai wátána Kerisitu hane'i kupopewali' kirána wátána tawine toradulu? Totó'una ti'ara!
46006016	Ba ti'ara mani' ni'isá, tauna to mamporomuá hadua tawine toradulu, hawátá-wátámo'i hintu' tawine toradulu iti! Láwi' i Sura Pototowiá teuki', “To rodua iti, mewali'mohe' haóntó'-óntó'.”
46006017	Agáiáná tauna to popakahambua' wátána hai Pue', Inaona Pue' hai inaona tauna iti mewali'mohe' hambua'.
46006018	Nikaraóhi bábehiá ngkaparaka'. Láwi' dósá ntani' to rabábehi tauna, mewali' i raoa kai wátána tauna iti. Agáiáná tauna to polumaóha gau' ngkaparaka', mopáláiá mobábehi dósá i wátá saduduána.
46006019	Bate'na ni'isá, wátámi iami' támbina Inao Magasa'. Inao iti roo i lálumi. Lia' Pue' Ala haduduána to peámbe'i Inao Magasa' iti i kámiu. Wátámi bo'ia kámiu pue'na agáiáná Pue' Ala.
46006020	Nahólómokomi Pue' Ala lia' walimo'i Nabáiári. Itimi' hane'i, nipopobundu' wátámi ngkaro'a-ro'a bona Pue' Ala tetóeá'.
46007001	De'e-de'e ina molaluta'a' mokakihanga'i háwákángá to nikabelái i surámi to pasanga', “Ane hadua tomoane ti'ara motawine, iti maro'a”.
46007002	Agáiáná láwi' pehurewukina bábehiá gau' ngkaparaka', áginamo'i hadua tomoane ara tawinena haduduána hondo'o wo'o hadua tawine ara tomoanena haduduána.
46007003	Tomoane bate'na mopapósengi pohamboko i tawinena, hondo'o wo'o tawine bate'na mopapósengi pohamboko i tomoanena; bate'nda hore-hore mopapósengi pohamboko hadua mai hadua.
46007004	Tawine ti'ara makuasa' i wátá saduduána; to makuasa' i wátána iami' tomoanena. Hondo'o wo'o tomoanena ti'ara makuasa' i wátá saduduána; to makuasa' i wátána iami' tawinena.
46007005	Iniá' nihore pohawale mokakihanga'i pohamboko, sangádina i popaimbaha' ngkaro'a ina mombekaraóhi hampai'. I kahóndi'itina hore-hore peisákomi mekakae i kamalino. Agáiáná kaindo'o bate'mi hule' moromu. Ane ti'arai hondo'o, peisákomi mampeola'i pekelo'na Tadulako Ánditu, láwi' ti'ara nibuku morii pepoinaoána wátámi.
46007006	To kuhanga' dee bo'ia hampáká' hawa' agáiáná meámbe'i lógá i kámiu bona nakakiaráikomi tempó to nikahimpudui ina mombekaraóhi hampai'.
46007007	Kato'uána, kulái ebe ane upu-upuna tauna ti'ara hamboko hondo'o kodo'. Agáiáná tauna hore-hore moranga'mo'i peámbe'i to napatani' Pue' Ala. Hadua nakakiarái peámbe'i dee, hadua nakakiarái peámbe'i doo.
46007008	I upu-upu to hangkewalo hai to bemba'mo'i, paturo'ku' hondee: ágimimo'i tungku' tuwo' haduduámi hondo'o kodo'.
46007009	Agáiáná ane ti'arai nibuku morii pepoinaoána wátámi, ágimimo'i motomoane ba motawine, bona ti'ara hawóá mpore pepoinaoámi motomoane ba motawine.
46007010	I herá to hambokomo'i, párentá kai kodo' hondee: (kato'uána bo'ia kai kodo' párentá dee, agáiáná kai Pue' Iesu) hadua tawine to potomoanemo'i iniá' napogáá' hai tomoanena.
46007011	Agáiáná ane mogáá'mo'i, bate'na tuwo' haduduána ti'ara motomoane. Ane ti'arai hondo'o áginamo'i modame lia' hamboko hule' hai tomoanena. Hondo'o wo'o i tomoane, ti'ara peisá mampogááka tawinena.
46007012	I to ntáni'na, paturo'ku' iami'—paturo' dee kai kodo' haduduángku', bo'ia kai Pue' Iesu—ane hadua tomoane toSarani to hambokomo'i hai tawine to ti'ara mepóinálái i Kerisitu lia' napohintoto' tawine iti ina hangkatuwo-tuwo' hai ia, iniá' napogáákai tawine iti.
46007013	Hondo'o wo'o hadua tawine toSarani to mampotomoane toda mepóinálái i Kerisitu, lia' napohintoto' tomoane iti ina hangkatuwo-tuwo' hintu' ia, tawine iti ti'ara peisá mampogááka tomoanena.
46007014	Láwi' tomoane to ti'ara mepóinálái i Kerisitu sipato'mo'i mewali' taunána Pue' Ala nanangi kahambokona hai tawinena to pewali'mo'i taunána Pue' Ala. Hondo'o wo'o tawine to ti'ara mepóinálái i Kerisitu, sipato'mo'i mewali' taunána Pue' Ala, láwi' kahambokona hai tomoane to pewali'mo'i kirána Pue' Ala. Ane ti'arai hondo'o, to manóntó áná'nda hondo'ohe' ánákanda to ti'ara mepóinálái i Pue' Ala, wole ánákehe' iti sipato'mo'i mewali' taunána Pue' Ala.
46007015	Agáiáná ane tauna to ti'ara mepóinálái iti mopáláhi tawinena ba tomoanena toSarani, nipatodáhimo'i. Mokakihanga'i iti halálunta' toSarani iti ti'arapo'i nataka' áturá ngkahamboko láwi' to napengáihi Pue' Ala bona nituwo' malino.
46007016	Láwi' ti'ara taisá: kámiu tawine toSarani ba ina peisákomi mampopewali' tomoanemi tesoreáka. Hondo'o wo'o kámiu tomoane toSarani ba ina peisákomi mampopewali' tawinemi tesoreáka.
46007017	I kámiu, bate'mi hore-hore tungku' tuwo' hondo'o i tempó kanakárá'mi Pue' Ala mewali' topeola'na Kerisitu. Itimi' áturá to kupepáguruá i upu-upu dámá'á.
46007018	Rápá'na ane hadua to walimo'i rahuwai' i tempó kaporanga'namo'i pekárá'na Pue' Ala, tauna iti bopo'i mampesimbuku moumpáhi tanda' pehuwai' iti. Hondo'o wo'o i tauna to ti'ara mani' rahuwai' i tempó kanakárá'namo'i Pue' Ala, bopo'i mampopehuwai'.
46007019	Láwi' mampeola'i áturá mpehuwai' ba ti'ara, to rompáká' iti ti'ara sangkani mopáláiá. To i reá iami', mampeola'i upu-upu hawa'na Pue' Ala.
46007020	I hadua-hadua tauna ágina tungku' tuwo' hondo'o i tempó kanakárá'na Pue' Ala.
46007021	Ane hawi' katuwo'mi i tempómi rakárá', bopo'i nipopári' mpekiri mokakihanga'i iti. Agáiáná ane masumbakomi lógá tekábáhá, popobundu' lógá iti.
46007022	Láwi' hadua hawi' to pepóináláimo'i i Pue', iami' taunána Pue' to ti'arapo'i rapohawi'. Lia' tauna to bo'ia hawi' katuwo'na to pepóináláimo'i i Pue', iami' tauna to pewali'mo'i háwi'na Kerisitu.
46007023	Nahólómokomi Pue' Ala lia' walimo'i Nabáiári. Itimi' hane'i iniá' nipampehuhu'á wátámi napohawi' tauna.
46007024	Mewali', halalu-halalu! Ba nu'umbái katuwo'mi i tempó kanakárá'mi Pue' Ala mewali' topeola'na Kerisitu, hóndi'iti peá wo'o kabate'mi tuwo'.
46007025	De'e-de'e, mokakihanga'i to hangkewalo. Masanga' iti, ti'ara'a' moranga' párentá kai Pue', agáiáná i pewáli'ku' tauna to natirinái Pue', sipato'a' rapóinálái lia' kulái ina meámbe'i paturo'.
46007026	Láwi' sanggena kapári' to pepopalángá' de'e-de'e, kupekiri tauna áginamo'i tungku' molumaóha katuwo'na hondo'o katuwo' to ralumaóhi de'e-de'e.
46007027	Ane aramo'i tawinemi iniá' nipampesimbuku tekábáhá kai tawinemi. Lia' kámiu to ti'ara ara tawinemi, bopokomi mampesimbuku mampeli' tawinemi.
46007028	Agáiáná ane hambokomokomi, iti bo'ia dósá. Hondo'o wo'o ane ánáke tawine motomoane, ti'ara mopáláiá napodósá. Agáiáná tauna to hamboko ina mampombehumba'á handa' kapári'. Haido'o, kulái bona niteweihá kai kapári' iti.
46007029	Halalu-halalu, tunggáiángku' hondee: tempóta' hampai' peramo'i. Mantepu'u de'e-de'e tauna to aramo'i tawinena iniá' peá napampekiri tawinena;
46007030	tauna to teria' nanangi kawiorána, iniá' peá natiri i kawiorána; tauna to patawa nanangi kamatana'na, iniá' naliu ngkamatana'; tauna to pehóló ba apai, iniá' peá napampekiri to nahóló iti;
46007031	karerembeána, tauna to mampopobundu' peá kaduniá'á iniá' nasalerói'i mokakihanga'i iti. Láwi' duniá dee i ka'arána de'e-de'e ti'arapo'i mahae ina manii'!
46007032	Kupoinao bona ti'arakomi bata-bata mokakihanga'i tuwo'mi. Tauna toda motawine ina hamombolo' peá pekirina molumaóha i páká'-páká'na mokakihanga'i peláiána Pue', láwi' nalái ina mopamatana' láluna Pue'.
46007033	Agáiáná tauna to aramo'i tawinena, pekirina ina handa' mokakihanga'i duniá dee, láwi' napoinao peá mopamatana' láluna tawinena;
46007034	pewali'ána pekirina mogárá-gárá. Hadua to bemba' ba hadua ánáke tawine, ina handa' pampekirina mokakihanga'i Pue', láwi' napoinao bona wátá hintu' tánuáná'na rapatani' mewali' kirána Pue' Ala. Agáiáná hadua tawine to potomoanemo'i, hamombolo' peá pekirina mokakihanga'i duniá dee, láwi' napoinao peá mopamatana' láluna tomoanena.
46007035	Upu-upuna dee ku'uki' bona pewali' ro'a saduduámi. Bo'ia tunggáiángku' mohómbó'komi mamponggaleá i páká'-páká'na. To kupengáihi bona nipolumaóha peá to to'u lia' sipato' hai ti'ara ara to posalempóri pobago'mi i Pue'.
46007036	Agáiáná, ane hadua tomoane ara i pekirina ina molumaóha bábehiá to ti'ara sipato' i hálápiána, i kati'arána nabuku morii pepoinaoá wátána, ágindamo'i hamboko ane ámbi' napekiri'i iti to sipato' nalumaóha. Iti bo'ia dósá.
46007037	Agáiáná ane arai hadua to ti'ara raroho' morewu hálápiána, to'u-to'u ebe kai láluna hai popakabótu'na iti kai kabulána láluna, lia' nabuku motá'ámáká peláiá saduduána, mopáláiá to nalumaóha iti maro'a.
46007038	Mewali', tauna to hamboko hai hálápiána molumaóha to maro'a, hai tauna to ti'ara hamboko láli' tepamaro'a.
46007039	Hadua tawine to potomoanemo'i, nataka' áturá ngkahamboko i tomoanena gánggána tomoanena tuwo', ane matemi' tomoanena, tawine iti peisámo'i motomoane hintu' tomoane to napomaro'a. Agáiáná bate'na tomoane to hampepopóinálái hai ia.
46007040	Agáiáná láli' ina napodonde ane ti'ara wopi' motomoane. Iti pasumba saduduángku', agáiáná kupekiri to kuhanga' iti iami' melempó i kuasa'na Inaona Pue' Ala.
46008001	De'e-de'e, molaluta'a' mokakihanga'i pa'ande' to rapewe'i mewali' popenómbá i ánditu. Ámbi' to'u ebe to rahanga' tauna, “Upu-upunta' nakakiaráimoke' kapangisá.” Agáiáná kapangisá mampopewali' tauna mampepemahile, wole kama'ahi' to poróhóngi lálunta'.
46008002	Tauna to mangisarumo'i kahanda'na naisá, kato'uána ti'ara mani' mangisá katóá-tóá'ána.
46008003	Agáiáná tauna to mampoka'ahi' Pue' Ala, nahala' Pue' Ala.
46008004	Mokakihanga'i ma'ande' pa'ande' to karapopenómbámo'i i ánditu, taisá onto ánditu iti mopatongawa' lengge' to kato'uána ti'ara ara. Lia' taisá onto wo'o kahaduána peá Pue' Ala; ti'ara ara ntani'.
46008005	Láwi' kehapo'i handa' to rahanga' ánditu hai pue' ntani'; maro'a to ara i langi' hondo'o wo'o to ara i tampo',
46008006	agáiáná i kita', Pue' Ala hadua peá; iami' Ama pebubu'ána i páká'-páká'na. Tuwo'ta' i Ia peá lia' Pue' hadua peá wo'o iami' Iesu Kerisitu. Melempó i Ia i páká'-páká'na rapopewali' hai láwi' Ia hane'ike' tuwo'.
46008007	Kehapo'i hondo'o, ti'ara upu-upu tauna mangisá mokakihanga'i iti. Iao arahe' halálunta' to penómbá i ánditu. Mewali' de'e-de'e, ane arahe' to pa'ande' lábina bau' to karapopenómbámo'i i ánditu, lálunda hondo'o to tanga'na menómbá i ánditu. Lálunda hondo'o to masala' i pambuhinaonda pepóináláinda to runguna.
46008008	Kato'uána pa'ande' saduduánta' ti'ara mewali' to mopakapulu' pohinaenta' hai Pue' Ala. Ane ma'ande'ke' pa'ande' iti, ti'arake' masumba rasi' apa-apa. Hondo'o wo'o ane ti'arai ta'ande' ti'ara ara rugi'ta'.
46008009	Agáiáná nipemaroáhi! Iniá' rapobábehi dósá halálumu to hampepopóinálái to malede' mani' pepóináláina nanangi kapeisámi ma'ande' apa peá.
46008010	Tunggáiángku' hondee: rápá'na kámiu to paróhó pepóináláimi, tanga'mi mehuda ma'ande' i támbi penómbá'á i ánditu. Hane'i ara tauna to malede' mani' pepóináláina mangintakomi mehuda ma'ande' i ndo'o, to manóntó iti to ina mohuhuli láluna bona ma'ande' pa'ande' to rapopenómbámo'i i ánditu.
46008011	I kahóndi'itina, tauna to malede' pepóináláina peisá hurewu' nanangi pepóináláimi to mepapuha. Wole kapatena Kerisitu napokira wo'o tauna iti.
46008012	Ane mobábehikomi sala' to hóndi'iti i halálunta' toSarani iami' mopakarugi' pepóináláinda to malede', mopáláiá madósákomi i Kerisitu.
46008013	Itimi' hane'i ane mokakihanga'i pa'ande' hane'ihe' madósá halálungku', mopáláiá gánggáku' tuwo' ina kupopáliámo'i ma'ande' bau'. Láwi' iniá' na'ara halálungku' to hampepopóinálái madósá nanangi bábehiángku'.
46009001	Bonto tauna'a' to ti'ara rapohawi'? Bonto hadua'a' suro? Bonto kakuitamo'i Iesu, Pue'ta'? Bonto kámiumo'i to pewali' wua' mpobago'ku' i Pue'?
46009002	Kehapo'i taunahe' ntani' ti'ara mau mopangaku' pewáli'ku' suro, agáiáná kámiu mopangaku' iti! Láwi' tuwo'mi i pewáli'mimo'i toSarani iti to popatongawa' ebe kodo' hadua suro.
46009003	Ane rasala'ia' tauna, ina kuháni' hondee:
46009004	Ti'araka' paa'i peisá moranga' pa'ande' hai painu láwi' pobago'ki'?
46009005	Ti'araka' paa'i peisá mampohiola' tawinengki' to hampepopóinálái hingkakani i polumaóngki', hondo'o to ralumaóha halálunahe' Pue' Iesu hai surohe' ntani', tesuá' Peturu'?
46009006	Ba kodo' peá hintu' Baranaba to bate'na mampeli' katuwo'á saduduángki'?
46009007	Ti'ara ara hadua surodado' to bate'na moangkoso'i wátá saduduána i kasurodado'ánda! Ti'ara ara topoholia' to pehu'á anggoro' i bondena to ti'ara ina ma'ande' kai wua' mpoholia'na! Ti'ara ara topolámbá' gimba toda ina mainu uwai umi'na gimba lámbá'ána!
46009008	To kupahowa' iti bo'ia peá i pampeolá'ingku' pampekiri tauna, agáiáná mokakihanga'i iti teuki' wo'o i áturá to nauki' Musa.
46009009	I Surána Musa teuki', “Sapi' to tanga'nda rapopoehe' gándu, iniá' rasumaku'i humena. Patodáhihe' bona peisáhe' ma'ande' daro mobago'.” Sapi' paa'i to natunggái Pue' Ala?
46009010	Ba kita' to natunggái? Manóntó to teuki' iti baha' i kita'. Láwi' sipato'mo'i tauna to poholia' bonde hintu' tauna to potápi'i gánduna, mampaisárungi masumba hangkira kai wua' mpobago'na.
46009011	Kai' walimoka' mohawu' tiwu pepóinálái i katuwo'mi. Haido'o ane moranga'ka' to kipotuwo' i alo-alona kai kámiu, mopáláiá meruu paa'i perápi'ki' i kámiu?
46009012	Ane taunahe' ntani' ara paisarungiána kai kámiu, bonto kai' to tepaireá kai herá mokakihanga'i poranga'ki'? Agáiáná ti'ara mania' mampopobundu' kuasa' iti. Láli' to kulái ebe ágingkumo'i mohóngkóba i páká'-páká'na hane'ia' mopa'ara hampáká' to pohálá' pantoleleha Bámbári Ngkatuwo' mokakihanga'i Kerisitu.
46009013	To manóntó ni'isámo'i, tauna to pobago' i Támbina Pue' Ala masumbahe' pa'ande' kai Támbina Pue' Ala. Lia' taunahe' to popasilólónga ka'árá'ána popenómbá, masumba hangkira kai to rapopenómbá i ndo'o.
46009014	Hondo'o wo'o kanapakanóntómo'i Pue', tauna to pantoleleha Bámbári Ngkatuwo' bate'nda masumba katuwo'ánda kai pantoleleha iti.
46009015	Agáiáná ti'ara mania' kahangkani mampopobundu' hawe' hampáká' to sipato' kuranga' iti. Pouki'ku' sura dee, tunggáiángku' bo'ia wo'o bona upu-upuna iti ralumaóha de'e-de'e i kodo'. Ágingkumo'i mate hane'ia' nakamanii'i to kupetando'á iami' ti'ara'a' moranga' apa-apa i pantolelehangku' Bámbári Ngkatuwo'.
46009016	Láwi' ane mokakihanga'i peá pantoleleha Bámbári Ngkatuwo', ti'ara'a' peisá ina mampepetando'á láwi' Pue' Ala kamohawa'mo'i i kodo' bona kulumaóhai. Hurewu'a' ane ti'ara'a' mantoleleha Bámbári Ngkatuwo' iti!
46009017	Rápá'na molumaóha'a' bago' mangola' peá peláiá saduduángku', peisá'a' mopaisárungi masumba saro mpobago'ku'. Agáiáná pantolelehangku' Bámbári Ngkatuwo' iti, kupohintoto' ba ti'ara bate'na kulumaóha láwi' bago' iti to napehuo'á Pue' Ala i kodo'.
46009018	Ane hondo'oi, apa sarongku'? Sarongku' iami': peisá'a' mantoleleha Bámbári Ngkatuwo' iti, ti'ara'a' mopamadári hema peá moámbe'ia' angkoso', láwi' ti'ara'a' mantutuhá to sipato' kuranga' i pewáli'ku' to pantoleleha Bámbári Ngkatuwo' iti.
46009019	Kodo', bo'ia'a' háwi'na hema peá. Kehapo'i hondo'o, wátángku' kupopewali'mo'i hawi' i upu-upu tauna. Iti kulumaóha bona handa' tauna kupopenangi mewali' kirána Kerisitu.
46009020	Ane hingkakania' hai toIahudi, ponggalengku' hondo'o toIahudi, bona peisá'a' mampopenangi toIahudi napokira Kerisitu. Ane hingkakania' hai tauna to tuwo' mampeola'i áturá to nauki' Musa, ponggalengku' hondo'oa' to na'ántiá áturá iti, kehapo'i kato'uána ti'ara onto kupeola'i. Iti kulumaóha bona peisáhe' kupopewali' topeola'na Kerisitu.
46009021	Ane hingkakania' hai tauna to bo'ia toIahudi, ponggalengku' hondo'oa' to bo'ia toIahudi, to tuwo' i raoa kai áturá to nauki' Musa. Iti kulumaóha bona peisáhe' kupopewali' topeola'na Kerisitu. Agáiáná iti bo'ia mopáláiá kati'arángku' mengkoru' i hawa'na Pue' Ala; láli' nakuasa'ia' hawa'na Kerisitu.
46009022	Ane hingkakania' hai tauna to bata-bata lálunda mokakihanga'i to peisá mopamatántá pepóináláinda, ponggalengku' hondo'oa' herá, bona peisáhe' kupopewali' topeola'na Kerisitu. Karerembeána, mewali'a' peisá mampeola'i hore-hore rárá ngkatuwo'na upu-upu tauna, bona melempó i rárá ngkatuwo' apa peá to peisá kulumaóha, arahe' to peisá kuwawa i katesoreáka.
46009023	Upu-upuna iti kulumaóha láwi' Bámbári Ngkatuwo', bona tesuá'a' wo'o moranga' barakati.
46009024	To manóntó ni'isá, i hampáká' potandi, upu-upu tauna meola'he' melangka, agáiáná hadua peá to poranga' saro mpenangi. Itimi' hane'i nipesimbuku melangka bona nipasumba saro mpenangi.
46009025	Tauna to tanga'nda mampeola'i popatóká' wátá ina meola' i potandi, bate'nda motá'ámáká pekirina baha' i páká'-páká'na. Ralumaóha hóndi'iti láwi' rapoinao bona ra'áwólói'i bunga tanda' mpenangi, iami' bunga to harawi'á ina malau. Agáiáná kita', moriike' baha' i páká'-páká'na láwi' mampoinaoke' ra'áwólói bunga to ti'ara ina malau tuke i kahae-haeána.
46009026	Itimi' hane'i ti'ara'a' melangka i tunggáiá to ti'ara manóntó. Hondo'o i potandi pombedángguru', ti'ara'a' mepahái mbero-mbero.
46009027	Wátángku' kupakáá' morii kamahái bona pose kakukuasá'ina. Hóndi'iti kakubábehina bona bo'ia láli' kodo' haduduángku' rababe ti'ara sipato' moranga' saro mpenangi i kawálingku' mantoleleha Bámbári Ngkatuwo' i tauna ntani'.
46010001	Halalu-halalu! Kupoinao bona nibuhinaoi apa to pewali' i toiherunta' hangkoia, i kanawawánda Musa mengkairaoa kai tampo' Másiri. Upu-upunda nahámbáki gawu lia' peisáhe' mengkalimba i Tahi' Málei.
46010002	Upu-upunda hondo'ohe' to poranga' periu i lalu gawu hai i lalu tahi' iti bona mewali'he' topeola'na Musa.
46010003	Upu-upunda ma'ande' pa'ande' hai mainu torainu to hibali', topehelei kanawe'iánda Pue' Ala. Upu-upunda mainu uwai to kai bulu' watu to mampoaweáhe' to napa'ara Pue' Ala; bulu' watu iti iami' Kerisitu haduduána.
46010005	Agáiáná, kehapo'i hondo'o kahanda'nda ti'ara napoimbaha' Pue' Ala, itimi' hane'i handa'he' to mate i pádá wungi.
46010006	Upu-upuna iti mewali' pándiri' i kita' to popaingá'ike' bona iniá' tapampoinao i páká'-páká'na to kadake hondo'o herá.
46010007	Lia' bona iniá' wo'o tapenómbá i ánditu hondo'o to ralumaóha hangkira kai herá. I Sura Pototowiá teuki', “Tina mahile iti mantepu'umohe' ma'ande' hai mainu lia' moderó-deró' mampenómbái ánditu.”
46010008	Iniá' tapolumaóha gau' ngkaparaka' hondo'o bábehiánda hangkira kai herá. Láwi' rompulo' hai tálu hábuna kai olo'nda matehe' i láluna hanggaloá nanangi bábehiánda iti.
46010009	Hai iniá' tapampesoba Kerisitu hondo'o bábehiánda hangkira kai olo'na to ranggaleá hangkoia, hane'ihe' mate natiló' ile to peipo'.
46010010	Lia' iniá' wo'o tapohume-hume hondo'o bábehiánda hangkira kai herá iao hane'ihe' napapate mala'eka ngkapate.
46010011	Upu-upuna iti mewali' i herá bona pewali' pándiri' i taunahe' ntani'. Lia' upu-upuna iti rauki' bona pewali' pepaingá'i i kita'. Láwi' tuwo'ta' de'e-de'e daki'mo'i i kahópó'ána duniá.
46010012	Hema-hema to pobabe maróhó pekátede'na, bate'na maingá'; bona ti'ara mandawo'.
46010013	Upu-upu pekelo' to nipombehumba'á iami' pekelo' to hanonde'enamo'i nahámpei tauna. Agáiáná Pue' Ala tungku' manondo' i dándiNa. Ti'arakomi ina Napatodáhi narumpa pekelo' meruu kai pebukuámi. I tempómi narumpa pekelo', Ia ina moámbe'ikomi rárá bona peisákomi pamparii.
46010014	Halalu-halalu to kupoka'ahi'! Itimi' hane'i bate'mi mokaraóhi penómbá i ánditu!
46010015	Polalutángku' i kámiu kupahondo'o to polaluta i taunahe' to matopa'. Laluta to ina kupahowa' dee, kámiu haduduámi motimbá!
46010016	I tempóta' mainu kai painuá anggoro' hiola' porande ahi' i Pue' Ala, bonto iti to mampetude'ánga karapakahambua'ta' hintu' wahe'na Kerisitu? Lia' i tempóta' mokira-kira róti to ina ta'ande' hingkakani, bonto itimo'i to mampetude'ánga karapakahambua'ta' hintu' wátána Kerisitu?
46010017	Láwi' róti to ta'ande' hingkakani hambua' peá, itimi' hane'i kita' kehapo'i imba'ta' handa' mewali'ke' hambua' wátá.
46010018	Hondo'o wo'o toSáráeli to pa'ande' to rapopenómbá i wongko rapu pointuá popenómbá, mewali'he' hambua' hai Pue' Ala iami' Pue' Ala pampewe'iánda popenómbá iti.
46010019	Apa tunggáiángku' mokakihanga'i iti? Poánditu ba pa'ande' to rapopenómbá i ánditu iti ti'ara ara páláiána hawe' hántede'.
46010020	Agáiáná bate'na teisá to rapopenómbá i poándituá, kato'uána iami' popenómbá i ánditu bo'ia i Pue' Ala. Ti'ara kupoimbaha' ane mampakahambua'komi hai ánditu.
46010021	Ti'arakomi peisá mainu kai painuá anggoro'na Pue' hane'ikomi wo'o mainu kai painuá anggoro'nda ánditu. Iniá' nipa'ande' i medá'na Pue' hane'ikomi wo'o manggala kira i medá'nda ánditu.
46010022	Ba bona tapopa'ara kamahini'na Pue'? Tepamaróhóke' paa'i kai Pue'?
46010023	Rahanga' tauna, “Peisántoke' mobábehi apa peá mangola' peláiánta'.” To'u! Agáiáná ti'ara upu-upuna peláiánta' iti mobundu'. “Peisántoke' mobábehi apa peá mangola' peláiánta'.” Agáiáná ti'ara upu-upuna peláiánta' iti moróhóngi lálunda dámá'á.
46010024	Iniá' na'ara hawe' hadua to pampesimbuku bona porasi' sadudua. Upu-upu tauna bate'na mampesimbuku bona mewali' rási'na tauna ntani'.
46010025	Kámiu peisántokomi ma'ande' upu-upu to rapobalu' i pobalu'-balu'á bau'. Bopo'i nipeisángi mporieru, bona ti'arakomi hondo'o to pobábehi kamasala' i lálumi.
46010026	Láwi' i Sura Pototowiá teuki', “Duniá hintu' sanggena óntó'na, Pue' Ala pue'na.”
46010027	Ane nakaleákomi hadua to bo'ia toSarani ma'ande' hai pekaleána iti niranga', apa peá to napatóká'ákomi niande'. Bopo'i nipekune' kai umbá pepongka'ána pa'ande' iti bona ti'ara ara kakamá'i-má'i i lálumi.
46010028	Agáiáná ane arai to pasanga' i io, “Iti karapopenómbámo'i i ánditu.” Láwi' pambuhinaomi tauna iti lia' bona ti'ara mopakasusa' láluna, bopo'i niande'.
46010029	Tunggáiángku' bo'ia pasanga'na óntó' lálumu agáiáná pasanga'na óntó' láluna tauna iti. Ane arai to pekune', “Ma'ampa peláiá saduduángku' nahálá' óntó' láluna tauna ntani'?
46010030	Ane ma'ande'a' pa'ande' hiola' porande ahi' i Pue' Ala, nu'umbá hane'ia' rasala'i tauna baha' i pa'ande' iti, wole kamorande ahi'mo' i Pue' Ala?”
46010031	Agáiáná kuháni': Apa peá to ninggaleá to niande' ba to ni'inu, ponggaleá sangkani i potóeá'mi Pue' Ala.
46010032	Bate'mi tuwo' i rárá ngkatuwo' to ti'ara mampopewali' hadua mobábehi dósá; maro'a i olo'nda toIahudi ba tauna bo'ia toIahudi ba dámá'ána Pue' Ala.
46010033	Tuwo'komi hondo'o kodo'. Kupesimbuku mopamatana' lálunda upu-upu tauna melempó i páká'-páká'na lia' ti'ara'a' mampekiri to pobundu' i wátá saduduángku' agáiáná to naporasi' handa' tauna. Tunggáiángku' hamombolo' peá bona handa' tauna masumba pesoreáka.
46011001	Nipepándiri' i kodo', hondo'o wo'o pampeolá'ingku' pándiri'na Kerisitu.
46011002	Kuperáráingákomi láwi' pebuhinaomi to ti'ara makátu i kodo' lia' katimbulu pampeolá'imi paturo' to kuwe'iákomi.
46011003	Agáiáná ara mani' hampáká' to kupoinao ina ni'isá, iami' to pewali' tadulako i upu-upu tomoane iami' Kerisitu; to pewali' tadulakona tawine iami' tomoanena, lia' to pewali' tadulakona Kerisitu iami' Pue' Ala.
46011004	Ane hadua tomoane mekakae ba tempóna mopabutu bámbári kai Pue' Ala mobóbói wóá'na, mopáláiá tauna iti mopakalongko' Kerisitu to pewali' tadulakona.
46011005	Hondo'o wo'o ane hadua tawine i tempóna mekakae ba tempóna mopabutu bámbári kai Pue' Ala ti'ara mobóbói wóá'na, mopáláiá tawine iti mopakalongko' tomoanena to pewali' tadulako i wátána. Iti mopáláiá hibali' peá hondo'o to rakái'mo'i weluá'na.
46011006	Láwi' tawine to ti'ara mobóbói wóá'na áginamo'i ragundi weluá'na. Agáiáná hadua tawine to rapalóli wóá'na ba ragundi weluá'na, mopáláiá hampáká' to popakalongko' wátána. Itimi' hane'i áginamo'i mobóbói wóá'na.
46011007	Tomoane bopo'i mobóbói wóá'na ane mopabutui bámbári kai Pue' Ala láwi' tomoane iami' wao'na lengge' hai katetóeá'na Pue' Ala. Agáiáná mokakihanga'i tawine, mopatongawa' karapomahilena tomoane,
46011008	láwi' tomoane ti'ara rapopewali' kai tawine agáiáná tawine to rapopewali' kai tomoane.
46011009	Tomoane ti'ara rapopewali' bona pantulungi tawine, agáiáná tawine rapa'ara bona pantulungi tomoanena.
46011010	Itimi' hane'i, tawine bate'na mobóbói wóá'na mewali' tanda' kanakakiaráina kuasa' mekakae hai mopabutu ngkórá'na Pue' Ala, lia' bona raisái mala'eka kanakakiaráina kuasa' iti.
46011011	Kehapo'i hondo'o, i katuwo'ta' to pepóinálái i Pue', tawine ti'arahe' mekátede' sadudua tekábáhá kai tomoane, hondo'o wo'o tomoane ti'arahe' mekátede' sadudua tekábáhá kai tawine.
46011012	Láwi' kehapo'i kai rungu-runguna tawine rapopewali' kai tomoane agáiáná kaindo'o tomoane na'ánáka tawine; i páká'-páká'na mepongka kai Pue' Ala.
46011013	Kupoinao bona kámiu haduduámi motimbá mokakihanga'i dee: maro'a paa'i i hadua tawine to pekakae i Pue' Ala nalindo' handa' tauna, ane ti'arai mobóbói wóá'na?
46011014	Láli' tauna humangkaniá mangisá, tomoane to hangkau weluá'na mopakalongko' wátána.
46011015	Agáiáná i tawine, weluá' rawe'iáhe' bona mobóbóngi wóá'na lia' weluá' to hangkau mewali' pepomahile i tawine.
46011016	Haido'o, ane arai to ina mampohierói mokakihanga'i iti, hampáká' peá basángku' iami' maro'a kai', hondo'o wo'o dámá'ána Pue' Ala to ntáni'na, kahanda'na hampáká' peá iti to tepoadáka i lalu dámá'á; ntáni'na kai ndi'iti ti'ara ara.
46011017	Mokakihanga'i to peusu dee, ti'arakomi kuperáráingá. Kahambua'mi i penómbá ti'ara mopa'ara wua' to maro'a agáiáná to ti'ara maro'a.
46011018	Kaisá-isá' to kuhádi, i kahirámpuámi i dámá'á ara bahangampa kirána tauna to posisala'. Kupekiri kárebá iti ara kato'uána.
46011019	Ámbi' sipato'mo'i mesupa' pogárá-gárá i olo'mi bona katontole raita hema-hema to to'u-to'u kaSaránina.
46011020	Agáiáná i tempómi morámpu, to niponggaleá iti bo'ia Pa'ande' Róti pambuhinaomi Pue'.
46011021	Láwi' i tempómi ma'ande' hingkakani, momberampa'komi manggala pa'ande' haduduámi. I kahóndi'itina, ara manihe' to marimi, to ntáni'na malangumohe'.
46011022	Ma'ampa hane'i hóndi'iti? Bonto ara támbimi? Peisákomi ma'ande' hintu' mainu i ndo'o! Ba mampoinaokomi motata'i dámá'ána Pue' Ala hai mopakalongko'komi topeahi-ahi'? Apa to hintoto' ina kuhanga' i kámiu? Bate'mi kuperáráingá? Ti'ara! Ti'ara ebekomi ina kuperáráingá.
46011023	Láwi' paturo' to kupahóhóá'mo'i i kámiu, iti kuranga'mo'i kai Pue' haduduána. Inambengi iti i tempóna Pue' Iesu rapehubi'á, Ia manggala róti,
46011024	hai i kaupuna mekakae morande ahi' i Pue' Ala, róti iti Nakebi-kebi' hane'i Nahanga', “Deemi' wátángKu' to rapehuhu'á mewali' paháwámi; nilumaóha hondee mewali' tanda' pebuhinaomi i Kodo'.”
46011025	Hondo'o wo'o i kaupunda ma'ande', manggala painuá anggoro' hane'i Nahanga', “Anggoro' dee iami' podándina Pue' Ala to wó'u to naróhóngi wahe'Ku'. I kani-kánimi mainu anggoro' to hondee, nilumaóha hondee mewali' pebuhinaomi i Kodo'.”
46011026	Láwi' i kani-kánimi ma'ande' róti hintu' mainu anggoro' to hondee, mobámbárikomi kapatena Pue' Iesu duu' i kaina butuNa hule'.
46011027	Itimi' hane'i, tauna to pa'ande' róti hintu' mainu anggoro'na Pue' melempó i rárá to ti'ara sipato', tauna iti madósá i Pue' to mampehuhu'á wátá hintu' wahe'Na.
46011028	Mewali', hadua-hadua tauna bate'na mopáresá' mporieru wátána hane'i hangko peisá ma'ande' róti hintu' mainu anggoro' iti.
46011029	Láwi' tauna to pa'ande' róti hintu' mainu anggoro', i kati'arána mampomahile wátána Pue', tauna iti mopa'ara pehuku i wátá saduduána.
46011030	Itimi' hane'i, handa' kai olo'mi to madu'a hai malede' lia' ara wo'o to mate.
46011031	Agáiáná, ane mopáresá'ke' wátánta' mporieru, ti'arake' ina nahuku Pue' Ala.
46011032	Agáiáná ane nahukuke' Pue' Ala, iti mewali' pepaturo' i kita' bona ti'arake' masumba pehuku hingkakani hai duniá dee.
46011033	Halalu-halalu, itimi' hane'i ane morámpu-rámpukomi hingkakani ma'ande' Róti, bate'mi mombeta'a hadua hai hadua.
46011034	Ane arai to marimi, ma'ande' mporieru i támbina. Ane nipomahilei mokakihanga'i iti, porámpu-rámpu baha' i penómbámi ti'ara ina mopa'ara pehukuna Pue' Ala i wátámi. Mokakihanga'i háwákángá to ntáni'na, ina kutotóráká'ákomi ane butua' hanggaló.
46012001	Halalu-halalu, de'e-de'e baha' i upu-upu peámbe'i to kai Inaona Pue' Ala, kupengáihi bona ni'isái to kato'uána mokakihanga'i iti.
46012002	Nibuhinao kati'arámi mani' mehala' i Pue', mopatodáhikomi wátámi nakelo' bona nipeola' i ánditu to ti'ara molaluta.
46012003	Bate'na ni'isá, tauna to napatinto Inaona Pue' Ala ti'ara peisá masanga', “Tetunda'mi' Iesu Kerisitu!” Hondo'o wo'o ti'ara hawe' hadua to peisá masanga', “Iesu Kerisitu iami' Pue'!” ane ti'arai napatinto Inao Magasa'.
46012004	Ara mopáká'-páká' peámbe'i kai Inaona Pue' Ala agáiáná upu-upuna iti nawe'iá peáke' Inao to hibali' iami' Inaona Pue' Ala.
46012005	Ara mopáká'-páká' bago' i Pue' agáiáná pebubu'ána upu-upuna kai Pue' haduduána.
46012006	Ara mopáká'-páká' rárá mamponggaleá bago'na Pue' agáiáná to peámbe'i róhó i upu-upu tauna iami' Pue' Ala haduduána.
46012007	Peámbe'i i hadua-hadua tauna, mewali' katongawa'ána pobago'na Inaona Pue' Ala to pobundu' i kita' sangkani.
46012008	I hadua, Inao iti meámbe'i kapangisá molaluta to pose kamatopa'. I to ntáni'na Inao to hibali' meámbe'i kapebuku mopabutu laluta to pose kapangisá.
46012009	I hadua, inao iti wo'o meámbe'i róhó pepóinálái, i to ntáni'na Inao to hibali' meámbe'i kuasa' bona peisá mopabaka' tauna.
46012010	I to haduána Inao meámbe'i kuasa' bona napobábehi topehelei lia' to ntáni'na peámbe'i bona rapopabutu bámbári kai Pue' Ala. I tauna ntani' womi' Inao iti meámbe'i kapangisá mampoposisala' bámbári to rapabutu mepongka kai Inaona Pue' Ala ba kai inao tokadake. Ara to ra'ámbe'i kamapande molaluta melempó i páká'-páká'na basa to kai Inaona Pue' Ala, lia' ara wo'o to ra'ámbe'i kapangisá mopáláiángi tunggáiána basa to kai Inaona Pue' Ala iti.
46012011	Upu-upuna iti nalumaóha Inao to hibali' iami' Inaona Pue' Ala haduduána. Hadua-hadua tauna moranga' peámbe'i mangola' peláiá saduduána Inao iti.
46012012	Kerisitu iami' hondo'o wátána tauna; wátá iti hadua peá agáiáná handa' kirána. Kehapo'i handa' kirána agáiáná hambua' peá wátá.
46012013	Hondo'o wo'o upu-upunta', maro'a toIahudi hondo'o wo'o to bo'ia toIahudi, maro'a hawi' hondo'o wo'o to bo'ia hawi'; walimoke' rariu melempó i Inao to hibali' bona tapewali' hambua' i wátána Kerisitu. Kita' wo'o upu-upu posemo'i poranga'ta' Inao to hampáká' iti.
46012014	Láwi' wátá iti bo'ia kai hangkira peá agáiáná handa' kirána.
46012015	Ane nahanga'i biti, “Láwi' bo'ia'a' tee, mewali' bo'ia'a' kirána wátá,” iti ti'ara mopáláiá biti bo'ia hangkirána wátá.
46012016	Lia' ane nahanga'i wo'o tainga, “Láwi' bo'ia'a' mata mewali' bo'ia'a' kirána wátá,” iti wo'o ti'ara mopáláiá, tainga bo'ia hangkirána wátá.
46012017	Rápá'na humangkaniá wátá mewali' peá mata, nu'umbá kapeisána mampehádingi? Ba ane rápá'nai wátá iti mewali' peá tainga, nu'umbá paa'i kapeisána mangári'?
46012018	Taita onto kanapa'arána Pue' upu-upuna i wátána tauna, upu-upuna napa'ara Pue' i hore-hore ka'árá'ána mangola' peláiáNa.
46012019	Ane upu-upuna iti hangkira peá, umbái to rahanga' wátá?
46012020	Haido'o, to'u kahanda'na kirána agáiáná wátá hambua' peá.
46012021	Itimi' hane'i, mata ti'ara peisá molaluta i tee, “Ti'ara ara pobundu'ámu i kodo'!” ba wóá' molaluta i biti, “Ti'ara ara pobundu'ámu i kodo'!”
46012022	Kiránahe' wátá to tababe malede', láli' iti to tapopobundu' ebe;
46012023	lia' kiránahe' wátá to tababe ebe ti'ara mohóló, láli' itimo'i to tapomahile ebe. Kiránahe' wátá to taita ti'ara manoba', láli' takámpái ebe.
46012024	Kiránahe' wátá to maro'a taita, ti'arapo'i mampengáihi takámpái. Wátánta' nausumo'i Pue' Ala hondo'o bona kirána wátá to ti'ararahi mohóló tepahanda' katapomahilena.
46012025	I kahóndi'itina wátá iti ti'ara tekira-kira, hore-hore kirána wátá iti mombepomahile.
46012026	Ane hangkira kai wátá masumba kapári', upu-upu kirána wátá ntáni'na ina mapári'; ane hangkira kai wátá masumba peperáráingá, upu-upu kirána wátá matana' wo'o.
46012027	Halalu-halalu, upu-upumi iami' wátána Kerisitu lia' upu-upumi wo'o iami' kira kai wátá iti.
46012028	Hondo'o wo'o i dámá'á, napakanóntómo'i Pue' Ala ka'árá'ána hadua-hadua: to kaisá' arahe' to pewali' suro; to kaduá to pewali'he' galara'; to katálu mewali'he' topepáguru hane'ihe' to pobábehi topehelei, hane'ihe' to ra'ámbe'i kuasa' mopabaka' tauna ba to pantulungi tauna ntani', ba to petadulakoá hondo'o wo'o to peisá mopahowa' basa to kai Inaona Pue' Ala.
46012029	Bo'ia upu-upunda mewali' suro ba galara', ba topepáguru. Ti'ara upu-upunda nakakiarái kuasa' mobábehi topehelei,
46012030	ba mopabaka' tauna ba to popahowa' basa to kai Inaona Pue' Ala ba to popáláiángi basa iti.
46012031	Itimi' hane'i, ágina nipoinao ebe ina moranga' peámbe'i to tepaireá. Agáiáná to peusu dee, kupantude'a'ákomi rárá to tepamaro'a.
46013001	Kehapo'i peisá'a' molaluta melempó i mopáká'-páká' basánda tauna, hondo'o wo'o basánda mala'eka agáiáná ane ti'ara ara áhi'ku' i tauna ntani', upu-upu to kupahowa' iti hondo'o peá goo' to porio-rio munina to ti'ara ara páláiána.
46013002	Kehapo'i ara kamapande i kodo' mopabutu bámbári kai Pue' Ala hai ara pangisángku' mokakihanga'i upu-upu to tebuniángi hai mangisá'a' i páká'-páká'na lia' maróhó pepóináláingku' i Pue' Ala hane'i kubuku molimba bulu' agáiáná ane ti'ara ara áhi'ku' i tauna ntani', mopáláiá ti'ara'a' mobundu' hawe' hántede'!
46013003	Kehapo'i upu-upu to ara i kodo' kuwe'iáhe' topeahi-ahi' lia' kupehuhu'á wátángku' raintu i lalu api agáiáná ane ti'ara ara áhi'ku' i hangkakataunángku', mopáláiá upu-upuna ti'ara ebe ara bundu'na.
46013004	Tauna to ma'ahi' i hangkakataunána, manondo' lia' maro'a láluna. Tauna iti ti'ara nakapósei kamahini', ti'ara mampepetando'á wátána hai ti'ara mampepemahile.
46013005	Ti'ara molumaóha to pelongko'i, ti'ara mopahikinái wátá saduduána, ti'ara wo'o hintáu' towe lia' ti'ara mepailalu.
46013006	Tauna to ma'ahi' i hangkakataunána, ti'ara mampalái bábehiá to kadake agáiáná mampodonde to to'u.
46013007	Pamparii i polindo'na mopáká'-páká' to perumpa i wátána lia' ti'ara matántá pepóináláina; kehapo'i nu'umbá katuwo' to nahámpei, tauna to ma'ahi' iti ti'ara ebe matántá paisarungiána lia' manondo' mampegiá upu-upu to nasárumaka.
46013008	Ahi' ti'ara ara kahópó'ána. De'e-de'e aramo'i to mapande mopabutu bámbári kai Pue' Ala agáiáná ina mengkaroo peá mopabutu bámbári iti. De'e-de'e ara tauna to mapande molaluta melempó i basa to kai Inaona Pue' Ala agáiáná ina mengkaroo peá mampopobundu' basa iti. De'e-de'e ara to pangisá handa' páká'na agáiáná upu-upu pangisánda iti ina rakalóliá.
46013009	Láwi' kapangisánta' ti'ara mani' gáná hai pebukuánta' mopabutu bámbári kai Pue' Ala, ti'ara mani' motóáka.
46013010	Agáiáná ina butu tempóna, Pue' Ala mampopewali' upu-upuna motóáka, hai to ti'ara motóáka iti ina manii'.
46013011	Tempó ka'ánákengku' mani', molaluta'a' hondo'o ánáke, pehádingku' hondo'o ánáke lia' pampekiringku' wo'o hondo'o ánáke. De'e-de'e i kamanginaongkumo'i, pámbiárá ka'ánákeángku' kutibemo'i.
46013012	Apa to taita de'e-de'e, iami' hondo'o babao to ti'ararahi tongawa' i pampewao'á. Agáiáná hanggaló ina katontole taita haduduánta'. De'e-de'e ti'ara mani' kuisá sangkani agáiáná upu-upuna iti ina kuisá peá hanggaló hondo'o kanaisána Pue' Ala mokakihanga'i wátángku'.
46013013	Mewali', de'e-de'e ara tálu páká'na to bate'na talumaóha: iami' pepóinálái, pesárumaka, hai pepoka'ahi'. To tepaireá kai to tálu páká'na iti iami' ahi'.
46014001	To tepaireá to bate'na nilumaóha iami' pepoka'ahi' i hangkakataunámi. Lia' ágina wo'o ara kanipoinaona bona niporanga' peámbe'i to nawe'ikomi Inaona Pue' Ala, to i reá-reá iami' kapebuku mopabutu bámbári kai Pue' Ala i tauna.
46014002	Tauna to polaluta melempó i basa to kai Inaona Pue' Ala, bo'ia molaluta i hangkakataunána agáiáná molaluta i Pue' Ala. Ti'ara ara tauna to pangisá apa to nahanga' láwi' Inaona Pue' Ala to poámbe'i'i kapangisá mopahowa' i páká'-páká'na to naisá peá Pue' Ala haduduána.
46014003	Agáiáná tauna to popabutu bámbári kai Pue' Ala, mampehanga'á i tauna bona poróhóngi lálunda, lia' ra'ámbe'ihe' peátei hintu' mopa'ara pepalindó i herá.
46014004	Tauna to polaluta melempó i basa to kai Inaona Pue' Ala, moróhóngi peá wátá saduduána, agáiáná to popabutu bámbári kai Pue' Ala moróhóngi lálunda dámá'á.
46014005	Kupoinao bona upu-upumi peisá molaluta melempó i basa to kai Inaona Pue' Ala. Agáiáná to i reá kamaro'ána iami' ane nibukui mopabutu bámbári kai Pue' Ala. Láwi' mobundu' ebe mani' tauna to popabutu bámbári kai Pue' Ala hane'i tauna to polaluta melempó i basa to kai Inaona Pue' Ala. Sangádina ane tauna to polaluta i basa to kai Inaona Pue' Ala peisá mantotóráká apa to nahanga' iti, bona dámá'á peisá raróhóngi lálunda.
46014006	Mewali' halalu-halalu, ane rápá'nai butua' i kámiu lia' molaluta'a' melempó i basa to kai Inaona Pue' Ala, apa bundu'na i kámiu? Hambuá'na ane mopahowa'a' laluta kai Pue' Ala ba kapangisá ba mopabutua' bámbári kai Pue' Ala ba mepágurua'.
46014007	Rapándiri' hondo'o párewá mpomusi' to ti'ara motánuáná', rápá'na tulali hai katapi ane ti'arai rapopomuni ngkaro'a, nu'umbá kataisána lingá to nakáwe rapopomuni?
46014008	Hampáká' pándiri' ntani' iami': hadua surodado' to potawue' surupetá', ane ti'arai manóntó muni surupetá' to natawue', hema to ina tóká' mao mombeala?
46014009	Hondo'o wo'o i kámiu to polaluta basa to kai Inaona Pue' Ala. Ane laluta to nipahowa' iti ti'ara rapáhángi, nu'umbá kaina pobundu'na laluta iti i to pasádi? Lalutámi mbero-mbero, hondo'o peákomi to mampolaluta'á angi.
46014010	I duniá dee ara handa' basa agáiáná i popáká'-páká'na basa iti ara sangkani páláiána.
46014011	Agáiáná ane ti'arai kupáhángi basa to napahowa' hadua, mopáláiá tauna to mampopobundu' basa iti mewali' torare i kodo'; hondo'o wo'o kodo' i ia.
46014012	Baha' i kámiu, kuisá kanipoinaona moranga' peámbe'i kai Inaona Pue' Ala agáiáná to tepaireá ebe iami' bate'mi mampesimbuku mampopobundu' peámbe'i iti bona moróhóngi lálunda dámá'á.
46014013	Itimi' hane'i tauna to polaluta melempó i basa to kai Inaona Pue' Ala, bate'na mekakae i Pue' Ala bona ra'ámbe'i'i wo'o kapebuku mantotóráká to napahowa' iti.
46014014	Láwi' ane mekakaea' melempó i basa to kai Inaona Pue' Ala, inaongku' to'u-to'u mekakae agáiáná pekiringku' ti'ara molumao.
46014015	Mewali', apa to bate'na kuponggaleá? To ina kulumaóha iami': ina mekakaea' hintu' inaongku' agáiáná ina mekakaea' wo'o hai pekiringku'. Ina molingá'a' hintu' inaongku' agáiáná ina molingá'a' wo'o hai pekiringku'.
46014016	Láwi' ane morande ahi'komi i Pue' Ala melempó i inaomi peá hai ara tauna to ti'ara pangisá basa to kai Inaona Pue' Ala, tauna iti ti'ara peisá masanga', “Ami” baha' i porande áhi'mi; láwi' ti'ara naisá apa to nihanga'.
46014017	Kehapo'i pekakae porande áhi'mi i Pue' maro'a ebe agáiáná pekakae iti ti'ara moróhóngi lálunda tauna ntani'.
46014018	Morande ahi'a' i Pue' Ala láwi' peisá'a' molaluta melempó i basa to kai Inaona Pue' Ala meruu kai kámiu upu-upumi.
46014019	Agáiáná i kahirámpu dámá'á menómbá i Pue', meruu kakuláina mampopobundu' lima páká'na laluta to peisá napáhángi tauna kai mampopobundu' mohábu-hábu basa to kai Inaona Pue' Ala. I reá kakuláina iti, bona kubukui mopáguru tauna.
46014020	Halalu-halalu! Iniá' nipampekiri hondo'o pampekirina ánáke. I bábehiá to kadake, bate'mi hondo'o ánáke. Agáiáná i pampekiri, mewali'komi to manginaomo'i.
46014021	I Sura Pototowiá teuki' hondee, “Nahanga' Pue', ‘Melempó i taunahe' to popahowa' basa to ntáni'na, lia' melempó i torare ina molaluta'A' i taunángKu'; agáiáná kehapo'i hondo'o, ti'arahe' mau mampehádingi lalutángKu'.’ ”
46014022	Mewali', peámbe'i molaluta melempó i basa to kai Inaona Pue' Ala, mewali' tanda' i tauna to ti'ara mepóinálái, bo'ia i tauna to pepóinálái. Lia' peámbe'i mopabutu bámbári kai Pue' Ala i tauna, iami' tanda' i tauna to pepóinálái, bo'ia i tauna to ti'ara mepóinálái.
46014023	Itimi' hane'i, ane rápá'nai i kahirámpuá dámá'á, upu-upu tauna i dámá'á mopahowa' basa to kai Inaona Pue' Ala hane'ihe' butu bahangampa tauna to kai raoa dámá'á ba taunahe' to bo'ia toSarani, to manóntó ina ara perae' i kámiu, magilakomi sangkani!
46014024	Agáiáná ane upu-upumi mopabutu bámbári kai Pue' Ala hane'i butu hadua to bo'ia toSarani ba to kai raoa dámá'á, mopáláiá upu-upu to nitoleleha ina mopatongawa' dósána tauna iti lia' ina mampopewali' tauna iti mangisá kamadósána.
46014025	Upu-upu to nabuniángi i láluna ina rapatongawa' hane'i ina mengkaiwói' lia' menómbá i Pue' Ala. Ia ina mopangaku' ka'arána ebe Pue' Ala i olo'mi.
46014026	Mewali' halalu-halalu, apa páláiána upu-upuna iti? Ane morámpukomi ina menómbá i Pue', ara to polingá, ara to pepáguru, ara to popabutu laluta kai Pue' Ala, ara to polaluta melempó i basa to kai Inaona Pue' Ala hai ara to pantotóráká upu-upu to rapahowa' iti. Agáiáná upu-upuna iti bate'na ralumaóha bona pobundu' moróhóngi lálunda dámá'á.
46014027	Ane arai to ina molaluta melempó i basa to kai Inaona Pue' Ala, bate'na rodua ba tálu peá tauna to pombeháwá. Lia' bate'na ara tauna to pantotóráká upu-upu to rahanga' taunahe' iti.
46014028	Ane ti'arai ara to peisá mantotóráká, taunahe' to peisá molaluta melempó i basa to kai Inaona Pue' Ala, bate'nda mamparoo-roo i kahirámpuá dámá'á. Patodáhihe' bona rapolaluta peá i lálunda hai Pue' Ala.
46014029	Rodua ba tálu tauna to nakakiarái peámbe'i mopabutu bámbári kai Pue' Ala bate'nda mopabutu bámbári iti, hantangá'he' mopa'ara potimbá baha' i to rahanga' iti.
46014030	Agáiáná, ane rápá'nai bámbári kai Pue' Ala butu melempó i popatongawa' i to haduána to pehuda i porámpu iti, mopáláiá tauna to tanga'na molaluta, bate'na mengkaroo.
46014031	I kahóndi'itina, upu-upumi hadua hai hadua peisá mopabutu bámbári kai Pue' Ala; bona upu-upumi peisá moranga' pepáguru, lia' tunde' maróhó pepóináláimi.
46014032	Peámbe'i kai Inao ina mopabutu bámbári kai Pue' Ala, peisá nausu tauna to popabutu bámbári iti.
46014033	Pue' Ala iami' Pue' to ti'ara mampoimbaha' kamakanano agáiáná mampalái kamalino.
46014034	Hondo'o to pewali' i upu-upu dámá'ána Pue' Ala, tawine bate'nda mamparoo-roo gánggána kahirámpu dámá'á. Ti'arahe' rapáliu molaluta. Bate'nda tungku' mengkoru' hondo'o to ara i áturá to nauki' Musa.
46014035	Ane mampoinaohe' ina mangisá hampáká'-hampáká', bate'nda mekune' i tomoanenda i támbi. Mopa'ara ebe kamalongko' ane arai tawine to polaluta i kahirámpu dámá'á.
46014036	Mepongka paa'i kai kámiu ngkórá'na Pue' Ala? Ba rapatoto' peá i kámiu ngkórá' iti?
46014037	Ane arai to pobabe wátána nakakiarái peámbe'i bona mopabutu bámbári kai Pue' Ala ba to nakakiarái peámbe'i to ntáni'na kai Inaona Pue' Ala, tauna iti bate'na mopáhángi apa to ku'uki' dee iami' hawa' kai Pue'.
46014038	Agáiáná ane arai to ti'ara moranga' dee, nipatodáhimo'i.
46014039	Halalu-halalu, itimi' hane'i ágina ara kanipoinaona mopabutu bámbári kai Pue' Ala, agáiáná iniá' nipohómbó' tauna to ina molaluta melempó i basa to kai Inaona Pue' Ala.
46014040	Agáiáná upu-upuna bate'na ralumaóha ngkaro'a lia' matumoro'.
46015001	De'e-de'e halalu-halalu, kupengáihi bona nibuhinaoi hule' baha' i Bámbári Ngkatuwo' to kutoleleha iao i kámiu. Bámbári Ngkatuwo' iti niranga'mo'i lia' to'u-to'u ebe pepóináláimi.
46015002	Ane meántiákomi maróhó i to kakutoleleha, mopáláiá Bámbári Ngkatuwo' iti mosoreákakomi; ane ti'arai, mopáláiá mbero-mberomo'i pepóináláimi.
46015003	Láwi' apa to kupabutu i kámiu, to kakuranga'mo'i wo'o lia' to tepaireá iami', hondo'o to teuki' i Sura Pototowiá, Kerisitu mate nanangi kamadósánta',
46015004	lia' ratawumo'i agáiáná rapatuwo' hule' i alo katálu. Iti hintoto' wo'o hai to teuki' i Sura Pototowiá.
46015005	Kupabutu wo'o i kámiu, Kerisitu to rapatuwo' hule' iti, mopatongawa' wátáNa i Peturu' to rahanga' wo'o Kepasi, hane'i i hampulo' hai rodua topeguruNa.
46015006	Upu iti mopatongawa' womi' wátáNa i ruu kai lima átuna tauna topeola'Na hangkanilao. Kahanda'na tuwo' manihe' de'e-de'e, ara peáhe' bahangampa to matemo'i.
46015007	Kaindo'o, Kerisitu mopatongawa' wo'o wátáNa i Iakóbu hane'i i upu-upuna suro.
46015008	Kahópó'ána ebe, mopatongawa' wo'o wátáNa i kodo'. Kodo' ti'ara'a' hondo'o surohe' ntani'. I kanapopewáli'ku' Pue' Iesu surona, hondo'oa' ánáke to ra'ánáka bomani' tempóna.
46015009	Láwi' kodo', iami' surona Pue' to ti'ara ebe mohóló tuwo'ku'. Kato'uána ti'ara'a' sipato' rahanga' suro, láwi' kamampopeahi-ahi'a' dámá'ána Pue' Ala.
46015010	Agáiáná láwi' ahi' petirináina Pue' Ala, napopewali'a' hondo'o ka'arángku' de'e-de'e lia' ti'ara kumbero-mbero ahi' petirináiNa. Láli' kodo' tepamahárá pobago'ku' kai upu-upu suro ntani'. Agáiáná kato'uána bo'ia pebukuángku'; iti hamombolo' ahi' petirináina Pue' Ala i kodo' to pantulungia' i pobago'ku'.
46015011	Mewali', kai hema peá poranga'ámi Bámbári Ngkatuwo' iti, kai kodo' ba kai surohe' ntani', bámbári itimo'i to kipabutu i kámiu lia' bámbári iti wo'o to nipóináláimo'i.
46015012	Ane to kitoleleha iti iami' karapatuwo'na hule' Kerisitu kai kapate, ma'ampa hane'i ara kai olo'mi to pasanga', tomate ti'ara ina rapatuwo' hule' kai kapate?
46015013	Ane to'ui tomate ti'ara ina rapatuwo' hule', iti mopáláiá Kerisitu wo'o ti'ara rapatuwo' hule' kai kapate.
46015014	Lia' ane rápá'nai Kerisitu ti'ara rapatuwo' hule' kai kapate, mopáláiá ti'ara ebe ara bundu'na pantolelehangki' Bámbári Ngkatuwo' iti lia' ti'ara wo'o ara bundu'na pepóináláimi i Kerisitu.
46015015	Meruu kai ndi'iti, tongawa'mo'i kapodongko'ki' mokakihanga'i Pue' Ala láwi' mantolelehaka' Pue' Ala mopatuwo' hule' Kerisitu, wole ti'ara to'u karapatuwo'na hule' Kerisitu kai kapate—ane ámbi' to'ui tomate ti'ara rapatuwo' hule'!
46015016	Láwi' tomate ane ti'ara rapatuwo' hule', mopáláiá Kerisitu ti'ara wo'o rapatuwo' kai kapate.
46015017	Lia' ane ti'arai rapatuwo' hule' Kerisitu kai kapate, mopáláiá mbero-mbero pepóináláimi lia' tuwo' manikomi i kamadósá.
46015018	Iti mopáláiá wo'o, hurewu'he' toSarani to matemo'i.
46015019	Ane paisarungiánta' i Kerisitu iti gánggáta' peá tuwo' i duniá, mopáláiá kai sanggena tauna to i duniá dee, kita'mo'i to peahi-ahi' ebe tuwo'ta'!
46015020	Agáiáná tongawa' ebemo'i karapatuwo'na hule' Kerisitu kai kapate. Itimi' to pewali' ántiángana tauna kaina rapatuwo'na hule' tomate.
46015021	Láwi' pebubu'ána kapate i duniá, melempó i hadua tauna, hondo'o wo'o katuwo' hule' kai kapate to rawe'iá tauna melempó peá wo'o i hadua tauna.
46015022	Hondo'o kapatena upu-upu tauna láwi' kahambua'ndamo'i hai Adama', hondo'o wo'o kaina rapatuwo'na upu-upu tauna láwi' kahambua'ndamo'i hai Kerisitu.
46015023	Agáiáná ina rapatuwo'he' hule' mangola' pousuána: kaisá-isá' iami' Kerisitu; kaindo'o i kabutuNa hule' Kerisitu, upu-upu tauna to pewali'mo'i kirána Kerisitu rapatuwo'he' hule'.
46015024	Upu iti butumi' tempó kahópó'ána duniá. I tempó iti Kerisitu ina monangi sanggena kadatuá, sanggena popárentá hintu' sanggena kuasa'; hane'i mampehuhu'á Kadatuá i Pue' Ala, Amánta'.
46015025	Láwi' Kerisitu bate'na hóhóá' popárentáNa tuke i kanapopewáli'na Pue' Ala upu-upu bungká'na Kerisitu, mengkoru' i Ia.
46015026	Bungká' to kahópó'ána to ina ranangi iami' kapate.
46015027	I Sura Pototowiá teuki' hondee, “Pue' Ala monangimo'i sanggena to ara lia' upu-upuna mengkoru'mohe' i Ia.” Manóntómo'i to natunggái basa “sanggena to ara” iti ti'ara tesuá' Pue' Ala haduduáNa, to mampopewali' sanggena to ara iti mengkoru' i Kerisitu.
46015028	Agáiáná i karapopengkóru'ndamo'i sangkani i popárentána Kerisitu, Ia haduduána, iami' Áná'na Pue' Ala, ina mengkoru' i Pue' Ala to mampopewali'mo'i i páká'-páká'na mengkoru' i Ia. I kahóndi'itina, tongawa'mi' kamakuasa'na Pue' Ala i upu-upuna.
46015029	Ane tomate ti'ara rapatuwo' hule', apa bundu'na tauna rariuá tomate? Apa tunggáiána hane'i ralumaóha hóndi'iti? Ane ámbi' ti'ara rapatuwo' hule' tomate, apa páláiána molumaóhahe' to hóndi'iti?
46015030	Lia' ma'ampa hane'i mopatodáhika' wátángki' ina narumpa kahurewu' i alo-alona?
46015031	Halalu-halalu, i alo-alona mampombelindo'ána kapate nanangi kakupepetando'ána katuwo'mi láwi' pepóináláimimo'i i Kerisitu Iesu, Pue'ta'. Lalutángku' dee to'u ebe.
46015032	Ane kai katauna'á peá, rasi' apa i kodo' bona kupampesimbuku hondo'o to poewa' pinatuwo' to babo' i wanua mahile Epesu? Ane ámbi' ti'arai rapatuwo' hule' tomate, ágintamo'i mampeola'i rápá' ngkórá' dee: “Ningkamo' tapa'ande' hai mainu lia' matana'-tana' láwi' teume' ina mate peáke' wo'o.”
46015033	Iniá' ratobebeákomi! Pombeisá i kakadakeána mopakarugi' pámbiárá to maro'a.
46015034	De'e-de'e nipakanóntó ebe lálumi, lia' bopokomi mobábehi dósá. Sipato' ebe nipokalongko' ka'arána i olo'mi to ti'ara mani' mehala' i Pue' Ala.
46015035	Agáiáná ina ara paa'i to pekune', “Nu'umbá karapatuwo'na hule' tomate? Wátá to nu'umbá to rawe'iáhe' i kawálinda rapatuwo' hule'?”
46015036	Pekune' dee, pekune' to bebe! Ane mehu'ákomi lihu hu'ánga i lalu tampo', hu'ánga iti ti'ara ina tuwo' ane ti'ara mani'i kamate.
46015037	Ane mehu'ákomi hampáká' hu'ánga, ti'arakomi mehu'á hinu'á humampó'á. Agáiáná to rahu'á iami' lihuna peá—rápá'na to hondo'o gándu ba lihu to ntáni'na.
46015038	I kawálina rahu'á, Pue' Ala haduduána moámbe'i tiwu iti lengge' mangola' peláiáNa. I páká'-páká'na tiwu, Pue' Ala moámbe'i hore-hore lengge'nda.
46015039	Wátánda totuwo' to peinao, ti'ara upu-upuna hibali'. Tauna hambuá'na bágina, pinatuwo' hambuá'na wo'o báginda; hondo'o wo'o manu-manu' tepahambuá'na wo'o báginda hai bóu' hambuá'na womi' báginda.
46015040	Hondo'o wo'o to ara i langi' hai to ara i duniá. Upu-upu to ara i langi' nakakiaráihe' hore-hore noba'nda, hondo'o wo'o to ara i duniá.
46015041	Kamanoba'na alo hambua'ána kai wulá. Sanggena betue' nakakiaráihe' wo'o noba' to hambua'ána. Betue' hore-hore mombehambuá'na wo'o kamanoba'nda.
46015042	Hondo'o wo'o kaina rapatuwo'nda hule' tauna to mate. Wátáloa' to ratawu, iami' wátá to peisá magonu, agáiáná wátá to rapatuwo' hule', iami' wátá to ti'ara peisá magonu.
46015043	Karatáwuna wátáloa' iti, wátá iti kadake lia' malede'; agáiáná i tempó karapatuwo'ána hule', wátá iti maro'a lia' paróhó.
46015044	Tempóna ratawu, wátá iti iami' wátá katauna'á, agáiáná i karapatuwo'na hule', wátá iti iami' wátá to kai Inaona Pue' Ala. Ara wátá katauna'á ara wo'o wátá to kai Inaona Pue' Ala.
46015045	I Sura Pototowiá teuki' hondee, “Tauna to rungu-runguna iami' Adama', mewali' totuwo' to peinao,” agáiáná Adama' to kahópó'ána iami' Inao to pepatuwo'.
46015046	To butu tepaiheru iami' wátá katauna'á bo'ia to mepongka kai Pue' Ala. Wátá to kai Inaona Pue' Ala ina butu hanggaló.
46015047	Adama' iami' tauna to rungu-runguna rateru kai awu tampo' agáiáná Adama' to kaduá mepongka kai surugá.
46015048	Tauna to i duniá dee, hondo'ohe' Adama' to runguna to rateru kai awu tampo'. Agáiáná tauna to i surugá, hondo'ohe' Ia to mepongka kai surugá.
46015049	De'e-de'e, lengge'ta' iami' hondo'oke' Adama' to rateru kai awu tampo', i alo hanggaló ina mewali'ke' hondo'o Ia to mepongka kai surugá.
46015050	Halalu-halalu, tunggáiángku' iami': wátá to rapopewali' kai wahe' hai óntó' ti'ara peisá mesuá' i Kadatuána Pue' Ala; lia' wátá to peisá mate ti'ara peisá tuwo' duu' i kahae-haeána.
46015051	Nipailalu! De'e-de'e ina kupatongawa' to tebuniángi hangkoia: ti'ara upu-upunta' ina mate, agáiáná upu-upunta' ina rabáliki.
46015052	Iti ina hampale perami' mewali' hangkapiránga mata peá, i tempóna surupetá' ratawue' to kahópó'ána. Láwi' i tempó katehádina muni surupetá' iti, taunahe' to mate ina rapatuwo' hule' hintu' wátá to tuke i kahae-haeána, lia' upu-upunta' ina rabáliki.
46015053	Wátánta' to peisá magonu dee, bate'na rapaháwángi hai wátá to ti'ara ina magonu, lia' wátá to peisá mate dee, rapaháwángi hai wátá to ti'ara ina mate.
46015054	Ane wátá to peisá magonu rapaháwángimo'i hai wátá to ti'ara peisá magonu, lia' wátá to peisá mate rapaháwángimo'i hai wátá to ti'ara ina mate, tempó itimi' hangko pewali'ána to teuki' i Sura Pototowiá, “Kapate ragonu; kapenangi tehumbamo'i!”
46015055	“Ó kapate umbái kapenángimu? Ó kapate umbái ipo'mu?”
46015056	Ipo' kapate iami' dósá. Dósá molumaóha róhóna melempó i áturá to nauki' Musa.
46015057	Agáiáná morande ahi'ke' i Pue' Ala; Ia to poámbe'ike' penangi melempó i Pue'ta', Iesu Kerisitu!
46015058	Halalu-halalu to kukapundái, itimi' hane'i maróhó ebekomi, iniá' nibata-bata lia' kai lálumi ebe mobago' i Pue'. Iniá' nipengkaroo láwi' ni'isámo'i, upu-upu pobago'mi i Pue' ti'ara ina mbero-mbero.
46016001	De'e-de'e, molaluta'a' mokakihanga'i dói kabulá lálumi to nirámpu to ina niwe'iáhe' taunána Pue' Ala, kuhanga'á ebekomi bona nilumaóhai hintoto' hai pepatinto to kuwe'iáhe' dámá'á i Galatia.
46016002	I alo kaisá' haminggu-haminggu, manggalakomi hangkira kai dói pasumbámi hadua-hadua nipahintoto' hai humbámi. Dói iti niwóli tuke i kateduu'ángku' bona i tempó iti ti'arapo'i ina rarámpu.
46016003	I kateduu'ku' ina mohuo'a' bahangampa tauna to nikabótu'imo'i. Ina kuámbe'ihe' sura ántiánga bona rawawai dói kabulá lálumi iti i Ierusale.
46016004	Ane katongawa'ána mobundu' maoa' hintu' herá, ina maoka' hingkakani.
46016005	Mangola' liwongku', i kaina teduu'ku' moweo'komi ina moliua' i tampo' Makedonia.
46016006	Peisá-isá ina toro'a' bahangampa kahaena hingkakani hai kámiu ba i gánggána tempó mpelengi'. Kaindo'o peisákomi mantulungia' i kaina kupahóhóá'na polumaóngku' mao i ka'árá'á ntani'.
46016007	Láwi' de'e-de'e, ti'ara kulái mehupe' hampai' peá moweo'komi. Ane napohintoto'i Pue', kupoinao ina toro' tepamahae hingkakani hai kámiu.
46016008	Agáiáná ina toro'a' i wanua mahile dee i Epesu, duu' i Alo Mahile Pentakosta.
46016009	Láwi' i ndee i Epesu handa' lógá molumaóha bago' to pobundu', kehapo'i handa' wo'o tauna to pe'ewa'.
46016010	Ane teduu'i Timotiu, niranga' ngkaro'a bona ti'ara bata-bata mokakihanga'i apa peá gánggána hingkakani hai kámiu láwi' hibali' peá ia hai kodo', mobago'ka' i Pue'.
46016011	Iniá' na'ara to pobabe Timotiu i wói' tuwo'na! Nitulungi bona peisá mopahóhóá' polumaóna teóli ngkaro'a i kodo' láwi' kupegiá kabutuna hingkakani hai haláluntahe' ntani'.
46016012	Mokakihanga'i halálunta' Apolo, bahangampami' kánina kupasanga'á bona hingkakani hai haláluntahe' ntani' moweo'komi, agáiáná ti'ara mani' maróhó láluna kabate'na mao de'e-de'e. Ane arapo'i lógá to maro'a bate'na teduu' i kámiu.
46016013	Bate'mi maingá' lia' maróhó pepóináláimi i Kerisitu. Nilumaóha i kabái' lia' i kaparóhó.
46016014	Upu-upu to niponggaleá, nilumaóha melempó i kama'ahi'.
46016015	Halalu-halalu, ni'isá onto kahantámbiána Setepana; herámo'i to rungu-runguna mewali' toSarani i Akaia. Kai lálunda ebe mobago' mantulungi taunána Pue' Ala.
46016016	Kuhanga'á ebekomi bona nipampeola'i petadulakoánda tauna to hóndi'iti, hai taunahe' ntani' to hampobago-bago' lia' to mahárá pobago'nda.
46016017	Matana' lálungku' i kabutuna Setepana, Portunatu hai Akaiku. Taunahe' iti mewali'he' paháwámi i kodo'.
46016018	Tauna iti mopamatana'mohe' lálungku', hondo'o karapamatana'na lálumi. Taunahe' to hóndi'iti bate'nda rapopohóló.
46016019	Upu-upu dámá'á i Asia mopabutu tabeá i kámiu. Akwila hai Piriskila hintu' dámá'á to timbulu morámpu i támbinda mopa'ara penómbá i Pue', mopákátuhe' wo'o tabeá ngkaSarani kai lálunda ebe.
46016020	Upu-upu halálunta' i ndee mopabutu tabeá i kámiu. Mombetatabeákomi i pombepoka'ahi' hampohalaluá toSarani.
46016021	Tabeá pokaupuá dee ku'uki' haduduángku': “Tabeá kai kodo', Paulu”.
46016022	Tauna to ti'ara mampoka'ahi' Pue', patodáhi rahuku! Maranata—Pue'ki', butumi'!
46016023	Pue' Iesu mobarakatikomi.
46016024	Hiola' hintu' áhi'ku' i kámiu to pohinae hai Kerisitu Iesu.
47001001	Halalu-halalu dámá'ána Pue' Ala i Korintu hintu' upu-upu taunána Pue' Ala i humandele poropinsi Akaia. Kodo', Paulu, surona Kerisitu Iesu to raparilángká' mangola' peláiána Pue' Ala, hingkakani hai halálunta' Timotiu,
47001002	mekakaeka' bona Pue' Ala Amánta' hai Pue' Iesu Kerisitu, moámbe'ikomi barakati hintu' awe rasi'.
47001003	Tetóeá'mi' Pue' Ala, Amána Iesu Kerisitu Pue'ta'. Iami' Ama to pose petirinái lia' Iamo'i to timbulu mopalindó lálunta'.
47001004	Ia to popalindó lálungki' i sanggena pári' ngkatuwo' to kihámpei, bona pepalindó to kiranga' kai Pue' Ala iti, kibuku mopalindó lálunda tauna ntani' to tanga'na mohámpei kapári'.
47001005	Láwi' kapári' to nahámpei Kerisitu handa'mo'i wo'o kihámpei. Lia' melempó i Kerisitu wo'o, moranga' ebeka' pepalindó.
47001006	I pohámpeiki' kapári', iti bona mopalindó lálumi hai tesoreákakomi. I karapalindóna lálungki', lálumi wo'o rapalindó, iti mampopewali'komi mantaha morii kapári' hondo'o to kihámpei.
47001007	Itimi' hane'i ti'arakomi kipobata-bata, láwi' ki'isá kapohámpeimi wo'o kapári' hondo'o kai'. I kahóndi'itina kámiu bate'mi wo'o rapalindó hingkakani hai kai'.
47001008	Halalu-halalu! Kipoinao bona ni'isái mokakihanga'i kapári' to kihámpei i poropinsi Asia. Kapári' to kihámpei iti madári ebe motimbingi tuwo'ki', hane'i ti'arapo'i ara paisarungiángki' ina tuwo'.
47001009	Pehádingki' hondo'oka' to rapondawo'i huku mate. Agáiáná iti mewali', bona ti'araka' mopaisárungi róhó saduduángki', agáiáná hamombolo' i Pue' Ala to popatuwo' tauna to mate.
47001010	Ia to popatuwo'moka' kai kahurewu' iami' kapate to peringku'i. Pue' Ala wo'o paisarungiángki' to ina mopatuwo'ka' de'e-de'e hai i alo to kilindo'.
47001011	Kanipekakaeángki' ki'isá ebe iti to pantulungika', hane'i i kahanda'na to mampekakaeáka', Pue' Ala tóká' láluNa mantulungika'. Itimi' hane'i handa' tauna ina morande ahi' i Pue' Ala.
47001012	Dee to kipepetando'á lia' kai óntó' lálungku' masanga' kató'una: sanggena to kilumaóhamo'i i duniá dee, walimo'i kilumaóha melempó i kamanóntó hai kamaláhina lálungki' to kai Pue' Ala. Iti katongawa'-ngawa'á i bago' to kilumaóha i kámiu. Kakilumaóhana iti bo'ia mealehe i kamatopa'na tauna, agáiáná i petulungina ahi' petirináina Pue' Ala.
47001013	Láwi' to kiuki'ákomi iami' to peisá peá nibasa hintu' nipáhángi. De'e-de'e ti'ara pose pangisámi baha' i kai', agáiáná kupaisárungi, ina nipáhángi ebeka' hanggaló. I kahóndi'itina, i kaina butuna hule' Pue' Iesu, ina matana' ebe lálumi i kai' hondo'o wo'o kai' i kámiu.
47001015	Mewali', i kakuisána upu-upuna iti, itimi' hane'i kai runguna ara ebe liwongku' ina mombehumba karongkánina hai kámiu bona rongkanikomi moranga' barakati.
47001016	Mangola' liwongku' to rungu-runguna iti, kupombehumba'ákomi i polumaóngku' mao i poropinsi Makedonia hane'i womi' i pasule'ku' kai ndi'iti, ina mehupe'a' hule' mampombehumba'ákomi bona nitulungia' mopahóhóá' polumaóngku' mao i poropinsi Iudea.
47001017	Agáiáná liwongku' iti kubálikimo'i; haido'o, mampetude'ánga'a' paa'i pobali-bálingku' baha' i liwongku'? Ba nipekiri poliwongku' dee, mangola' peá paa'i óntó' lalu saduduángku' hondo'o tauna to i duniá hane'i harawi'á “Kaku'ióna”, ba harawi'ái wo'o kaina kuhanga'na “Ti'ara”?
47001018	Halalu-halalu, bo'ia hóndi'iti! Hondo'o kanapapósengina Pue' Ala dándiNa i kita', hóndi'itimi' wo'o lalutángki' i kámiu. Peisáka' rapóinálái. Ti'ara kihanga' “Ió” ane tunggáiángki' “Ti'ara”.
47001019	Láwi' Iesu Kerisitu, Áná'na Pue' Ala to natoleleha Sila, Timotiu hintu' kodo' haduduángku' i kámiu, bo'ia to pobali-bali. Ti'ara kahangkani Nahanga' “Ió” ane tunggáiáNa “Ti'ara”. Agáiáná Iesu iami' to pewali' peháni' “Ió” kai Pue' Ala.
47001020	Láwi' melempó i Ia, Pue' Ala motopa'i upu-upu dándiNa i taunáNa. Itimi' hane'i, i pohinaenta' hai Kerisitu, motóeá'ke' Pue' Ala i katapahowa'na “Ami” iami' “To'u, totó'una ebe”.
47001021	Pue' Ala haduduána to poróhóngi lálungki' hai lálumi bona mohinaeke' hai Kerisitu. Pue' Ala wo'o to popatani'ke' mewali' huo'Na.
47001022	Itimi' hane'i napatóngkómoke' Pue' Ala mewali' kiráNa lia' Na'ámbe'ike' Inao Magasa' i lálunta' to poróhóngi kaina Na'ámbei'ta' upu-upu to Nadándiáke'.
47001023	Pue' Ala sábi'ku'—láwi' Ia to pangisá óntó' lálungku'—i kati'arángku' mewali' mao i ka'árá'ámi, Korintu láwi' ti'ara'a' mau mokámbáróákomi i kati'arána mani' masilólónga ngkaro'a posisala' i lalu dámá'á.
47001024	Ti'arakomi kuroho' mokakihanga'i apa to bate'na nipóinálái, láwi' maróhómo'i pepóináláimi i Kerisitu. Mobago' peá'a' hingkakani hai kámiu bona tunde' matana' lálumi.
47002001	Itimi' hane'i, walimo'i kubutusi bona kabutungku' womi' i kámiu bo'ia ina mopa'ara kawiora i lálumi.
47002002	Láwi' ane kupawiorakomi, hema womi' to ina peisá mopamatana'a', ane bo'ia peáhe' wo'o tauna to kakupawiora lálunda?
47002003	Itimi' hane'i kukámbáróákomi melempó i sura to kupákátu i kámiu to liu, bona ane butua' moweo'komi ti'ara nipawiora lálungku'. Láwi' kato'uána kámiumo'i to bate'na mopamatana' lálungku'. Lia' kuisá onto ane matana'i lálungku', upu-upumi ina matana'komi wo'o.
47002004	Mewali', melempó i kamapári' hai dári lalu hintu' uwai mata sura iti ku'uki' i kámiu. Tunggáiángku' bo'ia bona niwiora agáiáná bona ni'isá kamahilena ebe áhi'ku' i kámiu.
47002005	Ane arai tauna to popa'ara kawiora, mopáláiá bo'ia lálungku' to napawiora, agáiáná kámiu upu-upu ba hangkira kai kámiu. Ti'ara kulái meruu polalutángku'.
47002006	Baha' i tauna to hóndi'iti, pehuku to randawo' i ia to kahanda'na kai kámiu gánámo'i.
47002007	Mewali' de'e-de'e bate'na niámpungi lia' nipalindó bona ti'ara tiri kawiorána.
47002008	Itimi' hane'i kuperapi' ebe, bona nipetude'ángai hule' i ia kató'una ebe kanipoka'áhi'na.
47002009	Láwi' itimo'i hane'i ku'uki' sura iti i kámiu, bona mampehóká' lálumi ba tungku'komi mampeola'i pepatinto kai kodo'.
47002010	I kaniámpungina tauna to masala' i kámiu, mopáláiá kuámpungimo'i wo'o tauna iti, láwi' ane to kuámpungimo'i—ane ámbi' arai to bate'na kuámpungi—iti kuámpungi i lindo'na Kerisitu bona nimaro'a hadua hai hadua.
47002011	Kulumaóha hondo'o bona Tadulako Ánditu ti'ara manggala lógá ina mokuasa'ike', láwi' taisá onto ákálána.
47002012	Kateduu'ku' i Troasi ina mantoleleha Bámbári Ngkatuwo' mokakihanga'i Kerisitu, nabungkáhimo'i Pue' rárá bona kupobago' i ka'árá'á iti.
47002013	Agáiáná ti'ara tungku' lálungku' láwi' i ndo'o ti'ara'a' mombehumba hai Titu halálungku' to hampepopóinálái. Itimi' hane'ia' mepalakana i taunahe' to ara i ndo'o, mao i poropinsi Makedonia.
47002014	Agáiáná rande ahi' i Pue' Ala! Ia timbulu mewali' tadulakongki' i pampeola'i polumao mpenángina Kerisitu, láwi' tuwo'ki' mohinae hai Ia. Pue' Ala mampopobundu'ka' bona bámbári mokakihanga'i Kerisitu hondo'o ári'á to boháru mendele i umbá-umbá peá.
47002015	Láwi' kai', hondo'oka' kaboháruna dupa' to nahunui Kerisitu napokira Pue' Ala. I taunahe' to tanga'nda mampetoto' kamagonu, hondo'oka' ári'á kapate to popaupu peinao; agáiáná i tauna to tanga'nda rasoreáka, hondo'oka' ári'á to boháru to pambawa katuwo'. Haido'o, hema paa'i to peisá mopapósengi bago' dee?
47002017	Láwi' kai' ti'araka' hondo'o tauna handa' to polumaóha ngkórá'na Pue' Ala hondo'o peá párewá báluka bona pasumba rasi' sadudua. Tunggáiángki' maláhi láwi' nahuo'ka' Pue' Ala. Pue' Ala haduduáNa manginta popabutungki' kárebá iti i pohinaengki' hai Kerisitu.
47003001	I peitámi, hondo'oka' paa'i to pamperáráingá womi' wátángki'? Ba mampengáihika' sura peperáráingá i kámiu ba kai kámiu hondo'o to rapengáihi taunahe' ntani'?
47003002	Kámiumo'i haduduámi sura peperáráingá to teuki' i lálungki' to naisá lia' peisá nabasa upu-upu tauna.
47003003	Kámiu, hondo'okomi surána Kerisitu láwi' mopatongawa' i upu-upu tauna wua' mpobago'ki' mantoleleha bámbári mokakihanga'i Kerisitu i kámiu. Sura iti bo'ia rauki' hai tinta, agáiáná rauki' hai Inaona Pue' Ala to tuwo'; bo'ia wo'o i boo pouki'á agáiáná i láluna tauna.
47003004	Molalutaka' hondo'o láwi' kakipóináláina ebe Pue' Ala melempó i Kerisitu.
47003005	Ti'ara hawe' hampáká' alehengki' ina mopatongawa' kakibukuna molumaóha bago' dee, agáiáná láwi' Pue' Ala hane'i kibuku molumaóha bago' iti.
47003006	Ia hane'i kibuku mewali' topobago'Na mopabutu kárebá mokakihanga'i hambua' podándi wó'u iami' podándi to pentoe i Inaona Pue' Ala bo'ia i áturá to teuki'. Láwi' to teuki' iti mambawa kapate, agáiáná Inaona Pue' Ala meámbe'i katuwo'.
47003007	I tempó podándi sae iti rapewe'i hai rauki' i watu, wanta' katetóeá'na Pue' Ala tongawa' i lindo'na Musa. Wanta' iti mehákiá'i ebe hane'i ti'ara rabuku toSáráeli mototóki lindo'na Musa, kehapo'i wanta' katetóeá' to i lindo'na Musa tempó iti mantepu'umo'i maoru'. Podándina Pue' Ala to rauki' i watu iti mambawa kapate láwi' ti'ara tabuku mampeola'i áturá iti. Haido'o ane pobábehi podándi to pambawa kapate iti rapatóngkó melempó i katetóeá' to mahárá,
47003008	manóntó pobábehi podándi wó'u to peámbe'i Inao Magasa' i kita', rapatóngkó i katetóeá' to tepamahárá.
47003009	Láwi' ane podándi to pohuku tauna hóndi'iti katetóeá'na, manóntó tepamahárá womi' katetóeá'na Pue' Ala i kanapewe'ina podándi wó'u to pewali' alehena tauna napatongawa' Pue' Ala to'u i pehiló'áNa.
47003010	Peisá rahanga' to tetóeá' iao, ti'arapo'i tetóeá' nanangi katepamahárána katetóeá' to de'e-de'e.
47003011	Láwi' ane podándi to mahae to hampai' peá rapewe'i i katetóeá', to manóntó podándi to tuke i kahae-haeána, bate'na nakakiarái katetóeá' to pehákiá'i.
47003012	I kanakakiaráingki' pepaisárungi to kai Pue' Ala, itimi' hane'ika' ti'ara lángá' mopabutu mokakihanga'i podándi wó'u iti.
47003013	Ti'araka' hondo'o Musa to pobóbóngi lindo'na hai tótóku bona toSáráeli ti'arahe' peisá manginta wanta' katetóeá'na Pue' to mampoáli-áli maoru' duu'na manii' i lindo'na Musa.
47003014	Agáiáná pekirinda toSáráeli makulu'mo'i. Duu' de'e wo'o pekirinda nabóbóngi mani' tótóku i tempónda mobasa podándi sae iami' áturá to nauki' Musa. Tótóku iti peisá peá ina mahurengi ane tauna mepóinálái i Kerisitu.
47003015	Duu' de'e-de'e mani', i kani-káninda mobasa surána Musa, pekirinda nabóbóngi mani' tótóku iti.
47003016	Agáiáná ane hadua kadeáha hai teóli i Pue', tótóku iti ina nahurengi Pue' kai tauna iti.
47003017	Haido'o Pue' to natunggái iti iami' Inao. Lia' i umbá ka'ara'ána Inaona Pue', i ndi'iti wo'o ka'ara'ána katekábáhá.
47003018	Mewali', i kita' upu-upu lindo'ta' ti'arapo'i nabóbóngi tótóku, lia' mewali'moke' wao' katetóeá'na Pue'. Itimi' hane'i Pue' Iesu timbulu mobálikike' mewali' hondo'o Ia; kamahae-haeá tunde'ta tetóeá'. Katetóeá' iti iami' kai Inao, lia' Inao iti iami' Pue'.
47004001	Polumaóhangki' bago' dee, láwi' petirináina Pue' Ala. Itimi' hane'i ti'ara malede' lálungki'.
47004002	Agáiáná ti'araka' molumaóha sanggena bábehiá to tebuniángi to pelongko'i. Ti'araka' mampopobundu' rárá mpeákálángi ba mobáliki ngkórá'na Pue' Ala. Agáiáná i lindo'na Pue' Ala, tungku'ka' mopatongawa' to to'u kai Pue' Ala hintu' lalu to maláhi. I kahóndi'itina, upu-upu tauna peisáhe' motanda'ika' ngkaro'a hintoto' hai óntó' lálunda.
47004003	Ane Bámbári Ngkatuwo' to kitoleleha iti ti'ara mani' rapáhángi láwi' pekirinda hondo'o to nabóbóngi mani' tótóku, tongawa' taunahe' iti mampetoto' i kahurewu'.
47004004	Pekirinda tauna to ti'ara mepóinálái iti, natutu'i pue' ntani' to pokuasa'i duniá dee. Ia to pohálá'he' bona ti'arahe' manginta wanta' kai Bámbári Ngkatuwo' mokakihanga'i katetóeá'na Kerisitu. Kerisitu iti iami' lengge'na Pue' Ala.
47004005	Láwi' bámbári to kitoleleha iti bo'ia bámbári mokakihanga'i wátá saduduángki'. Agáiáná bámbári mokakihanga'i Iesu Kerisitu, ka'Iána Pue' lia' kai' mewali'ka' háwi'mi mangola' peláiána Iesu.
47004006	Láwi' Pue' Ala to pasanga', “Mesupa'mi' wanta' kai kamangkáindi!” Pue' Ala itimo'i wo'o to popa'ara wanta' i lálunta', bona peisáke' mopáhángi lia' manginta katetóeá'na Pue' Ala to tongawa' i lindo'na Kerisitu.
47004007	Agáiáná lómá ntánuáná' to pohóló iami' ngkórá'na Pue' to kitoleleha aramo'i i wátángki' to ti'ara mohóló to hondo'o peá kóri tampo'. I kahóndi'itina tongawa'mi' kamahilena kuasa' iti kai Pue' Ala, bo'ia i kai'.
47004008	Raduluka' rapopeahi-ahi' kai umbá-umbá peá agáiáná ti'araka' magumpita'. Wuli lálungki' agáiáná ti'ara puha pepaisárungingki'.
47004009	Rapopeahi-ahi'ka' agáiáná ti'araka' kahangkani mosadudua. Lia' kehapo'i morongkanika' rapahái hai ratampedáha agáiáná ti'ara kipomate.
47004010	Mewali', melempó i kapári' to nahámpei wátángki', mampetude'ánga kahambua'ki' hai Kerisitu i kapateNa bona katuwo'na Iesu tongawa' wo'o i wátángki'.
47004011	Láwi' kai' tuwo' manika', agáiáná nanangi peola'ki' i Iesu timbulu napopalángá'ka' kapate. I kahóndi'itina katuwo'na Iesu peisá rapatongawa' i wátángki' to hampai' peá dee.
47004012	Mewali', kehapo'i kapate timbulu mampopalángá'ka', agáiáná iti mambawa katuwo' i kámiu.
47004013	I Sura Pototowiá ara rauki', “Kupóinálái, itimi' hane'ia' molaluta.” Haido'o, melempó i róhó pepóinálái to hóndi'iti wo'o, itimi' hane'ika' molaluta láwi' kipóinálái.
47004014	Ki'isá ebe, Pue' Ala to kamopatuwo' hule' Pue' Iesu, ina mopatuwo'ka' wo'o hingkakani hai Iesu, hai mambawake' hingkakani melindo' i Ia.
47004015	Láwi' upu-upu kapári' to kihámpei iti iami' nanangi pobundu'na i kámiu. Iti mewali' bona bámbári mokakihanga'i ahi' petirináina Pue' Ala tunde' rahámpei handa' tauna. Itimi' hane'i kahanda'-handa'á to pekakae morande ahi' i Pue' Ala. I kahóndi'itina wo'o Pue' Ala tunde' ratóeá'.
47004016	Itimi' hane'i ti'ara matántá pepaisárungingki'. Kehapo'i wátángki' kamalede-lede'á agáiáná róhó lalu rawó'ungi i alo-alona.
47004017	Láwi' kapári' to hampai' peá kihámpei to ti'ara onto madári dee, i kai' láli' mopa'ara katetóeá' to pehákiá'i to ti'ara ara kahópó'ána. Katetóeá' iti tepaireá ebe kai kapári' to kihámpei.
47004018	Haido'o kai', ti'araka' mampekiri i páká'-páká'na to teita, agáiáná to ti'ara teita. Láwi' to teita hampai' peá agáiáná to ti'ara teita mantaha duu' i kahae-haeána.
47005001	Láwi' ki'isá ane támbi—iami' wátá—to takatoro'i i duniá dee rabongka, Pue' Ala ina mampopatóká'áke' hambua' támbi i surugá to tuke i kahae-haeána, to nabábehi Pue' Ala haduduáNa, bo'ia to nabábehi tauna.
47005002	I lalu ntámbi to de'e-de'e, merarua'ke' láwi' pundá ebeke' toro' i támbita' to i surugá iami' wátánta' to wó'u.
47005003	I kahóndi'itina hondo'oke' to pewaru' hai ti'arake' rahumangka kambula-mbula' wátánta' páláiána tánuáná'ta' masumba wátá to wó'u.
47005004	Láwi' gánggáta' toro' i támbi to kai duniá dee, merarua'ke' nanangi kamadárina kilinganta'. Bo'ia katapoinaona ina tekábáhá kai wátánta' to kai duniá dee agáiáná láwi' katapoinaona ebe mampopobundu' wátá to kai surugá bona wátánta' to peisá mate dee, rapaháwángi hai wátá to tuke i kahae-haeána.
47005005	To popatóká'ke' mokakihanga'i iti iami' Pue' Ala haduduána, lia' Na'ámbe'ike' Inao Magasa' mewali' to poróhóngi kaina Na'ámbe'ita' wátá to wó'u.
47005006	Itimi' hane'i timbulu maróhó lálungki', kehapo'i ki'isá gánggáki' mani' tuwo' i lalu wátángki' dee karao'ka' kai támbi to ina kikatoro'i hingkakani hai Pue'.
47005007	Láwi' tuwo'ki' mampoalehe pepóináláingki' i Kerisitu, bo'ia mealehe i to peisá raita,
47005008	itimi' hane'i maróhó lálungki'. Kilái ebe tekábáhá kai wátángki' dee, bona peisáka' toro' hingkakani hai Pue'.
47005009	I kahóndi'itina kipesimbuku ebe, mopamatana' láluNa, maro'a ka'arángki' mani' i wátá kaduniá'á hondo'o wo'o i karoongkimo'i i wátá to wó'u i surugá.
47005010	Láwi' kita' upu-upu bate'ta' melindo' i káderá' kadatuá pobutusina Kerisitu, lia' hadua-haduake' ina masumba háwángina to hintoto' hai bábehiánta' i duniá dee—bábehiá to maro'a ba to kadake.
47005011	Haido'o, láwi' ki'isá apa páláiána lángá' i Pue'; itimi' hane'i kipesimbuku moróhóngi pepóináláina tauna. Tóá-tóá ebe kanahala'ki' Pue' Ala, mewali' kipaisárungi nihala'ka' wo'o i lálumi.
47005012	I kahóndi'itina, ti'araka' mampengáihi bona niperáráingáka'. Agáiáná iti kipatongawa' i kakiámbe'imi alehe bona peisákomi mampepetando'áka'. Lia' bona ni'isá apa to bate'na nipopeháni' i tauna to popaireá peá manginta hadua kai raoána bo'ia to i láluna.
47005013	Ane ámbi' i peitámi magilamoka', iti láwi' pobago'ki' i Pue' Ala. Agáiáná ane ni'itaka' manóntó, iti nanangi to pobundu' i kámiu.
47005014	Láwi' áhi'na Kerisitu to pokuasa'ika'; lia' ki'isá ane hadua mate mewali' paháwána upu-upu tauna, mopáláiá tauna to pohinae hai Ia matemohe' i rárá ngkatuwo' sae.
47005015	Kerisitu kamatemo'i naporasi' upu-upu tauna bona herá to tuwo' ti'arapohe' mopahikinái wátá saduduánda, agáiáná mampeola'imohe' peláiána Kerisitu to kamatemo'i hai rapatuwo' hule' mewali' rási'nda.
47005016	Itimi' hane'i, ti'arapo'i kitanda'i hadua mangola' hóká' to nabábehi tauna. Iao ámbi' kamotanda'ika' Kerisitu mangola' hóká' to rabábehi tauna, agáiáná de'e-de'e ti'arapo'i.
47005017	Tauna to pohinae hai Kerisitu, ia rapopewali'mo'i tauna wó'u. Rárá ngkatuwo' sae ti'arapo'i ara; upu-upuna mewali'mo'i wó'u.
47005018	Upu-upuna iti nalumaóha Pue' Ala. Melempó i Kerisitu, Pue' Ala mampopewali'ke' maro'a hule' hai Ia, hane'i i pewáli'ki' topobago'Na, Napóináláika' mantoleleha kárebá iti i taunahe' ntani' bona peisáhe' wo'o maro'a hule' hai Pue' Ala.
47005019	To kitoleleha iami' Pue' Ala melempó i kapatena Kerisitu, mobungkáhi rárá bona upu-upu tauna to i duniá maro'a hule' hai Ia. I pohinaendamo'i hai Kerisitu, dósá hai kamasala'nda ti'arapo'i naimba' Pue' Ala. Itimi' bámbári podame to napóináláiáka' Pue' Ala!
47005020	Mewali', kai'mo'i huo'na Kerisitu. Melempó i kai', Pue' Ala haduduána to popabutu pátu'uNa. I lalu hanga'na Kerisitu, kiperapi' ebe i kámiu pehuhu'á wátámi bona maro'a hule' hai Pue' Ala.
47005021	Kerisitu ti'ara madósá, agáiáná napopewali'mo'i Pue' Ala mohóngkóba dósánta'. Nabábehi Pue' Ala hondo'o, bona kita' to pohinaemo'i hai Kerisitu napatongawa'ke' Pue' Ala to'u i pehiló'áNa.
47006001	I pewáli'ki' huo'na Pue' Ala, kiperapi' ebe i kámiu, iniá' nipombero-mbero ahi' petirináina Pue' Ala to karatolelehamo'i i kámiu.
47006002	I Sura Pototowiá, Pue' Ala masanga', “I tempó to Kupohintoto', Kupehádingimo'i pekakaemu, lia' i alo katesoreáka, aramo'i petulungingKu' i io.” Haido'o, de'e-de'emo'i tempó to Napohintoto' iti, lia' dehanggaloámo'i alo pesoreáka iti!
47006003	Ti'ara kilái pobago'ki' ratitibei. Itimi' hane'i kipesimbuku bona rárá ngkatuwo'ki' ti'ara mewali' katehubeána tauna ntani' i poranga'nda bámbári katesoreáka.
47006004	Láli' melempó i páká'-páká'na kipetude'ánga pewáli'ki' huo'na Pue' Ala iami' i katungku'ki' morii kapári', kamagumpita' hai kamasusa';
47006005	timbulu rapaháika', ratárungku' lia' raduluka' i ka'arána nggeru; i kamahárána pobago'ki', handa' káningki' ti'ara leto, lia' morongkani wo'o ti'araka' nakakiarái pa'ande'.
47006006	Kehapo'i hondo'o, timbulu kipesimbuku tuwo' i kamaláhi, matopa', manondo', hai ro'a lalu. Inao Magasa' mewali' róhóngki' lia' kipesimbuku ma'ahi' i upu-upu tauna i kabulá lalu.
47006007	I pantolelehangki' to to'u hai mamporóhó kuasa'na Pue' Ala, kipetude'ánga kapewáli'ki' huo'na Pue' Ala. Meántiáka' i rárá ngkatuwo' to hintoto' hai peláiána Pue' Ala mewali' párewá mpombealáki' mebungká' hai napolábá wátángki'.
47006008	Rapomahileka', agáiáná ratata'ika'; raperáráingáka' agáiáná rapampepetoara'áka' wo'o. Kehapo'i ara kamanóntó i kai', rarae'ka' topodongko'.
47006009	Rababeka' ti'ara tekárebá, agáiáná rahala'ka' upu-upu tauna. Rasaruka' mate agáiáná katongawa'ána tuwo' manika'. Kehapo'i rapopeahi-ahi'ka', ti'ara kipomate.
47006010	Kehapo'i rapawiora lálungki', agáiáná timbulu matana' lálungki'. Ni'itaka' meahi-ahi', agáiáná kato'uána handa'mo'i tauna to kipakalómá i pepóinálái. I pehiló'ána tauna ti'araka' nakakiarái apa-apa, kehapo'i upu-upuna ara i kai'.
47006011	Halalu-halalu to ara i Korintu! Tóá-tóámo'i kakilalutána i kámiu. Upu-upu óntó' lálungki' kiwáláhiámokomi.
47006012	Bo'ia kai' to ti'ara ma'ahi' i kámiu, agáiáná kámiu to makura'mo'i kama'áhi'mi i kai'.
47006013	De'e-de'e kupolaluta'ákomi i pewáli'mi áná'ku' to kupoka'ahi'! Bona mewali' háwángina áhi'ki' i kámiu, niwáláhiáka wo'o lálumi.
47006014	Iniá' nipampohintuwo'á taunahe' to ti'ara mepóinálái i Pue' Iesu. Láwi' ara paa'i kahibali'ána to to'u hai kamasáliómpá? Ba peisái wanta' moromu hai ngkáindi?
47006015	Ti'ara mesuá' i ákálá, Kerisitu siálu' ngkórá' hai Tadulako Ánditu. Apa paa'i kasibali'ána toSarani hai to bo'ia toSarani?
47006016	Apa paa'i podai'ána Támbina Pue' Ala hai támbi mpoánditu? Láwi' kita', iami' támbina Pue' Ala to tuwo'. Pue' Ala haduduána masanga', “Kodo' haduduángKu' ina roo i olo'nda, lia' tuwo' hingkakani hai herá. Kodo' ina mewali' Pue' Ala to rapenómbái, hai herá ina mewali'he' taunángKu'.
47006017	Itimi' hane'i, nipáláhi upu-upu tauna to ti'ara mehala' i Pue', gááki wátámi kai herá, hondo'omi' ngkórá'na Pue'. Iniá' ebe nipoiho' apa to petidi'i to ara i herá, i kahóndi'itina ina Kuranga'komi.
47006018	Kodo' ina mewali' Amámi, kámiu ina mewali'komi áná'Ku' tomoane hai áná'Ku' tawine; hondo'omi' polalutána Pue' To Tepamakuasa'.”
47007001	Halalu-halalu to kukapundái! Upu-upu dándi iti rapatoto' i kita'. Itimi' hane'i bate'ta' mopamaláhi wátánta' kai sanggena to popaboko wátá hintu' tánuáná'ta'. Bate'ta' mengkoru' i Pue' Ala bona peisáke' tuwo' tetaniáka i Ia i potóáka.
47007002	Kiperapi' bona niranga'ka' i lálumi. Ti'ara ara kamasala'ángki' i hema peá, ba mopapuha tauna ntani'. Ti'araka' wo'o kahangkani mampopobundu' hawe' hadua bona kipasumba rasi'.
47007003	I polalutángku' hóndi'iti, bo'ia bona ara pesalá'ingku' i kámiu. Láwi' hondo'o to kakupahowa'mo'i iao, mahárá ebe kama'áhi'ki' i kámiu lia' tuwo'moke' hangkapate-pate.
47007004	Posemo'i kakupóináláimi. Láli' kupepetando'á ebekomi. Kehapo'i handa' pohámpeiki' kapári', lindó ebe lálungku' lia' mahárá kamatana'ku' láwi' kámiu.
47007005	Kateduu'ki' wo'o i poropinsi Makedonia, ti'ara ebeka' kahangkani mampopeiha-iha' wátángki'. Kai umbá-umbá peá mampomberumpa'áka' kapári', i raoa kai wátángki' rapohieroáka' handa' tauna, i lálungki' pose kalángá'.
47007006	Agáiáná Pue' Ala to popalindó lálunda taunáNa to ti'ara ara pepaisárunginda, mopalindóka' i kabutuna Titu.
47007007	Lindó lálungki' bo'ia peá kabutuna Titu agáiáná popabutuna wo'o kalindóna láluna kai kámiu. Napabutu i kai' kapundámi ebe ina mombehumba hai kodo' hai kanahoho'na lálumi mokakihanga'i bábehiámi iao lia' de'e-de'e tóká' lálumi metunduá i kodo'. Itimo'i to popamatana' ebe lálungku'.
47007008	Kehapo'i napawiorakomi óntó' surángku' to liu, ti'ara nahoho' lálungku' mouki' sura iti. To'u, i kakuisána óntó' sura iti napowiora lálumi kehapo'i kawiora iti hampai' peá, hántede' ara kanahoho'na lálungku'.
47007009	Agáiáná de'e-de'e matana' lálungku', bo'ia i kakupawiorámi, agáiáná láwi' wiorami iti hane'ikomi kadeáha. Mopáláiá, kawiorámi iti hintoto' hai peláiána Pue' Ala. I kahóndi'itina ti'arantokomi marugi' nanangi óntó' surángku' iti.
47007010	Láwi' kawiora to hintoto' hai peláiána Pue' Ala mopa'ara kakadeáha to pambawa katesoreáka. Tauna ti'ara nahoho' láluna mokakihanga'i iti. Láli' kawiora mangola' peláiána tauna, wua'na iami' kapate.
47007011	Nipeita wua' kai kawiora to hintoto' hai peláiána Pue' Ala iami' to'u-to'u kanipesimbukuna mopatongawa' kahanda'na kai kámiu to ti'ara masala' lia' ti'arakomi mampoimbaha' dósá; ara kalángá' mobábehi dósá, kapundá lalu, pampesimbuku padota lia' tóká' lálumi mohuku kamasala'. I upu-upuna iti, nipetude'ángamo'i kati'arámi masala'.
47007012	Mewali', kehapo'i kaku'uki'mo'i sura iti, ku'uki' bo'ia nanangi tauna to masala', bo'ia wo'o láwi' tauna to mapári' nanangi bábehiá to sala' iti. Sura iti ku'uki' bona i lindo'na Pue' Ala ina ni'isá haduduámi kamahilena áhi'mi i kai'.
47007013	Itimi' hane'i, lindó lálungki'. Lia' bo'ia peá kalindóna lálungki', agáiáná tepamatana' ebe womoka' i kakihádina kamatana'na ebe Titu láwi' upu-upumi mopamalino láluna.
47007014	Kupetando'ámokomi i ia. Rande ahi' láwi' ti'arakomi mepakahili i kodo'. Upu-upu to kakipabutuákomi to'u hondo'o wo'o to kipepetando'á i Titu mokakihanga'i kámiu, tongawa' kató'una.
47007015	De'e-de'e tunde'namo'i ma'ahi' i kámiu, láwi' pambuhinaona kaola-ola'mi sangkani i kanatadulakoámi hai kaniranga'na i pengkoru' hai pepomahile.
47007016	Matana' ebe lálungku', láwi' peisákomi rapóinálái baha' i páká'-páká'na.
47008001	Halalu-halalu, kipoinao bona ni'isái wo'o mokakihanga'i ahi' petirináina Pue' Ala i dámá'á to ara i poropinsi Makedonia.
47008002	Karapesobamohe' melempó i páká'-páká'na kapári' to madári. Agáiáná i tempónda mohámpei kapári' iti, matana'he' lia' manangko' ebe lálunda meámbe'i pohintuwo' mantulungi tauna ntani' kehapo'i meahi-ahi' ebe tuwo'nda.
47008003	Peisá kupakanóntó, peámbe'inda mangola' pebukuánda lia' láli' meruu kai ndi'iti kehapo'i ti'ara ara to pohuo'he'.
47008004	Raperapi' ebe i kai' ane peisái manggalahe' wo'o kira meámbe'i pohintuwo' i taunána Pue' Ala i wanua mahile Ierusale.
47008005	Peámbe'inda pohintuwo' iti meruu kai sárumakangki'. Rungu-runguna mampehuhu'áhe' tuwo'nda i Pue', hane'i wo'o i kai', hintoto' hai peláiána Pue' Ala.
47008006	Itimi' hane'i, mohuo' ebeka' Titu to mamperungumo'i bago' morámpu peurei iti, bona ia wo'o mopawali bago' to maro'a dee i kámiu.
47008007	De'e-de'e hondo'o kakalómámi baha' i páká'-páká'na, mokakihanga'i pepóináláimi, i kamapandemi molaluta, kapangisámi, kaposena lálumi metulungi hai kama'áhi'mi i kai', ágina wo'o hóndi'iti kakalómámi baha' peámbe'i i kabulá lalu.
47008008	Polalutángku' mokakihanga'i iti bo'ia mewali' hampáká' hawa', agáiáná mampetude'ánga kapadotánda tauna ntani' mantulungi hangkakataunánda, i kahóndi'itina kupoinao wo'o mangisá kabulána lálumi mepoka'ahi'.
47008009	Láwi' ni'isámo'i ahi' petirináina Iesu Kerisitu Pue'ta'. I surugá Ia nakakiarái i páká'-páká'na agáiáná wátáNa Napopewali' meahi-ahi' mampelu'ungikomi bona i peahi-áhi'Na iti kalómákomi i pehiló'ána Pue' Ala.
47008010	Mangola' pasumbáku', ráránamo'i nipawali apa to nipepó'á tó'á to liu láwi' mobundu' i kámiu. Ámbi' kámiumo'i to rungu-runguna mampekiri hai mampepó'á bago' dee.
47008011	Haido'o, ágina nipahóhóá' mangola' pebukuámi. Nipatuwo' ebe pekirimi mopawali bago' iti, hondo'o kanipatuwo'na pekirimi iao moliwo bago' iti.
47008012	Ane meámbe'ikomi i kabulá lalu, peámbe'i iti ina naranga' Pue' Ala. Láwi' to hintoto' hai peláiána Pue' Ala iami' peámbe'i mealehe i apa to arámi, bo'ia mealehe i toda ara i kámiu.
47008013	Tunggáiángku', bo'ia mopakasusa'komi ba mampopewali' tauna ntani' matana' agáiáná láwi' de'e-de'e gáná-gáná tuwo'mi, sipato'mo'i nipagánái kakura'ánda. I kahóndi'itina ane arai kakura'ámi hanggaló hai herá gáná-gáná tuwo'nda, ina ratulungikomi bona ara kahintimbá'ána.
47008015	Hondo'o to teuki' i Sura Pototowiá, “Tauna to handa' pasumbána, ti'ara meruu kagáná-gánána, hai tauna to hántetede' pasumbána, ti'ara ara kakura'ána.”
47008016	Morande ahi'a' i Pue' Ala láwi' Ia to mampopewali' Titu to'u-to'u kanapoinaona mantulungikomi hondo'o wo'o kai' i kámiu.
47008017	Láwi' bo'ia peá katóká'na Titu mopapósengi perápi'ki', agáiáná kai láluna ebe ina mantulungikomi, duu'na i peláiá saduduána, nabutusimo'i mao i kámiu.
47008018	Hingkakani hai ia, mohuo'ka' wo'o hadua halálunta' to raperáráingá ebe i upu-upu dámá'á láwi' pobago'na mantoleleha Bámbári Ngkatuwo'.
47008019	Lia' bo'ia iti peá, tauna iti rapilekimo'i dámá'á mamporángáka' i polumaoángki' láwi' ina maoka' mopabutu pohintuwo' iti bona Pue' ratóeá' lia' tongawa' kabulána lálungki' metulungi.
47008020	Kipemaroáhi ebe bona ti'araka' rasala'i tauna i popasilólóngangki' pohintuwo' to mahile dee.
47008021	Kilái molumaóha to to'u bo'ia peá i pehiló'ána Pue' agáiáná i pehiló'ána wo'o tauna.
47008022	Hingkakani hai Titu hintu' halálunta' iti, mohuo'ka' wo'o hadua halálunta' to ntáni'na. Morongkanimo'i kipehóká' láluna, tongawa' timbulu nalái metulungi. De'e-de'e mahárá kanaláina mantulungikomi láwi' mahile pepaisárungina i kámiu.
47008023	Ane arahe' to pekune' mokakihanga'i Titu, ia to hampobago-bago' hai kodo' mantulungikomi. Lia' mokakihanga'i halálunta' to rodua to hingkakani hai ia, herámi' to rasuro dámá'á hai to pewali' katetóeá' i Kerisitu.
47008024	Itimi' hane'i, kuperapi' bona áhi'mi nipetude'ánga i herá bona upu-upu dámá'á mangisá kama'áhi'mi i herá lia' apa to kipetando'á mokakihanga'i kámiu to'u.
47009001	Kato'uána, kehapo'i ti'ara'a' mouki' sura i kámiu mokakihanga'i pohintuwo' to ina rapákátu i taunána Pue' Ala to ara i wanua mahile Ierusale.
47009002	Láwi' kuisá onto kanipoinaona metulungi lia' kupepetando'ámokomi i taunahe' i poropinsi Makedonia. Kuhanga'áhe', kai tó'á to liumo'i kámiu i poropinsi Akaia tóká'mokomi meámbe'i pohintuwo'. Lia' dotána lálumi moáteimo'i lálunda hangkira mahile kai herá manggala kira i pohintuwo' iti.
47009003	De'e-de'e, mohuo'a' Titu hingkakani hai halálunta' to rodua iti teduu' i kámiu bona apa to kipepetando'á baha' i kámiu ti'ara ina mewali' peá laluta dongko'. Haido'o, bate'mi tóká' mporieru i kakupehanga'ána i herá katóká'mimo'i mokakihanga'i iti.
47009004	Láwi' ane arahe' toMakedonia meola' hingkakani hai kodo' i kabutungku' i kámiu hai rahumangkakomi ti'ara mani' tóká', ina mahárá ebe kamahilingki' láwi' kakipahowa'mo'i kakipóináláimi ebe lia' kámiu wo'o ina mahilikomi.
47009005	Itimi' hane'i kupoinao ebe mohuo' Titu hai rángána to rodua iti moiheru teduu' i kámiu bona rapopasilólónga pohintuwo' to nidándi iti. Kubábehi hóndi'iti bona ane teduu'a', pohintuwo'mi iti tóká'mo'i. I kahóndi'itina, tongawa'mi' peámbe'imi pohintuwo' iti mepongka kai kamadondena lálumi, bo'ia kai kararoho'mi.
47009006	Buhinao! Tauna to hántetede' poháwu'na, ina hántetede' wo'o napepare. Agáiáná to handa' poháwu'na, ina handa' wo'o napepare.
47009007	Hadua-hadua bate'na meámbe'i kai kabulá lalu. Iniá' napeámbe'i i dári lalu ba kararoho'na, láwi' Pue' Ala mampoka'ahi' tauna to peámbe'i i kadonde lalu.
47009008	Pue' Ala makuasa' mampetude'ánga ahi' petirináiNa i kaNa'ámbe'imi apa peá, bona timbulu nakakiaráikomi apa to nipotuwo' láli' ina meruu polumaóhami mopáká'-páká' to maro'a mantulungi hangkakataunámi.
47009009	I Sura Pototowiá teuki' mokakihanga'i Pue' Ala hondee, “Ia meámbe'i hai ro'a láluNa i tauna to peahi-ahi', ro'a láluNa tungku' tuke i kahae-haeána.”
47009010	Pue' Ala to popatóká' tiwu i topohawu' hai pa'ande' i kita'. Ia wo'o ina mopatóká' lia' mopahanda' to nihawu', bona wua' kai polumaóhami peláiána Pue' Ala terárángi.
47009011	I kahóndi'itina, ina gáná-gánákomi baha' i páká'-páká'na hane'i timbulu nibuku meámbe'i i kabulána lálumi. Lia' upu-upu peámbe'imi to kikira-kira, mopa'ara handa' tauna morande ahi' i Pue' Ala.
47009012	Láwi' bago' to maro'a to nilumaóha dee, bo'ia peá ina mopagánái kakura'ánda taunána Pue' Ala, agáiáná ina mopa'ara wo'o handa' tauna morande ahi' i Pue' Ala.
47009013	Lia' nanangi bago' to nipetude'ánga iti, handa' toSarani i Ierusale ina motóeá' Pue' Ala láwi' kabulána lálumi mokira hai herá hintu' upu-upu tauna apa to ara i kámiu, lia' pangintánda katuwo'mi to'u-to'u ebe hintoto' hai Bámbári Ngkatuwo' mokakihanga'i Kerisitu to nipeola'i iti.
47009014	I kahóndi'itina ane mekakaehe', ina rapekakaeákomi hintu' lalu to pose kama'ahi' láwi' tongawa' Pue' Ala mampetude'ánga kamahilena ebe ahi' petirináina i kámiu.
47009015	Morande ahi' ebeke' i Pue' Ala i peámbe'iNa to ti'ara tabuku tatenteráka hintu' basa apa peá.
47010001	De'e-de'e, kodo' Paulu ara hampáká' ina kuhanga'ákomi. Kodo', mangola' pasanga'nda tauna, ma'álua' ane mombelindo'a' hai kámiu agáiáná ane mombekaraóhike' pambawángku' mahárá. Haido'o, i kama'áluna hai ro'a láluna Kerisitu,
47010002	kuperapi' ebe, iniá' nipopa'ara kaina kulumaóhana pambawángku' to mahárá ane teduu'a' i kámiu. Láwi' kuliwomo'i mampetude'ánga pambawángku' to mahárá i tauna to pasanga' mampeola'i peáka' rárá ngkatuwo' kaduniá'á.
47010003	To'u, ámbi' tuwo' manika' i duniá agáiáná ti'araka' mampesimbuku molumaóha rárá mpombeala kaduniá'á.
47010004	Láwi' párewá mpombeala to kipopobundu' i pobago'ki', bo'ia párewá mpombeala kaduniá'á agáiáná párewá mpombeala to rarewái hai kuasa'na Pue' Ala. Melempó i párewá mpombeala iti, tóndó' kigonuhe'; upu-upu pombeháni' kirempeki,
47010005	lia' upu-upu tóndó' pampepemahile to ra'áróha bona poewa' kapangisá mokakihanga'i Pue' Ala, kigeró. Pekirinda tauna kitawani lia' kipopewali'he' mengkoru' i Kerisitu.
47010006	Lia' ane posemo'i pengkóru'mi, tóká'moka' ina mohuku upu-upu tauna to ti'ara mengkoru'.
47010007	Bate'na ni'isá apa to kato'u-to'uána. Ane arai hadua to pangisá kapewáli'na kirána Kerisitu, bate'na mampopambuhinao wátá saduduána kakái'na wo'o kirána Kerisitu hondo'o ia.
47010008	Ti'ara kupohili ane bate'na meruu kakupepetando'ána kamakuasa' to nawe'iámoka' Pue', láwi' kamakuasa' iti rawe'iáka' bona moáróha pepóináláimi bo'ia bona mopamagonu.
47010009	Ti'ara kulái ara i lálumi masanga' kupopalángá'komi melempó i bahangampa surángku'.
47010010	Láwi' pasanga'na tauna, “Suránahe' Paulu óntó'na mahárá lia' mantimbi, agáiáná ane ia haduduána i tanga'-tanga'ta', pambawána ti'ara mokatonggoá lia' lalutána ti'ara hawe' mopáláiá!”
47010011	Tauna to pampekiri hóndi'iti bate'na ebe raisá, ane teduu' womoka' i herá, pambawángki' ina kilumaóha hintoto' hai to kiuki' i hóká'na surángki'.
47010012	Manóntó ti'araka' bái' mopahibali' wátángki' hai taunahe' to pobabe wátánda i reá. Hóká' rabábehi haduduánda lia' motanda'ihe' wátá saduduánda hai hóká' iti. Meringku'i kabebenda!
47010013	Kai', ti'araka' hóndi'iti. Ane mampepetando'áka' wátángki', ti'araka' moliungi to rapakanóntómo'i. Tungku'ka' i lalu hii' paráwó mpobago' to napakanóntómo'i Pue' Ala i kai'. Hondo'o wo'o kámiu tesuá'komi i ka'árá'á iti.
47010014	Láwi' kai'mo'i to runguna mopabutu Bámbári Ngkatuwo' mokakihanga'i Kerisitu i kámiu. Mewali' to'u-to'u kati'arángki' mengkairaoa kai hii' paráwó mpobago'ki'.
47010015	Ti'araka' mampepetando'á wua' mpobago'nda tauna ntani' i raoa kai bago' to napakanóntómo'i Pue' Ala i kai'. Agáiáná kipaisárungi pepóináláimi i Kerisitu tunde' terárángi, i kahóndi'itina pobago'ta' hingkakani ina tunde' mabemba' mangola' peláiána Pue'.
47010016	I kahóndi'itina ina peisáka' wo'o mantoleleha Bámbári Ngkatuwo' i taunahe' ntani' to tepakarao' kai tampo' ka'árá'ámi hai ti'araka' mampepetando'á mokakihanga'i bago' to karalumaóhamo'i i tampo' pobago'ánda tauna ntani'.
47010017	Hondo'o to teuki' i Sura Pototowiá, “Tauna to mampepetando'á bate'na mampepetando'á apa to naponggaleá Pue' Ala.”
47010018	Láwi' tauna to teperáráingá iami' tauna to naperáráingá Pue', bo'ia to mamperáráingá wátá saduduána.
47011001	Kupaisárungi, manondo'komi i hántede' kabebengku'. Agáiáná ámbi' manondo'mokomi i kodo'.
47011002	Mohubá'a' láwi' arahe' tauna to mampoinao manggalakomi kai Kerisitu. Agáiáná pohubá'ku' iti mangola' peláiána Pue' Ala. Láwi' kámiu hondo'okomi ánáke tawine to maláhi mani' to kakudándimo'i ina rapopoitámbi hai tomoanena; to rapándiri' mewali' tomoanena iami' Kerisitu.
47011003	Agáiáná kupokalángá' iniá' onto pekirimi rapapuha, i kahóndi'itina ti'arapo'i maláhi lia' to'u-to'u katungku' manondo'mi i Kerisitu, hondo'o Hewá iao ma'ala nakelo' petobebeána ile.
47011004	Láwi' mokanondo'i peákomi tauna to butu mepáguru mokakihanga'i Iesu to ntáni'na, bo'ia Iesu to kitolelehamo'i i kámiu. Lia' nilái wo'o moranga' inao hai kárebá maro'a to ti'ara ebe hibali' hai Inaona Pue' Ala hintu' Bámbári Ngkatuwo' to kaniranga'mo'i kai kai'.
47011005	Mangola' pasumbáku', kodo' ti'ara'a' tepaiwói' kai to pobabe wátánda “suro to tepaireá” iti!
47011006	Polalalutángku' ámbi' ti'ara'a' mapande, agáiáná tepaireá'a' baha' i kapangisá. Iti kakipetude'ángamo'i i kámiu melempó i páká'-páká'na.
47011007	I tempóku' mantoleleha Bámbári Ngkatuwo' kai Pue' Ala i kámiu, ti'ara'a' merapi' bona niangkoso'ia' hawe' hántede', i kahóndi'itina wátángku' kupopengkaiwói'. Hóndi'iti kakulumaóhana bona mewali'komi i reá. Iti paa'i to kuposala' i kámiu?
47011008	I tempóku' mobago' i kámiu, ra'ámbe'ia' angkoso' bahangampa dámá'á ntani'. Peisá tahanga' mopamarugi'a' dámá'áhe' iti, bona kupeisá mantulungikomi.
47011009	I kanakakiaráingku' kamakura' i tempóku' hingkakani hai kámiu, ti'ara hawe' hadua to kupakasusa'. Upu-upu to kupáráluu rapatóká' haláluntahe' to butu kai Makedonia. Wátángku' kukámpái ngkaro'a bona ti'ara'a' mepakasusa' i kámiu baha' i páká'-páká'na lia' timbulu ina hóndi'iti kakulumaóhana.
47011010	To'u ebe to kuhanga' dee láwi' paturo'na Kerisitu to to'u ara i kodo'. To kupetando'á dee ti'ara peisá rawoe i umbá-umbá peá i humandele poropinsi Akaia.
47011011	Ma'ampa hane'ia' molaluta hondo'o? Ba nipekiri ti'ara'a' ma'ahi' i kámiu? Naisá Pue' Ala kama'áhi'ku' i kámiu!
47011012	Apa to kulumaóha de'e-de'e, ina kupahóhóá' bona herá to pobabe wátánda “suro” ti'ara ara alehenda ina mampepemahile lia' masanga' kapobago'nda hondo'o kai'.
47011013	Láwi' taunahe' to hóndi'iti, herámo'i suro to mepapuha. Herámo'i to pobago' motobebeá tauna i pampahimbarerókanda hondo'o surona Kerisitu.
47011014	Ti'ara tapohele polumaóhanda to hóndi'iti, láwi' Tadulako Ánditu haduduána mampahimbáreróka mewali' mala'eka to pambawa wanta'.
47011015	Mewali', ti'ara wo'o mehelei ane topobago'nda Tadulako Ánditu mampahimbáreróka mewali' topobago' to polumaóha peláiána Pue' Ala. Kahópó'ána ina moranga'he' háwángina to hintoto' hai bábehiánda.
47011016	Kuhule' mani' hangkani: iniá' na'ara tauna to pobabea' bebe. Agáiáná ane ámbi' nibabea' hondo'o, i kabebengku' dee niámbe'ia' lógá hántede' mampepetando'á.
47011017	Meusu dee, ina mopahowa'a' to kupetando'á, agáiáná bo'ia Pue' to pohuo'a' molaluta iti. Mokakihanga'i iti, to'u ebe polalutángku' hondo'o tauna to bebe.
47011018	Ámbi' handa' tauna to mampepetando'á mopáká'-páká' kaduniá'á, haido'o kupoinao wo'o mampepetando'á.
47011019	Láwi' kámiu matana'komi mokanondo'i tauna to bebe, nanangi kanibabena wátámi matopa'!
47011020	Nipatodáhi peá ane rapohawi'komi tauna ba rapelómái hai manggalahe' rasi' kai kámiu ba mobabehe' wátánda tepaireá kai kámiu lia' bái'he' motampeda'komi.
47011021	Ti'araka' bái' mampeola'i bábehiánda iti, bate'na paa'i kupokalongko'? Agáiáná apa to napobái' tauna ntani' napepetando'á, kupobái' wo'o! (Molaluta'a' hondo'o tauna to bebe.)
47011022	ToIbaranihe' paa'i? Kodo' wo'o toIbarani. Ba toSáráelihe'? Kodo' wo'o toSáráelia'. Muleákanahe' paa'i Burahima? Kodo' wo'o hondo'o!
47011023	Topobago'nahe' paa'i Kerisitu? (Polalutángku' hondo'o tauna to magila.) Agáiáná kodo' ámbi' topobago'a' to tepamaro'a kai upu-upunda! Pobago'ku' tepamahárá, tepahanda' káningku' rapasuá' i tárungku', tepamahárá karabambáku' lia' morongkani ina kupomate.
47011024	Limamo'i káningku' rahuku toIahudi melempó i pebamba tálu pulo'na hai hahio' kánina.
47011025	Tálu káningku' rabamba hai lai' toRoma; ara wo'o hangkani karatumpa'ku' watu to ina kupomate. Tálu káningku' mohámpei katimbina kapala' i tahi' tesuá' ponántó-nántóku' i tahi' hanggaloá hambengiá kahaena.
47011026	Handa' káningku' mopa'ara polumao to ina kupohurewu': ina nahurewukia' pehalómpóna uwai, toperampa' párewá, pehurewukinda toIahudi, hondo'o wo'o kai to bo'ia toIahudi, pehurewuki i wanua mahile, pehurewuki i pádá wungi, pehurewuki i tahi', kahurewu' kai taunahe' to mampehanga'á wátánda Sarani wole bo'ia.
47011027	Mahárá pobago'ku' lia' kupolenge, morongkani ti'ara'a' leto, ti'ara'a' ma'ande', ti'ara'a' mainu, handa' káningku' kalántáóha i kamarimi hai melengi' nanangi kati'arána gáná pewáru'ku'.
47011028	I raoa kai upu-upuna iti, i alo-alona kuposusa lalu wo'o katuwo'na upu-upu dámá'á.
47011029	Ane arahe' to malede', kupohádinga wo'o malede'. Ane arahe' to mandawo' i kamadósá, napohádinga wo'o lálungku' magonu.
47011030	Haido'o, ane bate'kui mampepetando'á ba apai, mopáláiá mampepetando'ána' mampopengaa to mampetude'ánga kamalede'ku'.
47011031	Pue' Ala, Amána Iesu Pue'ta' mangisá kati'arángku' modongko'! Teperáráingámi' hanga'Na duu' i kahae-haeána.
47011032	Tempóku' i Damasi', kontoroloo' to napatóngkó Datu Areta mopárentá i ndo'o, mohuo' surodado' mokámpái baba' wanua mahile iti bona rahaka'a'.
47011033	Agáiáná bahangampa rángángku' mopasuá'a' i hambua' kárándi, hane'i randálu kai balo' tóndó'. Hondo'omi' katekábáhángku' kai teena kontoroloo' iti.
47012001	Bate'ku' mampepetando'á kehapo'i ti'ara ara bundu'na. Agáiáná bate'na ina kupahóhóá' mampepetando'á i páká'-páká'na popatongawa' to napetude'ánga Pue' Ala i kodo'.
47012002	Ara hadua toSarani to kuisá naore' Pue' Ala i ka'árá'á to tepaireá i surugá hampulo' hai iba tó'ána to liu. (Ti'ara kuisá ba wátána ebe to raore' iti ba popatongawa' peá—Pue' Ala to pangisá.)
47012003	Kuhule' mani' hangkani: kuisá tauna iti raore' mesuá' i Parádesi. (Ti'ara kuisá ba wátána to raore' ba popatongawa' peá—Pue' Ala to pangisá.) I ndo'o, tauna iti masádi mopáká'-páká' to ti'ara peisá ralaluta tauna lia' ti'ara wo'o rapepáliunga rapahowa'.
47012005	Mokakihanga'i tauna itimi' to kupepetando'á, bo'ia baha' i wátá saduduángku'. Mokakihanga'i wátángku', to pampetude'ánga peá mopáká'-páká' kamalede' to ina kupepetando'á.
47012006	Ane rápá'nai kupoinao wo'o mampepetando'á ba apa, ti'ara kulái mampoperuu mopahowa' laluta dongko'; to ina kulaluta iami' to to'u. Agáiáná kurii lálungku', bona ti'ara ara tauna to pobabe wátángku' meruu kai to naitamo'i kulumaóha ba to kanahádimo'i kupahowa'.
47012007	Agáiáná podángku' ebe mampepemahile melempó mopáká'-páká' popatongawa' to pehákiá'i iti, ra'ámbe'ia' hampáká' kapári' to hondo'o dui i wátángku' to pewali' párewána Tadulako Ánditu. Kapári' iti rawe'ia' bona pobamba wátángku' podángku' mampepemahile.
47012008	Tálu káningku' mekakae i Pue' bona kapári' iti rahurengi kai wátángku'.
47012009	Agáiáná naháni'a' Pue', “Ahi' petirináingKu' i io, iti gánámo'i! Láwi' i tempómu malede', kuasa'Ku' láli' meruu ebe róhóna!” Itimi' hane'i láli' matana' lálungku' pampepetando'á kamalede'ku' láwi' i tempóku' malede', láli' i ndi'itimo'i kakuhádiána kanapetawá'ingku' Kerisitu melempó i kuasa'Na.
47012010	Mewali', matana' lálungku' i pohámpeiku' kamalede', ane ratata'ia', pohámpeiku' pári' ngkatuwo', rapopeahi-ahi' lia' pampombehumba'ángku' pepa' ngkasusa' nanangi pepóináláingku' i Kerisitu. Láwi' i tempóku' malede', láli' i ndi'itimi' kaparóhóángku'.
47012011	To'u kahondo'ókumo'i tauna to bebe; agáiáná kámiu to poroho'a' mewali' hondo'o. Kato'uána, bate'na kámiu to mamperáráingá'a'. Láwi' kehapo'i ti'ara'a' mopáláiá, ti'ara ebea' manangi kai to pobabe wátánda “suro to tepaireá” iti!
47012012	I páká'-páká'na topehelei hai to pehákiá'i hintu' bago' to mahile rapetude'ángamo'i melempó i kamanondo' i kámiu bona mopatongawa' pewáli'ku' hadua suro.
47012013	Pobago'ku' i kámiu hai dámá'áhe' ntani' kupahibali' peá. Posisala'ána hampáká' peá: ti'arakomi kakupakasusa' moámbe'ia' angkoso'. Ba bate'ku' merapi' ahi' i kamasala'ku' iti?
47012014	De'e-de'e, katálunamo'i kánina katóká'na lálungku' ina moweo'komi. Lia' ti'ara'a' mau mopakasusa'komi, láwi' to kupoinao bo'ia to arámi agáiáná wátámi. Láwi' bo'ia áná'nda to pampeli' to rapotuwo' tosaenda, agáiáná tosae to pampeli' to rapotuwo' áná'nda.
47012015	Itimi' hane'i melempó i kamatana', bulá lálungku' moámbe'ikomi i páká'-páká'na, kehapo'i hintu' wátá saduduángku' wo'o. Ane hondo'oi kama'áhi'ku' i kámiu, sipato' paa'i ane makura'i áhi'mi i kodo'?
47012016	Haido'o, nipohintoto' i kati'arámi kakupamasusa'. Agáiáná ara to pasanga' kahanda'na ákálángku'; melempó i petobebeángku' ara rasi' kuhumba kai kámiu.
47012017	Ti'ara mesuá' i ákálá! Melempó paa'i i taunahe' to kuhuo' pokaeángku' rasi' kai kámiu?
47012018	Titu kuhuo'mo'i moweo'komi hingkakani hai halálunta' to pepóinálái to ntáni'na. Masumba paa'i rasi' Titu kai kámiu? Bonto kai' rodua hibali' peá tunggáiá hintu' rárá mpobago'ki'?
47012019	Mewali', iniá' na'ara i pekirimi, upu-upu to kiuki' bona kipamperuru'i peá wátángki' i kámiu. Halalu-halalu to kikapundái, modándika' i lindo'na Pue' Ala hai i kahambua'ta' i lalu Kerisitu, upu-upu to kilumaóha dee bona poróhóngi peá pepóináláimi.
47012020	Lálungku' bata-bata i kaina kuweo'mi hanggaló, ina kuhumbakomi ti'ara hibali' hai to kusárumaka, lia' kodo' wo'o ina nihumangka ti'ara hondo'o paisarungiámi. Iniá' onto deona ara to pombeala, kamahini', kama'ámu' lalu, popahikinái wátá sadudua, pombetata'i, pombepangkuwiwi'i, pampepemahile hai mopa'ara nggeru.
47012021	To kupokalángá', ane rápá'nai teduu'a' hanggaló, ina napaiwói' Pue' Ala tuwo'ku' i lindo'mi, hane'ia' teria' láwi' handa' i olo'mi to madósá iao, ti'arahe' kadeáha lia' ti'ara rakarónga mamponggaleá bábehiá ngkaparaka', boko lia' ti'ara sipato'.
47013001	Halalu-halalu, dee katálunamo'i káningku' ina moweo'komi. Nibuhinao apa to teuki' i Sura Pototowiá, “Upu-upu kara-kara, bate'na raróhóngi rodua ba tálu tauna to pewali' sabi', i kahóndi'itina kara-kara iti raranga'.”
47013002	I taunahe' to kamobábehi dósá i tempó to liu hintu' upu-upu tauna ntáni'na, kakupaingá'imohe' mporieru kabutungku' karongkánina moweo'komi. De'e-de'e, i tempóku' mombekarao' hai kámiu, kupaingá'ikomi hule': ti'ara hawe' hadua kai olo'nda to ina tekábáhá kai pehuku.
47013003	I ndi'iti kaina nihumangka'ána upu-upu katongawa'ána to nipengáihi kató'una ebe polalutána Kerisitu melempó i kodo'. Ane natopa'ikomi Kerisitu, ti'ara ina ma'álu pekámbáróána, agáiáná láli' ina mampetude'ánga kuasa'Na i kámiu.
47013004	To'u kamalede'Na i tempó karapaso'Na i kau mombehape, agáiáná de'e-de'e tuwo' láwi' kuasa'na Pue' Ala. Kai' to tuwo' mohinae hai Kerisitu malede'ka' wo'o, agáiáná ane kilindo'komi, maróhóka' hingkakani hai Kerisitu láwi' kuasa'na Pue' Ala.
47013005	Niperao i wátá saduduámi ba ámbi' to'ui pealehena tuwo'mi i pampóináláimi Kerisitu! Ane ámbi' mepóináláikomi, páláiána Kerisitu Iesu roo i lálumi; hambuá'na ane ámbi' ti'ara ebekomi mepóinálái.
47013006	Agáiáná kupaisárungi ni'isá ebe kabo'iángki' tauna to ti'ara pamparii i pesoba.
47013007	Mekakaeka' i Pue' Ala, bona Natulungikomi hane'ikomi ti'ara mobábehi sala'. Bo'iaka' mampetude'ánga pampariiki' i pesoba agáiáná to i reá iami' bona nipolumaóha to to'u, kehapo'i rababe tauna ti'araka' menangi i polindo'ki' pesoba.
47013008	Láwi' ti'araka' peisá mamponggaleá to poewa' paturo' to to'u agáiáná to peisá kilumaóha iami' mampeola'i paturo' iti.
47013009	I kamalede'ki', matana' lálungki' láwi' maróhókomi. Kipekakaeákomi wo'o bona nipewali' motóáka.
47013010	Itimi' hane'ia' mouki' sura dee, i tempóku' ti'ara mani' hingkakani hai kámiu. I kahóndi'itina, ane butua' hanggaló ti'arapo'i mahárá kakupaturo'mi mangola' kakuasa'á to nawe'ia' Pue'. Kakuasa'á iti rawe'ia' ina moáróhakomi, bo'ia bona nimagonu.
47013011	Kahópó'ána halalu-halalu, ágimi matana' lia' nipesimbuku bona nipotóáka. Sanggena paturo'ku' niranga'. Bate'mi hintuwo' lia' maro'a pohinaemi. Pue' Ala pebubu'ána ahi' hai awe rasi' ina mampoaweákomi.
47013012	Mombetatabeákomi i pombepoka'ahi' hampohalaluá toSarani. Upu-upu taunána Pue' Ala mopákátu tabeá i kámiu.
47013013	Pue' Iesu Kerisitu mobarakatikomi, Pue' Ala mampoka'ahi'komi, hai Inao Magasa' mampoaweákomi sangkani!
48001001	Halalu-halalu dámá'á to ara i poropinsi Galatia, kodo', Paulu, hai upu-upu halálunta' toSarani to hingkakani hai kodo', mekakaeka' bona Pue' Ala Amánta' hai Iesu Kerisitu Pue'ta' moámbe'ikomi barakati hintu' awe rasi'. Pewáli'ku' suro bo'ia karapilekingku' ba rahuo' tauna agáiáná Iesu Kerisitu hai Pue' Ala Amánta' to popatuwo' hule' Iesu kai kapate.
48001004	Mampeola'i peláiána Pue' Ala Amánta', Kerisitu mampehuhu'á wátáNa mewali' to pohómpó' sala'ta' bona tatesoreáka kai kuasa' duniá to kadake tempó dee.
48001005	Tetóeá'mi' Pue' Ala duu' i kahae-haeána! Ami.
48001006	Halalu-halalu! Hele ebea' baha' i kámiu. Pue' Ala mokárá'komi nanangi ahi' petirináina Kerisitu agáiáná de'e-de'e hampalai ebe pobengóimi Pue' Ala, i pampeolá'imi “bámbári ngkatuwo'” ntani'.
48001007	Kato'uána, ti'ara ara “bámbári ngkatuwo'” ntani'. Agáiáná ara peá bahangampa tauna to pantoleleha “bámbári ngkatuwo'” mokakihanga'i Kerisitu to rabaleóka hane'ikomi ti'ara petinto.
48001008	Tauna to pantoleleha “bámbári ngkatuwo'” ntani' i raoa Bámbári Ngkatuwo' to kitoleleha i kámiu, áginamo'i nahuku Pue' Ala—kehapo'i paa'i tauna iti kai olo'ki' ba mala'eka kai surugá!
48001009	Kakihanga'mo'i iao, de'e-de'e kuhanga' mani' hangkani: tauna to pantoleleha “bámbári ngkatuwo'” ntani' i raoa kai Bámbári Ngkatuwo' to kaniranga'mo'i kai kai', tauna iti áginamo'i nahuku Pue' Ala!
48001010	Apa to hangko ku'uki' iti, hondo'oa' paa'i to mampengáihi raperáráingá tauna? Ti'ara ebe hawe' hondo'o! To kupengáihi iami' peperáráingána peá Pue' Ala. Ba mampeumala'a' paa'i lálunda tauna bona matana' lálunda i kodo'? Ane mobábehi mania' to hondo'o, bo'ia'a' huo'na Kerisitu.
48001011	Halalu-halalu! Bate'na ebe ni'isá, Bámbári Ngkatuwo' to kutoleleha bo'ia mepongka kai tauna.
48001012	Láwi' bámbári iti ti'ara kuranga' kai tauna, lia' ti'ara ebe hawe' hadua kamopaturo'a'. Agáiáná Iesu Kerisitu haduduáNa to popatongawa' óntó'na Bámbári Ngkatuwo' iti i kodo'.
48001013	Manóntó kanihádimo'i mokakihanga'i katuwo'ku' iao i pampeolá'ingku' agama Iahudi. Ni'isá ebe kamasápá'ku' mampopeahi-ahi' dámá'ána Pue' Ala lia' kakupesimbukuna bona ramagonu.
48001014	I polumaóhangku' agama Iahudi, kodo' to peruu kai handa' toIahudi hantinuwu'ku'. Kai lálungku' ebe mampeola'i poadákanda toiherungki'.
48001015	Agáiáná láwi' ahi' petirináina Pue' Ala, hangko bomania' ra'ánáka Napilekia' hai Nakárá'a' mobago' i Ia.
48001016	Napohintoto' Pue' Ala mopatongawa' Áná'Na i kodo' bona Bámbári Ngkatuwo' mokakihanga'i Áná'Na peisá kutoleleha i taunahe' to bo'ia toIahudi. Tempó iti ti'ara hawe' hadua to kuperápi'i paturo'.
48001017	Ti'ara'a' wo'o mao i taunahe' to ara i Ierusale to tepaiheruámohe' mewali' suro. Agáiáná maoa' i tampo' Árá' hane'i kai ndi'iti masule'a' hule' i Damasi'.
48001018	Tálu tó'ána kaindo'o, maoa' i Ierusale mombeisá hai Peturu'. Toro'a' hingkakani hai ia hampulo' peá hai lima alona kahaena.
48001019	Agáiáná ti'ara'a' mombehumba hai surohe' ntani', sangádina Iakóbu haláluna Pue' Iesu.
48001020	Apa to ku'uki' dee to'u. Naisá Pue' Ala kati'arángku' modongko'!
48001021	Upu iti maoa' i tampo' Siria hai Kilikia.
48001022	Agáiáná tuke i tempó iti, dámá'á Sarani to ara i poropinsi Iudea ti'ara manihe' mehala' i kodo'.
48001023	Rahádi peá kai polalutánda tauna to i dámá'á iti, to masanga', “Tauna to mampopeahi-ahi'ka' iao, de'e-de'e mantolelehamo'i Bámbári Ngkatuwo' to pewali' alehena pepóináláinta' to ina napamagonu iao.”
48001024	Itimi' hane'i motóeá'mohe' Pue' Ala láwi' pasádinda apa to pewali' i kodo'.
48002001	Hampulo' hai iba tó'ána kaindo'o, masule'a' i Ierusale hingkakani hai Baranaba lia' Titu wo'o kiporángá.
48002002	Kamaóngku' i Ierusale láwi' napatongawa'mo'i Pue' Ala kabate'ku' mao. Lia' i pogómbó to tepatani' hai tadulakohe' to ara i ndo'o, Bámbári Ngkatuwo' to kutoleleha i taunahe' to bo'ia toIahudi kutotórákámo'i. Hóndi'iti kakulumaóhana bona pobago'ku' maro'a to iao, hondo'o wo'o to de'e-de'e ti'ara mbero-mbero.
48002003	Titu to kuporángá, ia hadua toIunani agáiáná ti'ara raroho' mampeola'i áturá mpehuwai',
48002004	kehapo'i arahe' tauna to mampesimbuku moroho' Titu mampeola'i áturá iti. Tauna iti mesuá'he' mpebuni i kahirámpuáta' lia' mopahimbáreróka mewali' halálunta'. Menóngkó-nóngkó'he' mesuá' bona rapampeisángi mokakihanga'i katuwo'na tauna to pohinae hai Kerisitu ba tekábáhámo'i kai áturá to nauki' Musa. Peláiánda bona teólike' i katuwo'ta' to runguna napohawi' áturá iti.
48002005	Agáiáná hawe' hántede' ti'araka' mengkoru' i herá, láwi' kikámpái bona kató'una Bámbári Ngkatuwo' tungku' mewali' alehena pepóináláimi.
48002006	Mewali', ti'ara ara mokakihanga'i paturo' kai kodo' to rarárángi taunahe' to rababe tepomahile—i kodo' ti'ara ara posisala'ána ane tepomahilehe' ba ti'ara láwi' Pue' Ala ti'ara mampopohore-hore tauna.
48002007	Láli' taunahe' to rababe tepomahile, mopangaku' kanahuo'ku' Pue' Ala mantoleleha Bámbári Ngkatuwo' i to bo'ia toIahudi hondo'o kaNahuo'namo'i Peturu' mantoleleha Bámbári Ngkatuwo' iti i toIahudi.
48002008	Láwi' Pue' Ala to poámbe'i Peturu' róhó bona pewali' suro i toIahudi, Pue' Ala wo'o to poámbe'ia' róhó bona kupewali' suro i tauna to bo'ia toIahudi.
48002009	Mewali' Iakóbu, Peturu' hai Iohane to pewali' tadulakonda dámá'á, rapangaku'mo'i Pue' Ala to poámbe'ia' bago' to tepatani' dee. Itimi' hane'ihe' mombetabeá hai Baranaba hintu' kodo' mampopotanda'á pobale. Hane'imoka' siálu' ngkórá', kai' ina mobago' i olo'nda tauna to bo'ia toIahudi, herá i taunahe' toIahudi.
48002010	Hampáká' peá to raperapi' iami' bona kipoháileki topeahi-ahi'. Haido'o, láli' itimo'i to kupotana' kulumaóha.
48002011	Kabutuna Peturu' i Antiokia kupelindo'iá, kati'arána kupoimbaha' bábehiána to sala'.
48002012	Rungu-runguna mehuda ma'ande' hingkakani hai halálunta' to bo'ia toIahudi. Agáiáná i kabutunda tauna to nahuo' Iakóbu, nakaraóhimohe' Peturu' lia' ti'arapo'i mau ma'ande' hingkakani hai herá láwi' lángá' i tauna to mampoinao bona upu-upu tauna to pepóinálái rahuwai'he'.
48002013	Halálunta' toIahudi ntani' to pepóináláimo'i, meola'he' wo'o motawengkole' hondo'o Peturu' hane'i wo'o Baranaba meola' i pámbiáránda.
48002014	Kakuitánda mobábehi pámbiárá to ti'ara hintoto' hai to to'u i Bámbári Ngkatuwo' iti, kupolaluta'ámi' Peturu' ralindo' upu-upu tauna to ara i ndo'o, “Ane haduako' toIahudi to tuwo'mo'i hondo'o tauna to bo'ia toIahudi, ma'ampa de'e-de'e hane'iko' moroho' taunahe' to pepóinálái to bo'ia toIahudi tuwo' hondo'o toIahudi?”
48002015	Mangola' i kara'ánáka, kai' muleákana toIahudi lia' bo'iaka' hondo'o tauna “to bo'ia toIahudi to rababe to madósá”.
48002016	Kehapo'i hondo'o, ki'isá ti'ara hawe' hadua to napatongawa' Pue' Ala to'u i pehiló'áNa nanangi polumaóhana áturá to nauki' Musa agáiáná hamombolo' peá i pepóináláina i Iesu Kerisitu. Itimi' hane'i kai' haduduángki' mepóináláika' wo'o i Iesu Kerisitu bona kai' napatongawa' Pue' Ala to'u i pehiló'áNa melempó i pepóináláingki' iti, bo'ia polumaóhangki' áturá to nauki' Musa. Láwi' ti'ara hawe' hadua to napatongawa' Pue' Ala to'u i pehiló'áNa nanangi polumaóhana áturá to nauki' Musa.
48002017	Kipesimbuku bona peisáka' napatongawa' Pue' Ala to'u i pehiló'áNa melempó i pohinaengki' hai Kerisitu. Agáiáná ara to posala'i pepaturo'ku, rahanga', “Ane mohinae peákomi hai Iesu hai ti'arapokomi molumaóha áturá to nauki' Musa, mopáláiá mewali'mokomi tauna to madósá hibali' hai tauna to bo'ia toIahudi. Haido'o madósá ebekomi nanangi peola'mi i Kerisitu.” Laluta iti ti'ara to'u!
48002018	Láwi' ane kuáróha womi' áturá to kakugerómo'i iami' pampeolá'ingku' áturá to nauki' Musa, mopáláiá tongawa' kodo' tauna to madósá.
48002019	Agáiáná i kodo', áturá to nauki' Musa mopatongawa' katekábáhángkumo'i mampeola'i áturá iti bona kupeisá molumaóha peláiána Pue' Ala. Peisá rahanga', kodo' rapaso'mo' hingkakani hai Kerisitu i kau mombehape.
48002020	De'e-de'e, tuwo'ku' bo'iapo'i kodo' agáiáná Kerisitu to tuwo' i lalu katuwo'ku'. Tuwo' to kupotuwo' de'e-de'e iami' tuwo' i pepóinálái i Áná'na Pue' Ala to ma'ahi' i kodo' lia' to walimo'i mampehuhu'á wátáNa kuporasi'.
48002021	Ti'ara'a' mopaiwói' ahi' petirináina Pue' Ala. Láwi' ane rápá'nai peisáke' napatongawa' Pue' Ala to'u i pehiló'áNa nanangi polumaóhanta' áturá to nauki' Musa, iti mopáláiá kapatena Kerisitu ti'ara ara bundu'na!
48003001	Halalu-halalu toGalatia! Ámbi' bebe ebekomi! Hema to potobebeákomi? Bonto tóá-tóámo'i kakutotórákána i kámiu mokakihanga'i kapatena Kerisitu i kau mombehape?
48003002	Dee peá to kupoinao kuisá kai kámiu: kamoranga'mokomi paa'i Inao Magasa' i polumaóhami áturá to nauki' Musa? Ba láwi' kanipóináláinamo'i Kerisitu melempó i Bámbári Ngkatuwo' to kanihádimo'i?
48003003	Nu'umbá hane'i hóndi'iti kabebemi? Mantepu'umokomi i tuwo' to wó'u hintu' róhóna Inao Magasa', ma'ampa de'e-de'e ina mampeumalakomi potóáka'ána melempó i róhó saduduámi?
48003004	Upu-upu to kanihámpei, ti'ara paa'i ara wua'na i kámiu? Ti'ara ebe kupóinálái upu-upuna mewali'mo'i mbero-mbero.
48003005	Pue' Ala moámbe'ikomi Inao Magasa' lia' mopa'ara topehelei i olo'mi. Nalumaóha Pue' Ala hóndi'iti, nanangi paa'i polumaóhami áturá to nauki' Musa? Ba láwi' mampóináláimokomi Kerisitu melempó i Bámbári Ngkatuwo' to kanihádimo'i?
48003006	Iti hibali' hai to rauki' i Sura Pototowiá mokakihanga'i Burahima hondee, “Burahima mepóinálái i Pue' Ala, haido'o melempó i pepóináláina iti, Burahima napatongawa' Pue' Ala to'u i pehiló'áNa.”
48003007	Mewali', ágina ni'isá, tauna to to'u-to'u muleákana Burahima, iami' to pepóinálái i Pue' Ala.
48003008	Sura Pototowiá mopatongawa'mo'i mporieru kanatotó'una Pue' Ala taunahe' to bo'ia toIahudi ane mepóináláihe' i Ia. Bámbári Ngkatuwo' iti ratoleleha mporieru i Burahima i lalu dándi dee, “Melempó i io, sanggena tina mahile i duniá ina Kubarakati.”
48003009	Burahima mepóinálái hane'i rabarakati. Hondo'o wo'o tauna to pepóinálái ina rabarakatihe' hingkakani hai Burahima.
48003010	Haido'o, upu-upu tauna to pentoe i áturá to nauki' Musa, tuwo'he' i lalu pehuku. Láwi' i Sura Pototowiá teuki', “Tauna to ti'ara tungku' manondo' molumaóha upu-upu to teuki' i sura áturá to nauki' Musa, nahuku Pue' Ala!”
48003011	Ti'ara hawe' hadua to napatongawa' Pue' Ala to'u i pehiló'áNa nanangi polumaóhanda áturá to nauki' Musa. Mokakihanga'i iti, aramo'i teuki' i Sura Pototowiá, “Tauna to napatongawa' Pue' Ala to'u i pehiló'áNa láwi' pepóináláina i Ia, tauna iti ina masumba katuwo' to ti'ara ara kahópó'ána.”
48003012	Agáiáná áturá to nauki' Musa ti'ara rapopealehe i pepóinálái. I Sura Pototowiá teuki' tauna to polumaóha áturá to nauki' Musa ina tuwo' i kanalumaóhana.
48003013	Agáiáná Kerisitu mokábáháke' kai pehuku láwi' molingka'ike' áturá to nauki' Musa. Iti Nalumaóha melempó i kaNapehuhu'ána wátáNa rahuku nanangi dósánta'. Láwi' i Sura Pototowiá teuki', “Tauna to mate ratoe i kau mombehape, manóntó tauna iti to nahuku Pue' Ala.”
48003014	Kerisitu molumaóha hóndi'iti bona barakati to nadándi Pue' Ala i Burahima, rawe'iá wo'o taunahe' to bo'ia toIahudi. I kahóndi'itina kita' wo'o to pepóinálái i Kerisitu peisáke' moranga' Inao Magasa' to nadándimo'i Pue' Ala.
48003015	Halalu-halalu! Maro'a ane manggala'a' pándiri' kai to tehámpei i alo-alona. Ane arai tauna to popa'ara sura mpodándi lia' sura mpodándi iti rapatóngkómo'i, ti'ara ara to peisá mohómbó' ba morárángi hawe' hampáká' óntó' sura mpodándi iti.
48003016	Dándina Pue' Ala napa'ara i Burahima hintu' muleákana. I Sura Pototowiá ti'ara teuki', “hintu' i taunahe' muleákana Burahima”, to mopáláiá i handa' tauna. To teuki' i ndo'o iami', “hai i tauna muleákamu”, to mopáláiá hadua peá iami' Kerisitu.
48003017	To ina kupopaisá i ndee iami': dándina Pue' Ala napa'ara lia' Napatóngkómo'i mporieru. Áturá to nauki' Musa to rapewe'i iba átuna tálu pulo'na tó'ána kaindo'o, ti'ara peisá mohómbó' karapatóngkóna lia' moumpáhi dándina Pue' Ala iti.
48003018	Láwi' ane dándina Pue' Ala iti mentoe i áturá to nauki' Musa, mopáláiá bo'iapo'i to tedándi. Agáiáná Burahima moranga'mo'i barakati to nadándi Pue' Ala. Iti nalumaóha Pue' Ala mangola' ahi' petirináiNa.
48003019	Ane hondo'oi, apa páláiána áturá to nauki' Musa rapewe'i? Háni'na iami', áturá iti rarárángi bona mopatongawa' sala'na tauna. Áturá to nauki' Musa iti telumaóha peá tuke i kabutuna hadua muleákana Burahima to rahanga' i dándina Pue' Ala. Áturá iti rapabutu mala'eka melempó i hadua tauna to peintanga'i iami' Musa.
48003020	Mewali', áturána Pue' rapabutu i tauna melempó i Musa. Agáiáná i kanapahowa'na Pue' Ala dándina i Burahima, ti'ara ara to peintanga'i bate'na peá Pue' Ala haduduána to popahowa' dándiNa iti.
48003021	Mosisala' paa'i áturá to nauki' Musa hai dándina Pue' Ala? Ti'ara, láwi' ane áturá to nauki' Musa iti rawe'ike' bona popa'ara katuwo' i tauna, mopáláiá itimi' to mampopewali'ke' napatongawa' Pue' Ala to'u i pehiló'áNa.
48003022	Agáiáná i Sura Pototowiá teuki' sanggena tauna ara i wói' kakuasa'ána dósá. Itimi' hane'i peámbe'i to radándi mampoalehe pepóinálái i Iesu Kerisitu, rawe'iáhe' to pepóinálái.
48003023	Hangko bomani' tempóna mepóinálái i Kerisitu, maróhó kanakámpáita' áturá to nauki' Musa; hondo'oke' to ratawani duu' i katongawa'ána pepóinálái.
48003024	I kahóndi'itina, áturá to nauki' Musa hondo'o to pokamatake' duu' i kabutuna Kerisitu bona i' pepóináláinta' i Kerisitu, napatongawa'ke' Pue' Ala to'u i pehiló'áNa.
48003025	De'e-de'e, láwi' tempónamo'i tauna mepóinálái i Kerisitu, itimi' hane'i ti'arapoke' nakamata áturá to nauki' Musa.
48003026	Láwi' mepóináláikomi i Iesu Kerisitu, itimi' hane'i mewali'komi áná'na Pue' Ala.
48003027	Upu-upumi rapakahambua'mokomi hai Kerisitu melempó i periu. Mewali' moranga'mokomi pa'ántiárakana Kerisitu haduduána.
48003028	I kahóndi'itina, ti'arapo'i ara posisala'ána toIahudi hai to bo'ia toIahudi, i olo'nda to rapohawi' hai to ti'ara rapohawi', i olo'nda tomoane hai tawine. Upu-upumi hambua' peramokomi láwi' pohinaemi hai Kerisitu Iesu.
48003029	Ane mewali'mokomi kirána Kerisitu, mopáláiá muleákanakomi Burahima lia' bate'mi mewali' topesosora mangola' dándina Pue' Ala.
48004001	To natunggái iami': gánggána hadua to poántiá sosora ánáke mani', ara to pokamata lia' to popasilólónga lómánahe' tuke i tempó to napakanóntóámo'i amána. Ánáke iti rapándiri' hondo'o hadua hawi', kehapo'i kato'uána ia to poántiá upu-upu lómá iti.
48004003	Hondo'o wo'o i kita': gánggáta' ti'ara mani' mepóinálái i Kerisitu, rapohawi'ke' inao to pokuasa'i duniá dee.
48004004	Agáiáná i tempó to kánáhelá, Pue' Ala mohuo' Áná'Na mai i duniá hai na'ánáka hadua tawine. Áná'Na iti tuwo' mengkoru' i áturá to nauki' Musa.
48004005	Pue' Ala mohuo' Áná'Na iti mokábáhá taunahe' to tuwo' nakuasa'i áturá to nauki' Musa; bona kita' wo'o peisáke' mewali' áná'na Pue' Ala.
48004006	Láwi' áná'nakomi Pue' Ala, Ia mohuo' Inaona Áná'Na mesuá' i lálunta', iami' Inao to pekárá', “Uma', ó Amángku'.”
48004007	Mewali', bo'iapokomi hawi' agáiáná áná'. Haido'o, ane mewali'mokomi áná'na Pue' Ala, mopáláiá ina moranga'komi sosora to Napatóká'mo'i.
48004008	Iao kati'arámi mani' mehala' i Pue' Ala, mampehuhu'ákomi wátámi napohawi' pue' ntani', to kato'uána bo'ia Pue' Ala.
48004009	De'e-de'e, mehala'mokomi i Pue' Ala agáiáná kato'uána Pue' Ala to iheru mehala' i kámiu. Haido'o, nu'umbá hane'ikomi teóli hule' i inao to pokuasa'i duniá dee, to malede' lia' ti'ara mopáláiá? Ma'ampa hane'i maukomi hule' napohawi' inao iti?
48004010	Katongawa'ána iti, tungku'komi mampomahile hai mamposusa'i to rapakanóntó i áturá to nauki' Musa iami' alo, wulá hai tó'á hintu' tempó.
48004011	Bata-bata lálungku' iniá' onto Bámbári Ngkatuwo' to kupabutu i kámiu ina mbero-mbero.
48004012	Halalu-halalu! Kuperapi' ebe bona hondo'okomi kodo'. Kehapo'i kodo' toIahudi, kukábáhámo'i pampeolá'ingku' poadákana toIahudi bona hibali'a' hai kámiu to bo'ia toIahudi. Ti'arakomi kamobábehi sala' hawe' hampáká' i kodo'.
48004013	Manóntó nibuhinao mani' kateduu'ku' rungu-runguna i ka'árá'ámi hai to pewali' pongkána hane'ia' mantoleleha Bámbári Ngkatuwo' i kámiu. Pongkána iami' nanangi kamadu'ángku'.
48004014	Tempó iti ti'arakomi matidi' i kodo' lia' ti'ara'a' nitata'i, kehapo'i wátángku' mewali' pesoba to mahárá i kámiu. Láli' niranga'a' hondo'o mala'ekána Pue' Ala ba hondo'okomi moranga' Kerisitu Iesu haduduána.
48004015	Madonde ebe lálumi tempó iti. Agáiáná de'e-de'e ma'ampa hane'i tebáliki lálumi i kodo'? Kuisá tempó iti maluka ebe lálumi mohurengi mata saduduámi bona niwe'iána', ane iti'i to peisá nibábehi.
48004016	I popahowa'ku' paa'i to to'u i kámiu, hane'ia' mewali' bungká'mi?
48004017	Taunahe' to pepapuha pose lálunda modii' lálumi, agáiáná tunggáiánda ti'ara maro'a. To rapoinao, bona makátu peá pohinaemi hai kai', lia' bona pose lálumi meola' i herá.
48004018	Ámbi' maro'a ane posei lálumi baha' i páká'-páká'na to maro'a. Doo peá bate'mi timbulu hóndi'iti, iniá' i tempóku' peá hingkakani hai kámiu.
48004019	Kámiu, áná'ku' to kukapundái! De'e-de'e mapári' lálungku' láwi' kámiu. Iti hondo'o kapári'na hadua ina to ina moánáka áná'na. Kapári' iti ina hóhóá' kakuhámpeina, ane pa'ántiárakana Kerisitu ti'ara mani' tinda' i lálumi!
48004020	De'e-de'e, pundá ebea' ina ara i olo'mi, bona kupeisá mampolaluta'ákomi melempó i laluta to ma'álu láwi' ti'arapo'i kuisá apa to ina kubábehi i kámiu.
48004021	Kámiu to mampoinao tuwo' nakuasa'i áturá to nauki' Musa, nipehádingia'! Ina kupasanga'ákomi apa to ara i áturá to nauki' Musa.
48004022	I ndi'iti teuki', áná'na Burahima ara rodua: áná'na hadua, inaána iami' hadua hawi' hai to ntáni'na inaána iami' hadua to bo'ia hawi'.
48004023	Ánáke to na'ánáka hadua tawine to hawi', ra'ánáka mangola' pepoinaoá katauna'á. Agáiáná to na'ánáka tawine to bo'ia hawi', ra'ánáka láwi' dándina Pue' Ala.
48004024	Dee peisá rapopewali' rápá' ngkórá'. Tawine to rodua iti rapándiri' rompáká' podándi: hadua mepongka kai Bulu' Sinai, kanapewe'iána Pue' Ala áturá to nauki' Musa. Itimi' Hagari; áná'nahe' ra'ánáka mewali' hawi' láwi' mengkoru'he' i áturá iti.
48004025	Haido'o, Hagari itimi' Bulu' Sinai, i tampo' Árá'. Ia rapopándiri' hondo'o wanua mahile Ierusale de'e-de'e hintu' taunána to pewali'mohe' hawi' nanangi pengkóru'nda i áturá to nauki' Musa.
48004026	Agáiáná Ierusale to i surugá iti rapándiri' hondo'o Sara to ti'ara rapohawi'. Iami' to pewali' hadua ina i upu-upu to pepóinálái.
48004027	Láwi' i Sura Pototowiá teuki', “Matana'moko' ó tawine to lalo, to ti'ara kamotódiha ánáke! Magóe' lia' molingámokomi to ti'ara kamohámpei pári' mantódiha! Láwi' tawine to napáláhi tomoanena, ina tepahanda' áná'na kai tawine to hingkakani hai tomoanena.”
48004028	Halalu-halalu! Kámiu haduduámi iami' áná'na Pue' Ala hondo'o Isaki', to ra'ánáka láwi' dándina Pue' Ala.
48004029	Iao, ánáke to ra'ánáka i pepoinaoá katauna'á, mampopeahi-ahi' ánáke to ra'ánáka mangola' pepoinaoána Inao Magasa'. Hondo'o wo'o de'e-de'e, tauna to mampeola'i áturá to nauki' Musa mampopeahi-ahi' tauna to mampeola'i pepoinaoána Inao Magasa'.
48004030	Agáiáná apa to rauki' i Sura Pototowiá? I ndo'o teuki' hondee: “Wura tawine to hawi' iti hintu' áná'na, láwi' áná'na tawine to rapohawi' iti ti'ara ina moántiá sosora hingkakani hai ánákana tawine to ti'ara rapohawi' iti.”
48004031	Mewali' halalu-halalu, kita', bo'iake' ánákana tawine to hawi' agáiáná kita' ánákanake' tawine to bo'ia hawi'.
48005001	De'e-de'e, ti'arapoke' rapohawi' láwi' nakábáhámoke' Kerisitu! Itimi' hane'i pakaróhó moántiá katekábáhámi iti, iniá'po'i nimau napohawi' áturá to nauki' Musa.
48005002	Buhinao, ane merapi'komi rahuwai', mopáláiá Kerisitu ti'ara mobundu' i kámiu. To pasanga' dee iami' kodo' haduduángku', Paulu.
48005003	Hangkani mani' pepaingá'ingku' i tauna to perapi' rahuwai', tauna iti bate'na molumaóha upu-upu áturá to nauki' Musa.
48005004	Ane mampesimbukukomi napatongawa' Pue' Ala to'u i pehiló'áNa melempó i polumaóhami áturá to nauki' Musa, mopáláiá makátumo'i pohinaemi hai Kerisitu. I kahóndi'itina katuwo'mi i raoa kai ahi' petirináina Pue' Ala.
48005005	Agáiáná i kita', tasárumaka melempó i petulungina Inao Magasa' lia' mealehe i pepóináláinta' i Kerisitu, peisáke' napatongawa' Pue' Ala to'u i pehiló'áNa. Itimo'i to tapegiá.
48005006	Láwi' ane mohinaemoke' hai Kerisitu Iesu, mokakihanga'i tapeola'i ba ti'ara áturá mpehuwai' ti'arapo'i mewali' hampáká' to mopáláiá. To pobundu' iami' pepóinálái peá i Kerisitu lia' iti tongawa' i kama'áhi'ta' i tauna ntani'.
48005007	Iao, maro'a kanipesimbukuna! De'e-de'e, hema to pehómbó' i kámiu hane'i ti'ara wopokomi molumaóha to to'u?
48005008	Manóntó to polumaóha iti bo'ia Pue' Ala to pokárá'mokomi!
48005009	Paturo'nda tauna to pepawuli iti hondo'o ragi, rahanga' tauna, “Ragi to hántede' ina mampopesende' to ragóntá.”
48005010	Kehapo'i hondo'o kupóinálái mani' kati'arámipo'i ina mampeola'i paturo' to mepawuli iti, láwi' mohinaemoke' hai Kerisitu. Agáiáná hema peá to popamakanano pekirimi ina nahuku Pue' Ala.
48005011	Halalu-halalu, arahe' tauna to pasanga' kodo' to popáguru tauna mampeola'i ada mpehuwai' mangola' áturá to nauki' Musa. Polalutánda iti ti'ara to'u! Ane hóndi'iti'i pepágurungku', bate'na ti'ara ara toIahudi to mampopeahi-ahi'a', láwi' ti'ara ina rapotowe pepágurungku' mokakihanga'i kapatena Kerisitu i kau mombehape.
48005012	Taunahe' to popamakanano pekirimi iti, bo'ia peáhe' rahuwai' ágindamo'i hangkanilao mampebuto'i wátá saduduánda.
48005013	Halalu-halalu, kámiu nakárá'mokomi Pue' Ala mewali' tauna to tekábáhá kai áturá to nauki' Musa. Agáiáná katekábáhá iti iniá' nipopobundu'i timbulu ina molumaóha apa peá to nipoinao niponggaleá. Láli' ágimi ebe mombepoka'ahi' lia' momberewui.
48005014	Láwi', upu-upu áturá to nauki' Musa rapakahambua'mo'i i hawa' to hampáká' dee, “Poka'ahi'mi' hangkakataunámu hondo'o pampoka'áhi'mu wátá saduduámu.”
48005015	Agáiáná ane mombebungká' hai mombealakomi hondo'o pinatuwo' to babo', bate'mi maingá' láwi' ina hore ngkahurewu'komi.
48005016	Tunggáiángku' hondee: tuwo'mi bate'na natete' Inao Magasa'. I kahóndi'itina ti'arakomi mangola' ákeká katauna'á.
48005017	Láwi' ákeká katauna'á mosisala' hai pepoinaoána Inao Magasa' hai pepoinaoána Inao Magasa' mosisala' hai ákeká katauna'á. To rompáká' iti mombebengo hane'ikomi ti'ara peisá molumaóha to nipoinao.
48005018	Agáiáná ane natete'komi Inao Magasa' ti'arakomi nakuasa'i áturá to nauki' Musa.
48005019	Ákeká katauna'á, tongawa' i gau' ngkaparaka', pohamboko to ti'ara hiá'na hai kaparaka' to peruu,
48005020	poánditu lia' kakeisá, pobungká', pombeala, pohubá', kahintáu' towe hintu' pampahikinái wátá sadudua, pombekahambaliá hai pombehema-hema,
48005021	lia' kamahini', molangu-langu, posusa' liu ngkama'áru hai ntáni'na mani'. Mokakihanga'i iti kupaingá'iákomi de'e-de'e hondo'o to kakuhanga'ámokomi wo'o iao, tauna to polumaóha bábehiá to hóndi'iti, ti'ara ina mesuá' i Kadatuána Pue' Ala.
48005022	Agáiáná tauna to mampeola'i pepoinaoána Inao Magasa', wua'na iami': ma'ahi', donde lalu, kamalino lalu, manondo', harawi'á metulungi, ro'a lalu, peisá rapóinálái,
48005023	ma'álu pámbiárá hai potá'ámáká pekiri. Ti'ara ara áturá to poháwólói mokakihanga'i to hóndi'iti.
48005024	Tauna to pewali'mohe' kirána Kerisitu Iesu, tauna itimohe' to popapate ákeká katauna'á hintu' sanggena kaparaka' to peruu hai peláiána.
48005025	Inao Magasa' moámbe'imoke katuwo' to wó'u; itimi' hane'i tuwo'ta' bate'na wo'o nakuasa'i Inao Magasa'.
48005026	Iniá' tapampepemahile lia' mombepamahái mpolalu hai mombekahini'i hadua hai hadua.
48006001	Halalu-halalu! Ane rahumangkai hadua mobábehi dósá, kámiu to tuwo' nakuasa'i Inao Magasa' ágimi mopatinto tauna iti teóli i rárá to to'u. Agáiáná bate'na nilumaóha i kama'álu pámbiárá hai nikámpái bona kámiu wo'o iniá' nipobábehi dósá.
48006002	Ágimi mombetulungi mohóngkóba kilinganda tauna; i kahóndi'itina molumaóhakomi hawa'na Kerisitu.
48006003	Láwi' ane arai hadua to pobabe wátána tepaireá wole katongawa'ána ti'ara, tauna iti modongkóki wátá saduduána.
48006004	Hadua-hadua bate'na moparesáki wátá saduduána mokakihanga'i pámbiárána maro'a ba ti'ara. Ane maro'ai sipato' napotana'. Agáiáná iniá' napopombeitái'i hai pámbiáránda tauna ntani'.
48006005	Láwi' hadua-hadua tauna bate'na mampohurunga hore-hore bábehiána.
48006006	Tauna to poranga' paturo'na Kerisitu, ágina meámbe'i hangkira kai pasumbána i to peámbe'i paturo' mokakihanga'i ngkórá'na Pue' Ala.
48006007	Iniá' ratobebeákomi. Pue' Ala ti'ara peisá radongkóki. Apa to rahu'á iti wo'o to rapepare.
48006008	Tauna to pohawu' mangola' ákeká katauna'á ina mampepare wua' kai ákekána iti iami' kapate. Agáiáná to pohawu' mangola' petete'na Inao Magasa', ina mampepare tuwo' to ti'ara ara kahópó'ána kai Inao Magasa' iti.
48006009	Itimi' hane'i, iniá' talule' molumaóha to maro'a; láwi' ane ti'arai takarónga mamponggaleá to hóndi'iti, ina butu tempóna kita' haduduánta' ina mampepare wua'na.
48006010	Mewali', gánggána ara lógá i kita', áginta molumaóha to maro'a i upu-upu tauna, pelumbu'na i hampepopóináláinta'.
48006011	Nipeita i kirána dee, nu'umbá kabángká'na hurupu' to ku'uki' hai tee saduduángku'.
48006012	Tauna to popaireá wátánda, herámi' to mampesimbuku moroho'komi mampeola'i áturá mpehuwai'. Agáiáná iti ralumaóha, bona ti'ara peáhe' rapopeahi-ahi' toIahudi nanangi pampóináláinda Kerisitu to mate i kau mombehape.
48006013	Láwi' taunahe' to mampeola'i áturá mpehuwai' iti wo'o, ti'arahe' molumaóha áturá to nauki' Musa. Agáiáná ralái rahuwai'komi bona rapetando'ái kapampeolá'imi áturá iti.
48006014	Agáiáná kodo', ti'ara hawe' hampáká' to kupetando'á i raoa kai Iesu Kerisitu Pue'ta' to matemo'i rapaso' i kau mombehape. Láwi' i kapateNamo'i rapaso' i kau mombehape, duniá ti'arapo'i hawe' ara páláiána i kodo'. Lia' i kati'arángku' mampeola'i peláiána duniá dee, kubabe hondo'omo' to matemo'i.
48006015	Rahuwai' ba ti'ara rahuwai', bo'ia iti to i reá. To pobundu' iami' tuwo' to wó'u kai Pue' Ala.
48006016	Mekakaea' bona Pue' Ala meámbe'i awe rasi' hai petirináiNa i taunahe' to polumaóha paturo' iti, hondo'o wo'o i sanggena taunána Pue' Ala.
48006017	Kahópó'ána, iniá' na'ara hawe' hadua ina mopa'ara womi' kapári' i kodo' láwi' lari' to ara i wátángku' mewali'mo'i katongawa'ána peola'ku' i Iesu.
48006018	Halalu-halalu, mekakaea', Iesu Kerisitu Pue'ta' timbulu mobarakatikomi. Ami.
49001001	Kai kodo', Paulu, surona Kerisitu Iesu mangola' peláiána Pue' Ala. Sura dee kupákátu i kámiu, taunána Pue' Ala i Epesu to tungku' pepóináláimi i Kerisitu Iesu!
49001002	Mekakaea' bona Pue' Ala Amánta' hai Pue' Iesu Kerisitu moámbe'ikomi barakati hai awe rasi'.
49001003	Tetóeá'mi' Pue' Ala, Amána Kerisitu Iesu Pue'ta'! Ia mobarakatike' hai sanggena barakati ntánuáná' i lalu surugá, láwi' pohinaenta' hai Kerisitu.
49001004	Hangko bomani' rapopewali' duniá, napilekimoke' Pue' Ala melempó i Kerisitu to motunggáiá bona tapewali' taunáNa to tepatani' hai to maláhi i lindo'Na.
49001005	Láwi' áhi'na Pue' Ala, kaNapakanóntómo'i kai runguna, Ia haduduána mampopewali'ke' áná'Na haduduáNa melempó i Kerisitu Iesu. Hai ámbi' itimo'i to Napoinao Nalumaóha.
49001006	Itimi' hane'i sipato'ke' mampomahile Pue' Ala to tetóeá' láwi' melempó i Áná' saduduáNa to Napoka'ahi', mahárá ebe ahi' petirináiNa i kita'.
49001007	Láwi' kapatena Iesu Kerisitu nakábáháke' Pue' Ala hai na'ámpungi dósánta' mangola' kamahilena ahi' petirináiNa.
49001008	Iti Nalumaóha nanangi kama'áhi'Na ebe i kita'; ahi' iti pose Nawe'iáke' i kamatopa' hai kapangisá.
49001009	Mangola' peláiá saduduáNa, Pue' Ala mampehanga'á i kita' liwoNa to tebuniángi; liwoNa iti kaNapakanóntómo'i ina Napawali melempó i Kerisitu.
49001010	Liwo iti iami' bona upu-upuna, maro'a to i surugá hondo'o wo'o to i duniá, mewali' hambua' hai Kerisitu to pewali' tadulako. Iti ina napapósengi Pue' Ala ane butupo'i tempóna.
49001011	Pue' Ala molumaóha i páká'-páká'na mangola' peláiáNa lia' pobutusiNa haduduáNa. Kai runguna Napilekimoke' láwi' Napoinao bona mewali'ke' taunáNa i pohinaenta' hai Kerisitu.
49001012	Itimi' hane'i, kita' to rungu-runguna mepaisárungi i Kerisitu, mampomahile Pue' Ala láwi' katetóeá'Na.
49001013	Hondo'o wo'o kámiu, mewali'mokomi taunána Pue' Ala i tempó pasádimi ngkórá'na Pue' Ala iami' Bámbári Ngkatuwo' to posoreákakomi. Upu-upumi mepóinálái i Iesu Kerisitu, itimi' hane'ikomi na'ámbe'i Pue' Ala tanda' pewáli'mimo'i kiráNa, iami' Inao Magasa' to Nadándi.
49001014	Inao Magasa' itimi' to poróhóngi kaina poranga'ta' apa to kanadándimo'i Pue' Ala i taunáNa. Iti meámbe'i róhó lalu bona taisá ebei kaina pekábáhána Pue' Ala i taunáNa. Tepomahilemi' Pue' Ala láwi' katetóeá'Na.
49001015	Itimi' hane'i, i pasádingku' pepóináláimimo'i i Pue' Iesu lia' pampoka'áhi'mi upu-upu taunána Pue' Ala,
49001016	ti'ara makátu-kátu porande áhi'ku' i Pue' Ala baha' i kámiu. Timbulu kukabelái hanga'mi i tempóku' mekakae.
49001017	Kuperapi' bona Pue' Ala, Amána Kerisitu Iesu Pue'ta', iami' Ama to tetóeá', meámbe'i InaoNa i kámiu. Inao iti mampopewali'komi matopa' lia' ina mopatongawa' Pue' Ala i kámiu, hane'ikomi tunde' mehala' i Ia.
49001018	Kuperapi' bona Pue' Ala mobungkáhi pekirimi, hane'i mewali' mewanta'; bona nipangisá apa to ina nipaisárungi kai Pue' Ala to pokárá'komi. Lia' bona nipangisá kahanda'na ebe barakati to tepamaro'a to napatóká' Pue' Ala i taunáNa;
49001019	hai kamaporena pobago'na Pue' Ala to pose kuasa' i kita' to pepóinálái. Kuasa'na Pue' Ala iti hibali' hai kuasa' to pehákiá'i,
49001020	to Napopobundu' i popatuwo'Na hule' Kerisitu kai kapate lia' na'ámbe'i Pue' Ala ka'árá'á mehuda tanda' i kóánáNa i surugá.
49001021	Kuasa'na Kerisitu iti tepaireá ebe kai upu-upu kuasa'nda topopárentá, upu-upu topoántiá kakuasa'á, upu-upu tadulako, upu-upu kadatuá hintu' hema peá to kara'ámbe'imo'i kakuasa'á to i reá; maro'a to tuwo' i tempó de'e-de'e, hondo'o wo'o to tuwo' i alo i bókó'na.
49001022	Pue' Ala mampopewali' i páká'-páká'na mengkoru' i kuasa'na Kerisitu hai mampehuhu'á Kerisitu i dámá'á mewali' rapotadulako i páká'-páká'na.
49001023	Pue' Iesu to mampopotóáka i páká'-páká'na, mampopotóáka wo'o dámá'á mewali' wátáNa.
49002001	Iao, matemo'i tánuáná'mi nanangi kamadósámi lia' polingká'imi hawa'na Pue' Ala.
49002002	Tempó iti mampeola'ikomi ákeká kaduniá'á; mopáláiá mengkoru'komi i kuasa' to ara i raoa, iami' inao to ara de'e-de'e to pokuasa'i lálunda tauna to ti'ara mengkoru' i Pue' Ala.
49002003	Iao, upu-upunta' hibali' peáke' wo'o hai herá; tuwo'ke' mampeola'i ákeká katauna'ánta' lia' molumaóhake' to napodonde wátá hai pekirinta' to kadake. I tempó iti, mewali'ke' tauna to bate'na masumba katowena Pue' Ala, hondo'o taunahe' ntani'.
49002004	Agáiáná mahárá ebe petirináina Pue' Ala! Ma'ahi' ebe i kita',
49002005	hane'i i tempó kapatena mani' tánuáná'ta' nanangi kahanda'na pe'ewa'ta', Napatuwo'ke' hule' hingkakani hai Kerisitu. Mewali', hamombolo' peá ahi' petirináina Pue' Ala, rasoreákakomi.
49002006	Pue' Ala mopatuwo'ke' hule' hingkakani hai Kerisitu Iesu láwi' pohinaenta' hai Ia lia' hingkakanike' wo'o hai Ia mopárentá i lalu surugá.
49002007	Iti nalumaóha Pue' Ala bona i tempó to ina butu, tauna ina manginta kamahilena ebe ahi' petirináina Pue' Ala. Ahi' iti napatongawa' Pue' Ala melempó i ro'a láluNa i kita' mamponente Kerisitu Iesu.
49002008	Pue' Ala ma'ahi' i kámiu, itimi' hane'i Nasoreákakomi láwi' mepóináláikomi i Iesu. Katesoreákami iti bo'ia pebukuá saduduámi. Iti ahi' petirináina Pue' Ala. Mewali' ti'ara hawe' hadua to peisá mampepemahile mokakihanga'i iti.
49002010	Kita' to nabolobia'ke' Pue' Ala, lia' melempó i Kerisitu Iesu, nateruke' Pue' Ala bona tapolumaóha to maro'a to Napatóká'ámoke'.
49002011	Halalu-halalu to bo'ia toIahudi! Buhinao katuwo'mi iao: toIahudihe' to pangaku' karahuwai' mampasanga'ákomi, “Taunakomi to ti'ara rahuwai'” (tauna to rahuwai' iami' to kamasumbamohe' tanda' to nabábehi tauna i wátánda).
49002012	Tempó iti ti'arakomi mohinae hai Kerisitu, teimba'komi torare to ti'ara tesuá' imba'na toSáráeli to napileki Pue' Ala. Ti'arakomi tesuá' i podándi to nabábehi Pue' Ala hai taunáNa. Tuwo'komi i duniá dee, ti'ara ara paisarungiámi lia' ti'arakomi mehala' i Pue' Ala.
49002013	Agáiáná de'e-de'e láwi' mohinaemokomi hai Kerisitu Iesu, to kato'uána iao karao'komi, Napadaki'mokomi melempó i kapatena Kerisitu.
49002014	Kerisitu haduduána to podameke'. Ia to popahintuwo'he' toIahudi hai tauna to bo'iahe' toIahudi mewali' hambua' tina mahile. Rindi pariolo'nda iami' pobungká', nagonumo'i Kerisitu melempó i pampehuhu'ána wátá saduduáNa.
49002015	I kahóndi'itina, áturá to nauki' Musa hai upu-upu hawa' hintu' áturánda, naumpáhimo'i Kerisitu bona tina mahile to rombua' iti Napakahambua' mewali' tina mahile to wó'u to pohinae hai Ia. Melempó i rárá itimi', Kerisitu mopa'ara podame.
49002016	KapateNa i kau mombehape, Kerisitu mopahintuwo' rombua' tina mahile iti lia' Nadamehe' hai Pue' Ala, hane'i manii' pobungká' iti.
49002017	Itimi' hane'i Kerisitu butu mantoleleha kárebá maro'a baha' i podame iti i kámiu to bo'iakomi toIahudi to iao karao'komi kai Pue' Ala, hondo'o wo'o i toIahudi to daki' i Pue' Ala.
49002018	Melempó i Kerisitu, kita' upu-upu maro'a toIahudi hondo'o wo'o to bo'ia toIahudi, peisáke' mengkadaki' i Pue' Ala, Amánta' i petulungina Inao Magasa' to ti'ara ara ntáni'na.
49002019	Itimi' hane'i, ti'arapokomi tesuá' torare ba to i raoa kai taunána Pue' Ala agáiáná de'e-de'e hingkakanimokomi mewali' taunána Pue' Ala lia' napohantámbimokomi Pue' Ala.
49002020	Upu-upumi rapándiri' hondo'o támbi to ra'áróha mampoalehe suro hai galara' hintu' Kerisitu Iesu mewali' watu ári'i mpóhi'.
49002021	Iamo'i topoáróha támbi iti mewali' Támbina Pue' Ala, to rapatani' lia' sipato' i Pue' Ala.
49002022	Láwi' tuwo'komi mohinae hai Kerisitu, kámiu wo'o ra'áróha hingkakani hai tauna ntani' mewali' hambua' támbina Pue' Ala; i ndi'itimi' karooána InaoNa Pue' Ala.
49003001	Itimi' hane'i kodo', Paulu, ratárungku'a' láwi' Kerisitu Iesu lia' nanangi pantolelehangku' Bámbári Ngkatuwo' i kámiu to bo'ia toIahudi.
49003002	Manóntó kanihádimo'i ahi' petirináina Pue' Ala, i kaNa'ámbe'iku' bago' to pobundu' i kámiu.
49003003	Pue' Ala mopatongawa' i kodo' liwo to Nabuniángi hondo'o to kaku'uki'mo'i kehapo'i rerembe peá hangko bomani' to ku'uki' dee.
49003004	Ane nibasai, ina ni'isá to tebuniángi mokakihanga'i Kerisitu hondo'o popáhángingku'.
49003005	Iao, to tebuniángi iti ti'ara hawe' karapepehanga'á i tauna agáiáná de'e-de'e, napatongawa'mo'i Inao Magasa' i suro hai galara'na Pue' Ala.
49003006	To tebuniángi iti iami': melempó i Bámbári Ngkatuwo' iti, tauna to bo'ia toIahudi meola'mohe' mampososora barakátina Pue' Ala to Napatóká'áhe' toIahudi. Tauna to bo'ia toIahudi napopewali'mohe' Pue' Ala hambua' wátá hingkakani hai toIahudi lia' meola'mohe' moranga' to nadándi Pue' Ala melempó i Kerisitu Iesu.
49003007	Pue' Ala moámbe'ia' ahi' petirináiNa molumaóha bago' ina mantoleleha Bámbári Ngkatuwo' iti. Ahi' iti kuranga'mo'i melempó i kuasa'na Pue' Ala to pobago' i wátángku'.
49003008	I olo'na upu-upu taunána Pue' Ala, kodo'mo'i to ti'ara ebe mohóló tuwo'ku'. Agáiáná na'ámbe'ia' Pue' Ala ahi' petirináiNa iami': bago' mantoleleha i upu-upu tauna to bo'ia toIahudi baha' i Bámbári Ngkatuwo' mokakihanga'i kamahilena barakati to ti'ara ara kaupuána to kai Kerisitu;
49003009	lia' bona melempó wo'o i kodo', upu-upu tauna mangisá, Pue' Ala to mampopewali' sanggena to ara, molumaóha liwoNa to kai hangkoia tebuniángi i duniá.
49003010	Tunggáiána Pue' Ala iami' bona de'e-de'e, melempó i dámá'á, upu-upu topopárentá hai topokuasa'i langi' mangisá kamatopa'na Pue' Ala baha' i páká'-páká'na.
49003011	Pue' Ala molumaóha iti hintoto' hai liwo'Na to ti'ara báli' tuke i kahae-haeána to Naponggaleá melempó i Kerisitu Iesu Pue'ta'.
49003012	Melempó pepóinálái i Kerisitu lia' pohinae hai Ia, ra'ámbe'ike' kabái' ina mengkadaki' i Pue' Ala pose pepóinálái.
49003013	Itimi' hane'i kuperapi' bona iniá' namalede' lálumi nanangi kapári' to kuhámpei i kakutulungimi láwi' upu-upuna iti mopa'ara ro'a i kámiu.
49003014	Itimi' hane'ia' molingkudu nalindo' Pue' Ala, Amánta'.
49003015	Mepongka kai Ia, upu-upu tina i surugá hintu' i duniá moranga' katuwo'.
49003016	Mekakaea' bona Pue' Ala to tetóeá' pebubu'ána barakati, moróhóngi lálumi melempó i kuasa' InaoNa.
49003017	Hane'i i pepóináláimi i Kerisitu Iesu, Kerisitu tungku' roo i lálumi lia' tuwo'mi rapopealehe hai nakuasa'i kama'ahi'.
49003018	Mekakaea' bona hingkakanikomi hai upu-upu taunána Pue' Ala, nibuku mopáhángi nu'umbá kamabemba'na hintu' kakaráruna lia' kamapángká'na hai kakaláduna áhi'na Kerisitu,
49003019	to ti'ara nabuku pekirina tauna mopáhángi i katóá-tóá'ána. Mekakaea', upu-upumi mehala' i áhi'na Kerisitu iti, hane'ikomi nakapósei pa'ántiárakana Pue' Ala to potóáka.
49003020	Melempó i kuasa'na Pue' Ala to tungku' mobago' i lálunta', Pue' Ala peisá molumaóha to peruu kai to taperapi' lia' to tapekiri.
49003021	Tetóeá'mi' Pue' Ala i pombelapi-lapiána tauna i lalu dámá'á, melempó i Kerisitu Iesu duu' i kahae-haeána. Ami.
49004001	Itimi' hane'i, kodo' tauna'a' to ratárungku' láwi' pobago'ku' mantoleleha ngkórá'na Pue', kupaturo'komi bona i pewáli'mimo'i tauna to nakárá'mo'i Pue' Ala, tuwo'komi hintoto' hai katekárá'mi iti.
49004002	Ágimi timbulu mengkaiwói', ma'álu pámbiárámi, lia' manondo'. Petude'ánga áhi'mi i pombetulungimi.
49004003	Nipesimbuku molumaóha pohinae bona kahantombo' to na'áróha Inao Magasa' tungku' matimámá.
49004004	Kita' upu-upu, hawátá-wátá peáke' hai hambua'ke' i lalu Inao Magasa'. Hóndi'iti wo'o karakárá'tamo'i i lalu hampáká' peá paisarungiá.
49004005	Hadua peá Pue'ta', hambua' pepóinálái, hampáká' periu,
49004006	hai hadua peá Pue' Ala to pewali' Ama i upu-upu tauna iami' Pue' to makuasa' i upu-upuna, to pobago' melempó i upu-upuna lia' roo i láluna upu-upu tauna.
49004007	Kita' hadua hai hadua moranga'ke' ahi' petirinái mangola' apa to nawe'iáke' Kerisitu.
49004008	I Sura Pototowiá teuki', “I tempó pengkaore'Na mao i ka'árá'á to tepaireá, Ia mambawa to ratawani; lia' mepokira'á peámbe'iNa i tauna.”
49004009	Haido'o, ane rahanga'i “Ia mengkaore'mo'i” mopáláiá Ia kamendálumo'i i ka'árá'á to tepaiwói' ebe i duniá dee.
49004010	Ia to kamendálumo'i iti, Ia wo'o to pengkaore' i ka'árá'á to tepaireá kai sanggena langi', hane'i humangkaniá tampo' hai langi' hámbá' Naka'arái.
49004011	Iamo'i to “mepokira'á peámbe'i i tauna”, hangkira Na'ángká' mewali' suro, to ntáni'na mewali' galara'; to ntáni'na wo'o mewali' to pantoleleha Bámbári Ngkatuwo', lia' ara wo'o Na'ángká' mewali' guru hai toporewái dámá'á.
49004012	Iti Naponggaleá bona taunána Pue' Ala pose kararewáinda ina mampobago'á Pue' lia' moáróha dámá'á to pewali' wátána Kerisitu.
49004013	I kahóndi'itina, kita' upu-upu ina hambua'ke' pepóinálái to hibali', kapangisá to hibali' mokakihanga'i Áná'na Pue' Ala lia' mewali'ke' manginao to katerárángi-rángiá potóákanta' hondo'o Kerisitu.
49004014	Haido'o, ti'arapoke' hondo'o ánáke to ti'ara tinto hondoo rei' hondee mai nawawa-wawa paturo'na tauna to pande mpetobebeá. Mopapuha tauna hintu' ákálá mpetobebeánda.
49004015	Agáiáná, láli' melempó i lálunta' to pose kama'ahi', mopahowa'ke' to to'u hane'i i páká'-páká'na kamahae-haeá mewali'ke' motóáka hondo'o Kerisitu to pewali' tadulakonta'.
49004016	I kaNatadulakoánta', upu-upu to tesuá' wátá, rausu ngkaro'a lia' rapopombedai' hore-hore umpukana. Ane hore-hore mpobago'he' hondo'o to rapatoto'áhe', humangkaniá wátá iti ina tuwo' manginao lia' paróhó melempó i pombepoka'ahi'.
49004017	Itimi' hane'i i lalu hanga'na Pue', deemi' to ina kuhanga' lia' kupatóá-tóá: iniá' nituwo' hondo'o taunahe' to ti'ara mehala' i Pue' Ala lia' mampekirihe' to mbero-mbero.
49004018	Pekirinda mangkáindimo'i. Tuwo' to pohinae hai Pue' Ala, ti'ara rahala' láwi' ti'ara ebehe' nakakiarái kapangisá mokakihanga'i Pue' Ala. Hondo'ohe' láwi' matu'a lálunda.
49004019	Ti'arapohe' nakakiarái kamahili, hane'ihe' mampeola'i sanggena pepoinaoá wátánda lia' pelái-láiánda peá mamponggaleá gau' ngkaparaka'.
49004020	Agáiáná kámiu, bo'ia rárá ngkatuwo' to hóndi'iti to rapaturo'ákomi rungumi mehala' i Kerisitu Iesu!
49004021	Láwi' kanihádimo'i baha' i Ia lia' kámiu topeola'Na, karapaturo'mokomi wo'o mokakihanga'i to to'u to ara i Iesu!
49004022	Itimi' hane'i, nikábáhá pámbiárámi iao hintu' rárá ngkatuwo'mi to liu to nahurewuki pepoinaoána to mepapuha.
49004023	Ágina rawó'ungi upu-upu lalu hintu' pekirimi,
49004024	bona tuwo'mi hondo'o tauna to rawó'ungi to rateru mangola' lengge'na Pue' Ala; iami' melempó i pámbiárá to to'u lia' maláhi.
49004025	Itimi' hane'i upu-upu halálungku', iniá'po'i nipodongko'. Nipahowa' to to'u hadua mai hadua láwi' upu-upunta' hawátá-wátámoke' hai Kerisitu.
49004026	Ane towekomi, iniá' nipatodáhi'i katowemi iti mopa'ara dósá i kámiu. Iniá' nitowe tuke i katámpuna alo,
49004027	bona ti'ara ara lógána Tadulako Ánditu.
49004028	Tauna to mampoákeká baina, bate'na nakábáhá. Láli' áginamo'i mobago' melempó i kamanóntó bona masumba katuwo'ána lia' peisá mantulungi tauna to ti'ara gáná katuwo'ána.
49004029	Ane molalutakomi iniá' nipopahowa' basa to boko. Nipahowa' peá basa to pobundu' lia' moróhóngi tauna ntani'. Basa to hóndi'iti ina mopa'ara kamaro'a i upu-upu tauna to mampehádingi.
49004030	Iniá' nipopawiora Inao Magasa'. Karatanda'imokomi hai Inao mewali' kirána Pue' Ala, i kaina butuna alo pekábáhá i kámiu.
49004031	Haido'o, nitibe upu-upu bábehiá to hondee: kói' inao, pepailalu, katowe, pobungká' hai petata'i. Nitibe bábehiá to hóndi'iti, hondo'o wo'o upu-upu pámbiárámi to kadake.
49004032	Láli' ágina ebe maro'a lálumi, mombepoka'ahi'komi hadua hai hadua, lia' niámpungi sala'na hangkakataunámi hondo'o kana'ámpungimi Pue' Ala melempó i Kerisitu.
49005001	Kámiu, áná'nakomi Pue' Ala to Napoka'ahi', itimi' hane'i bate'mi mampesimbuku mampeola'i pándiri'na Pue' Ala.
49005002	Tuwo'mi bate'na natánuáná'i ahi', hondo'o kama'áhi'na Kerisitu i kita'. Ia mampehuhu'á wátána rapapate mosoreákake' mewali' popenómbá to boháru lia' mopamatana' láluna Pue' Ala.
49005003	Kámiu taunánakomi Pue' Ala. Itimi' hane'i bábehiá gau' ngkaparaka' lia' bábehiá ngkadoko' ba to ti'ara hintoto', iniá' na'ara i olo'mi. Hane'i ti'ara ara alehenda tauna ntani' mampasanga'ákomi kapolumaóhami bábehiá to hóndi'iti.
49005004	Bókána wo'o i kámiu mopahowa' basa to boko, basa to ti'ara mopáláiá lia' to páliá rapobasa. Láli' ágimi mopahowa' porande ahi' i Pue' Ala.
49005005	Nipailalu ngkaro'a: tauna to mampopámbiárá gau' ngkaparaka' ba to ti'ara hintoto' ba bábehiá ngkadoko' (pámbiárá to hóndi'iti hibali' peá hai to penómbá i ánditu), tauna iti ti'ara mesuá' i Kadatuána Kerisitu hai Pue' Ala.
49005006	Iniá' natobebeákomi laluta potimbali to ti'ara mopáláiá. Láwi' mokakihanga'i upu-upuna iti mopa'ara katowena Pue' Ala i taunahe' to ti'ara mengkoru' i Ia.
49005007	Mewali', iniá' ebe nipombeisá hai taunahe' to hóndi'iti.
49005008	Iao, kámiu haduduámi arakomi i kamangkáindi. De'e-de'e, mewali'mokomi taunána Pue'; aramokomi i lalu wanta'. Itimi' hane'i bate'mi tuwo' i lalu wanta'.
49005009	Láwi' kai wanta' itimi' mesupa' sanggena bábehiá to maro'a, ti'ara madári sambali lia' to'u i pehiló'ána Pue' Ala.
49005010	Nipesimbuku mehala' i apa to napotana' láluna Pue'.
49005011	Iniá' nipolumaóha bábehiá to ti'ara mobundu' to raponggaleá tauna to tuwo' i lalu kamangkáindi. Láli' ágimi mopatewulaa' bábehiá to hóndi'iti.
49005012	Láwi' bábehiá to ralumaóha mpebuni iti, hawe' ina ralalutáingi melongko'imo'i.
49005013	Sanggena to napatewulaa' wanta', ina katontole ebe.
49005014	Láwi' wanta' itimi' hane'i i páká'-páká'na katontole raita. Itimi' hane'i rahanga', “Ó io to leto, peáró kai kapate! Kerisitu ina mewanta' i io.”
49005015	Itimi' hane'i, pailalu ngkaro'a rárá ngkatuwo'mi. Iniá' nituwo' hondo'o katuwo'nda tauna to bebe; nituwo' hondo'o tauna to matopa'.
49005016	Popobundu' ngkaro'a lógá to ara i kámiu, láwi' tempó dee pose bábehiá to kadake.
49005017	Iniá' nibebe agáiáná nipeisángi apa to napengáihi Pue'.
49005018	Iniá' nimalangu hai anggoro' láwi' ina napakarugi'komi. Láli' ágimi nakuasa'i Inao Magasa'.
49005019	I lalu potimbálimi hai rángámi, nipopobundu' laluta to ara i Lingá Mpetóeá', lingá peperáráingá hai lingá mpenómbá. Melempó i tana' lalu ágimi molingá peperáráingá i Pue'.
49005020	Baha' i páká'-páká'na, timbulu morande ahi'komi i Pue' Ala, Amánta', i lalu hanga'na Iesu Kerisitu Pue'ta'.
49005021	Bona tapampomahile Kerisitu, ágimi mombepengkóru'i.
49005022	Kámiu tawine to potomoane, mengkoru'komi i tomoanemi, hondo'o pengkóru'mi i Pue'.
49005023	Láwi' tomoane iami' tadulako i tawinena, hondo'o Kerisitu mewali' tadulako i dámá'á lia' Ia haduduáNa Topesoreáka i dámá'á to pewali' wátáNa.
49005024	Hondo'o pengkóru'na dámá'á i Kerisitu, hóndi'itimi' wo'o baha' i páká'-páká'na, tawine bate'na mengkoru' i tomoanena.
49005025	Kámiu tomoane, ma'ahi'komi i tawinemi hondo'o Kerisitu mampoka'ahi' lia' mampehuhu'á wátáNa mopaháwá dámá'áNa.
49005026	Iti nalumaóha Kerisitu bona Napopamaláhi dámá'á iti melempó i ngkórá'Na hai uwai periu, bona peisá Napatani' i Pue' Ala.
49005027	I kahóndi'itina, dámá'á iti napopewali' Kerisitu kirána to pehákiá'i lia' maláhi i lindo'Na bona i kabutuNa, tuwo'na dámá'á iti ti'arapo'i boko hai ti'ara ara kamasala'na hawe' hántede'.
49005028	Hondo'o wo'o tomoane bate'na mampoka'ahi' tawinena hondo'o pampoka'áhi'na wátá saduduána. Tomoane to mampoka'ahi' tawinena mopáláiá mampoka'ahi' wátá saduduána.
49005029	Ti'ara hawe' ara tauna to ti'ara mampalái-lái wátá saduduána. Láli' narewui lia' nakámpái hondo'o Kerisitu mokámpái dámá'áNa.
49005030	Láwi' kita' kiránake' wátána Kerisitu.
49005031	I Sura Pototowiá teuki', “Itimi' hane'i, hadua tomoane ina mopáláhi amána hai inaána, duu'na moromu hai tawinena hane'imohe' mewali' haóntó'-óntó'.”
49005032	Laluta dee kaladu páláiána agáiáná tunggáiángku' iami' pohinaena Kerisitu hai dámá'á.
49005033	Haido'o, kámiu upu-upu tomoane bate'mi mampoka'ahi' tawinemi hondo'o pampoka'áhi'mi wátá saduduámi hai kámiu tawine bate'mi mampomahile tomoanemi.
49006001	Kámiu ánáke, i pepóináláimi i Pue' Iesu, mengkoru'komi i tosaemi láwi' itimo'i to sipato' nilumaóha.
49006002	“Pomahile amámu hai inámu,” itimi' hawa' to kaisá' kai Pue' Ala hiola' hai podándiNa,
49006003	iami': “Bona tuwo'mi madonde lia' matinuwu'komi i duniá”.
49006004	Kámiu ama! Iniá' nipobábehi to ti'ara maro'a i áná'mi to mopa'ara katowenda. Láli' nipáguruhe' mampeola'i paturo'na Pue'.
49006005	Kámiu hawi', peola'i hawa'na kauwe'ámu i duniá dee. Lumaóha melempó i pepomahile hintu' kaola-ola' lia' i kabulá lalu hondo'o kanilumaóhana i Kerisitu.
49006006	Iniá' namaro'a peá kanilumaóhana i tempómi raita bona nipasumba peá peperáráingána tauna. Agáiáná, ágina nilumaóha i pewáli'mi háwi'na Kerisitu to tanga'na mampeola'i peláiána Pue' Ala melempó i kapose lalu.
49006007	Bago' to niponggaleá i pewáli'mi hawi', ágina nibago' hintu' lalu to madonde hondo'okomi to mampobago'á Pue', bo'ia peá i tauna.
49006008	Buhinao, upu-upu tauna maro'a hawi' hondo'o wo'o i tauna to bo'ia hawi' katuwo'na, ina moranga' háwángina kai Pue' baha' i polumaóhana to maro'a.
49006009	Kámiu kauwe'á! Nilumaóha wo'o hondo'o i háwi'mihe'. Iniá' nipepopalángá'. Buhinao, kámiu hintu' háwi'mihe' hadua peá kauwe'ámi iami' Pue' to i surugá to ti'ara mampopohore-hore tauna.
49006010	Kahópó'ána, ágimi ebe maróhó melempó i róhó hai kuasa'na Pue' láwi' mohinaemokomi hai Ia.
49006011	Nipopobundu' upu-upu párewá mpombeala to nawe'iákomi Pue' Ala bona nibukui moewa' ákálá mpetobebeána Tadulako Ánditu.
49006012	Láwi' pombealánta' dee iami', bo'iake' moewa' tauna agáiáná moewa'ke' kuasa' to kadake to ti'ara taita. Moewa'ke' upu-upu tadulako kamangkáindi to pokuasa'i duniá. Moewa'ke' wo'o mampopengaa inao tokadake to pokuasa'i langi'.
49006013	Itimi' hane'i de'e-de'e, nipopobundu' upu-upu párewá mpombeala kai Pue' Ala bona i alo pewali'ána bábehiánda to kadake, nibuku moewa' pebungká'nda. Lia' ane tukepokomi i kahópó'ána, ina bate'mi mani' tungku' maróhó.
49006014	Ágimi timbulu mokakámpái. To to'u nipohalope', hai molumaóha peláiána Pue' Ala nipobadu' rante.
49006015	Sapátu'mi iami' katóká'na lálumi mantoleleha Bámbári Ngkatuwo' to pambawa awe rasi'.
49006016	I upu-upu lógá, nipopobundu' pepóináláimi i Pue' nipopewali' lábá, i kahóndi'itina nibuku mopapide' upu-upu mata tuni' to bóró kai tokadake.
49006017	Katesoreáka niala niposóngkó hondo'o to raposóngkó surodado', hai ngkórá'na Pue' Ala nipopewali' piho' to kai Inao Magasa'.
49006018	Nilumaóha upu-upuna iti daro nipekakaeá merapi' petulungi i Pue' Ala. I upu-upuna lógámi, nipekakae mangola' pepatintona Inao Magasa'. Timbulu maingá'komi i lalu pekakae lia' iniá' nikaróngai mampekakaeá upu-upu taunána Pue' Ala.
49006019	Kodo' wo'o nipekakaeána', bona i tempóku' molaluta, Pue' Ala moámbe'ia' basa to to'u lia' bona bái'a' mantoleleha to tebuniángi i Bámbári Ngkatuwo' iti.
49006020	Láwi' Bámbári Ngkatuwo' itimi', hane'ia' mewali' hadua huo' lia' de'e-de'e tanga'ku' i tárungku'. Nipekakaeána' bona bái'a' molaluta mokakihanga'i Bámbári Ngkatuwo' iti, hondo'o to bate'na kupahowa'.
49006021	Tikiku halálunta' to hampepopóinálái to tapoka'ahi' to tungku' manondo' mobago' i bondena Pue', ina mampopaisá'ákomi upu-upu baha' i kodo' bona ni'isái nu'umbá katuwo'ku' hai pobago'ku'.
49006022	Itimi' hane'i kuhuo' butu i kámiu, mampopaisá upu-upu mokakihanga'i katuwo'ki' bona moróhóngi lálumi.
49006023	Mekakaea' bona Pue' Ala Amánta' hai Pue' Iesu Kerisitu moámbe'ikomi awe rasi' hai pombepoka'ahi' lia' katungku' mepóinálái i Kerisitu.
49006024	Mekakaea' bona Pue' Ala mobarakati halalu upu-upu to tungku' mampoka'ahi' Pue'ta' Iesu Kerisitu melempó i ahi' to ti'ara báli'.
50001001	Halalu-halalu, upu-upu taunána Pue' Ala to toro' i Pilipi hintu' to pohinaemo'i hai Iesu Kerisitu tesuá' halalu-halalu tadulako hai topokamata dámá'á. Sura dee kai kodo', Paulu hai Timotiu, huo'na Kerisitu Iesu.
50001002	Mekakaeka' bona Pue' Ala Amánta' hai Pue' Iesu Kerisitu moámbe'ikomi barakati hai awe rasi'.
50001003	I kani-kánimi kubuhinao, bate'ku' morande ahi' i Pue' Ala.
50001004	Lia' i kani-kánimi kupekakaeá sangkani, mekakaea' i kadonde lalu.
50001005	Morande ahi'a' i Pue' Ala láwi' mantepu'u kai runguna duu' de'e, niureia' mantoleleha Bámbári Ngkatuwo'.
50001006	Pue' Ala haduduána to mantepu'u mamponggaleá bago' to maro'a iti i kámiu lia' kupóinálái Ia wo'o ina mopahóhóá' bago' iti tuke i kahópó'ána, i alo kaina butuna hule' Iesu Kerisitu.
50001007	To'u, sipato'a' mampekiri hóndi'iti i kámiu nanangi kadáki'mi onto i lálungku'. Láwi' maro'a de'e-de'e i tempóku' ratárungku' ba tempóku' mamperuru'i hai mampetawa'i Bámbári Ngkatuwo' iti, hingkakanimokomi hai kodo' i bago' to nawe'iána' Pue' Ala. Bago' iti taranga' hamombolo' kai ahi' petirináina Pue' Ala.
50001008	Pue' Ala mangisá kapundáku' hai kama'áhi'ku' i kámiu hondo'o kama'áhi'na Iesu Kerisitu i kita'.
50001009	Deemi' pekakaengku': bona katerárángi-rángiá áhi'mi i Pue' Ala hai hangkakataunámi hintu' pangisámi baha' i páká'-páká'na to to'u lia' kamatopa'mi.
50001010	I kahóndi'itina ni'isámi' mampileki apa to tepamaro'a lia' tuwo'mi ina maláhi kai kamasala' tuke i kabutuna hule' Kerisitu.
50001011	Tuwo'mi ina pose hai bábehiá to tepamaro'a láwi' pobago'na Iesu Kerisitu i lálumi; bona Pue' Ala ina ratóeá' hai rapomahile.
50001012	Halalu-halalu, kupengáihi bona ni'isái upu-upu to kuhámpei dee láli' mampopewali' handa' tauna masádi hai mampóinálái Bámbári Ngkatuwo' iti.
50001013	I kahóndi'itina, upu-upu topokámpái támbi kadatuá hai tauna ntáni'na i wanua mahile dee, mangisá ratárungku'a' láwi' pantolelehangku' mokakihanga'i Kerisitu.
50001014	Lia' karatárungku'ku' iti, mampopewali' kahanda'na kai toSarani i wanua mahile dee tunde' mepóinálái ebehe' i Pue'. Hane'i tunde' bái' ebehe' mokárebá ngkórá'na Pue' Ala lia' ti'ara ara kalángá'nda.
50001015	To'u, ka'ara bahangampa kai olo'nda mopabutu mokakihanga'i Kerisitu i kakói' inao lia' mampalái pobungká'. Agáiáná to ntáni'na mopabutuhe' mokakihanga'i Kerisitu i tunggáiá to maláhi.
50001016	Taunahe' dee mamponggaleá iti nanangi kama'áhi'nda i Pue' Ala hai kodo', láwi' raisá Pue' Ala to pohuo'a' mampetude'ánga kató'una Bámbári Ngkatuwo' iti.
50001017	Agáiáná tauna to kói' inaonda hai mampalái pobungká' mantoleleha kárebá mokakihanga'i Kerisitu i tunggáiá to ti'ara maro'a bona rapasumbái rasi' saduduánda. I kahóndi'itina rapoinao bona kumapári' ebe i lalu tárungku'.
50001018	Agáiáná ti'ara onto ma'ampa! Láwi' kehapo'i nu'umbámo'i, maro'a to raponggaleá i kamaláhi ba to ti'ara to'u, kárebána Kerisitu bate'na onto ratoleleha; mewali' matana'a'. Lia' bate'ku' timbulu mampotana' to hóndi'iti,
50001019	láwi' kuisá ebe i pekakaemi hai petulungina Inaona Iesu Kerisitu hane'ia' ina rakábáhá.
50001020	To kupengáihi hai kupaisárungi ebe iami' nu'umbá kati'arána ina mbero-mbero pobago'ku'. Láli' kupaisárungi bona kai iao pelumbu'na ebe de'e-de'e, bate'ku' ina bái' i suku pebukuána tánuáná'ku' bona maro'a tuwo' ba matengku' Kerisitu bate'na ratóeá'.
50001021	Láwi' kodo', tunggáiána tuwo'ku' iami' mopamatana' Kerisitu lia' mate mopáláiá rási'ku'.
50001022	Agáiáná ane bate'ku' tuwo' i duniá dee, bago' to pobundu' ebe peisá kunggaleá, mewali' ti'ara kuisá apa to ina kupileki.
50001023	Kai rompáká' iti ti'ara kuisá umbái to ina kupeola'i: kulái ebe mopáláhi duniá dee mao toro' hingkakani hai Kerisitu láwi' itimo'i to tepamaro'a;
50001024	agáiáná nanangi pobundu'na i kámiu, ágingkumo'i toro' i duniá dee.
50001025	Kupóinálái mokakihanga'i iti. Itimi' hane'i kuisá kaina toro'ku' i duniá hingkakani hai kámiu mantulungikomi bona nitunde' maróhó hai matana' i lalu pepóináláimi i Pue'.
50001026	Mewali', ane masule'a' hanggaló, kámiu to pohinaemo'i hai Kerisitu Iesu, ina ara alehemi mampetando'á mokakihanga'i apa to kakulumaóhamo'i i kámiu.
50001027	Haido'o, to kato'uána de'e-de'e, nituwo' hintoto' hai apa to napengáihi Bámbári Ngkatuwo' mokakihanga'i Kerisitu. I kahóndi'itina ane mombehumba mania' hai kámiu ba ti'arapo'i, bate'na peá kuhádi nu'umbá katungku'mi mohintuwo' hai hingkakanikomi mampesimbuku ina mampakahambua' tunggáiá hai peláiá; iami' mokakihanga'i pepóinálái to hintoto' hai Bámbári Ngkatuwo'.
50001028	Bate'mi timbulu bái'; iniá' nilángá' i bungká'mihe'. I kahóndi'itina nipetude'ánga kabate'nda ina hurewu' agáiáná kámiu ina nasoreákakomi Pue' Ala.
50001029	Láwi' Pue' Ala moámbe'ikomi petirináiNa bo'ia peá bona nipepóinálái i Kerisitu agáiáná bona nipohámpei wo'o kapári' nanangi pobago'mi i Kerisitu.
50001030	De'e-de'e, hingkakanimoke' i kapári' lalu to hibali'; iami' to kani'ita kuhámpei iao hai to tungku' mani' kuhámpei duu' de'e, hondo'o to nihádimo'i.
50002001	Maróhó lálumi láwi' pohinaemi hai Kerisitu. Lia' lindó lálumi láwi' Kerisitu mampoka'ahi'komi! Natete'komi Inao Magasa' lia' mombepoka'ahi'komi hintu' mombetirinái hadua hai hadua.
50002002	Itimi' hane'i kuperapi' nipamatana' ebe lálungku' melempó i tuwo' hanginginao i kama'ahi', hampepekiri hai tunggáiá to hibali'.
50002003	Iniá' nipolumaóha i páká'-páká'na nanangi pampeli'mi rasi' saduduámi ba to ina mampopewali'komi mampepemahile agáiáná láli' hadua-haduakomi mengkaiwói' mobabe tauna ntani' tepaireá kai wátá saduduámi.
50002004	Iniá' peá nipopahikinái wátá saduduámi agáiáná tauna ntani' wo'o.
50002005	Ágimi ebe hondo'o poinaona Iesu Kerisitu:
50002006	Kato'uána Ia hibali' hai Pue' Ala, agáiáná Ia ti'ara mobabe kahibáli'na hai Pue' Ala iti bate'na ina Naperóhó.
50002007	Láli' upu-upuna Nakábáhá hane'i mewali' hondo'o hadua hawi'; hai mewali' hondo'o tauna, lia' rárá ngkatuwo'Na hondo'o wo'o tauna.
50002008	Ia mengkaiwói', tuwo' i lalu katungku' i Pue' Ala duu'na mate, lia' láli' mate i kau mombehape.
50002009	Itimi' hane'i naore' Pue' Ala i ka'árá'á to tepaireá, hai Na'ámbe'i kakuasa'á to tepamahile kai upu-upu kakuasa'á ntani'.
50002010	Bona i katepomahilena Iesu, sanggena to ara i surugá hai i duniá, hintu' to ara i lapi tampo', ina molingkudu menómbá i Ia.
50002011	Upu-upunda ina mangaku' Iesu Kerisitu iami' Pue'; i kahóndi'itina Pue' Ala, Amánta' ratóeá'.
50002012	Halalu-halalu to kupoka'ahi', hondo'o katimbulu ola-ola'mi i kodo' i tempóku' mani' hingkakani hai kámiu, pelumbu'na de'e-de'e mombekaraóhike', bate'na nipesimbuku tuwo' hintoto' hai katesoreákamimo'i. Nilumaóha iti i pepomahile hintu' pengkóru'mi i Pue' Ala,
50002013	láwi' Pue' Ala haduduána to pobago' i lálumi bona tóká' lálumi hai nibuku mopamatana' láluna Pue' Ala.
50002014	I páká'-páká'na nilumaóha bo'ia i pohume-hume ba i pohiero.
50002015	I kahóndi'itina i pewáli'mi áná'na Pue' Ala, nipetude'ánga kati'arána ara dakena tuwo'mi lia' maláhi hai to'u i olo'nda tauna to kadake bábehiána hai madósá. I tempómi mopabutu i herá ngkórá' to peámbe'i katuwo', ágimi mewali' wanta' i herá hondo'o wanta' to bóró to pohámbáki duniá. Ane tuwo'komi hóndi'iti, ina ara alehengku' mampetando'ákomi i tempó kaina butuna hule' Kerisitu. Itimi' to popatongawa' kati'arána mbero-mbero pobago'ku' hai apa to kunggaleá ara wua'na.
50002017	Agáiáná, ba ina matea' rapapate lia' wahe'ku' hondo'o to rabubuha i wongko popenómbámi i Pue' Ala láwi' pepóináláimi i Ia. Rápá'na kámiu hane'ia' mate, bate'ku' morande ahi' hai matana' hingkakani hai kámiu.
50002018	Hondo'o wo'o kámiu, bate'mi matana' hingkakani hai kodo'.
50002019	Kupaisárungi i petulungina Pue' Iesu, harawi'á pohuo'ku' Timotiu mao i kámiu, bona maróhó lálungku' masádi mokakihanga'i kárebámi.
50002020	Timotiu peá haduduána to hambua' lalu hai kodo' lia' kai láluna ebe mampekiri kapáráluuámi.
50002021	Upu-upu to ntáni'na mowulai peáhe' rasi' saduduánda bo'ia to pobundu' i Iesu Kerisitu.
50002022	Ni'ita haduduámi tongawa' ebe pobundu'na Timotiu. Mahárá pobago'na hingkakani hai kodo' bona Bámbári Ngkatuwo' tetoleleha. Hondo'o peáka' to hintaliáná' hai ia.
50002023	Itimi' hane'i, ia to kupaisárungi ina kuhuo' mao i kámiu ane kuisámo'i apa to ina mewali' i katuwo'ku'.
50002024	Agáiáná kupóinálái i petulungina Pue', ti'arapo'i wo'o mahae kaina teduu'ku' moweo'komi.
50002025	Mokakihanga'i halálunta' Epaproditu to nihuo' mantulungia', kupekiri páráluu ina kuhuo' hule' mao i kámiu. Napoaweámo' i lalu pobago' hai pampesimbuku mantoleleha Bámbári Ngkatuwo'.
50002026	Ámbi' pundá ebemo'i i kámiu upu-upu lia' ti'ara tungku' láluna láwi' naisá kanihádinamo'i kárebá kamadu'ána.
50002027	To'u kamadu'ána duu'na ina mate. Agáiáná natirinái Pue' Ala lia' bo'ia peá ia, kodo' wo'o bona ti'ara ebe masusa' lálungku'.
50002028	Itimi' hane'i mahárá ebe kakupoinaona ina mohuo'i hule' mao i kámiu, bona nimatana' hule' ane mombehumbakomi lia' lálungku' wo'o mewali' malino.
50002029	Haido'o, ia niranga' pose kadonde lalu i pewáli'na halálumi to hampepopóinálái. Nipopohóló sanggena tauna to hibali' hai ia.
50002030	Láwi' popahikináina bago'na Iesu Kerisitu itimi' hane'i dika-dika ina mate; pose napehuhu'á tuwo'na bona mantulungia' mewali' paháwá wátámi nanangi pombekaraóhinta'.
50003001	Kahópó'ána halalu-halalu, matana'komi láwi' mohinaemokomi hai Pue'. Ti'ara kupodári lalu ina mohule'ingi to walimo'i ku'uki' i kámiu; láwi' iti mobundu' i katesoreákami.
50003002	Maingá'komi i taunahe' to mamponggaleá apa peá to kadake. Tauna iti sipato'he' rahanga' “ahu”. Mehuhulihe' bona taunahe' rahuwai'.
50003003	To kato'uána kita'mo'i tauna to kamoranga' pehuwai' to to'u, bo'ia herá. Menómbáke' i Pue' Ala melempó i petete'na Inao Magasa' haduduána hai morande ahi'ke' láwi' tuwo'moke' mohinae hai Kerisitu Iesu. Bona tapasumba pesoreáka, ti'arake' mentoe i páká'-páká'na rárá to nabábehi tauna to hondo'o pehuwai'.
50003004	Kato'uána peisá peá'a' mentoe i rárá to nabábehi tauna. Láwi' ane arai hadua to ara alehena bona mentoe i rárá to rabábehi tauna iti, meruu ebe kodo'.
50003005	Rahuwai'a' i tempóna tinuwu'ku' uwalu alona. Kara'ánákangku' kai tina mahile Sáráeli, tina Benámi', poko' toIbarani. I pampeolá'ingku' áturá to nauki' Musa, tesuá'a' toPárisi.
50003006	I kamahárána pampeolá'ingku' áturá iti hane'ia' mampopeahi-ahi' dámá'á. Ane rapeitai kai áturá to nauki' Musa, kodo'mo'i to to'u lia' maláhi.
50003007	Agáiáná apa to kai runguna kuporasi', de'e-de'e kubabemo'i rugi' láwi' Kerisitu.
50003008	Mewali', de'e-de'e upu-upuna iti ti'ara mobundu' i kodo' láwi' ara mani' to peruu kakuporási'na iami' pehala'ku' i Kerisitu Iesu Pue'ku'. Itimi' hane'i kukábáhá upu-upu to ntáni'na, kubabe peramo'i pupu' bona Kerisitu mewali' kirángku'
50003009	lia' to'u-to'u ebe pohinaengku' hai Ia. Kodo' napatongawa' Pue' Ala to'u i pehiló'áNa, bo'ia pampesimbuku saduduángku' melempó i katungku' molumaóha áturá to nauki' Musa. De'e-de'e kodo' napatongawa' Pue' Ala to'u i pehiló'áNa láwi' pepóináláingku' i Kerisitu. Mewali', petotó'una Pue' Ala iti mampoalehe pepóinálái i Kerisitu.
50003010	To kupoinao ebe iami' bona kupehala' i Kerisitu hai mohámpei kuasa' to popatuwo' Kerisitu kai kapate. Kupoinao mampasádi kapári' to hibali' hai Ia lia' mewali' hondo'o Ia i kapateNa,
50003011	bona kahópó'ána ina rapatuwo'a' hule' kai kapate.
50003012	Halalu-halalu, iniá' nihanga'i kuhala' ebemo'i Kerisitu ba maláhimo'i tuwo'ku' kai dósá. Agáiáná to kupesimbuku iami' mampeumala rasi' mpenangi to napatóká' Kerisitu Iesu. Itimo'i hane'ia' Napeumala bona kupewali' kiráNa.
50003013	Halalu-halalu, kato'uána kodo' haduduángku' ti'ara kuhanga' kakuhumbamo'i rasi' mpenangi iti. Agáiáná ara hampáká' to kunggaleá iami' mokalóliá upu-upu to kubengomo'i lia' kupesimbuku mowulai tunggáiá to ara i lindo'ku'.
50003014	Itimi' hane'i kupesimbuku ebe melangka mowulai tunggáiá to kahópó'ána bona kupasumba rasi' mpenangi iami' katuwo' i surugá; itimi' hane'ike' nakárá' Pue' Ala melempó i Iesu Kerisitu.
50003015	Mewali', kita' upu-upu to manginaomo'i pepóináláinta', pekirinta' bate'na hóndi'iti. Agáiáná ane arai i olo'mi to pampekiri ntani', Pue' Ala ina mopakanóntókomi.
50003016	Agáiáná mokakihanga'i dee nipailalu ebe, bate'ta' tuwo' mampeola'i áturá to talumaóhamo'i tuke de'e-de'e.
50003017	Halalu-halalu upu-upu, nipepándiri' i kodo'. Kakiámbe'imokomi pándiri' to to'u, itimi' hane'i nipeitahe' ngkaro'a tauna to mepándiri' i kai'.
50003018	Láwi' morongkanimo'i kuhanga'ákomi, de'e-de'e kuhule'ingi womi' daroa' teria', handa'he' tauna to pombero-mbero páláiá kapatena Kerisitu i kau mombehape.
50003019	Katuwo'nda tauna to hóndi'iti, mokahópó'á i naraka láwi' mampenómbáihe' peláiá wátá saduduánda. Bábehiá to pehili'i, láli' itimo'i to rapetando'á láwi' i pekirinda hamombolo' katuwo' i duniá dee.
50003020	Agáiáná kita', taunána kadatuá surugá lia' kai ndi'itimi' wo'o pampegiá'ánta' Pue' Iesu Kerisitu, Toposoreákake'.
50003021	Ia to ina mobáliki wátánta' to peisá magonu bona hibali' hai wátáNa to magasa' mangola' kuasa'na to peisá monangi i páká'-páká'na.
50004001	Itimi' hane'i, upu-upu halálungku' to kupoka'ahi' hai kukapundái, nipakaróhó pepóináláimi i Pue', kámiumo'i to kupetando'á to popamatana' lálungku'.
50004002	Halálungku' Euodia hai Sintike, kuperapi' ebe bona nihambua' lalu i pewáli'mi tauna to hampepopóinálái i Pue'.
50004003	I io Sunsugo balengku' to tungku' manondo', kuperapi' tawine to rodua iti nudamehe' bona ti'arapohe' mosisala'. Láwi' i tempóku' mani' hingkakani hai kámiu, mahárámo'i pobago'nda mamporángá'a' mantoleleha Bámbári Ngkatuwo'; hibali' hai Kleme hintu' tauna ntani' to hampobago-bago' hai kodo'. Hanga'nda ara teuki' i Sura Ngkatuwo'.
50004004	Timbulu matana'komi i pohinaemi hai Pue'. Hangkani mani' kuhanga': matana'komi!
50004005	Upu-upu tauna ágina ebe mangisá ro'a lálumi láwi' ti'arapo'i mahae Pue' ina butu.
50004006	Iniá' nibata-bata mokakihanga'i apa peá agáiáná mekakaekomi baha' i páká'-páká'na. Niperapi' i Pue' Ala apa to nipengáihi, pabuá' upu-upuna iti i Ia hintu' porande ahi'.
50004007	Awe rasi' kai Pue' Ala to ti'ara nabuku napáhángi tauna, ina mopamalino lalu hintu' pekirimi to pohinaemo'i hai Kerisitu Iesu.
50004008	Kahópó'ána halalu-halalu, upu-upuna to to'u, to sipato' ratóeá', to ti'ara madári sambali, to maláhi, to maro'a, to pepamadonde, upu-upu bábehiá to pohóló lia' to sipato' raperáráingá, nipailalu ngkaro'a.
50004009	Apa to nipegurui, to niranga', to nihádi hai to ni'ita i kodo', nilumaóha iti. Pue' Ala pebubu'ána awe rasi' ina mampoaweákomi.
50004010	I pohinaengku' hai Pue', matana' ebea' láwi' i kamahaentamo'i mogáá', de'e-de'e malógá womokomi mambuhinao katuwo'ángku'. Tunggáiángku' bo'ia mopáláiá nikalóliá'a'; nibuhinaontoa' agáiáná ti'ara ara lógámi ina mampetude'ángai.
50004011	Tunggáiángku' masanga' hondo'o, bo'ia nanangi kamakura'ku' láwi' kupeisángimo'i mampogáná apa peá to ara i kodo'.
50004012	Kakuhámpeimo'i tuwo' meahi-ahi' hondo'o wo'o tuwo' i kagáná-gáná. Kuisámo'i rárána molindo' katuwo' to kehapo'i nu'umbámo'i; maro'a i tempó gáná pa'ande' ba i tempó rimi, maro'a i kakalómá hondo'o wo'o i peahi-ahi'.
50004013	I páká'-páká'na peisá kuhóngkóba melempó i kuasa' to nawe'ia' Kerisitu láwi' Ia to poámbe'ia' róhó.
50004014	Agáiáná kámiumo'i to pantulungia' i kapári'ángku'; hai apa to ninggaleá iti maro'a ebe.
50004015	Halalu-halalu toPilipi, ni'isá haduduámi, i popáláhingku' poropinsi Makedonia iao, rungu-rungungku' mantoleleha Bámbári Ngkatuwo', dámá'ámi peá to petulungi meámbe'i dói i kodo'.
50004016	Bo'ia peá iti agáiáná i kakura'ángku' tempóku' mani' i wanua mahile Tesalonika, morongkani nipopákátuána' apa to pobundu' i kodo'.
50004017	Iti kuhanga' bo'ia mopáláiá kakupengáihina ina moranga' womi' peámbe'i kai kámiu. Agáiáná bona moranga'komi háwángina ro'a lálumi.
50004018	Bona ni'isái, upu-upu to nipákátu kakuranga'mo'i kai Epaproditu, bo'ia peá mopagánái kapáráluuángku' agáiáná meruumo'i kai ndi'iti. Peámbe'imi iti hondo'o popenómbá to boháru to nipopenómbá i Pue' Ala hai to naranga' Pue' Ala i kadonde lalu.
50004019	Pue' Ala to kupenómbái ina mopapósengi upu-upu to nipáráluu mangola' kakalómá hintu' katetóeá'Na i lalu Kerisitu Iesu.
50004020	Tetóeá'mi' Pue' Ala, Amánta' duu' i kahae-haeána! Ami.
50004021	Nipabutu tabeángku' i upu-upu taunána Pue' Ala to pohinae hai Kerisitu Iesu. Niranga'mi' tabeá kai haláluntahe' to hampepopóinálái to hingkakani hai kodo'.
50004022	Upu-upu taunána Pue' Ala i wanua mahile dee pelumbu'nda to ara i támbi kadatuána Datu Mahile mopákátu tabeá i kámiu.
50004023	Mekakaea' bona Pue' Iesu Kerisitu mobarakatikomi.
51001001	Halalu-halalu taunána Pue' Ala i Kolose to tungku' manondo' mohinae hai Kerisitu! Sura dee kai kodo', Paulu, to naparilángká' Pue' Ala mewali' surona Kerisitu Iesu, hingkakani hai halálunta' Timotiu mekakaeka' bona Pue' Ala Amánta' meámbe'i barakati hintu' awe rasi' i kámiu.
51001003	Kakihádimo'i kapepóináláimi i Iesu Kerisitu hintu' pampoka'áhi'mi upu-upu taunána Pue' Ala. Itimi' hane'i i kakipekakaeámi, timbulu morande ahi'ka' i Pue' Ala, Amána Iesu Kerisitu, Pue'ta'.
51001005	Nipóinálái lia' nipoka'ahi' láwi' mampaisárungikomi to napatóká'ákomi Pue' Ala i surugá. Kanihádimo'i mokakihanga'i iti i karapabutuna Bámbári Ngkatuwo' to to'u i kámiu.
51001006	Bámbári Ngkatuwo' iti, tetoleleha i humandele duniá lia' bámbári iti ti'ara makátu-kátu meámbe'i barakati i katuwo'nda tauna, hondo'o karabarakátina tuwo'mi kai kapasádimi ahi' petirináina Pue' Ala lia' to'u kanipailáluna.
51001007	Iti napabutuámokomi halálunta' Epapara, hampobago-bago'ta' to kipoka'ahi'. Ia topobago'na Kerisitu to tungku' manondo' mamponggaleá to pobundu' i kita'.
51001008	Kai ia pasádiángki', melempó kuasa' kai Inao Magasa' hane'ikomi hore mombepoka'ahi'.
51001009	Itimi' hane'ikomi timbulu kipekakaeá, mepongka kai pasádingki' mokakihanga'i pepóináláimi. Kiperapi' bona Pue' Ala moámbe'ikomi kamatopa' hintu' kapangisá kai InaoNa bona ni'isá ebei apa peláiána Pue' Ala.
51001010	I kahóndi'itina, ina tuwo'komi mangola' peláiána Pue' Ala lia' timbulu mopamatana'komi láluNa, hane'i melempó i páká'-páká'na bábehiámi mopa'ara wua' to maro'a. Lia' kapangisámi mokakihanga'i Pue' Ala ina terárángi wo'o.
51001011	Mekakaeka' bona kuasa'na Pue' Ala to pehákiá'i, moróhóngikomi bona nipampabuku morii kapári' i páká'-páká'na i kamanondo' hai tana' lalu,
51001012	hai melempó i porande ahi' i Ama. Láwi' Ama itimi' to mampopewali'komi sipato' moranga' kai Pue' Ala to napatóká'á taunáNa i kadatuáNa to pewanta'.
51001013	Ia to pokábáhámoke' kai kuasa' kamangkáindi hintu' mambawake' i katesoreáka i kadatuána Áná'na to Napoka'ahi'.
51001014	Melempó i Áná'Na iti, rakábáháke' to mopáláiá dósánta' teámpungimo'i.
51001015	Kerisitu iami' lengge' to tongawa' kai wátána Pue' Ala to ti'ara teita; uluáná' lia' to tepaireá i sanggena to rapopewali'.
51001016	Láwi' melempó i Ia, Pue' Ala mampopewali' sanggena to ara i surugá hai to i duniá, sanggena to teita hai to ti'ara teita, tesuá' wo'o sanggena inao to makuasa' lia' mopárentá. I páká'-páká'na rapopewali' melempó i Kerisitu lia' rawe'iá Kerisitu.
51001017	Hangko bomani' ara upu-upuna, Kerisitu aramo'i. Lia' Ia wo'o hane'i upu-upuna ara i hore-hore ka'árá'ána.
51001018	Ia to pewali' wóá' kai wátáNa iami' dámá'á lia' pepongka'ána katuwo'na dámá'á iti. Iamo'i uluáná' to rungu-runguna rapatuwo' kai kapate bona Ia peá haduduáNa to tepaireá kai upu-upuna.
51001019	Pue' Ala haduduána to mampengáihi bona sanggena to ara i wátáNa, ara wo'o sangkani i wátáNa Áná'Na.
51001020	Lia' melempó i Áná'Na iti wo'o, Pue' Ala mopakabotu' bona upu-upuna mewali' maro'a hule' hai Ia, maro'a sanggena to i duniá hondo'o wo'o to i surugá. Pue' Ala molumaóha iti melempó i kapatena Áná'Na i kau mombehape.
51001021	Iao karao'komi kai Pue' Ala. Pue' Ala nibungká' nanangi pámbiárá hintu' pekirimi to kadake.
51001022	Agáiáná de'e-de'e, melempó i kapatena Áná'Na, napa'ara Pue' Ala pohinaemi hai Ia mewali' maro'a hule'. Melempó i rárá iti peisákomi nawawa Kerisitu melindo' i Pue' Ala i lalu kamagasa', kamaláhi lia' ti'ara boko.
51001023	Agáiáná bate'mi ebe tungku' mepóinálái lia' maróhókomi i pepóináláimi. Iniá' nipokábáhá pepaisárungimi to karawe'iámokomi i poranga'mi Bámbári Ngkatuwo'. Bámbári iti walimo'i rapabutu i upu-upu tauna to ara i duniá. Lia' itimo'i wo'o hane'i kodo', Paulu mewali'a' topobago'Na mantoleleha Bámbári Ngkatuwo' iti.
51001024	De'e-de'e, matana' lálungku' morii kapári' nanangi pobago'ku' mantulungikomi. Láwi' melempó kapári' i wátángku', mampokira'a' kapári' to nahámpei Kerisitu mantulungi dámá'á to pewali' wátáNa.
51001025	Pue' Ala mohuo'a' mewali' topobago' i dámá'áNa mantulungikomi. Ngkórá'na Pue' Ala bate'na kupabutu upu-upuna;
51001026	iami' bámbári to moatu-atu tó'ána to liu nabuniángi Pue' Ala i upu-upu tauna agáiáná de'e-de'e Napatongawa'mo'i i taunáNa.
51001027	I taunáNa itimi' napoinao Pue' Ala mopatongawa' i tina mahile to bo'ia toIahudi kamaro'ána ebe lia' pehákiá'ina to tebuniángi iti. To tebuniángi iti iami': Kerisitu ara i tanga'-tanga'mi to mopáláiá ina meola'komi hingkakani mohámpei katetóeá'na Pue' Ala.
51001028	Kerisitu itimi' to kitoleleha i upu-upu tauna. Kipopambuhinao lia' kipáguruáhe' sangkani melempó i sanggena kamatopa'. Tunggáiángki' iami' bona upu-upu tauna peisá ina rawawa i Pue' Ala i kamanginaonamo'i pepóináláina láwi' pohinaena hai Kerisitu.
51001029	Bona iti tahumba, itimi' hane'i mahárá pobago'ku'. Kupesimbuku mobago' hintu' upu-upu róhó to nawe'ia' Kerisitu lia' to pobago' i wátángku' pose kuasa'.
51002001	Kupoinao bona upu-upumi mangisá nu'umbá kamahárána ebe kakupesimbukuna mobago' metulungi i kámiu hintu' toLaodikia hai to ti'ara mani' mehala' i kodo'.
51002002	Upu-upuna dee kulumaóha bona maróhó lálunda lia' hore mombepoka'ahi'he' hane'i maróhó pohinaenda. I kahóndi'itina to'u-to'u karaisána hintu' karapóináláina lia' karahala'na to nabuniángi Pue' Ala iami' Kerisitu haduduána.
51002003	Kerisitu to popatongawa' sanggena kamatopa' hintu' kapangisána Pue' Ala to tebuniángi iao.
51002004	Dee kupopaisá bona iniá' ratobebeákomi hema peá to mamumi' polalutána i kámiu.
51002005	Láwi' kehapo'i karao'a' kai kámiu, i lálungku' arakomi hingkakani hai kodo'. Lia' matana' ebea' mangintakomi hambua' lalu hai maróhó pepóináláimi i Kerisitu.
51002006	Halalu-halalu, moranga'mokomi Kerisitu Iesu, Pue'ta'. Itimi' hane'i bate'mi mohinae hai Ia,
51002007	lia' mouwaka'komi i Ia. Katuwo'mi bate'na niáróha mealehe i Kerisitu. Bate'mi tunde' mepóinálái i Kerisitu, mampeola'i to karapaguruákomi. Lia' bate'na ebe pose lálumi hintu' porande ahi'.
51002008	Bate'mi maingá', iniá' na'ara to pokelo' lálumi hai mopáká'-páká' paturo'nda tauna to ti'ara mobundu' to láli' mepapuha peá. Paturo' to handa' páká'na iti bo'ia kai Kerisitu agáiáná paturo' kai pombelapi-lapiána tauna hai mokakihanga'i inao to pokuasa'i duniá.
51002009	Láwi' upu-upu pa'ántiárakana Pue' Ala roo i Kerisitu, iami' i katauna'áNa.
51002010	Lia' i katuwo'mi to pohinae hai Kerisitu, ra'ámbe'ikomi wo'o katuwo' to ti'ara ara kakura'ána láwi' apa to ara i Kerisitu ara wo'o i kámiu. Kerisitu iami' tadulakonda upu-upu to makuasa' lia' to mopárentá.
51002011	Láwi' pohinae hai Kerisitu rahuwai'mokomi, bo'ia hondo'o pehuwai' to nabábehi tauna iami' mobelái hangkira kai wátá, agáiáná pehuwai' to mopáláiá Kerisitu haduduána mohurengi ákeká katauna'á to madósá.
51002012	Láwi' i tempómi rariu, ratawukomi hingkakani hai Kerisitu; i periu iti wo'o, rapatuwo'komi hule' hingkakani hai Kerisitu láwi' mepóináláikomi i kuasa'na Pue' Ala to kamopatuwo'mo'i Kerisitu kai kapate.
51002013	Iao matemo'i tánuáná'mi nanangi kamadósámi lia' kati'arámi rahuwai' mangola' pehuwai' i wátána tauna agáiáná de'e-de'e napatuwo'komi Pue' Ala hingkakani hai Kerisitu. Sanggena dósánta' na'ámpungimo'i Pue' Ala,
51002014	lia' moumpáhimo'i sura indáta' to mampopalángá'ke' melempó i handa' páká'na áturá to madári. Melempó i karapasókana sura iti i kau mombehape, Pue' Ala moumpáhi upu-upu kamasala' to rapatoto' i kita'.
51002015	I kau mombehape iti, Kerisitu monangi sanggena inao to mopárentá hai makuasa' hane'ihe' malede'. Upu-upunda mewali' tondoánda tauna handa' i kanatuntunginda Kerisitu hondo'o tawani i polumaónda hingkakani mopatongawa' penángiNa.
51002016	Itimi' hane'i, iniá' nipopatodáhi tauna mosala'ikomi baha' i pa'ande' hai painu ba mokakihanga'i alo mahile mpoagama ba susa' wulá to wó'u, ba mokakihanga'i Alo penómbá'ánda toIahudi.
51002017	Upu-upuna iti babaona peá kai to ina mewali' hanggaló agáiáná to tongawa' kai upu-upuna iti iami' Kerisitu.
51002018	Iniá' nipopatodáhi wátámi napakarugi' tauna to mampetopengkaiwói' lia' to penómbá i mala'eka. Taunahe' iti herámo'i to mampepemahile melempó i pampekiri kaduniá'á lia' mampoperio'ihe' pangintánda popatongawa' to tetaniáka,
51002019	hane'i ti'arapohe' meántiá i Kerisitu to pewali' tadulako. I petadulakoána Kerisitu, humawátá rarewái hai napakahambua' lehóka lia' tuwo'he' mangola' peláiána Pue' Ala.
51002020	Upu-upumi matemokomi hingkakani hai Kerisitu lia' rakábáhámokomi kai upu-upu inao to pokuasa'i duniá dee. Haido'o, ma'ampa hane'ikomi tuwo' hondo'o to nakuasa'i mani' duniá dee? Ma'ampa hane'ikomi mengkoru' mampeola'i áturá to hondee,
51002021	“Iniá' nipokama' dee”, “Iniá' nipa'ande' doo”, “Iniá' nipoiho' dee”?
51002022	Upu-upu áturá iti iami' mokakihanga'i to ina upu peá ane rapopobundu'mo'i. Áturá hai paturo' iti to nabábehi peá tauna.
51002023	To'u, i pehiló'ána tauna iti matopa' i kanapehawa'iána bona tauna menómbáhe' i mala'eka, mengkaiwói'he' lia' mampopeahi-ahi'he' wátánda; agáiáná upu-upuna iti ti'ara ara bundu'na i potá'ámáká pekiri láli' tunde' mopa'ara pepoinaoá wátá katauna'á.
51003001	Upu-upumi rapatuwo'mokomi hingkakani hai Kerisitu. Itimi' hane'i bate'mi mokapundái to ara i surugá, i ka'árá'ána Kerisitu mehuda tanda' i kóánána Pue' Ala.
51003002	Patoto' pekirimi i surugá, bo'ia to ara i duniá.
51003003	Láwi' matemokomi lia' tuwo'mi tebuniángi hingkakani hai Kerisitu i pohinaemi hai Pue' Ala.
51003004	Haido'o, pebubu'ána tuwo'mi iami' Kerisitu lia' ane teitami' hanggaló, ina tongawa'komi hingkakani hai Ia i katetóeá'Na.
51003005	Itimi' hane'i, nipapate upu-upu ákeká kaduniá'á to porumpa wátámi iami' gau' ngkaparaka', gau' to petidi'i, pepoinaoá wátá, pepoinaoá to kadake, hai doko' (láwi' tauna to doko' hibali' hai tauna to penómbá i ánditu).
51003006	Upu-upu to hóndi'iti mopabutu katowena Pue' Ala i taunahe' to ti'ara mengkoru' i Ia.
51003007	Iao, ákeká kaduniá'á iti nipeola'i, i tempómi nakuasa'i.
51003008	Agáiáná de'e-de'e, nitibe upu-upu bábehiá to kadake iti kai wátámi. Bopokomi towe ba manggeru ba ara lálumi ti'ara melái-lái i hadua. Iniá' ebe nipopahowa' basa petata'i ba laluta to boko.
51003009	Iniá' nipombedongkóki hadua hai hadua láwi' tuwo' sae hai sanggena pámbiárána nikábáhámo'i.
51003010	De'e-de'e ra'ámbe'imokomi tuwo' to wó'u. Kámiu, taunamokomi to wó'u to tanga'mi timbulu nawó'ungi Topebagi, iami' Pue' Ala bona mangola'komi pa'ántiárakaNa. Tunggáiána iami' bona tebuá' ebe pehala'mi i Pue' Ala.
51003011	Láwi' pewali'ána kai ndi'iti, mopamanii' sanggena posisala'ána toIahudi hai to bo'ia toIahudi, tauna to rahuwai' hai to ti'ara rahuwai', ti'arapo'i ara posisala'ána torare hai tauna to masápá' ti'ara keada, hawi' hai to bo'ia hawi' katuwo'na, láwi' Kerisitu to tepaireá kai upu-upuna lia' Ia mohinae hai upu-upuna!
51003012	Kámiu iami' taunánakomi Pue' Ala. Pue' Ala mampoka'ahi' lia' mampilekikomi bona nipewali' kiráNa to Napatani'. Itimi' hane'i bate'mi mopatongawa' kama'ahi', maro'a lálumi, mengkaiwói', ma'álu pámbiárámi lia' manondo'komi.
51003013	Upu-upumi bate'mi mombekanondo'i hadua hai hadua lia' hore mombeámpungikomi ane arai to hore membóli lalu hadua hai hadua. Hondo'o kana'ámpungimimo'i Pue', hóndi'iti wo'o kabate'mi hore mombeámpungi hadua hai hadua.
51003014	To i reá-reá iami': bate'mi hore mombepoka'ahi' láwi' ahi' itimi' to popahantombo'komi sangkani hane'ikomi motóáka.
51003015	Lálumi ágina nakuasa'i kadame to nawe'iákomi Kerisitu. Láwi' Pue' Ala mokárá'komi bona nipewali' hambua' wátá bona nituwo' i lalu kadame kai Kerisitu. Lia' morande ahi'komi.
51003016	Ngkórá'na Kerisitu to pose barakati nipopentama ebe i lálumi. Ágimi mombepáguru lia' mombepaturo' i kamatopa'. Niponani lingá mpetóeá' hai peperáráingá hintu' lingá mpenómbá; nipolingá i Pue' Ala hiola' porande ahi' i lálumi.
51003017	Upu-upu to nilumaóha ba to nipahowa', bate'na ninggaleá lia' nipahowa' i lalu hanga'na Pue' Iesu. Morande ahi'komi i Pue' Ala, Ama, mokakihanga'i to nalumaóha Iesu i kámiu.
51003018	Kámiu tawine to potomoane, nipengkoru' i tomoanemi láwi' hondo'o kato'uána pámbiárána topepóinálái i Pue'.
51003019	Kámiu tomoane to ara tawinena, nipoka'ahi'he' tawinemi, iniá' nikasaráihe'.
51003020	Kámiu ánáke, mengkoru'komi i amámi hai inámi baha' i páká'-páká'na láwi' itimo'i to popamatana' láluna Pue' Ala.
51003021	Kámiu ama, iniá' nipopamahái lálunda áná'mihe' bona ti'ara rapohóe'á lalu.
51003022	Kámiu to pewali' hawi', i páká'-páká'na bate'mi mengkoru' i kauwe'ámi to i duniá dee. Iniá' nipengkoru' i tempómi peá raita, nanangi pampeli'mi peá peperáráingá. Agáiáná mengkoru'komi i bulána lálumi láwi' pampomahilemi Pue'.
51003023	Apa peá bago' to rahawa'iákomi, ágina kai lálumi ebe mamponggaleái, hondo'okomi to mampobago'á Pue' bo'ia hondo'o i tauna.
51003024	Buhinao kaina poranga'mi sosora to pewali' saromi kai Pue' Ala. Láwi' kauwe'á to tó'una to tanga'na nipobago'á, iami' Kerisitu haduduáNa.
51003025	Lia' hema peá to pobábehi sala', sala' iti ina nakili sadudua; láwi' Pue' ti'ara mampopohore-hore tauna.
51004001	Kámiu to pewali' kauwe'á, nipámbiáráihe' háwi'mi i rárá to to'u lia' ti'ara madári sambali. Buhinao ka'arána wo'o hadua kauwe'ámi i surugá.
51004002	Bate'mi tungku' timbulu mekakae lia' maingá' daro morande ahi' i Pue' Ala.
51004003	Kai' wo'o nipekakaeáka' bona Pue' Ala moámbe'ika' lógá to maro'a ina mantoleleha bámbári to tebuniángi mokakihanga'i Kerisitu. Itimo'i hane'ia' ratárungku' de'e-de'e.
51004004	Mekakaekomi bona kupeisá mantotóráká to tebuniángi iti hintoto' hai to bate'na kulumaóha.
51004005	I pombeisámi hai taunahe' to ti'ara mepóinálái, ágimi tuwo' matopa' lia' nipopobundu' ngkaro'a lógá to ara mampopewali'he' mepóinálái.
51004006	I páká'-páká'na ágimi timbulu mopahowa' to rapodonde lia' rapomaro'a. I kahóndi'itina ni'isá nu'umbá kabate'mi mohániki pekune'nda tauna.
51004007	Tikiku halálunta' to tapoka'ahi', ina mampopaisá'ákomi mokakihanga'i upu-upuna baha' i kodo'. Ia tungku' manondo' hingkakani hai kai' mobago' i Pue'.
51004008	Kodo' to pohuo'i teduu' i kámiu bona ni'isái mokakihanga'i katuwo'ki' lia' moróhóngi lálumi.
51004009	Onesimu ina mao hingkakani hai Tikiku; ia hadua kai olo'mi. Ia halálunta' to rapóinálái lia' tapoka'ahi'. Ia hintu' Tikiku ina mopabutu i kámiu sanggena to pewali' i ka'árá'ángku'.
51004010	Aritaku, to tanga'na ratárungku' hingkakani hai kodo', mopákátu tabeá i kámiu. Marakuu, haláluna Baranaba mopákátu wo'o tabeá. (Karapopákátuámokomi pátu'u bona niranga'i ane teduu'i i kámiu.)
51004011	Tabeá wo'o kai Iesu to rahanga' wo'o Iutu'. Kai upu-upu toIahudi to pepóináláimohe' i Pue' Iesu, tálu peáhe' iti to pobago' hingkakani hai kodo' de'e-de'e molumaóha bago' mantoleleha mokakihanga'i Popárentána Pue' Ala. Taunahe' iti to poróhóngi lálungku'.
51004012	Tabeá kai Epapara. Ia wo'o kai olo'mi. Ia huo'na Kerisitu Iesu to tungku' timbulu mampekakaeákomi. Naperapi' ebe i Pue' Ala bona maróhó pepóináláimi lia' to'u-to'u kamanginaomi, bona potóáka pengkóru'mi i peláiána Pue' Ala.
51004013	Kodo' haduduángku' mosábiki kamaháránamo'i pobago'na i kámiu hai i taunahe' to i Laodikia hintu' i Hierapoli.
51004014	Lukasi sando mahile to tapoka'ahi' hintu' Demasi, mopákátu tabeá i kámiu.
51004015	Tabeángki' nipabutu i upu-upu halálungki' to pepóinálái i Laodikia; hondo'o wo'o i Nimpa hai dámá'á to paminggu i támbina.
51004016	Kaupuna sura dee rabasa'ákomi, pesimbuku bona rabasai wo'o i dámá'á to i Laodikia. Hondo'o wo'o kámiu bate'mi wo'o mobasa sura to rapákátu i Laodikia to rapahóhóá' i kámiu.
51004017	Nipabutu i Arikipu, “Pailalu, bago' to nuranga' kai Pue' bate'na ebe nulumaóha ngkaro'a.”
51004018	Tabeá kai kodo' Paulu. Tabeá dee, tee saduduángku' to pouki'. Iniá' nikalóliái, tanga'ku' mani' ratárungku'! Pue' mobarakatikomi.
52001001	Halalu-halalu dámá'á i Tesalonika, to pewali' taunána Pue' Ala Amánta' hai Pue' Iesu Kerisitu. Kodo' Paulu, hingkakani hai Sila hintu' Timotiu mekakaeka' bona Pue' Ala moámbe'ikomi barakati hai awe rasi'.
52001002	Timbulu morande ahi'ka' i Pue' Ala láwi' kámiu upu-upu. I kani-káningki' mekakae i Pue' Ala Amánta', bate'mi timbulu kibuhinao hai kipekakaeá. Kibuhinao kanipatongawa'na i bábehiámi kapepóináláimimo'i i Kerisitu, pampoka'áhi'mi tauna ntani' duu'na kanirewuinda hai kamaróhóna pesárumakami i Pue'ta' Iesu Kerisitu.
52001004	Halalu-halalu, ki'isá kanapoka'áhi'mi Pue' Ala lia' walimokomi Napileki mewali' taunáNa.
52001005	Láwi' Bámbári Ngkatuwo' to kakipabutu i kámiu iao bo'ia laluta peá agáiáná melempó i kuasa' hai Inao Magasa'. Ki'isá ebemo'i kató'una. Ni'isá haduduámi nu'umbá pobago'ki' mopahikináikomi, tempóki' niporomuá.
52001006	Mewali'mokomi tauna to mepándiri' i kai' hai mepándiri' i Pue' Iesu. Kehapo'i mapári' ebe katuwo'mi, bate'mi onto moranga' i kadonde lalu, bámbári to kipabutuákomi. Kadonde iti mepongka kai Inao Magasa'.
52001007	I kahóndi'itina, mewali'mokomi pándiri' i upu-upunda topepóinálái i poropinsi Makedonia hai Akaia.
52001008	Láwi' mepongka kai kámiu, bámbári mokakihanga'i Pue' Iesu tetolelehamo'i tuke i Makedonia hai Akaia. Agáiáná bo'ia iti peá, kárebá pepóináláimi i Pue' Ala, mendelemo'i i umbá-umbá peá, hane'i ti'arapokomi páráluu kilaluta'á.
52001009	Upu-upuna tauna iti mampolaluta nu'umbá peranga'mi i kai' i kabutungki' iao i kámiu. Ralaluta wo'o tauna nu'umbá kanikábáhánamo'i penómbámi i ánditu, butukomi menómbá i Pue' Ala to tuwo' to ti'ara ara ntani'.
52001010	Ralaluta wo'o mokakihanga'i kanipaisárungina kaina butuNa Áná'na Pue' Ala kai surugá, iami' Iesu to napatuwo' Pue' Ala kai olo'nda tomate. Iesu itimi' wo'o to posoreákake' kai katowena Pue' Ala hanggaló.
52002001	Halalu-halalu, ni'isá haduduámi ti'ara mbero-mbero kabutungki' i kámiu.
52002002	Ni'isá onto hangko bomanika' teduu' i kámiu, walimoka' rapopeahi-ahi' hai ratata'i i Pilipi. Agáiáná kehapo'i handa' tauna to pobungká'ka', kana'ámbe'imoka' Pue' Ala kabái' ina mantoleleha Bámbári Ngkatuwo' to kai Ia i kámiu.
52002003	Pepaturo'ki' i kámiu ti'ara sala' lia' bo'ia tunggáiá to kadake ba petobebeá.
52002004	Agáiáná láwi' sipato'ka' i pehiló'ána Pue' Ala, Napóináláiáka' Bámbári Ngkatuwo' iti. Itimi' hane'i, pantolelehangki' Bámbári Ngkatuwo' iti bo'ia mopamatana' láluna tauna agáiáná mopamatana' láluna Pue' Ala to mampesoba óntó' lálunta'.
52002005	Ni'isá haduduámi, ti'araka' kahangkani mampetomaro'ái ba kamobuniángi i kámiu tunggáiá to kadake bona kipasumba rasi'. Mokakihanga'i iti, Pue' Ala mewali' sabi' i kita'!
52002006	Ti'araka' wo'o mampesimbuku bona raperáráingáka' tauna, maro'a kai kámiu ba tauna ntani'. Kato'uána, láwi' suronaka' Kerisitu, sipato'ka' merapi' ba apa kai kámiu.
52002007	Agáiáná madole ebeka' gánggáki' niporomuá, hondo'oka' hadua ina, morewu hai morewái áná'nahe'.
52002008	Nanangi kama'áhi'ki' i kámiu, bo'ia peá Bámbári Ngkatuwo' to kai Pue' Ala to kiwe'iákomi agáiáná katuwo'ki' wo'o láwi' mahárá ebe kakipoka'áhi'mi!
52002009	Halalu-halalu, manóntó nibuhinao mani' kamasimbukuna ebe pobago'ki'. I alona hai i wengina mobago'ka' mampeli' katuwo'ángki' bona ti'ara hawe' hadua kai olo'mi kipakasusa' i tempóki' mantoleleha Bámbári Ngkatuwo' kai Pue' Ala i kámiu.
52002010	Tuwo'ki' maláhi, to'u hai ti'ara ara kabokona i kámiu to pepóináláimo'i i Kerisitu. Kámiumo'i sábi'ki' hondo'o wo'o Pue' Ala.
52002011	Ni'isá onto kakipámbiáráimi, hondo'o pámbiárána hadua ama i áná'nahe'.
52002012	Kipaturo'komi, kiámbe'ikomi róhó, kiáteikomi bona katuwo'mi hintoto' hai peláiána Pue' Ala. Láwi' nakárá'mokomi Pue' Ala mewali' taunáNa i KadatuáNa mamporasi' katetóeá'Na.
52002013	Ara mani' hampáká' hane'ika' timbulu morande ahi' i Pue' Ala, iami' i tempóki' mopabutu ngkórá'na Pue' Ala i kámiu, nihádi hai niranga' bo'iakomi moranga' i kahondo'óna bámbári to kai tauna agáiáná i kahondo'óna ngkórá' to kato'uána kai Pue' Ala. Iamo'i to tanga'na mobago' i lálumi to pepóinálái i Kerisitu.
52002014	Halalu-halalu, to nihámpei karahámpeimo'i wo'o dámá'ána Pue' Ala i Iudea to pohinaemo'i hai Kerisitu Iesu. Mohámpeikomi kapári' kai to hambua' tina mahile hai kámiu, hibali' hai to rahámpei dámá'ána Pue' Ala i Iudea kai toIahudi.
52002015	ToIahudihe' iti to popapate Pue' Iesu hai galara'he' lia' to mampopeahi-ahi' ebeka'. ToIahudi iti, ti'ara ebehe' mopamatana' láluna Pue' Ala lia' upu-upu tauna rabungká'.
52002016	Láli' bago'ki' mantoleleha bámbári to pesoreáka i tina mahile to bo'ia toIahudi rasalempóri. I kahóndi'itina, mopáláiá toIahudi iti timbulu morárángi dósánda duu'na hópó' imba'na. Haido'o kahópó'ána, de'e-de'e narumpahe' pehukuna Pue' Ala.
52002017	Agáiáná halalu-halalu, gánggáki' tegááki kai kámiu hampai'—i pombeita tegáákike' agáiáná i lálunta' ti'ara—láli' mahárá kapundáki' i kámiu hai kipesimbuku ina mombehumba hai kámiu!
52002018	Moliwoka' mao i kámiu; kodo' haduduángku' morongkanimo'i kuperao ina moweo'komi agáiáná nasalempórika' Tadulako Ánditu.
52002019	Kato'uána, kámiumo'i paisarungiá hai to napodonde lálungki' lia' poheá' kadatuá to kipetando'á. Láwi' ane butui Iesu Pue'ta' hai melindo'ke' i Ia kámiumo'i to ina kipetando'á.
52002020	Ámbi' kámiumo'i to kipetando'á hai to napodonde lálungki'.
52003001	Kahópó'ána, tempó iti ti'arapo'i kibuku morii kapundáki' hane'imi' kibutusi, kodo' hai Sila toro' i Atena,
52003002	hane'ika' mosuro halálunta' Timotiu. Ia wo'o hadua to pobago' i Pue' Ala to hingkakani hai kai' mantoleleha Bámbári Ngkatuwo' mokakihanga'i Kerisitu. Timotiu kisuro butu i kámiu moróhóngi hai mopaturo'komi bona tunde'mi mepóinálái i Kerisitu.
52003003	I kahóndi'itina, ti'ara hawe' hadua to ina usuli' kai pepóináláina nanangi pári' ngkatuwo' to tahámpei. Ni'isá haduduámi, kapári' iti iami' tesuá' i to napakanóntómo'i Pue' Ala.
52003004	I tempóki' mani' niporomuá, kakipopaisá'ámokomi mporieru kaina pohámpeita' kapári'. Haido'o, ni'isá haduduámi, to'u pewáli'namo'i i kita'.
52003005	Itimi' hane'ia' mosuro Timotiu nanangi kakupengáihina ebe mangisá nu'umbá polenteána pepóináláimi i Kerisitu. Bata-bata lálungku' iniá' onto ma'alamokomi nakelo' Tadulako Ánditu; i kahóndi'itina mbero-mbero pobago'ki'.
52003006	De'e-de'e, Timotiu teólimo'i lia' kanapopabutuámoka' kárebá maro'a mokakihanga'i pepóináláimi i Kerisitu hai pombepoka'áhi'mi. Napopabutuámoka' wo'o kamatana'mi i kani-kánimi mambuhinaoka'. Nipoinao ebe mombehumba hai kai' hondo'o wo'o kai', kipoinao mombehumba hai kámiu.
52003007	Itimi' hane'i halalu-halalu, i upu-upu kasusa' hai kapári'ki' lindómoka' masádi kárebá mokakihanga'i pepóináláimi i Kerisitu.
52003008	Kárebá iti, moróhóngi womi' lálungki', ane bate'mi onto tungku' maróhó mepóinálái i Pue'.
52003009	Morande ahi' ebeka' i Pue' Ala, i upu-upu donde lalu to kihámpei i lindo'na Pue' Ala láwi' pepóináláimi i Ia.
52003010	I alo hai wengina pose pekakaengki' i Ia bona kipeisá ebe mombehumba hai kámiu lia' peisáka' morárángi to nipáráluu i pepóináláimi i Kerisitu.
52003011	Mekakaeka' bona Pue' Ala Amánta', hai Iesu Pue'ta' mampobungkáhiáka' rárá ina mombehumba hai kámiu.
52003012	Mekakaeka', Pue' Ala ina mampopewali' áhi'mi katerárángi-rángiá lia' tunde' mombepoka'ahi'komi himbau kámiu hai tauna ntani' hondo'o kama'áhi'ki' i kámiu.
52003013	I kahóndi'itina, Pue' ina moróhóngi lálumi bona nimaláhi hai tuwo'mi ti'ara boko i lindo'na Pue' Ala Amánta' i kabutuna Iesu Pue'ta' hingkakani hai upu-upu taunáNa.
52004001	Kahópó'ána halalu-halalu, kiperapi' hai kipaturo'komi i lalu hanga'na Pue' Iesu bona tuwo'komi mopamatana' Pue' Ala. Iti kanilumaóhamo'i hondo'o to kakipaturo'ákomi. Agáiáná de'e-de'e, kipengáihi i kámiu bona kai lálumi ebe molumaóha mokakihanga'i iti!
52004002	Láwi' ni'isámo'i pepatinto to kakihanga'ákomi melempó i kuasa'na Pue' Iesu.
52004003	Deemi' peláiána Pue' Ala: bona katuwo'mi tepatani' i Ia, iami' mokaraóhi gau' ngkaparaka'.
52004004	Tomoane bate'nda pangisá nu'umbá tuwo' hingkakani hai tawinena i pámbiárá ngkahamboko mangola' rárá ngkatuwo' to maro'a i pehiló'ána Pue' Ala hai i peitána tauna.
52004005	Iniá' nipampeola'i peá pepoinao wátá saduduámi baha' pohamboko i tawinemi, hondo'o to rabábehi tauna to ti'ara mehala' i Pue' Ala.
52004006	I bábehiá iti, iniá' nahawe' hadua molumaóha to ti'ara maro'a ba motobebeá haláluna to hampepopóinálái. Iao, mahárámo'i kakipaingá'imi kaina nahukunda Pue' tauna to polumaóha bábehiá to hóndi'iti.
52004007	Pekárá'na Pue' Ala i kita' bo'ia bona tatuwo' i gau' ngkaparaka' agáiáná bona tuwo'ke' i kamaláhi.
52004008	Tauna to poewa' paturo' dee, bo'ia moewa' hangkakataunána agáiáná moewa' Pue' Ala to poámbe'ikomi InaoNa to Magasa'.
52004009	Mokakihanga'i ahi' i halalu to hampepopóinálái, ti'arapo'i páráluu kiuki'ákomi láwi' kámiu haduduámi walimokomi napaturo' Pue' Ala bona nipombepoka'ahi'.
52004010	Iti walimo'i nipatongawa' i upu-upu tauna to hampepopóináláimi i humandele poropinsi Makedonia. Agáiáná halalu-halalu, kiperapi' ebe bona pombepoka'áhi'mi tunde' nipakaróhó.
52004011	Nipesimbuku tuwo' i kamalino, iniá' niposuáki háwákángána tauna ntani'. Ágimi mobago' mampeli' katuwo'ámi haduduámi, hondo'o to kakihanga'ákomi iao.
52004012	Ane hondo'oi kanilumaóhana, tuwo'mi ti'ara mentoe i to haduána; i kahóndi'itina hawe' tauna to ti'ara mepóinálái i Kerisitu ina mepomahile i kámiu.
52004013	Halalu-halalu, ti'ara naporo'a lálungki' ane ti'arai ni'isá mokakihanga'i kapatena tauna, bona ti'arakomi hondo'o tauna to masusa' láluna to ti'ara ara paisarungiána.
52004014	Láwi' ane tapóinálái'i kapatena Iesu hai katuwo'Na hule', tapóinálái wo'o Pue' Ala to ina mopatuwo' hule' upu-upu tauna to pepóinálái to matemo'i bona tuwo'he' hingkakani hai Iesu.
52004015	Mokakihanga'i iti, deemi' ngkórá'na Pue' i kámiu: i kabutuna Pue' Iesu, kita' to tuwo' mani', ti'ara ina moiheru kai tauna to matemo'i.
52004016	Láwi' i alo iti, i ka'arána tanda' pepopaisá, i tempóna tadulako mala'eka meágórá hintu' wamba' to mahárá lia' surupetá'na Pue' Ala ratawue', Pue' haduduána ina mendálu kai surugá hai tauna to pepóinálái to matemo'i, ina iheru rapatuwo'.
52004017	Upu iti, kita' to tuwo' mani' tempó iti, ina Na'ángká'ke' hingkakani hai herá i lalu gawu mampohidupáka Pue' i tanga' raoa, hane'ike' ina roo hingkakani hai Pue' duu' i kahae-haeána.
52004018	Itimi' hane'i, nipomberóhóngi hadua hai hadua mampopobundu' laluta dee.
52005001	Halalu-halalu, ti'arapo'i páráluu kiuki'ákomi himpirá tempó kaina pewáli'na upu-upuna iti.
52005002	Láwi' ni'isá ebemo'i mokakihanga'i alo kabutuna Pue', hondo'o kabutuna tobaina inambengi.
52005003	Ane nahanga'i tauna, “Upu-upuna maro'a hai malino,” i tempó itimi' wo'o kanarumpa'ánda kahurewu', ti'ara hawe' hadua ina tekábáhá. Pewáli'na iti metingkaba'i hondo'o pehádina hadua tawine to napadádári ina motódiha áná'na.
52005004	Agáiáná kámiu halalu-halalu, bo'iakomi to tuwo' i kamangkáindi, hane'i ti'ara nipotingkaba' alo iti hondo'o kabutuna tobaina.
52005005	Kámiu upu-upumi taunamokomi to tuwo' i lalu wanta'; tesuá'komi i kamabaa to pewanta'. Kita' bo'iake' to tuwo' i kamangkáindi, ba tesuá' i wengi to mangkáindi.
52005006	Itimi' hane'i iniá' taleto hondo'o tauna ntani'. Bate'ta' maingá' lia' pekirinta' tungku' mewanta'.
52005007	Inambengi kaletoána tauna, inambengi wo'o kamalanguánda.
52005008	Agáiáná kita', taunake' to tesuá' i kamabaa to pewanta'; itimi' hane'i pekirinta' bate'na mewanta'. Bate'ta' tungku' mepóinálái i Pue' Iesu hai mampoka'ahi'ke' tauna ntani' lia' tungku' mepaisárungi i Pue' Ala to posoreákake'. Itimi' ántiánga to mampetawa'ike' i lalu pombeala molindo' kamangkáindi.
52005009	Bo'iake' Napileki bona rahukuke' agáiáná Nasoreákake' melempó i Pue'ta' Iesu Kerisitu.
52005010	Iesu mate mewali' rási'ta' bona i tempó kabutuNa hanggaló—tuwo' manike' ba matemoke'—peisáke' tuwo' hingkakani hai Ia.
52005011	Itimi' hane'i bate'mi mombehugá hai momberóhóngi, hondo'o to tanga'na nilumaóha de'e-de'e.
52005012	Halalu-halalu, kiperapi' ebe bona nipomahilehe' tauna to pobago' i tanga'-tanga'mi, iami' to kanapilekimohe' Pue' to nipotadulako hai mopaturo'komi.
52005013	Nipámbiáráihe' i sukuna pepomahilemi hai pepoka'áhi'mi, láwi' pobago'nda i kámiu. Nipohinae i pohintuwo'.
52005014	Halalu-halalu, kiperapi' i kámiu bona tauna to lohe mobago' nikámbáróáhe' ngkaro'a; nipalindóhe' tauna to malede' lálunda; nitulungi tauna to páráluu ratulungi hai manondo'komi i upu-upu tauna.
52005015	Kámpái bona ti'ara ara to poháwángi dake hai dake. Nipesimbuku bona timbulu molumaóhakomi to maro'a i hadua mai hadua hai i upu-upuna tauna.
52005016	Timbulu matana'komi,
52005017	lia' tungku' mekakae.
52005018	Morande ahi'komi baha' i páká'-páká'na láwi' itimo'i to napengáihi Pue' Ala i tauna to tuwo' mohinae hai Kerisitu Iesu.
52005019	Iniá' nipohálá' pobago'na Inao Magasa'.
52005020	Iniá' nipopaiwói' bámbári to Nawe'iákomi Inao Magasa'.
52005021	I páká'-páká'na bate'na nipesoba sieru', to maro'a bate'na nipeola'i.
52005022	I páká'-páká'na to ti'ara maro'a nikaraóhi.
52005023	Mekakaeka' bona Pue' Ala pebubu'ána awe rasi', mampopewali'komi tauna to to'u-to'u tepatani' tuwo'na i Pue' Ala. Pue' Ala mokámpái humawátámi, maro'a inaomi, tánuáná'mi hai wátámi bona ti'ara boko i tempó kabutuna Pue'ta' Iesu Kerisitu.
52005024	Pue' Ala to kamokárá'mokomi, ina molumaóha upu-upuna iti láwi' pose katepóináláiNa.
52005025	Halalu-halalu, nipekakaeáka'!
52005026	Mombetatabeákomi i pombepoka'ahi' hampohalaluá to hampepopóinálái.
52005027	I kamakuasa'na Pue' kuperapi' ebe bona sura dee nibasa'áhe' upu-upu tauna to hampepopóinálái.
52005028	Pue'ta' Iesu Kerisitu mobarakatikomi.
53001001	Halalu-halalu i dámá'á Tesalonika to pewali'mo'i taunána Pue' Ala, Amánta' hai Pue' Iesu Kerisitu! Kodo' Paulu, hingkakani hai Sila hintu' Timotiu,
53001002	mekakaeka' bona Pue' Ala, Ama hai Pue' Iesu Kerisitu, moámbe'ikomi barakati hai awe rasi'.
53001003	Halalu-halalu, sipato'ka' timbulu morande ahi' i Pue' Ala láwi' kámiu. To'u, bate'ki' hondo'o láwi' katerárángi-rángiámo'i pepóináláimi i Kerisitu hai pombepoka'áhi'mi.
53001004	Itimi' hane'i i kani-káningki' meweo' i dámá'ánahe' Pue' Ala kipetando'ákomi láwi' bate'mi onto tungku' mepóinálái i Kerisitu i karapopeahi-áhi'mi hai i kapári' to nihámpei.
53001005	Haido'o tongawa'mi' i ndee kati'arána madári sambali pobutusina Pue' Ala: kámiu to tanga'mi mohámpei kapári' láwi' katungku'mi mepóinálái i Pue' Ala, itimi' hane'ikomi ina Napatongawa' sipato' mesuá' i KadatuáNa.
53001006	Ia ina molumaóha apa to ti'ara madári sambali, itimi' hane'i ina moháwángi kapári' i tauna to mampopeahi-ahi'komi.
53001007	Agáiáná, kámiu to rapopeahi-ahi' de'e-de'e hondo'o wo'o kai', Pue' Ala ina mokábáhá kapári'mi i kabutuna hule' Pue' Iesu mopatongawa' wátáNa kai surugá hai mala'ekáNahe' to mapore. Melempó i api to polumbu-lumbu bóróna,
53001008	Ia ina mohuku tauna to ti'arahe' mehala' i Pue' Ala hai to ti'ara mau tuwo' hintoto' hai Bámbári Ngkatuwo' mokakihanga'i Iesu Pue'ta'.
53001009	Taunahe' iti ina masumba huku mate to ti'ara ara kahópó'ána, raweiháhe' karao' kai Pue' hai ti'arahe' ina mohámpei pehákiá'ina kuasa'Na.
53001010	Upu-upuna iti ina mewali' i alo kabutuNa hule', Ia ina ratóeá' hai ina rapomahile upu-upu taunána to pepóinálái. Kámiu wo'o ina tesuá' i olo'nda taunána Pue' Ala iti láwi' nipóináláimo'i bámbári to kipabutuákomi.
53001011	Itimi' hane'ikomi timbulu kipekakaeá. Kipekakaeákomi, bona Pue' Ala mampopewali' tuwo'mi hintoto' hai pekárá'Na. Mekakaeka', Pue' Ala hai kuasa'Na mantulungikomi molumaóha to maro'a hai mopatimámá ngkaro'a upu-upu bago' to kaniponggaleá i lalu pepóináláimi i Kerisitu.
53001012	I kahóndi'itina Pue'ta' Iesu tetóeá' i katuwo'mi hai kámiu wo'o Napomahile láwi' ahi' petirináina Pue' Ala, Pue'ta' hai Pue' Iesu Kerisitu.
53002001	Halalu-halalu, mokakihanga'i kabutuna Pue'ta', Iesu Kerisitu hai i kaina rarámputa' toro' hingkakani hai Ia, deemi' to kipengáihi ebe kai kámiu:
53002002	Iniá' nihintáu' wuli hai lángá' i pasádimi bámbári tempónamo'i kabutuna hule' Pue' Iesu. Ara to pasanga' kanapatongawa'ámohe' Pue' Ala, ara to pasanga' rahádi kai tauna ntani'. Peisá wo'o ara to pasanga' kamobasamohe' to hóndi'iti i hambua' kai olo'na sura to kiuki'.
53002003	Kehapo'i nu'umbámo'i, iniá' natobebeákomi tauna. Láwi' hangko bomani' butu Iesu bate'na dee sieru' ina mewali': handa' tauna ina moewa' Pue' Ala hai tauna to pulóru' to rapakanóntómo'i ratibe i naraka, ina mopatongawa' wátána.
53002004	I pampepemahilena ina me'ewa' hai mampeireá i upu-upu to napenómbái tauna ba upu-upuna to rahanga' tauna hondo'o Pue' Ala. Ia wo'o ina mehuda i lalu Támbina Pue' Ala hai mopatongawa' ka'iána Pue' Ala.
53002005	Buhinao! Upu-upuna iti morongkanimo'i kuhanga'ákomi tempóku' mani' niporomuá.
53002006	De'e-de'e, ni'isámo'i apa to posalempóri pewáli'na upu-upuna iti. Hanggaló i tempó to napakanóntómo'i Pue' Ala, tauna to pulóru' iti ina tongawa'.
53002007	Kuasa'na to pulóru' iti mantepu'umo'i mobago' mpebuni, agáiáná rasalempóri mani'. Ane raweihápo'i to pesalempóri iti,
53002008	hane'i hangko tongawa' tauna to pulóru' iti. Agáiáná tauna to pulóru' iti ina napapate Pue' Iesu melempó i peinaoNa lia' napapate i pehákiá'ina kabutuNa.
53002009	Kabutuna tauna to pulóru' iti ina tongawa' hintu' kuasa' to mahile kai Tadulako Ánditu. Ia ina mopa'ara mampopengaa topehelei hai mopáká'-páká' to pehákiá'i to pose petobebeá.
53002010	Ia ina mampopobundu' mopáká'-páká' ákálá mpetobebeá to kadake to mopapuha taunahe' to ina hurewu'. Ina hurewu'he' láwi' ti'arahe' mampoimbaha' hai mampóinálái paturo' to to'u mokakihanga'i Pue' Iesu to láli' peisá mosoreákahe'.
53002011	Itimi' hane'i Pue' Ala mopa'ara kuasa' to popapuhahe' hane'ihe' mampóinálái to ti'ara to'u.
53002012	Pewali'ána, upu-upu tauna to mampalái dósá hai to ti'ara mampóinálái to to'u ina rahuku.
53002013	Halalu-halalu to napoka'ahi' Pue' Iesu, bate'ki' timbulu morande ahi' i Pue' Ala baha' i kámiu láwi' kai rungu-runguna napilekimokomi Pue' Ala ina Nasoreáka. Katesoreáka iti mewali' láwi' pobago'na Inao Magasa' i kámiu, bona nipewali' taunáNa to tepatani' láwi' mampóináláikomi paturo' to to'u.
53002014	Itimo'i hane'ikomi nakárá' Pue' Ala melempó i Bámbári Ngkatuwo' to kitoleleha'ákomi. Nakárá'komi Pue' Ala láwi' Nalái bona nipeola' mampasádi katetóeá'na Pue'ta' Iesu Kerisitu.
53002015	Itimi' hane'i halalu-halalu, pakaróhó pekátede'mi hai timbulu meántiá i paturo' to kakihanga'ákomi, maro'a melempó i laluta hondo'o wo'o melempó i to rauki'.
53002016	Pue'ta' Iesu Kerisitu haduduána hai Pue' Ala Amánta' mopalindó hai moróhóngi lálumi, bona nibukui mamponggaleá hai mampolaluta to maro'a. Láwi' Pue' Ala melempó i ahi' petirináiNa, mampoka'ahi'ke' lia' Na'ámbe'ike' sárumaka to maro'a hai pepalindó to ti'ara ara kahópó'ána.
53003001	Kahópó'ána halalu-halalu, nipekakaeáka' bona ngkórá'na Pue' harawi'á katetolelehana lia' raranga' ngkaro'a i umbá-umbá peá, hondo'o to kamewali'mo'i iao i kámiu.
53003002	Mekakaekomi wo'o, bona nakábáháka' Pue' Ala kai tauna to masápá' hai kadake bábehiánda. Láwi' ti'ara upu-upuna tauna mampóinálái ngkórá' to kitoleleha iti.
53003003	Agáiáná Pue' pose katepóináláiNa. Ia ina moróhóngikomi hai mampetawa'ikomi kai tokadake.
53003004	Pose pepóináláingki' i Pue' baha' i kámiu i polumaóhami duu' kanipahóhóá'na molumaóha apa to kakihawa'ákomi.
53003005	Mekakaeka', Pue' motete'komi, bona nitunde' mangisá áhi'na Pue' Ala i kámiu hai kamanondo'na Kerisitu.
53003006	Halalu-halalu, i lalu hanga'na Pue' Iesu Kerisitu, kipohawa'ákomi bona nipokaraóhi halalu hampepopóinálái to lohe hai to ti'ara mampeola'i paturo'ki' i herá.
53003007	Ni'isá haduduámi kabate'mi mepándiri' i kai'. Kai' ti'araka' lohe tempóki' nipoaweá.
53003008	Ti'araka' kama'ande' pa'ande'na tauna ane ti'arai kibáiári. Láli' i alo hai i wengina motampedáhaka' wátángki' bona ti'ara hawe' hadua kai olo'mi to kipakasusa'.
53003009	Pobago'ki' iti bo'ia kati'arána ara kuasa'ki' mehuhuli bona nitulungika' agáiáná bona kipewali' pándiri' i kámiu.
53003010	I tempóki' mani' niporomuá, kiámbe'imokomi áturá dee, “Tauna to ti'ara mau mobago', iniá' napa'ande'.”
53003011	Kipehanga'á dee láwi' kihádi arahe' tauna i olo'mi to lohe. Ti'ara hawe' apa bago'nda, láli' mosuáki peáhe' háwákángána tauna ntani'.
53003012	I lalu hanga'na Pue' Iesu Kerisitu, kipohawa'á hai kipaingá'ihe', bona ratungku' mobago' hai mampeli'he' hore-hore katuwo'ánda.
53003013	Agáiáná kámiu halálungku', iniá' nibáhá molumaóha to maro'a.
53003014	Ane ara tauna to ti'ara mau mampeola'i apa to kihanga' i sura dee, nipetandái tauna iti. Iniá' nipoguluái bona namalongko'.
53003015	Agáiáná iniá' nibabei hondo'o bungká'mi, nipaturo' peá hondo'o halálumi.
53003016	Pue' iami' pebubu'ána awe rasi' i kita'. Mekakaeka', Pue' timbulu moámbe'ikomi awe rasi' i páká'-páká'na. Pue' mampoaweákomi sangkani.
53003017	Tabeá kai kodo', Paulu. Kodo' haduduángku' to pouki' tabeá dee. Deemi' tanda' to ku'uki' i upu-upu surángku'.
53003018	Iesu Kerisitu Pue'ta' mobarakatikomi sangkani.
54001001	Timotiu to kubabe áná'ku' ebe i pepóináláinta' i Pue'! Sura dee kai kodo', Paulu, surona Kerisitu Iesu láwi' hawa'na Pue' Ala, Toposoreákake' hai hawa'na Kerisitu Iesu, paisarungiánta'. Pue' Ala Amánta' hai Kerisitu Iesu Pue'ta', meámbe'i barakati, petirinái hai awe rasi' i io.
54001003	I kaina maóngku' i poropinsi Makedonia kakuperapi'mo'i i io bona tungku'ko' toro' i Epesu. Láwi' i Epesu, ara bahangampa tauna to pantoleleha paturo' to mepapuha, haido'o bate'nda nuháwólói.
54001004	Nuhanga'áhe' bona iniá'po'i ratimbulu mampehádingi laluta lólóniá' hai usu ngkatuwo' to ti'ara makátu-kátu. Upu-upuna iti, mopa'ara peá pohiero lia' ti'ara mopahawinolo liwona Pue' Ala, to peisá peá rahala' melempó i pepóinálái i Ia.
54001005	Tunggáiána paturo'ku' iti iami' bona tauna peisá ina naka'arái kama'ahi' to mepongka kai lalu to maláhi, óntó' lalu to popakanóntó maro'a ba ti'ara hai róhó mpepóinálái i Pue'.
54001006	Ara hangkira tauna to ti'arapo'i molumaóha katuwo' to hóndi'iti, napapuhamohe' laluta to ti'ara ara páláiána.
54001007	Ralái mewali' guru agama, wole herá haduduánda ti'ara mopáhángi to rapepaturo'á hai to rapahowa' to rahanga' to'u ebemo'i.
54001008	Taisá kamaro'ána áturá to nauki' Musa ane talumaóha ebe hintoto' hai tunggáiána.
54001009	Haido'o bate'na tabuhinao áturá to nauki' Musa bo'ia mampetoto' i tauna to to'u i pehiló'ána Pue' Ala agáiáná i tauna to podiha'-diha' áturá, upu-upu tauna to pulóru', to masápá', to madósá, tauna toda moagama, tauna to lue i kaduniá'á, tauna to popapate amána hai inaána, upu-upunda topepapate,
54001010	tauna to paraka', topotula, topepongko', topodongko', sabi' dongko' hai hema peá to poewa' paturo' to to'u.
54001011	Paturo' iti tahumba i Bámbári Ngkatuwo' kai Pue' Ala to tetóeá' lia' sipato' raperáráingá. Bámbári Ngkatuwo' itimi' to rapóináláiána' kutoleleha.
54001012	Morande ahi'a' i Kerisitu Iesu Pue'ta'. Kana'ámbe'imo' róhó molumaóha bago'Na, Nababea' peisá rapóinálái molumaóha bago' iti,
54001013	kehapo'i iao, tauna'a' to masápá' hane'i Pue' kutokadakeá hai mampopeahi-ahi'a' topepóinálái i Ia. Agáiáná Pue' Ala mantirináia' láwi' tempó iti ti'ara mania' mepóinálái, mewali' ti'ara kuisá apa to kulumaóha.
54001014	Láli' nakapóseia' ahi' petirináina Pue'ta'. Ia haduduána to poámbe'ia' róhó mepóinálái i Ia hai mampoka'ahi' hangkakataunángku'. Róhó iti Napewe'i i kita' sangkani to pohinaemo'i hai Kerisitu Iesu.
54001015	To'u ebe laluta dee lia' sipato' taranga' hai pose katepóináláina: “Kerisitu Iesu butu i duniá dee mosoreáka tauna to madósá.” Haido'o, kodo'mo'i to tepamadósá i olo'nda to madósá.
54001016	Agáiáná láli' itimo'i hane'ia' natirinái Pue' Ala bona Kerisitu Iesu peisá mopatongawa' sanggena nondo' láluNa i kodo', tauna'a' to tepamadósá dee. Deemi' to ina mewali' pándiri' i upu-upu tauna to ina mepóinálái i Ia hai masumba katuwo' to ti'ara ara kahópó'ána.
54001017	Pue' Ala Datu i sanggena pombeusuána katuwo', sipato' rapomahile hai ratóeá' duu' i kahae-haeána láwi' Iamo'i to ti'ara ara kahópó'ána, to ti'ara teita hai to ti'ara ara sibáli'Na! Ami.
54001018	Timotiu áná'ku'! Bago' dee kupóináláiáko' hintoto' hai pátu'una Pue' Ala to rapabutu galara' i dámá'á mokakihanga'i wátámu. Pátu'u iti mewali' róhómu i pampelu'ungimu to maro'a.
54001019	Pesimbuku meántiá i pepóinálái to to'u hintu' óntó' lalu to maláhi. Ara tauna to ti'ara mampeola'i óntó' lálunda hane'i magonu pepóináláinda.
54001020	I olo'nda iami' Himeneu hai Ale'sande. To rodua iti kupehuhu'ámohe' i pehukuna Tadulako Ánditu bona rakadeáha motokadakeá Pue' Ala.
54002001	Iheru-heru kuperapi' ebe, upu-upu tauna nipebarandeáhe' hai niporande ahi'áhe' i Pue' Ala lia' nipekakaeáhe';
54002002	pekakae iti tesuá' datu hai upu-upu toireá bona tuwo'ke' malino i lalu kadame. I kahóndi'itina peisámoke' molumaóha penómbá to to'u-to'u i Pue' Ala hintu' pámbiárá to sipato'.
54002003	Pekakae iti maro'a hai mopamatana' láluna Pue' Ala Toposoreákake'.
54002004	Napengáihi Pue' bona upu-upuna tauna rasoreáka hai mangisá to to'u.
54002005	Láwi' Pue' Ala hadua peá lia' to pewali' nentena Pue' Ala hai tauna hadua peá wo'o iami' Kerisitu Iesu.
54002006	Iesu iami' manusia' to pampehuhu'á wátáNa mohómpó' dósána upu-upu tauna. I ndi'itimi' lógá to kánáhelá, Pue' Ala mopatongawa' liwoNa mosoreáka tauna.
54002007	Pampoposabi' itimi' hane'ia' raparilángká' mewali' suro mao i tauna to bo'ia toIahudi mantoleleha bámbári mokakihanga'i pepóinálái hai paturo' to to'u. To kuhanga' dee to'u, ti'ara'a' modongko'.
54002008	Kupoinao bona i umbá peá ka'ara'ánda, tomoane mekakaehe' hintu' lalu to maláhi, bo'ia i lalu ngkatowe ba posisala'.
54002009	Hondo'o wo'o i tawine, iniá' naperuu porewáina wátánda agáiáná mewaru'he' waru' to sipato' i hadua tawine. Iniá' raporewái weluá'nda meruu ba mampopárewá to masuli' to hondo'o buláwá ba mutiá ba mewaru' to kamasuli'á.
54002010	Áginda morewái wátánda hintu' pámbiárá to maro'a hondo'o to sipato' napopámbiárá hadua tawine to penómbá i Pue' Ala.
54002011	Tawine bate'nda meguru tungku' hai ola-ola' moranga' paturo'.
54002012	Ti'ara kupohintoto' manginta tawine mopaturo' ba mohawa'i tomoane; áginda tungku' mampehádingi.
54002013	Láwi' to rungu-runguna rateru iami' Adama' hane'i Hewá.
54002014	Bo'ia Adama' to rakelo' agáiáná tawine; itimi' hane'i molingka'i hawa'na Pue' Ala.
54002015	Agáiáná Pue' Ala ina mosoreáka tawine láwi' moánáka tauna ane pepóináláina i Kerisitu ti'ara báli' hai mengkaiwói' lalu, timbulu mampoka'ahi' hangkakataunána lia' molumaóha katuwo' to tepatani' i Pue' Ala.
54003001	To'u ebe laluta dee, “Tauna to mampalái mewali' topotadulakoá dámá'á, mampoinao hampáká' bago' to pohóló ebe.”
54003002	Topotadulakoá dámá'á bate'na tauna to ti'ara boko tuwo'na, tawinena hadua peá, peisá motá'ámáká pekirina, matopa' hai keada, madonde moranga' hangkakataunána i támbina, peisá mopaturo' tauna;
54003003	bo'ia tauna to langu-langu ba to tulamposisala'. Agáiáná bate'na tauna to ma'álu pámbiárána hai mampoinao kadame lia' ti'ara doko' dói.
54003004	Ia hadua tauna to masiapa' morewái hantámbina, mapande mopáguru áná'na bona raola-ola' hai mepomahile i ia.
54003005	Láwi' tauna to ti'ara pangisá morewái ngkaro'a kahantámbiána, nu'umbá kaina peisána morewái dámá'ána Pue' Ala?
54003006	Topotadulakoá dámá'á ti'ara peisá to hangko mepóinálái i Pue' bona ti'ara mampepemahile hane'i rahuku hondo'o Tadulako Ánditu iao.
54003007	I pehiló'ánda tauna to bo'ia toSarani, ia bate'na hadua to maro'a pámbiárána; láwi' ane ti'arai hondo'o bate'na ina ratata'i tauna duu'na mandawo' i pekelo'na Tadulako Ánditu.
54003008	Topokamata dámá'á bate'na tauna to maro'a hai to ti'ara motawengkole'; bo'ia to doko' dói hai to langu-langu.
54003009	Bate'nda moántiá maróhó paturo' mokakihanga'i pepóináláinta'. Iao paturo' iti tebuniángi agáiáná de'e-de'e, tongawa'mo'i. Paturo' iti bate'na rapeola'i kai óntó' lalu to maláhi.
54003010	Kamaro'ána bate'nda rapesoba sieru', ane tongawa'po'i kati'arána boko tuwo'nda hane'ihe' hangko peisá mewali' topokamata dámá'á.
54003011	Hondo'o wo'o tawinenda, bate'na wo'o tauna to maro'a, bo'ia tawine to bahume. Raisá motá'ámáká pekirinda lia' peisáhe' rapóinálái i páká'-páká'na.
54003012	Topokamata dámá'á tawinena hadua peá lia' mangisá morewái ngkaro'a áná'nahe' hai kahantámbiána.
54003013	Taunahe' to pobago' ngkaro'a i lalu dámá'á, ina rapomahilehe' lia' ina tunde' bái'he' mampoposabi' mokakihanga'i pepóináláinda i Kerisitu Iesu.
54003014	Kupaisárungi harawi'á kaina kuweo'mu. Kehapo'i hondo'o, bate'na mani' ku'uki' sura dee i io.
54003015	Láwi' ane rápá'nai maele'a', nuisámo'i nu'umbá kabate'ta' tuwo' i pewáli'ta' kahantámbiána Pue' Ala, iami' dámá'ána Pue' Ala to tuwo'. Dámá'ámo'i to hondee to pewali' poharói hai pohugána paturo' to to'u kai Pue' Ala.
54003016	Ti'ara hawe' hadua to peisá mosapuáka kató'una ebe paturo' to napatongawa' Pue' Ala melempó i agamánta': Ia mopatongawa' wátáNa i lengge' tauna, hai natoto'u Inao Magasa', lia' raita mala'ekáNahe'. KárebáNa ratoleleha'áhe' tina mahile to bo'ia toIahudi, rapóinálái i humandele duniá lia' i katetóeá' rapopengkaore' i surugá.
54004001	Inao Magasa' mopakanóntó masanga', i alo-alo i bókó'na hangkira tauna ina mopáláhi pepóináláinda i Kerisitu hane'ihe' lue mampeola'i inao to pepapuha hai paturo'nda ánditu,
54004002	to rapabutu tauna to potawengkole' to pedongkóki. Óntó' lálunda mangkáindimo'i.
54004003	Mopaturo'he' tauna bona ti'arahe' motawine ba motomoane hai mopakanóntó pa'ande' to rapáliá. Wole pa'ande' iti napa'ara Pue' Ala bona i porande ahi' ra'ande' tauna to pepóináláimohe' i Pue' Iesu hai to pangisámohe' paturo' to to'u.
54004004	Sanggena to napopewali' Pue', iti maro'a; ti'ara hawe' hampáká' to raimba' páliá ane walipo'i raranga' i porande ahi' i Pue' Ala.
54004005	Láwi' melempó i ngkórá'na Pue' Ala hai pekakae mampopewali' pa'ande' iti ti'ara páliá.
54004006	Ane upu-upuna iti nupaturo'áhe' to hampepopóináláinta', ina mewali'ko' huo' to maro'a pobago'na i Kerisitu Iesu. Bate'mu timbulu ina mobómbói pekirimu hintu' ngkórá'na Pue' Ala to tapóinálái hai paturo' to to'u to nupeola'imo'i hanonde'ena.
54004007	Karaóhi laluta lólóniá' to ti'ara mopáláiá. Bate'na nupakáá' wátámu i katuwo' to timbulu menómbá i Pue' Ala.
54004008	Popakáá' ponggale wátá hántede' peá bundu'na agáiáná popakáá' timbulu molumaóha penómbá i Pue' Ala mobundu' i páká'-páká'na láwi' mopa'ara dándi i katuwo' de'e-de'e hai to talindo'.
54004009	Mokakihanga'i iti, to'u hai sipato' taranga' lia' pose katepóináláina.
54004010	Itimi' hane'ike' mampesimbuku hai mahárá kataponggaleána láwi' pose sárumakanta' i Pue' Ala to tuwo', Iami' Toposoreáka sanggena tauna, pelumbu'na ebe i upu-upu tauna to pepóinálái.
54004011	Paturo'áhe' upu-upuna iti lia' nuhuo'áhe' rapeola'i.
54004012	Iniá' nupopatodáhi hawe' hadua mopaiwói' katuwo'mu nanangi kamalehe'na mani' tinuwu'mu. Láli' ágimu rapepándiri'i tauna to pepóinálái melempó i polalutámu hai pámbiárámu, i pampoka'áhi'mu hangkakataunámu hai pepóináláimu i Iesu Kerisitu hintu' katuwo'mu to maláhi.
54004013	Haido'o, bate'na kai lálumu ebe mampobasa'áhe' Sura Pototowiá, nuáteihe' lia' nupaturo'áhe' tuke i kateduu'ángku' i kámiu.
54004014	Iniá' nulewái'i mampopobundu' peámbe'i kai Inao Magasa' to rawe'iáko' i tempónda tadulako dámá'á modámpá teenda i tutuwóá'mu hai i karapabutuna pátu'una Pue' Ala mokakihanga'i wátámu.
54004015	Lumaóha upu-upuna iti kai lálumu hai i hóká' pebukuámu bona polenteá pepóináláimu i pehiló'ánda tauna.
54004016	Nukámpái wátámu hai nukámpái wo'o pepaturo'mu. Upu-upuna nukamanondo'á láwi' ane hondo'oko', maro'a wátá saduduámu ina tesoreáka hondo'o wo'o tauna to mampehádingi paturo'mu.
54005001	Iniá' numatu'a-tu'a i to tepatowutu'á agáiáná nukámbáróá hondo'oko' mokámbáróá hadua ama. Nupaturo'he' to hangkewalo hondo'o halálumu,
54005002	tawine tosae nupahondo'ohe' inámu, ánáke tawine nupaturo'he' hondo'o ádimu i kamaláhi lalu.
54005003	Pomahilehe' tawine to bemba' to tuwo' mosadudua to ti'arapohe' mohalalu.
54005004	Ane arai tobemba' to ara áná'na ba mouwe', herámo'i to iheru-heru rapatinto bona bate'nda tungku' molindo' katuwo'ánda hantámbi, moháwángi perewunda tosaenda hai uwe'nda. Itimi' to popamatana' Pue' Ala.
54005005	Tobemba' to to'u-to'u tuwo' mosadudua, to ti'ara hawe' hadua motumpáli rewuna, hamombolo' mopaisárenga tuwo'na i Pue' Ala hai ti'ara nakarónga mekakae merapi' petulungiNa.
54005006	Agáiáná tobemba' to powulai peá tuwo' i kagáná-gáná, ia matemo'i ami kehapo'i tuwo' mani'.
54005007	Paingá'iáhe' upu-upuna iti bona ratuwo' maláhi.
54005008	Agáiáná ane arai hadua to ti'ara mamporewu halálunahe', pelumbu'na kahantámbiánahe', tauna iti mosapuáka pepóináláina; tauna to hóndi'iti tepakadake kai tauna to ti'ara mepóinálái.
54005009	To teuki' i imba'na tobemba' to ina masumba pohintuwo' kai dámá'á iami' to inimo'i pulo'na hondoo nai' tinuwu'nda, to hangkani peá motomoane
54005010	lia' to tongawa'mo'i pamponggaleána bago' to maro'a to hondo'o: morewui ngkaro'a áná'na, madole rapehupe'i, morewui taunána Pue' Ala, mantulungi tauna to masusa' lia' kai láluna mamponggaleá i páká'-páká'na to maro'a.
54005011	Tobemba' to tepamalehe' mani' tinuwu'nda, iniá' nupahi'imba'he' i to teuki' iti láwi' ane mahárái pampoinaonda motomoane, bate'nda motomoane hule', mopáláhimohe' pobago'nda i Kerisitu.
54005012	I kahóndi'itina, masala'he' láwi' mowoehe' dándi to karapahowa'mo'i i Kerisitu.
54005013	Hampáká' wo'o, mopatodáhihe' wátánda lohe i kahasulewá'nda i támbina tauna lia' bo'ia peá iti, mantepu'umohe' mokadákehingi tauna ntani' hai mosuáki háwákángána to haduána, molalutáingi to ti'ara mobundu'.
54005014	Itimi' hane'i kulái bona tobemba' to malehe' mani' tinuwu'nda ágindamo'i motomoane, momule', mopasilólónga kahantámbiá bona ti'ara ara lógánda bungká' mokadákehingi hanga'ta'.
54005015	Láwi' ara bahangampa tobemba' puha i pampeolá'inda Tadulako Ánditu.
54005016	Ane arai hadua tomoane ba tawine to pepóinálái mampohalalu tobemba', ia bate'na mantulungihe' bona ti'arahe' napodári lalu dámá'á. I kahóndi'itina, dámá'á peisá mantulungi tobemba' to ti'ara ebe ara mantulungi'i.
54005017	Tadulako dámá'á to polumaóha ngkaro'a bago'na, sipato' moranga' pepomahile hai saro mpobago', pelumbu'na i herá to kai lálunda ebe motuntu hai mepaturo'.
54005018	Láwi' teuki' i Sura Pototowiá, “Sapi' to tanga'nda rapopoehe' gándu, iniá' rasumaku'i humena. Patodáhihe' bona peisáhe' ma'ande' daro mobago',” lia' “To pobago' sipato' masumba sarona”.
54005019	Iniá' nupampehádingi laluta mperae' mokakihanga'i tadulako dámá'á ane ti'arai nasábiki rodua ba tálu tauna.
54005020	Tauna to pobábehi dósá bate'na nukámbáróá i lindo'nda dámá'á, bona to ntáni'na ina lángá'.
54005021	I lindo'na Pue' Ala hai Kerisitu Iesu hai mala'ekáNa to Napileki, kupátu'u ebeko' pailalu hai nggaleáhe' paturo' dee iniá' nahintu' perae' i hema-hema peá lia' iniá' numadári sambali.
54005022	Iniá' nuharawi'á modámpá teemu i tutuwóá'na tauna moparilángká'i mewali' topobago'na Pue', bona ti'arako' meola' i kamadósánda. Kámpái wátámu bona numaláhi.
54005023	Iniá' peá nupainu uwai mbero, agáiáná nuinu hántede' anggoro', nupopohopa'i bonte'mu hai haki' ntani' to morongkani nuhámpei.
54005024	Dósánda hangkira tauna hangko bomani' rahuda, tongawa'mo'i raita, agáiáná dósánda tauna ntani' tewulaa' ngkaribókó'.
54005025	Hondo'o wo'o bábehiá to maro'a poliliuna tongawa'. Hawe' to tebuniángi, bate'na tewulaa'.
54006001	ToSarani to pewali' hawi', bate'nda mampomahile tuánda, bona hanga'na Pue' Ala hai pepaturo'ta' ti'ara nakadákehingi tauna.
54006002	Hadua hawi' tuána iami' toSarani, ti'ara peisá mopaiwói' tuána láwi' himbauhe' toSarani. Láli' tunde' rapakaro'a perewuinda láwi' tuá to rarewui ngkaro'a iti iami' to hampepopóinálái to rapoka'ahi'. Pepaturo'á upu-upuna dee hai nuperapi' bona raola'i.
54006003	Ane arai to pepaturo' paturo' ntani' kai ndi'iti hai ti'ara mampohintoto' paturo' to to'u kai Pue'ta' Iesu Kerisitu hai paturo'na agamánta',
54006004	herámi' tauna to mampepemahile hai tobebe! Háki'na to hóndi'iti mampeli' patingkeru' pombehehe' mokakihanga'i parumbasa hane'i mopa'ara hini', pogárá-gárá kahantombo', petata'i, perae' to kadake,
54006005	posisala' to ti'ara upu i olo'nda tauna, pekirinda ti'ara manóntó hai ti'ara to'u, saru lálunda ina kalómáhe' kai agamánda.
54006006	To'u, agama meámbe'i rasi' to mahile ane napotana'po'i apa to arána.
54006007	Láwi' i kara'ánákanta' ti'arake' mambawa apa-apa i duniá dee hondo'o wo'o ane mateke'.
54006008	Mewali', ane arapo'i pa'ande' hai pewaru', iti gánámo'i.
54006009	Agáiáná tauna to mampoinao kalómá, nakelo' hai nahilu' mopáká'-páká' pepoinao to hoa hai mepakarugi'. Pepoinao to hóndi'iti mohurewuki tauna.
54006010	Láwi' mepongka kai kadoko' dói, itimi' to pewali' pebubu'ána mampopengaa bábehiá to kadake. Láwi' mepongka kai powulai dói, bahangampa tauna tebaleóka kai pepóináláinda i Pue'. Mewali' wua'na i herá iami' kapári' to potimbingi tuwo'nda.
54006011	Agáiáná io taunánako' Pue' Ala, bate'mu mokaraóhi upu-upuna iti. Pesimbuku molumaóha peláiána Pue' Ala, mobago' i Pue' Ala, tungku' mepóinálái i Kerisitu, mampoka'ahi' hangkakataunámu, tungku' i lalu kapári' hai ma'álu pámbiárá.
54006012	Pelu'ungi ebe tuwo'mu hintoto' hai pepóináláimu bona nuporanga' rasi' mpenangi i katuwo' to tuke i kahae-haeána. Láwi' itimo'i pekárá'na Pue' i io to nupangáku' nalindo' tauna handa' mokakihanga'i pepóináláimu i Kerisitu.
54006013	Haido'o i lindo'na Pue' Ala to peámbe'i katuwo' i sanggena to Napopewali' hai i lindo'na Iesu Kerisitu to pampoposabi' to to'u i lindo'na Pontiu Pilatu, dee to kuperapi' i io:
54006014	Peola'i upu-upu hawa' dee i kamaláhi hai lalu to ti'ara boko, duu' i kabutuna hule' Pue'ta' Iesu Kerisitu.
54006015	Kaina butuna Iesu, Pue' Ala haduduáNa to popakanóntó tempó to kánáhelá láwi' Ia peá Pue' Ala to Makuasa', to Tetóeá', Datu i sanggena datu hai Pue' i sanggena tuá.
54006016	Ia peá to ti'ara nakuasa'i kapate; tuwo' i lalu wanta' to ti'ara peisá nadákiki hema peá. Ia ti'ara karaita hawe' hadua tauna hai ti'ara wo'o peisá raita. I Iamo'i pepomahile hai kuasa' tuke i kahae-haeána! Ami.
54006017	I taunahe' to kalómá i duniá dee, nupaingá'ihe' bona iniá' rapampepemahile lia' mentoe i lómánda to hampalai. Agáiáná láli' bate'nda peá mentoe i Pue' Ala to poámbe'ike' i páká'-páká'na to takatuwo'á, to taporasi' i lalu kadonde.
54006018	Tokalómá nupaingá'ihe' bona bate'nda molumaóha to maro'a, mamponggaleá i páká'-páká'na bábehiá to maro'a, manangko' teenda meámbe'i hai mokira i tauna ntani'.
54006019	I kahóndi'itina, mantimámáhihe' lómá to ina rakatuwo'á i alo to ralindo' lia' ina masumbahe' katuwo' to potóáka i surugá.
54006020	Io Timotiu, apa to rapóináláiámoko' patimámá ngkaro'a. Iniá' nupampeola'i polalutána tauna to ti'ara mobundu' hai ti'ara mampomahile Pue' Ala lia' pombehehe' to rahanga' “Laluta kapangisá” wole kato'uána bo'ia.
54006021	Láwi' ara bahangampa tauna to pasanga' kanakakiaráinda kapangisá iti hane'ihe' tebaleóka kai pepóináláinda. Pue' mobarakatikomi.
55001001	Timotiu áná'ku' to kupoka'ahi'! Kodo' Paulu mopákátu sura dee i io. Mangola' peláiána Pue' Ala, naparilángká'a' mewali' surona Iesu Kerisitu duu'ku' Nahuo' mantoleleha mokakihanga'i katuwo' to nadándi Pue' Ala. Katuwo' iti taranga' láwi' kahambua'tamo'i hai Kerisitu Iesu. Mekakaea' bona Pue' Ala Amánta' hai Iesu Kerisitu Pue'ta' moámbe'iko' barakati, petirinái hai awe rasi'.
55001003	Morande ahi'a' i Pue' Ala, to kupobago'á hintu' óntó' lalu to maláhi hondo'o to ralumaóha toiherungku'. Timbulu morande ahi'a' i Pue' Ala ane kubuhinaoko' i kani-káningku' mekakae, maro'a mabaa hondo'o wo'o inambengi.
55001004	Kuisá kawiorána lálumu. Itimi' hane'i kupoinao mombehumba hai io bona tebuá' kamatana'ku'.
55001005	Kubuhinao pepóináláimu to to'u-to'u ebe i Kerisitu, hondo'o pepóináláina Lói' uwe'mu tawine hai Eunike inámu. Haido'o kuisá ebe hondo'o wo'o pepóináláimu.
55001006	Itimi' hane'iko' kupaingá'i mopatuwo' peámbe'i kai Pue' Ala to ara i io melempó i kakudámpána teengku' i tutuwóá'mu.
55001007	Láwi' Inao to nawe'iáke' Pue' Ala bo'ia Inao ngkalángá' agáiáná Inao to pepakaróhó, pose kama'ahi' hai motá'ámáká pekiri i pepoinaoá wátá.
55001008	Haido'o iniá' numahili mampoposabi' mokakihanga'i Pue'ta' hai mokakihanga'i wátángku', to ratárungku' láwi' Ia. Láli' ágimu mamporóhó Pue' Ala, i kahingkakáninta' mohámpei kapári' láwi' Bámbári Ngkatuwo'.
55001009	Iamo'i to posoreáka hai to pokárá'ke', bona mewali'ke' tepatani' i Pue' Ala. To Naponggaleá iti bo'ia mealehe kai bábehiánta' agáiáná kai liwo hai ahi' petirináiNa. Pue' Ala mopatongawa' liwoNa iti melempó i Kerisitu Iesu hangko bomani' ara duniá.
55001010	De'e-de'e, Pue' Ala mopatongawa' ahi' petirináiNa i kita' melempó i kabutuNa Toposoreákake' iami' Kerisitu Iesu. Iesu monangi kuasa' kapate hai mopatongawa' katuwo' to tuke i kahae-haeána melempó i Bámbári Ngkatuwo'.
55001011	I pantoleleha Bámbári Ngkatuwo' itimi' hane'ia' Napatóngkó mewali' suro hai guru.
55001012	Itimi' hane'ia' mohámpei kapári' hondo'o to kuhámpei de'e-de'e. Agáiáná ti'ara kupokalongko', láwi' kuisá hema to kupóinálái'. Kuisá ebe kaNabukuna mamporewu tuke i kahópó'ána duniá apa to Napóináláiámo'.
55001013	Nupeola'i ebe paturo' to to'u to kakupahowa'ámoko'. Haido'o, bate'mu ebe mepóinálái i Kerisitu Iesu lia' mampoka'ahi'ko' hangkakataunámu. Upu-upuna iti peisá nulumaóha láwi' kahambua'ta' i Kerisitu Iesu.
55001014	I petulungina Inao Magasa' to tuwo' i lálunta', bate'na nupetawa'i ngkaro'a i páká'-páká'na to pohóló to rapóináláiámoko'.
55001015	Nuisámo'i, upu-upunda to ara i poropinsi Asia mebengomohe' i kodo' tesuá' Pigelu hai Heremogene.
55001016	Agáiáná kahantámbiána Onesiporu morongkanimohe' moróhóngi lálungku'. Mekakaea', Pue' mopatongawa' petirináiNa i herá. Kehapo'i ara'a' i lalu tárungku', ti'ara'a' napokalongko' Onesiporu, timbulu naweo'a'.
55001017	Kabutuna i Roma, napesimbuku ebe mepeli' duu'ku' nahumba.
55001018	Lia' nuisá onto handa' kanatulungingku' tempóku' i Epesu. Mekakaea' bona i alo pobutusiNa sanggena tauna, Pue' mopatongawa' petirináiNa i Onesiporu.
55002001	Timotiu áná'ku'! Pakaróhó lálumu melempó i ahi' petirináiNa Kerisitu Iesu.
55002002	Paturo' to kai kodo' to kanuhádimo'i iao i lindo'nda tauna handa', nupaisarungiámohe' tauna to peisá rapóinálái lia' mapande mopaturo' hangkakataunánda.
55002003	Bate'mu meola' mohámpei kapári' i pewáli'mu surodado'na Kerisitu Iesu to tungku' láluna.
55002004	Hadua surodado' to tanga'na molumaóha bago'na, ti'ara ina nasalempóri bago' saduduána láwi' tunggáiána ina mopamatana' láluna toireána.
55002005	Hadua to pesuá' motandi, ti'ara ina menangi ane ti'arai mampeola'i upu-upu áturá mpotandi.
55002006	Hadua topoholia' to mahárá pobago'na bate'na ia to iheru-heru moranga' wua' mpoholia'na.
55002007	Pepekiri kaladu tálu páká'na to kuhanga'áko' iti, láwi' Pue' ina moámbe'iko' róhó kapangisá i páká'-páká'na.
55002008	Buhinao: Bámbári Ngkatuwo' to kutoleleha iti iami' bámbári mokakihanga'i Iesu Kerisitu muleákana Dáudi'; Iamo'i Kerisitu to tuwo' hule' kai kapate.
55002009	Nanangi pantolelehangku' Bámbári Ngkatuwo' itimi' hane'ia' mohámpei kapári' duu'ku' rahilu' rante hondo'o hadua to kadake bábehiána. Agáiáná ngkórá'na Pue' Ala ti'ara peisá ratángkuku rante.
55002010	Itimi' hane'ia' manondo' mohóngkóba upu-upuna iti bona tauna to napileki Pue' Ala, masumba pesoreáka melempó i Kerisitu Iesu hai katetóeá' to ti'ara ara kahópó'ána.
55002011	To'u ebe laluta to hondee: “Ane matepoke' hingkakani hai Ia ina tuwo'ke' wo'o hingkakani hai Ia.
55002012	Ane tu'uke' i lalu kamanondo', ina mopárentáke' wo'o hingkakani hai Ia. Ane mesapuákake' i Ia, ina Nasapuákake' wo'o.
55002013	Ane ti'arake' tungku' manondo', Ia bate'na tungku' manondo', láwi' ti'ara peisá mosapuáka wátáNa.”
55002014	Paingá'i hai pátu'uá ebehe' tauna upu-upuna dee i lindo'na Pue' Ala, nupaturo'he' bona ti'arahe' mampohierói i páká'-páká'na parumbasa láwi' upu-upuna iti ti'ara mopáláiá láli' mopapuha pekirinda tauna to pasádi.
55002015	Pesimbuku bona Pue' Ala mobabeko' sipato' i pewáli'mu hadua to pobago' i Ia lia' iniá' numahili mokakihanga'i bago'mu. Agáiáná nupaguruhe' i katóá-tóá'ána paturo' to to'u kai Pue' Ala.
55002016	Karaóhi upu-upu laluta lólóniá' to ti'ara ara páláiána lia' ti'ara mampomahile Pue' Ala. Upu-upu laluta to hóndi'iti, láli' mampopewali' tunde' kadake bábehiána tauna.
55002017	Paturo'nda tauna iti, mendele hondo'o haki' tumpi. I olo'nda tesuá' Himeneu hai Piletu.
55002018	Tebaleókamohe' kai paturo' to to'u hai mopawuli pepóináláinda hangkira tauna. Rahanga', karapatuwo'na upu-upu tauna kai kapate mewali'mo'i.
55002019	Agáiáná alehe maróhó to napa'ara Pue' Ala ti'ara madóá. I wongkona alehe iti teuki', “Nahala' Pue' upu-upu taunáNa” hai “Hema-hema to pangaku' ka'iána taunána Pue', bate'na mokábáhá bábehiána to kadake.”
55002020	I lalu ntámbi to mahile bate'na naka'arái mampopengaa párewá. Ara to ratua kai perá' hai buláwá agáiáná ara wo'o kai kau to rabala' hai tampo' to rateru. Ara to rapopobundu' i to tepatani' hai ara wo'o to rapopobundu' i alo-alona.
55002021	Hóndi'iti wo'o, i tauna to popamaláhi wátána kai sanggena to kadake, tauna iti ina rapopobundu' i to tepatani'. Ia ina mewali' to tepatani' lia' mobundu' i kauwe'ána. Ia rapatóká' ina rapopobundu' i páká'-páká' bago' to maro'a.
55002022	Haido'o, karaóhi peláiá wátá kahangkewalo. Pesimbuku molumaóha peláiána Pue' Ala, tungku' mepóinálái i Kerisitu hai ma'ahi' i tauna lia' naka'arái kamalino lalu. Hóndi'itimi' katuwo'mu hingkakani hai topehahoe' merapi' tulungi i Pue' i kabulá lalu.
55002023	Iniá' nuposuáki pombeháni'nda tauna to bebe to ti'ara pangisá apa-apa. Nuisá onto, upu-upuna iti mopa'ara peá pohiero.
55002024	Tauna to pobago' i bondena Pue', bókána mopa'ara pohiero; bate'na madole i upu-upuna tauna lia' peisá mopaturo' ngkaro'a tauna i kamanondo'.
55002025	Bate'na i kama'álu pámbiárá mopaturo' tauna to pe'ewa'. Tapomata-mata Pue' Ala moámbe'i lógá taunahe' iti bona rakadeáha kai dósánda lia' ina pangisáhe' paturo' to to'u.
55002026	I kahóndi'itina, ina tempaahe' hai tekábáhá kai pehilu'na Tadulako Ánditu to potawanihe' lia' to poroho'he' mampeola'i peláiána.
55003001	Bona nuisái: i alo kaina hópó'na duniá, ina handa' kapári'.
55003002	Tauna ina mopahikinái wátá saduduána, doko' dói, mampepemahile hai mampopelumbu' laluta. Mampaláihe' motokadakeá tauna, moewa' tosaenda, ti'ara raisá morande ahi' hai ti'arahe' motumpáli poagama.
55003003	Ti'arahe' mampoka'ahi' hangkakataunánda, ti'arahe' meámpungi, ralái mokadákehingi hanga'na tauna, ti'arahe' peisá motá'ámáká pekiri, masápá' hai ti'arahe' mampalái to maro'a.
55003004	Ralái mekahubi'á, mampeireá lia' ti'ara kaladu pampekirinda. Lue manihe' i tana' kaduniá'á kai mampeola'i peláiána Pue' Ala.
55003005	I pehiló'ána tauna, moagamahe', wole katongawa'ána moewa'he' kuasa' to peisá mobáliki lálunda. Karaóhi tauna to mámbiárá hóndi'iti.
55003006	Arahe' kai olo'nda to pesuá' i támbina tauna agáiáná ti'ara raisá pue' támbi apa tunggáiánda, motobebeáhe' tawine to malede' pepóináláinda nanangi kamadósánda hai to nakuasa'i mopáká'-páká' pepoinaoá wátá.
55003007	Tawine iti timbulu merapi'he' paturo' agáiáná ti'arahe' hawe' hangkani peisá mopailalu paturo' to to'u kai Pue' Ala.
55003008	Hondo'o pe'ewa'nda Iane' hai Iambe i Musa iao, hondo'o wo'o taunahe' iti i poewa'nda paturo' to to'u. Pekirinda kadakemo'i hai pepóináláinda ti'arapo'i mantaha.
55003009	Agáiáná ti'arahe' ina masumba apa-apa láwi' ina raisámo'i upu-upu tauna kabebenda hondo'o to rahámpei Iane' hai Iambe.
55003010	Agáiáná io Timotiu, mampeola'imoko' paturo'ku', pámbiárángku' hai tunggáiána tuwo'ku', kato'u-tó'una pepóináláingku' i Iesu Kerisitu hai kama'áhi'ku' i hangkakataunángku', katungku' hai kamanondo'ku'.
55003011	Nuisámo'i karapopeahi-áhi'ku' hane'i mapári' katuwo'ku'. Nuisá sangkani apa to kakuhámpei i Antiokia, Ikoniu hai i Lisita. Upu-upu pepopeahi-ahi' iti mopakapári' tuwo'ku' agáiáná nakábáhá'a' Pue' kai upu-upuna iti.
55003012	Ámbi' hondo'omi' katuwo'na upu-upu tauna to mampalái menómbá i Kerisitu Iesu bate'nda rapopeahi-ahi'.
55003013	Agáiáná to kadake pámbiárána hai topetobebeá ina tunde' kadake bábehiánda. Motobebeáhe' tauna wole ratobebeáhe' wo'o.
55003014	Agáiáná io Timotiu, ágimu ebe tungku' meántiá i paturo' to to'u to karapaturo'ámoko' lia' nupóináláimo'i hanonde'ena; láwi' nuisá onto gurumuhe'.
55003015	Bate'na ebe nubuhinao láwi' kai ka'ánákemu mangisámoko' Sura Pototowiá. Sura Pototowiá iti to poámbe'iko' kapangisá bona nupasumba katesoreáka melempó i pepóináláimu i Kerisitu Iesu.
55003016	Upu-upu to teuki' i Sura Pototowiá, napabutu Pue' Ala melempó i InaoNa to Magasa' hai mobundu' mepaturo' i to to'u, mekámbáróá, mopatongawa' to sala' hai mopaturo' tauna bona tuwo'he' hintoto' hai peláiána Pue' Ala.
55003017	Melempó i Sura Pototowiá iti, taunána Pue' Ala rarewáihe' ngkaro'a i polumaóhanda i páká'-páká'na bago' to maro'a.
55004001	Kerisitu Iesu ina butu hule' i duniá dee mobutusi tauna to tuwo' hai to mate; ina butu mopárentá i pewáli'Na Datu. Itimi' hane'i kuperapi' ebe i io i lindo'na Pue' Ala hai Kerisitu Iesu:
55004002	Bate'mu ebe mantoleleha ngkórá'na Pue' Ala hai bate'mu ebe timbulu tóká' i polumaóhamu iti, raranga' ba ti'ara. Bate'mu mopatongawa' to sala', mokámbáróá tauna hai moáteihe'. Paturo' tauna i nondo' lalu.
55004003	Láwi' ina butu tempóna, tauna ti'arapohe' mau moranga' paturo' to to'u. Láli' ina mampeola'imohe' peláiá saduduánda lia' ina mowawáihe' guru-guru rapampehádingi'i laluta to ralái peá rahádi.
55004004	Ratutu'i taingánda mampehádingi laluta to to'u, láli' ina mopanaa'he' taingánda mampehádingi laluta lólóniá'.
55004005	Agáiáná kehapo'i nu'umbámo'i, bate'mu motá'ámáká pekirimu i pepoinaoána wátá. Tungku'ko' i kapári', lumaóha bago'mu mantoleleha Bámbári Ngkatuwo' hai nggaleá ngkaro'a bago'mu i pewáli'mu hadua huo'na Pue' Ala.
55004006	Mokakihanga'i tuwo'ku', daki'mo'i tempóku' ina mate hondo'o popenómbá i Pue' Ala. Hampai' peramo'i tuwo'ku'.
55004007	Potandi, walimo'i kupeola'i ngkaro'a lia' tebuá'mo' i hii' paráwó ngkatuwo'. Pepóináláingku' tungku' i Kerisitu tuke i kahópó'ána.
55004008	Haido'o de'e-de'e, rasi' mpenangi mampegiá'a'. I kahópó'ána duniá, Pue' to ti'ara madári sambali pobutusiNa, ina motandoángia' rasi' mpenangi iti, láwi' tuwo'ku' napatongawa' Pue' Ala to'u i pehiló'áNa. Bo'ia kodo' peá to ina moranga' rasi' mpenangi iti agáiáná upu-upu tauna to pundá ebe mampegiá kaina butuna hule' Pue'.
55004009	Nupesimbuku harawi'á butu i kodo',
55004010	láwi' napáláhimo' Demasi i popahikináinamo'i kaduniá'á. Meleimo'i mao i Tesalonika. Krekesi mao i Galatia hai Titu mao i Dalmatia.
55004011	Lukasi peramo'i to kuporomuá. Marakuu nuropo' nupohiola' láwi' pobago'na mobundu' ebe i kodo'.
55004012	Tikiku kuhuo'mo'i mao i Epesu.
55004013	Ane maiko', nuwawa'ána' badu' kumbáku' to kupáláhi i Troasi i támbina Karpu, hingkakani hai sura-surángku', pelumbu'na iniá' nukalóliái sura-surángku' to rabábehi kai kóli' pinatuwo'.
55004014	Ale'sande topolengi' tambaga', handa' ebemo'i bábehiána to kadake i kodo'. Pue' to ina moháwángi hintoto' hai bábehiána.
55004015	Io wo'o, bate'mu maingá' i ia láwi' moewa' ebe to tapepaturo'á.
55004016	Rungu-rungungku' mampolaluta pamperuru'ingku' wátángku' i lindo'nda topobutusi, ti'ara hawe' hadua to tundu i kodo'. Upu-upunda melei mopáláhia'. Tapomata-mata ti'arahe' ina nasala'i Pue' Ala.
55004017	Agáiáná, Pue' tungku' mampoaweá'a'. Ia moámbe'ia' róhó hane'i kubuku mantoleleha sanggena Bámbári Ngkatuwo' bona rahádi'i wo'o upu-upu tauna to bo'ia toIahudi. I kahóndi'itina, tempó iti teweihá'a' kai huku mate.
55004018	Ámbi' ina nakábáhá'a' Pue' kai sanggena bábehiá to kadake. Ia ina motete'a' ngkaro'a mao i KadatuáNa i surugá. Iamo'i to sipato' ratóeá' tuke i kahae-haeána! Ami.
55004019	Tabeángku' i Piriskila, Akwila hai kahantámbiána Onesiporu.
55004020	Erastu toro' i Korintu, Toropimu kupáláhi i Miletu tanga'na madu'a.
55004021	Nupesimbuku ebe mai butu hangko bomani' tempó mpelengi'. Ebulu, Pudesi, Linu hai Kalaudia, mopákátuhe' tabeá i io, hondo'o wo'o kai upu-upunda to hampepopóinálái.
55004022	Pue' mampoaweá hai mobarakatiko'!
56001001	Titu áná'ku'! Kodo', Paulu, mouki' sura dee i pewáli'ku' huo'na Pue' Ala hai surona Iesu Kerisitu. Nasuroa' Pue' Ala moróhóngi pepóináláinda tauna to Napileki hai mopatintohe' bona rapangisá paturo' to to'u lia' tuwo'he' hintoto' hai agamánta'.
56001002	Paturo' iti mampoalehe sárumaka kaina poranga'ta' katuwo' to tuke i kahae-haeána. Katuwo' iti nadándiámoke' Pue' Ala hangko bomani' duniá Napopewali'; Pue' Ala ti'ara ebe modongko'.
56001003	Pue' Ala mopatongawa' ngkórá'Na i tempó to kánáhelá melempó i Bámbári Ngkatuwo' to rapóináláiámo' hane'i kutoleleha'ákomi mangola' hawa'na Pue' Ala Toposoreákake'.
56001004	Titu, mewali' ebemoko' áná'ku' i kahingkakáninta' mepóinálái i Kerisitu. Mekakaea' bona Pue' Ala Amánta' hai Kerisitu Iesu Toposoreákake', moámbe'iko' barakati hai awe rasi'.
56001005	Titu áná'ku', kupáláhimoko' i Kreta bona nupopasilólónga i páká'-páká'na to peisá mani' rapatimámá hai bona nupopatóngkó wo'o tadulako dámá'á i upu-upuna wanua mahile hintoto' hai to kakuhanga'áko'.
56001006	Tadulako dámá'á bate'na tauna to ti'ara boko tuwo'na; tawinena hadua peá; áná'na mepóináláimohe' i Kerisitu hai bo'iahe' ánáke to masáliómpá to ti'ara peisá rapatinto.
56001007	Láwi' tadulako dámá'á iami' tauna to popasilólónga bago'na Pue' Ala to bate'na ti'ara boko tuwo'na. Ti'ara mampepemahile, ti'ara hintáu' towe, bo'ia to langu-langu, bo'ia to timbulu mosisala' hai ti'ara doko' dói.
56001008	Agáiáná bate'na timbulu madonde moranga' hangkakataunána i támbina, mampogóe' to maro'a, matopa', manóntó láluna, maro'a inaona lia' peisá motá'ámáká pekirina i pepoinaoá wátá.
56001009	Bate'na moántiá ebe laluta to to'u to hintoto' hai to rapaturo'ámo'i, bona nabukui mopaturo' tauna mealehe i paturo' iti lia' bona nabukui wo'o mopatinto to pe'ewa' i ia.
56001010	Láwi' handa'mo'i tauna to tuwo' ti'ara mengkoru', pelumbu'na tauna to runguna moántiá agama Iahudi. Melempó i lalutánda to mbero-mbero, mopapuhahe' pekirinda tauna.
56001011	Tauna to hóndi'iti bate'na raháwólói bona ti'arapohe' mepaturo' láwi' mopa'arahe' geo i kahantámbiá i pepaturo'nda to ti'ara to'u bona rapasumba rasi' to pelongko'i.
56001012	Hadua kai olo'na galara'nda, kamasanga', “ToKreta, to timbulu modongko', hondo'ohe' pinatuwo' to babo', topeanta' lia' to lohe.”
56001013	Laluta iti to'u. Itimi' hane'i bate'nda ebe nukámbáróá bona maro'a katuwo'nda i pepóinálái,
56001014	hai ti'arapohe' mampeola'i laluta lólóniá'nda toIahudi hai áturá to rabaleóka tauna kai paturo' to to'u.
56001015	I tauna to maláhi upu-upuna maláhi; agáiáná i tauna to boko hai to ti'ara ara pepóináláina, ti'ara hawe' hampáká' to maláhi láwi' hawe' pekiri hai óntó' lálunda upu-upuna boko.
56001016	Humenda mangaku' mehala'he' i Pue' Ala, wole i katongawa'ána mesapuákahe' i Ia. Tauna to hóndi'iti napokatidi'mohe' Pue' Ala láwi' ti'arahe' mengkoru' lia' hawe' hampáká' to maro'a ti'ara rabuku ralumaóha.
56002001	Haido'o io Titu, mepaturo'ko' hintoto' hai paturo' to to'u.
56002002	Tomoane to matinuwu', nupaturo'he' bona bate'nda peisá morii pepoinaoána wátánda, matopa' hai rapomahile. Bate'nda wo'o tungku' mepóinálái i Kerisitu, to'u-to'u pepoka'áhi'nda lia' pampariihe' i kapári'.
56002003	Hondo'o wo'o i tawine to matinuwu', bate'nda tuwo' hondo'o katuwo'na tauna to tepatani' i Pue' Ala, iniá' rapetata'i, iniá' natobebeáhe' inuá to pepamalangu agáiáná mampepaturo'áhe' to maro'a.
56002004	I kahóndi'itina, mopáguru'he' tawine to malehe' tinuwu'nda bona ma'ahi'he' i tomoanenda hai áná'nda,
56002005	tuwo'he' matopa' hai maláhi, padotahe' mopasilólónga kahantámbiá, maro'a lálunda hai mengkoru'he' i tomoanenda bona ngkórá'na Pue' Ala ti'ara ina ratokadakeá tauna.
56002006	Hondo'o wo'o i tauna to malehe' tinuwu'nda; nupaturo'he' bona peisáhe' motá'ámáká pekirinda i pepoinaoá wátánda baha' i páká'-páká'na.
56002007	Wátá saduduámu nupopewali' pándiri' melempó i bábehiámu to maro'a. Pesimbuku bona kai lálumu ebe lia' manóntó lálumu i pepágurumu.
56002008	Popobundu' laluta to matopa' to ti'ara ina ratata'i tauna. I kahóndi'itina bungká'mu ina mahili láwi' ti'ara hawe' hampáká' to ti'ara maro'a to peisá mewali' alehenda molalutáingike'.
56002009	Hawi' bate'nda mengkoru' hai mopamatana' láluna kauwe'ánda baha' i páká'-páká'na; iniá' rapohawale,
56002010	iniá' rabaina. Áginda timbulu mopatongawa' ro'a lalu hai peisá rapóinálái bona i páká'-páká'na, tauna ina mampomahile paturo'na Pue' Ala Toposoreákake'.
56002011	Láwi' ahi' petirináina Pue' Ala i posoreákana sanggena tauna, tongawa'mo'i.
56002012	Napáguruke' bona tapokábáhá pámbiárá to ti'ara mengkoru' i Pue' Ala hai pampoinao kaduniá'á lia' bona tatuwo' matopa', manóntó lálunta' hai tungku'ke' menómbá gánggáta' tuwo' i duniá.
56002013	Upu-upuna iti taponggaleá pose kadonde hiola' hai pesárumakanta' mampegiá Alo to pehákiá'i i kabutuna Iesu Kerisitu iami' Pue' Ala Toposoreákake' to pose katetóeá'.
56002014	Napehuhu'ámo'i wátáNa mokábáháke' kai bábehiánta' to kadake hai mampopewali'ke' tauna to tekábáhá kai dósá lia' Napatani'ke' mewali' taunáNa to padota molumaóha to maro'a.
56002015	Pepaturo'á upu-upuna iti, kámbáróá hai patintohe' topampehádingi lia' iniá' nupatodáhi'i tauna mopaiwói' tuwo'mu láwi' ra'ámbe'imoko' kuasa' mepaturo'.
56003001	Haido'o, nupopambuhinaohe' tauna to pepóinálái bona rapengkoru' i topopárentá hai topohawa'nda, ola-ola' hai tóká' lálunda molumaóha upu-upu bago' to maro'a.
56003002	Iniá' rapetata'i, iniá' rapohiero, áginda madole hai ma'álu pámbiárá i upu-upu tauna.
56003003	Láwi' iao tuwo'ke' i lalu ngkabebe: ti'arake' mengkoru', puha, napohawi' mampopengaa pepoinaoá wátá hintu' pepoinaoá ntani'; tuwo'ke' i lalu kakadake, mahini' hai pombebungká'.
56003004	Agáiáná i katongawa'na ro'a láluna Pue' Ala Toposoreákake' hai áhi'Na i tauna,
56003005	Nasoreákamoke' bo'ia kamaro'ána bábehiánta' agáiáná nanangi petirináiNa, melempó i periu teánákake' hule' hai pewó'ungi to napobago' Inao Magasa'.
56003006	Pue' Ala moámbe'ike' InaoNa melempó i Iesu Kerisitu, Toposoreákake',
56003007	bona melempó i ahi' petirináina Iesu, kita' napatongawa' Pue' Ala to'u i pehiló'áNa, hane'ike' mampososora katuwo' to ti'ara ara kahópó'ána, hintoto' hai pesárumakanta'.
56003008	Laluta dee to'u ebe. Kulái ebe bona nubukui moróhóngi tauna to pepóináláimo'i i Pue' Ala, bona kai lálunda ebe molumaóha bábehiá to maro'a. Itimo'i to maro'a hai mobundu' i upu-upu tauna.
56003009	Agáiáná wátámu nuweihá kai pombehehe' to ti'ara mopáláiá baha' i usu ngkatuwo', posisala' hai pohiero baha' i áturá to nauki' Musa láwi' upu-upuna iti ti'ara mobundu' lia' mbero-mbero.
56003010	Hadua to popa'ara pogárá-gárána tauna i lalu dámá'á, bate'na nukámbáróá hangkani ba rongkani; ane ti'arai napehádingi hane'imi' nukaraóhi.
56003011	Nuisá onto, tauna to hóndi'iti to'u-to'u tauna to puha hai melempó i dósána ina mohuku wátá saduduána.
56003012	Ti'ara mahae olo'na kai pohuo'ku' Aritema ba Tikiku mao i io, nupesimbuku harawi'á butu i kodo' i Nikopoli láwi' kakupakanóntómo'i ina toro'a' i ndo'o gánggána tempó mpelengi'.
56003013	Sena, hadua topopatinto áturá hintu' Apolo, nutulungi ebehe' bona ti'ara ara kakura'ánda i polumaoánda.
56003014	Taunántahe' wo'o bate'nda meguru mamponggaleá i páká'-páká'na to maro'a, bona peisáhe' mopagánái katuwo'ánda lia' mobundu' katuwo'nda.
56003015	Tabeá kai upu-upu tauna to hingkakani hai kodo' i ndee. Nipabutu tabeángku' i herá to ma'ahi' i kai' i lalu pepóinálái. Pue' Ala mobarakatikomi sangkani.
57001001	Pilemo to kipoka'ahi', hampobago-bago'ki'! Kodo', Paulu hadua to ratárungku' láwi' pantolelehangku' mokakihanga'i Kerisitu Iesu, hingkakani hai halálunta' Timotiu, mouki' sura dee i io
57001002	hai i halálunta' tawine Apia hintu' Arikipu rángánta' to hampeahi-ahi' i pobago'ta' i Pue', hondo'o wo'o i dámá'á to porámpu i támbimu.
57001003	Mekakaeka' bona Pue' Ala Amánta' hai Pue' Iesu Kerisitu moámbe'ikomi barakati hai awe rasi'.
57001004	Morande ahi'a' i Pue' Ala ane kubuhinaoko' i kani-káningku' mekakae.
57001005	Láwi' kuhádi kato'u-tó'una pepóináláimu i Pue' Iesu lia' kama'áhi'mu i upu-upu taunána Pue' Ala.
57001006	Mekakaea', bona pohintuwo'mu hai tauna ntani' i lalu pepóinálái ina mampopewali' popáhángi to tepahanda' i sanggena barakati to nupokira láwi' pohinaemu hai Kerisitu.
57001007	Halálungku' Pilemo, áhi'mu i taunánahe' Pue' Ala, mopamatana' ebemo'i lálungku' lia' meámbe'i peátei i kodo'! Láwi' io, upu-upu taunána Pue' Ala lindómo'i lálunda.
57001008	Láwi' mepongka kai áhi'mu iti, i lalu hanga'na Kerisitu, peisántoko' kuhawa'i ina monggaleá apa to bate'na nulumaóha.
57001009	Agáiáná láwi' pombepoka'áhi'ta', hane'i peá kuperapi'. Kodo' Paulu, hadua tosae lia' de'e-de'e tanga'ku' ratárungku' láwi' pantolelehangku' mokakihanga'i Kerisitu Iesu.
57001010	Kuperapi' i io mokakihanga'i Onesimu áná'ku' i lalu Kerisitu. Láwi' i tárungku' dee, mewali'mo' ama Saránina.
57001011	Iao ti'ara mobundu' láwi' peleina kai io agáiáná de'e-de'e, ia mobundu' bo'ia peá i io agáiáná i kodo' wo'o.
57001012	De'e-de'e, tauna to kupoka'ahi' iti, kuhuo' hule' teóli i io.
57001013	Kato'uána kulái mokóntói hingkakani hai kodo' mewali' paháwámu bona peisá mantulungia' gánggáku' ratárungku' láwi' potolelehangku' Bámbári Ngkatuwo'.
57001014	Agáiáná iti ti'ara mani' kulumaóha ane ti'ara mani'i nupohintoto'. Peláiángku' nulumaóha i kamalukána lalu saduduámu; ti'ara'a' mau moroho'ko'.
57001015	Láwi' ba wole kai pegáákina sieru' Onesimu bona peisái hule' nuranga' tuke i kaliliungana katuwo'na.
57001016	De'e-de'e bo'iapo'i i pewáli'na hawi' agáiáná meruu kai ndi'iti iami' ia hadua halálunta' to hampepopóinálái to tepoka'ahi'. Ia mobundu' ebe i kodo', pelumbu'na i io! To manóntó mobundu' ebe, maro'a i pewáli'na hawi' apa mani' i pewáli'na hadua halálumu i lalu hanga'na Pue'!
57001017	Itimi' hane'i, i kanubabengku' to hampobago-bago' hai io, Nuranga'mo'i hule' Onesimu hondo'o kanuranga'ku'.
57001018	Ane masala'i ba moindá i io, kodo'ramo'i mobáiári upu-upuna iti.
57001019	Haido'o, áginamo'i ku'uki' haduduángku' i ndee: kodo', Paulu ina mobáiári upu-upuna. (To manóntó ti'ara ontopo'i kupopambuhinaoáko', io haduduámu moindá i kodo' iami' tuwo'mu to wó'u i pewáli'mumo'i toSarani.)
57001020	Itimi' hane'i, io halálungku' i lalu hanga'na Pue' nutulungia', pamatana' lálungku' i pewáli'ta' to pohalalu i Kerisitu.
57001021	Sura dee ku'uki' láwi' kupóinálái kaina nulumaóhana apa to kuperapi'. Láli' kuisá kaina nulumaóhana meruu kai ndi'iti.
57001022	Lia' kuperapi' wo'o, bona nupopatóká'ána' petá' i támbimu, láwi' kupaisárungi Pue' Ala mopapósengi pekakaemi upu-upu hai mambawa'a' masule' i kámiu.
57001023	Epapara to hingkakani hai kodo' i tárungku' láwi' pantoleleha mokakihanga'i Kerisitu Iesu, metabeá i io.
57001024	Nuranga' wo'o tabeá kai to hampobago-bago' hai kodo' iami' Marakuu, Aritaku, Demasi hai Lukasi.
57001025	Pue' Iesu Kerisitu mobarakatikomi.
58001001	Hangkoia, handa' kánina Pue' Ala molaluta i toiheruntahe' melempó i galara'Nahe' mampopobundu' mopáká'-páká' rárá.
58001002	Agáiáná i tempó kaupuána dee, Ia molaluta mamponente Áná'Na haduduáNa. Melempó i Áná'Na itimi', Pue' Ala mampopewali' duniá hintu' óntó'na. Lia' Napakanóntómo'i, Áná'Na itimo'i wo'o to makuasa' moranga' i páká'-páká'na.
58001003	Ia to mampopesupa' wanta' katetóeá'na Pue' Ala hai lengge' to tongawa' kai Pue' Ala haduduáNa. Ia wo'o to mamporewu sanggena to Napopewali' bona tungku' ara ti'ara mambáli' melempó i ngkórá'Na to makuasa' ebe. I kawáliNa mopamaláhi tauna kai dósánda, pengkaore'Na i surugá, mehuda tanda' i kóánána Pue' Ala, to poántiá kuasa' to tepaireá.
58001004	I kahóndi'itina, Áná'Na iti masumba pehuda'á to tepaireá kai mala'eka, hondo'o wo'o hanga' to napewe'i Pue' Ala i Ia, tepaireá katepomahilena kai hanga' to rawe'ihe' mala'eka.
58001005	Láwi' ti'ara hawe' kahangkani Pue' Ala molaluta i hadua mala'eka hondee, “Iomi' Áná'Ku'; i alo dee Kodo' mewali' AmáMu.” Ti'ara wo'o kahangkani Pue' Ala molaluta mokakihanga'i mala'eka hema peá hondee, “Kodo' ina mewali' AmáNa, Ia ina mewali' Áná'Ku'.”
58001006	Agáiáná i tempóna Pue' Ala mohuo' Uluáná'Na i duniá dee, Pue' Ala molaluta hondee, “Upu-upu mala'ekána Pue' Ala, bate'nda menómbá i Ia”
58001007	Mokakihanga'ihe' mala'eka, Pue' Ala molaluta hondee, “Pue' Ala mampopewali' mala'ekáNa rapándiri'he' hondo'o angi, hai toperewuiNa rapándiri'he' hondo'o bóróna api.”
58001008	Agáiáná Pue' Ala molaluta i Áná' saduduána, “Iomo'i Pue' Ala to ina mopárentá i káderá' kadatuáMu, tuke i kahae-haeána! PopárentáMu iami' popárentá to ti'ara madári sambali.
58001009	Io to pampalái to ti'ara madári sambali, pebágiu' ti'ara Nupoimbaha'; itimi' hane'i Io to napileki Pue' Ala, Pue'Mu, bona Nuporanga' karapomahile to popa'ara donde lalu, to peruu kai hampohinaeMuhe'.”
58001010	Nahanga' womi' Pue' Ala i Áná' saduduáNa, “Io, Pue', to rungu-runguna mampopewali' duniá, lia' tee saduduáMu to pobábehi langi'.
58001011	Upu-upuna iti ina manii', lia' mewali' sae hondo'o waru'; agáiáná Io ti'ara ara kabáli'áMu.
58001012	Langi', tampo' hai uwai ina Nupilóló hane'i Nutibe hondo'o badu' kumbá to ti'arapo'i mobundu', ina Nupaháwángi hai to ntáni'na. Agáiáná Io ti'ara hawe' ara kabáli'áMu, hai tuwo'Mu ti'ara ara kahópó'ána.”
58001013	Pue' Ala ti'ara wo'o kahangkani molaluta hondee i hadua mala'eka, “Pehuda tanda' i kóánángKu', duu'na bungká'Mu Kupopewali'he' i wói' palanta' bitiMu.”
58001014	Ane hondo'oi, hemahe' mala'eka iti? Herá iami' inao to porewui Pue' Ala. Nahuo'he' Pue' Ala bona rapantulungi taunahe' to ina moranga' katesoreáka.
58002001	Itimi' hane'i bate'na kai lálunta' ebe molumaóha paturo' to walimo'i tahádi bona ti'arake' mopáláhi apa to tapóinálái.
58002002	Láwi' áturá to rapabutu mala'eka i toiherunta' tongawa' to'u lia' tauna to ti'ara mampeola'i ba mampengkóru'i áturá iti moranga' pehuku to hintoto' hai bábehiána.
58002003	Pelumbu'na womi' pehukuna Pue' Ala ane ti'arake' mopatoto' pekirinta' i katesoreáka to tepaireá iti. Láwi' Pue' haduduána to rungu-runguna mampopaisá katesoreáka iti lia' taunahe' to iheru-heru masádi, mopatongawa'mo'i kató'una iti i kita'.
58002004	Hiola' hai iti, moróhóngi pampoposábi'nda taunahe' iti, Pue' Ala mopa'ara mopáká'-páká' topehelei hai mampopengaa popatongawa' kuasa' hintu' peámbe'i kai Inao Magasa' mangola' peláiána Pue' Ala haduduáNa.
58002005	Láwi' mala'eka ti'arahe' moranga' kuasa' kai Pue' Ala ina mopárentá i duniá wó'u to ina butu, iami' duniá to tanga'na talalutáingi dee.
58002006	Láli' i hangkira to ara i Sura Pototowiá teuki' hondee, “Apa katuwo'na tauna, ó Pue' Ala, hane'ihe' Nubuhinao? Tauna to tauna peáhe' agáiáná Nupomadárihe'!
58002007	I tempó to hampai', Nupopewali' hántede' tepaiwói' kai mala'eka. Nuámbe'i ka'árá'á to tetóeá' hai tepomahile,
58002008	lia' Nupopewali' topokuasa'i i páká'-páká'na.” Haido'o, ane rahanga'i Pue' Ala to mampopewali' tauna “topokuasa'i i páká'-páká'na”, iti mopáláiá ti'ara hawe' hampáká' toda i wói' kai kakuasa'ána tauna. Kehapo'i hondo'o, ti'ara taita de'e-de'e kamakuasa'na tauna baha' i páká'-páká'na.
58002009	Agáiáná kita' mangintamoke' kamakuasa'na Iesu! Iesu rapopewali' hántede' i wói' kai mala'eka i tempó to hampai' bona i ahi' petirináina Pue' Ala, Iesu mate naporasi' sanggena tauna. Taitamo'i de'e-de'e kara'ámbe'iNa ka'árá'á to tetóeá' lia' tepomahile láwi' kamohámpeimo'i pári' ngkatuwo' duu'na mate.
58002010	Ámbi' sipato'mo'i Pue' Ala—to mampopewali' i páká'-páká'na i tunggáiá saduduáNa—mampopewali' Iesu topesoreáka to potóáka melempó i kapári'. Mamporárá iti, Pue' Ala peisá mowawái handa' tauna bona meola'he' ratóeá' hingkakani hai Iesu. Láwi' Iami' to mampobungkáhiáhe' rárá bona peisáhe' rasoreáka.
58002011	Iesu mampopewali' tauna tepatani' lia' tauna to tepatani' iti, hingkakanihe' mampokira hadua Ama. Itimi' hane'i, ti'ara napokalongko' Iesu mopangaku'he' mewali' haláluNa.
58002012	Nahanga' Iesu i Pue' Ala, “Hanga'Mu, ina Kutoleleha i halálungKuhe'. Io ina kuperáráingá i kahirámpuánda.”
58002013	Nahanga' wo'o Iesu, “Ina Kupaisárenga sárumakangKu' i Pue' Ala.” Lia' Nahanga' wo'o, “Kodo'mo'i dee, hingkakani hai ánákehe' to nawe'iáNa' Pue' Ala.”
58002014	Láwi' taunahe' to Nahanga' ánáke iami' tauna to wátá katauna'ána peisá mate. Itimi' hane'i Iesu haduduána mewali' hibali' hai herá lia' tuwo' i katauna'á. Nabábehi hóndi'iti bona melempó i kapatena, Iesu peisá mogonu Tadulako Ánditu to pokuasa'i kapate.
58002015	Melempó i rárá iti, Ia mokábáhá upu-upu tauna to i humangkau katuwo'nda napohawi' kalángá'nda i kapate.
58002016	Haido'o tongawa'mi' kabo'iána mala'eka to Natulungi agáiáná muleákana Burahima.
58002017	Iti mopáláiá Ia bate'na hibali' hai haláluNahe' baha' i páká'-páká'na bona Ia peisá mewali' Tadulako Mpenómbá Mahile to tungku' manondo' i Pue' Ala lia' nakakiarái petirinái. Melempó i pobago'Na iti, dósána tauna peisá ra'ámpungi.
58002018	Hai láwi' Ia haduduáNa kamohámpei kapári' nanangi pekelo', itimi' hane'i Ia peisá mantulungi taunahe' to baha' pekelo'.
58003001	Halalu-halalu taunána Pue' to nakárá'mo'i Pue' Ala! Perao nipekiri kaladu-ladu mokakihanga'i Iesu, to pewali' Huo'na Pue' Ala hai Tadulako Mpenómbá Mahile to tapóinálái.
58003002	Ia tungku' manondo' i Pue' Ala to mampilekimo'i i bago' iti, hondo'o wo'o katungku' manondo'na Musa hangkoia molumaóha bago'na i támbina Pue' Ala hai i taunáNa.
58003003	Agáiáná Iesu sipato' masumba pepomahile to tepaireá kai Musa. Láwi' tauna to poáróha támbi bate'na masumba pepomahile to peruu kai támbi to na'áróha iti.
58003004	To'u, upu-upu támbi ara to poáróhai, agáiáná to poáróha i páká'-páká'na iami' Pue' Ala haduduána.
58003005	Musa tungku' manondo' i pewáli'na toperewui i támbina Pue' Ala hai mopabutu mopáká'-páká' to ina nahanga' Pue' Ala i tempó to ina butu.
58003006	Agáiáná Kerisitu tungku' manondo' i pewáli'na Áná' baha' i kuasa'Na i támbina Pue' Ala. Kita'mo'i támbina Pue' Ala ane tungku'ke' meántiá maróhó i pepóinálái hai paisarungiánta' to tapotana'.
58003007	Itimi' hane'i, hondo'o to nahanga' Inao Magasa', “Ane masádikomi wamba'na Pue' Ala i alo dee,
58003008	iniá' nipamatu'ai lálumi hondo'o toiherumi, i tempó kamahárána pe'ewa'nda i Pue' Ala, lia' mampampeitáihe' Pue' Ala i pádá wungi.
58003009	Nahanga' Pue' Ala, ‘I ndo'o karapesoba'ángKu' lia' karapampeitáingKu' toiherumi, wole kamangintamohe' to Kubábehi gánggána iba pulo'na tó'ána.’
58003010	Itimo'i to Kupotowe i herá hane'i Kuhanga', ‘Timbulu ti'arahe' tungku' manondo', lia' mapanga'he' molumaóha hawa'Ku'.’
58003011	Ara sumpa i katowengKu', ‘Ti'arahe' ina mesuá' i peiha'á to malino hingkakani hai Kodo'.’ ”
58003012	Halalu-halalu, maingá'komi iniá' na'ara i olo'mi hadua to kadake ebe láluna lia' ti'ara mepóinálái, hane'i teóli mopáláhi Pue' Ala to tuwo'!
58003013	Mewali', bona ti'ara ara hawe' hadua kai olo'mi to natobebeá dósá duu'na matu'a láluna, ágimi ebe momberóhóngi lalu i alo-alona i tempó to rahanga' “Alo Dee” to mopáláiá gánggána ara mani' lógámi.
58003014	Kita' mohinaeke' hai Kerisitu ane moántiáke' maróhó pepóináláinta' to tapokira kai runguna duu' i kahópó'ána.
58003015	Deemi' to teuki' i Sura Pototowiá, “Ane masádikomi wamba'na Pue' Ala i alo dee, iniá' nipamatu'ai lálumi, hondo'o toiherumi, i tempó kamahárána pe'ewa'nda i Pue' Ala.”
58003016	Haido'o, tauna hemahe' to pe'ewa' i Pue' Ala kehapo'i rahádi wamba'Na? Taunahe' iti iami' upu-upu tauna to natadulakoá Musa mengkairaoa kai tampo' Másiri bonto?
58003017	Lia' hema to mampopewali' Pue' Ala towe iba pulo'na tó'ána kahaena? Bonto taunahe' to madósá hane'ihe' humbale mate hai wátáloa'nda mogele i pádá wungi?
58003018	I posumpána Pue' Ala hondee, “Ti'arahe' ina mesuá' i peiha'á to malino hingkakani hai Kodo'”—hema womohe' paa'i to natunggái Pue' Ala? Bonto to Natunggái iami' taunahe' to ti'ara mengkoru' i Pue' Ala?
58003019	Haido'o, de'e-de'e tapáhángimo'i i kati'aránda peisá mesuá' i tampo' to Nadándiáhe' nanangi kati'aránda mepóinálái i Pue' Ala.
58004001	Haido'o dándina Pue' Ala iti bate'na tungku' mewali', i kaina na'ámbe'ita' peiha'á to malino. Agáiáná kita', bate'ta' mokakámpái bona ti'ara hawe' hadua kai olo'mi to ti'ara mohámpei to radándi iti.
58004002	Láwi' kárebá maro'a iti ratolelehamo'i i kita' hondo'o wo'o to ratoleleha i herá. Agáiáná i herá, kárebá iti ti'ara ara bundu'na. Láwi' i tempó karahádina, ti'ara rapóinálái.
58004003	Agáiáná kita' to pepóinálái ina mesuá'ke' i peiha'á to malino to nadándiáke' Pue' Ala. Iti hintoto' hai to nahanga' Pue' Ala, “Ara sumpa i katowengKu', ‘Ti'arahe' ina mesuá' i peiha'á to malino hingkakani hai Kodo'.’ ” Pue' Ala molaluta hóndi'iti kehapo'i peiha'á iti walimo'i rapatóká' láwi' upu-upu to nabábehi Pue' Ala tóká'mo'i kai karapopewáli'na duniá dee.
58004004	Láwi' mokakihanga'i alo kapitu, i Sura Pototowiá teuki' hondee, “I alo kapitu Pue' Ala meiha' kai upu-upu bago'Na.”
58004005	Mokakihanga'i iti rauki' womi' hondee, “Ti'arahe' ina mesuá' i peiha'á to malino hingkakani hai Kodo'.”
58004006	Mewali' herá to rungu-runguna masádi kárebá maro'a iti, ti'arahe' mesuá' i peiha'á to malino nanangi kati'aránda mengkoru'. Ane hondo'oi, tongawa'mo'i ka'aránda tauna ntani' to peisá mesuá' i peiha'á to malino iti.
58004007	Láwi' napakanóntómo'i Pue' Ala i alo ntani' womi' to rahanga' “Alo dee”. Moatu-atu tó'ána kahaena kaindo'o Pue' Ala molaluta mokakihanga'i iti melempó i Dáudi', hondo'o to rauki' i kirána to hangko bomani' dee, “Ane masádikomi wamba'na Pue' Ala i alo dee, iniá' nipamatu'ai lálumi.”
58004008	Ane rápá'nai Iosua peisá mambawa toSáráeli mesuá' i peiha'á to malino to nadándimo'i Pue' Ala, Pue' Ala ti'arapo'i páráluu mopakanóntó lógá to ntáni'na bona mesuá' i peiha'á to malino iti.
58004009	Mewali' i taunána Pue' Ala ara mani' dándi bona mesuá'he' i peiha'á to malino. Peiha'á iti rapándiri' hondo'o peiha'na Pue' Ala i alo kapitu.
58004010	Láwi' tauna to pesuá' i peiha'á to malino to nadándi Pue' Ala iti, ina meiha' wo'o kai upu-upu bago'na hondo'o Pue' Ala.
58004011	Itimi' hane'i ningkamo' tapampesimbuku ebe bona mesuá'ke' i peiha'á to malino to nadándi Pue' Ala bona ti'ara hawe' hadua kai kita' hurewu' hondo'o herá hangkoia nanangi kati'aránda mengkoru' i Pue' Ala.
58004012	Láwi' ngkórá'na Pue' Ala iami' laluta to tuwo' lia' paróhó, tepatumaru kai piho' to pomata potimbali. Ngkórá' iti metóhu' tuke i pariolo'na tánuáná' hai inao; tuke i pariolo'na lehóka hai bu'u to nakakiarái áti', hane'i mopatongawa' tuke i katóá-tóá'ána pekiri hai to napoinao lálunta'.
58004013	Ti'ara hawe' ara totuwo' to tebuniángi kai pehiló'ána Pue' Ala. I páká'-páká'na tewáláhi lia' katontole i lindo'Na. Lia' bate'ta' mopa'ara pantotóráká bábehiánta' i Ia.
58004014	Láwi' nakakiaráimoke' Tadulako Mpenómbá Mahile to i reá iami' Iesu Áná'na Pue' Ala to pesuá'mo'i tuke i surugá i lindo'na Pue' Ala. Itimi' hane'i bate'ta' meántiá maróhó i pangaku' mokakihanga'i pepóináláinta'.
58004015	Tadulako Mpenómbá Mahile iti, iami' tadulako mpenómbá to peisá mampasádi upu-upu kamalede'ta'. Láwi' Ia hondo'o kita', kamohámpeimo'i pekelo' melempó i páká'-páká'na, agáiáná ti'ara mobábehi dósá.
58004016	Itimi' hane'i, ningkamo' bona bái' ebeke' melindo' i Pue' Ala to polumaóha popárentáNa i kapose ahi' petirinái. I kahóndi'itina i tempó katapáráluuna petulungiNa, Pue' Ala ina mantirináike' melempó i ahi' petirináiNa.
58005001	Upu-upu tadulako mpenómbá mahile rapileki kai olo'nda tauna lia' raparilángká' bona pobago' i Pue' Ala mewali' saru wátánda tauna. Bago'nda iami' mampopenómbá peámbe'i kai kabulá lalu hai popenómbá pinatuwo' to rasambale' bona dósá teámpungi.
58005002	Tadulako mpenómbá mahile haduduána pose kamalede'. Itimi' hane'i ma'álu pambawána i taunahe' to puha rárána nanangi kati'aránda mangisá peláiána Pue' Ala.
58005003	Láwi' kamalede'na, ia bate'na mampopenómbá pinatuwo' to rasambale', bo'ia peá nanangi kamadósánda tauna agáiáná kamadósána wo'o haduduána.
58005004	Ti'ara hawe' hadua to poángká' wátá saduduána mewali' tadulako mpenómbá mahile. Agáiáná Pue' Ala haduduána to pampileki tauna mewali' tadulako mpenómbá mahile, hondo'o Háruni hangkoia.
58005005	Hondo'o wo'o Kerisitu. Ia ti'ara moángká' wátá saduduáNa mewali' Tadulako Mpenómbá Mahile. Agáiáná Pue' Ala haduduána to poparilángká' Iesu. Nahanga' Pue' Ala i Ia, “Iomi' Áná'Ku'; i alo dee Kodo' mewali' AmáMu.”
58005006	I wátu' to ntáni'na Pue' Ala wo'o masanga', “Iomi' Tadulako Mpenómbá to tuke i kahae-haeána, hondo'o Tadulako Mpenómbá Melekisede'.”
58005007	I tempóna Iesu tuwo' i duniá, Ia mekakae i lalu perarua' hai ria' ngkapári' merapi' tulungi i Pue' Ala to pampabuku mokábáhá Iesu kai kapate. Nanangi pepomahileNa ebe i Pue' Ala, itimi' hane'i rapehádingi.
58005008	Kehapo'i Iesu iami' Áná'na Pue' Ala, Ia haduduáNa meguru mengkoru' melempó i kapári' to Nahámpei.
58005009	I pengkóru'Na iti, Iesu mopapósengimo'i sanggena tunggáiána Pue' Ala. Itimi' hane'i Ia rapopewali'mo'i pebubu'ána katesoreáka to tuke i kahae-haeána i sanggena tauna to pengkoru' i Ia.
58005010	Lia' napatongawa' Pue' Ala Iesu mewali' Tadulako Mpenómbá Mahile, hondo'o Tadulako Mpenómbá Mahile Melekisede'.
58005011	Mokakihanga'i Iesu i pewáli'na Tadulako Mpenómbá Mahile hondo'o Melekisede', handa' mani' to bate'na kitotóráká i kámiu. Agáiáná makárá ina mantotóráká láwi' maele' ebe popáhángimi.
58005012	Kato'uána tempómimo'i mewali' guru, agáiáná katongawa'ána sipato' manikomi meguru kai tauna ntani' mokakihanga'i alehe iami' paturo' to runguna kai ngkórá'na Pue' Ala. Kámiu hondo'o manikomi ánámpálei to peumi' to ti'ara mani' peisá ma'ande' pa'ande' to matu'a.
58005013	Láwi' tauna to painu mani' uwai umi' mopáláiá ánámpálei; ti'ara ebe mani' ara pangisána mokakihanga'i to to'u hai to sala'.
58005014	Agáiáná pa'ande' to matu'a iami' kiránda to manginao láwi' matigurumohe' mampoposisala' umbái to maro'a hai umbái to kadake.
58006001	Itimi' hane'i, ningkamo' hóhóá'moke' i paturo' mokakihanga'i kamanginao tuwo' ngkaSarani hai ti'arapoke' mopatoto' peá pekirinta' i paturo' to rungu-runguna taranga'. Mewali', ti'arapoke' páráluu mohule'ingi paturo' to pokakihanga'i kakadeáha kai bábehiá to mbero-mbero hai alehe pepóinálái i Pue' Ala,
58006002	iami' paturo' to runguna mokakihanga'i mampopengaa periu ba podámpá tee i wongkona tauna ba katuwo' hule' kai kapate ba mokakihanga'i pehuku to ti'ara ara kahópó'ána.
58006003	De'e-de'e, i kanapohintoto'na Pue' Ala hóhóá'moke' i paturo' to kaliliungana!
58006004	Láwi' taunahe' to popáláhi pepóináláinda, ti'arapo'i ina rapatinto hule'. Iao, mangisámohe' paturo' to to'u kai Pue' Ala lia' mohámpeimohe' peámbe'iNa. Meola'mohe' wo'o nakuasa'i Inao Magasa'.
58006005	Mangisá ebemohe' kamaro'ána ngkórá'na Pue' Ala hai kuasa'Na to ina tongawa' i tempó to ina butu.
58006006	Agáiáná upu iti, mopáláhimohe' pepóináláinda! Nu'umbá kapeisánda rapatinto hule' bona rakadeáha kai dósánda? Láwi' hondo'ohe' to popaso' womi' Áná'na Pue' Ala i kau mombehape lia' ratata'i ralindo' tauna humangkaniá.
58006007	Tauna to pepóinálái rapándiri' hondo'o halimbo' bonde. Láwi' ro'a láluna Pue', bonde iti morongkani nabábái hane'i mewali' bómbó mopa'ara hu'á-hu'á to pobundu' i tauna to poholia'. I kahóndi'itina bonde iti tungku' nabarakati Pue' Ala.
58006008	Agáiáná tampo' to popa'ara tometóhu' hai háhi to podui, tampo' iti ti'ara ara bundu'na hai ina nahuku Pue' Ala lia' kahópó'ána upu rahunu.
58006009	Halalu-halalu to kukapundái, kehapo'i hondo'o pasanga'ki' agáiáná ki'isá ti'arakomi hondo'o tampo' to nahuku Pue' Ala. Ki'isá onto poranga'mi mopáká'-páká' to tepamaro'a to pewali' hangkira kai katesoreáka.
58006010	Láwi' Pue' Ala bo'ia Pue' to madári sambali. Ia ti'ara mangkalóliá bago' hintu' ahi' to nipetude'ánga i Ia i tempó pantulungimi taunána Pue' Ala to nilumaóha mani' tuke de'e-de'e.
58006011	Kipoinao ebe bona hore-hore hóhóá' kapadotámi tuke i kahópó'ána hane'ikomi moranga' paisarungiámi.
58006012	Ti'ara kipomaro'a ane mewali'komi lohe. Agáiáná to kipoinao bona tuwo'mi hondo'o taunahe' to poranga' apa to nadándi Pue' Ala láwi' pepóináláinda i Ia hintu' pepegiánda i lalu kamanondo'.
58006013	I tempó podándina Pue' Ala i Burahima, Ia mosumpa kaina polumaóhaNa apa to Nadándimo'i. Láwi' kati'arána ara to tepaireá kai Pue' Ala itimi' hane'i mosumpa i lalu hanga' saduduáNa.
58006014	Nahanga', “Kodo' modándi, ina pose barakátingKu' i io lia' muleákamu ina Kupopewali' handa' ebe.”
58006015	Burahima mampegiá i lalu kamanondo' hane'i moranga' to nadándi Pue' Ala i ia.
58006016	Ane arai tauna mosumpa, ia mosumpa i lalu hanga'na to tepaireá kai ia. Sumpa itimi' to popamanii' sanggena pombeháni'.
58006017	Hondo'o wo'o Pue' Ala, i kati'arána ina mambáli' liwoNa, napatóá-tóá i taunahe' to ina moranga' dándi iti. Kató'una dándiNa iti Naróhóngi melempó i sumpa.
58006018	Rompáká' iti ti'ara peisá mambáli'; Pue' Ala ti'ara ebe modongko' mokakihanga'i dándi hai sumpa. Itimi' hane'i kita' to pentoemoke' i Pue' Ala, ra'átei ebeke' bona maróhóke' meántiá i paisarungiá to tewáláhi i lindo'ta'.
58006019	Paisarungiánta' iti iami' Iesu hondo'o petimbingi to tiri hai mewali' ántiánga to maróhó lia' malino i katuwo'ta'. Paisarungiá iti mokalembáki liwu Petá' to Tepamagasa' i Támbina Pue' Ala i surugá.
58006020	Iesu mampowete'ámoke' rárá mao i ka'árá'á iti lia' mesuá'mo'i i ndo'o mewali' Tadulako Mpenómbá Mahile i kita' duu' i kahae-haeána hondo'o Tadulako Mpenómbá Mahile Melekisede'.
58007001	Melekisede' iami' datu i Sale lia' tadulako mpenómbána Pue' Ala To Tepaireá. I pasule'na Burahima i penángina mampombeala'áhe' datu, ia nadupa' Melekisede' nabarakati.
58007002	Burahima moámbe'i Melekisede' hangkira hampulo' kai upu-upu to napeumala. (Hanga' Melekisede' mopáláiá, “Datu to ti'ara madári sambali”. Ia Datu i Sale. Sale mopáláiá “Awe rasi'”. Mewali' peisá wo'o rahanga' Melekisede' “Datu Awe Rasi'”.)
58007003	Mokakihanga'i Melekisede' dee, ti'ara ara sabi' to mampehanga'á amána ba inaána ba toiheruna; ti'ara wo'o ara to pangisá kara'ánákana ba kapatena. Ia rapahibali' hai Áná'na Pue' Ala láwi' ia tadulako mpenómbá to ti'ara ara kahópó'ána.
58007004	I ndi'itimi' kataita'ána kaireána ebe Melekisede' iti; i katepaireána ebe, itimi' hane'i Burahima, ama tina mahile toiherunta', meámbe'i hangkira hampulo' kai sanggena humbána kai pombeala iti.
58007005	I lalu áturá to nauki' Musa, rapakanóntó upu-upu tadulako mpenómbá muleákana Lewi, bate'nda morámpu hangkira hampulo' kai humbánda toSáráeli halálunda, kehapo'i upu-upunda muleákanahe' Burahima.
58007006	Melekisede' bo'ia muleákana Lewi agáiáná moranga' wo'o hangkira hampulo' kai sanggena to naperampa'i Burahima hai mobarakati wo'o Burahima to láli' kamoranga'mo'i dándi kai Pue' Ala.
58007007	Ámbi' ti'ara peisá rakahehe'i, tauna to ra'ámbe'i barakati tepaiwói' kai tauna to peámbe'i barakati i ia.
58007008	Tadulako mpenómbá to poranga' hangkira hampulo' to rarámpu iti iami' taunahe' to peisá mate. Agáiáná mokakihanga'i Melekisede' to poranga' peámbe'i hangkira hampulo' iti, teuki' i Sura Pototowiá ia tuwo'.
58007009	Muleákana Lewi moranga' hangkira hampulo' kai toSáráeli. Agáiáná peisá rahanga', meámbe'ihe' wo'o hangkira hampulo' melempó i Burahima, tempó pampewe'ina Burahima i Melekisede'.
58007010	Kehapo'i Lewi ti'ara mani' ra'ánáka, peisá wo'o rahanga' aramo'i i wátána Burahima toiheruna, i tempóna Melekisede' mampombehumba'á Burahima.
58007011	I petadulakoánda tadulako mpenómbá muleákana Lewi, áturá to nauki' Musa rawe'iáhe' toSáráeli. Láwi' tadulako mpenómbá muleákana Lewi hangkoia ti'ara rabuku molumaóha i potóáka'ána apa to raponggaleá, itimi' hane'i bate'na ara tadulako mpenómbá ntani', to hondo'o Tadulako Mpenómbá Melekisede', bo'iapo'i kai muleákana Tadulako Mpenómbá Háruni toLewi!
58007012	Láwi' mangola' áturá to nauki' Musa, to pewali' Tadulako Mpenómbá Mahile iami' kai toLewi. Mewali' ane karapahudánda tadulako mpenómbá mabáliki, áturá to nauki' Musa mabáliki wo'o.
58007013	To ratunggái i ndee iami' Pue'ta'; Ia kai tina ntani' lia' ti'ara mani' ka'ara kai tináNa to polumaóha bago' mewali' tadulako mpenómbá.
58007014	Láwi' raisámo'i sanggena tauna, pepongka'ána Pue'ta' kai tina Iehuda lia' Musa ti'ara hawe' kahangkani mokabelái tina iti tempóna molaluta mokakihanga'i tadulako mpenómbá.
58007015	Mokakihanga'i to ralaluta dee tóá-tóá ebemo'i, i pesupa'na hadua tadulako mpenómbá ntani' to hondo'o Melekisede'.
58007016	Ia raparilángká' mewali' tadulako mpenómbá bo'ia mealehe i áturá to nabábehi tauna agáiáná mealehe i katuwo'Na to nakakiarái kuasa' lia' to ti'ara ara kahópó'ána.
58007017	Láwi' i Sura Pototowiá teuki', “Iomi' tadulako mpenómbá duu' i kahae-haeána, to hondo'o Tadulako Mpenómbá Melekisede'.”
58007018	Mewali' de'e-de'e, áturá sae raweihámo'i nanangi kati'arána paróhó lia' ti'ara mobundu'.
58007019	Láwi' áturá to nauki' Musa ti'ara peisá mampopewali' i páká'-páká'na motóáka. Itimi' hane'i ra'ámbe'ike' hampáká' sárumaka to tepamaro'a; mamporárá iti peisáke' mengkadaki' i Pue' Ala.
58007020	Lia' upu-upuna iti na'áwei sumpa kai Pue' Ala. Ti'ara ara sumpa to hóndi'iti i karaparilángká'nda tadulako mpenómbá ntani'.
58007021	Agáiáná Iesu raparilángká' mewali' tadulako mpenómbá hintu' sumpa to napahowa' Pue' Ala i Ia melempó i ngkórá'Na, “Pue' mosumpamo'i, lia' ti'ara ina Nahoho' inaoNa, ‘Iomi' tadulako mpenómbá duu' i kahae-haeána.’ ”
58007022	Melempó i ndi'iti wo'o, Iesu mewali' ántiánga i hampáká' podándi to tepamaro'a.
58007023	Ara wo'o posisala'ána i ndee: tadulako mpenómbá ntáni'na, timbulu ara paháwánda láwi' ti'arahe' peisá mopahóhóá' bago'nda nanangi kanahómbó'nda kapate.
58007024	Agáiáná Iesu tuwo' duu' i kahae-haeána, itimi' hane'i bago'Na i pewáli'Na tadulako mpenómbá ti'ara hawe' hadua to pepaháwá.
58007025	Itimi' hane'i, pesoreáka to peisá nalumaóha Iesu tungku' motóáka i taunahe' to butu i Pue' Ala melempó i Ia. Láwi' Iesu tuwo' duu' i kahae-haeána bona pewali' Nente i herá.
58007026	Mewali', Iesu itimi' Tadulako Mpenómbá Mahile to tapengáihi; Ia magasa'; Ia ti'ara hawe' tapohumangkái sala' ba dósá. Ia ragááki kai sanggena tauna to madósá lia' raore' i ka'árá'á to tepaireá kai sanggena to ara i surugá.
58007027	Ia ti'ara hondo'o tadulako mpenómbá mahile ntáni'na, to i alo-alona bate'nda mampopenómbá pinatuwo' to rasambale' nanangi dósánda haduduánda, hane'i hangko dósánda tauna. Agáiáná Iesu mampopenómbá wátá saduduáNa mewali' hondo'o popenómbá pinatuwo' to rasambale' hangkani peá duu' i kahae-haeána.
58007028	Láwi' áturá to nauki' Musa moparilángká' tauna to ti'ara motóáka mewali' Tadulako Mpenómbá Mahile. Agáiáná meusu kai áturá iti Pue' Ala mopa'ara dándi hintu' sumpa, i kaNapopewáli'na Tadulako Mpenómbá Mahile Áná' saduduáNa to potóáka duu' i kahae-haeána.
58008001	Tóá'na upu-upu to ralaluta dee iami': kanakakiaráinta' Tadulako Mpenómbá Mahile to hóndi'iti to pehuda tanda' i kóáná, mopárentá hingkakani hai Pue' Ala to tepaireá i surugá.
58008002	Ia molumaóha bago' mewali' Tadulako Mpenómbá Mahile i Petá' to Tepamagasa' iami' i lalu Bambaru' to kato'uána to ti'ara na'áróha tauna agáiáná to na'áróha Pue' i surugá.
58008003	I hadua-hadua tadulako mpenómbá mahile, rapatóngkó ina mampopenómbá pinatuwo' to rasambale' ba peámbe'i kabulá lalu i Pue' Ala. Hondo'o wo'o Tadulako Mpenómbá Mahile i kita', Ia bate'na nakakiarái hampáká' to ina rapopenómbá.
58008004	Ane rápá'nai Iesu ara mani' i duniá dee, bate'na ti'ara ina mewali' tadulako mpenómbá láwi' aramo'i tadulako mpenómbá to mampopenómbá pinatuwo' to rasambale' to ratutuhá i lalu áturá to nauki' Musa.
58008005	Bago' to ralumaóha mewali' tadulako mpenómbá iti kato'uána hampáká' wao'na ba babaona apa to ara i surugá. Iti kanapabutumo'i Pue' Ala i Musa hangkoia, tempóna Musa ina moáróha Bambáru'na Pue' Ala. Nahanga' Pue' Ala i Musa hondee, “Buhinao! Upu-upuna iti bate'na nubábehi mampeola'i pándiri' to rapetude'ánga i io i wongko bulu'.”
58008006	Agáiáná de'e-de'e, Iesu moranga'mo'i bago' tadulako mpenómbá to i reá katetóeá'na kai to ranggaleá tadulako mpenómbá iti láwi' Ia mewali'mo'i nente to popasilólónga podándi wó'u to tepamaro'a to napa'ara Pue' Ala hai tauna. Podándi wó'u iti tepamaro'a kai podándi sae láwi' podándi wó'u iti mampoalehe dándi to tepamaro'a.
58008007	Rápá'na ti'ara ara kakura'ána podándi to rungu-runguna, mopáláiá ti'ara páráluu rapa'ara podándi to kaduá.
58008008	Agáiáná nahumbamo'i Pue' Ala kamasala'na taunáNa, hane'i nahanga' Pue' Ala, “Buhinao, ina butu tempóna, ina Kupa'ara podándi to wó'u hai toSáráeli hintu' toIehuda.
58008009	Bo'ia hondo'o podándi to Kubábehi hai toiherunda i tempónda Kuwawa mengkairaoa kai tampo' Másiri. Ti'arahe' tungku' manondo' i podándi to Kupa'ara hai herá; itimi' hane'i ti'arapohe' Kuháileki.” Hóndi'itimi' ngkórá'na Pue' Ala.
58008010	“Agáiáná de'e-de'e, deemi' podándi to ina Kupa'ara i toSáráeli i alo-alo to talindo',” nahanga' Pue': “Áturá kai Kodo' ina Ku'uki' i pekirinda, lia' ina Kuwóli i lálunda. Kodo', Pue' Ala to ina rapenómbái, herá ina mewali'he' taunángKu'.
58008011	Ti'arapohe' páráluu mepáguru i rángánda, ba mopabutu i halálunda, ‘Nipehala' i Pue'.’ Láwi' upu-upunda, to i reá hai to wói' tuwo'nda, ina mehala'he' i Kodo'.
58008012	Láwi' i petirináingKu' to mahile, ina Kuámpungi sala'nda, lia' dósánda ti'arapo'i Kubuhinao.”
58008013	Mewali', i popahowa'na Pue' Ala podándi wó'u, to manóntó podándi to rungu-runguna iti mewali'mo'i sae lia' maluso'; hai podándi to saemo'i iti ina harawi'á wo'o kamanii'na.
58009001	Podándi to rungu-runguna nakakiarái mampopengaa áturá mokakihanga'i rárá mpenómbá i Pue' Ala i lalu Bambaru' penómbá'á to nabábehi tauna.
58009002	I lalu Bambaru' penómbá'á iti, ara liwu pariolo'na rombua' petá'. Petá' to nalindo' liwu rapopohanga' Petá' to Magasa'. I lalu Petá' to Magasa' iti, ara pembóliá palita, medá' pembóliá róti hai róti to rapopenómbá i Pue' Ala.
58009003	Tanda' i láluna, iami' i bengona liwu, ara petá' to rapopohanga' Petá' to Tepamagasa'.
58009004	I lalu petá' iti ara rapu pointuá popenómbá pohunuiá dupa' to rabábehi kai buláwá lia' ara wo'o Peti' Mpodándina Pue' Ala to ralápihi sangkani buláwá. I láluna Peti' Mpodándi iti ara lái'na Háruni to kamotumbe', kóri buláwá to po'óntó' róti máná hai rompepa' watu boo pouki'á to rapouki'i hampulo' hawa'na Pue' Ala.
58009005	I wongkona Peti' Mpodándi iti ara rombua' to polengge' hondo'o mala'eka to pewali' tanda' ka'arána Pue' Ala. Rombali kápinda mala'eka iti mawáláhi i wongko tutu' Peti' Mpodándi, iami' ka'árá'ána peámpungi dósá. Agáiáná de'e-de'e, upu-upuna iti ti'ara peisá ratotóráká tuke i katóá-tóá'ána.
58009006	Hondo'omi' karapasilólóngana. I alo-alona tadulako mpenómbá mesuá'he' i Petá' to Magasa', ina molumaóha bago'nda.
58009007	Agáiáná to pesuá' i Petá' to Tepamagasa' iti, Tadulako Mpenómbá Mahile peá. Iti nalumaóha hangkani peá i láluna hantó'á, hai bate'na mambawa wahe' to ina napopenómbá i Pue' Ala, nanangi dósána haduduána hintu' dósánda tauna to ti'ara rapewowaa.
58009008	Melempó i áturá iti, Inao Magasa' mopatongawa' gánggána mani' ara Petá' to kaisá', rárá mesuá' i Petá' to Tepamagasa' ti'ara mani' tebungkáhi to mopáláiá tauna biasa ti'ara peisá mesuá' i láluna.
58009009	Dee mewali' pándiri' i tempó de'e-de'e; mopáláiá popenómbá kabulá lalu hai pinatuwo' to rasambale' to rapopenómbá i Pue' Ala, ti'ara peisá mampopewali' motóáka óntó' láluna tauna to pambawa popenómbá.
58009010	Láwi' upu-upu popenómbá iti mewali' peá áturá agama mokakihanga'i pa'ande' hai painu hintu' mopáká'-páká' ada mpopamaláhi. Upu-upuna iti áturá katauna'á peá hai ralumaóha tuke peá wo'o i tempóna Pue' Ala mopa'ara powó'ungi.
58009011	Agáiáná Kerisitu butumo'i mewali' Tadulako Mpenómbá Mahile i kita'. Apa peá to maro'a to nadándi Pue' Ala i kita', taranga' melempó i Ia. Bambáru'na Pue' polumaoha'áNa bago' i pewáli'Na Tadulako Mpenómbá Mahile iami' bambaru' to tepaireá lia' tepamotóáka. Iti ti'ara nabábehi tauna; páláiána bo'ia mepongka kai duniá to rapopewali' dee.
58009012	Kerisitu mesuá' i Petá' to Tepamagasa' i lalu bambaru' iti hangkani peá, ti'arapo'i Nahule'ingi duu' i kahae-haeána. Tempó iti Ia ti'ara mambawa wahe'na beke' laki ba wahe'na ana sapi' rapopenómbá; Ia mambawa wahe' saduduáNa lia' mamporárá iti Ia mokábáháke' duu' i kahae-haeána.
58009013	Láwi' wahe'na beke' laki hai wahe'na sapi' laki hintu' áwuna ana sapi' to raintu rapopenómbá, rapopobundu' mohiwu' taunahe' to boko metidi'i bona mopamaláhi peá wátá katauna'á mangola' áturá agama.
58009014	Haido'o, ane wahe' hai awu iti peisá mopamaláhi kabokona wátá katauna'á iti, apa mani' wahe'na Kerisitu! Melempó i Inao to ti'ara ara kahópó'ána, Kerisitu mampopenómbá wátá saduduáNa i Pue' Ala mewali' popenómbá to rasambale' to potóáka. Wahe'Na mopamaláhi óntó' lálunta' kai bábehiá to mbero-mbero bona peisáke' menómbá i Pue' Ala to tuwo'.
58009015	Itimi' hane'i Kerisitu mewali' Nente kai hampáká' podándi wó'u bona tauna to nakárá'mo'i Pue' Ala peisá moranga' sosora to tuke i kahae-haeána to nadándimo'i Pue' Ala. Upu-upuna iti peisá mewali' láwi' aramo'i to kamate, iami' Kerisitu; lia' kapateNa iti mokábáhá tauna kai sala' to rabábehi i tempóna podándi to rungu-runguna telumaóha mani'.
58009016	Ane arai sura mpesosora, bate'na wo'o ara katongawa'ána, kapatenamo'i tauna to pouki' sura iti.
58009017	Láwi' sura mpesosora ti'ara rapopobundu' gánggána tuwo' mani' to pobábehi sura iti. Pobundu'ána ane matemo'i tauna to pobábehi sura iti.
58009018	Hondo'o wo'o i podándi to runguna bate'na raróhóngi hintu' wahe'. Hondee wawána:
58009019	I kawálina Musa mopabutu upu-upu hawa' áturána Pue' Ala i tina mahile Sáráeli, Musa manggala wahe'na ana sapi' hai wahe'na beke' laki hane'i nagaliampo hai uwai. Upu iti, Musa i pampopobundu'na háhi to hibali' hai tálá tókui' hintu' wulu gimba to matómá' kamáleina, wahe' iti napopohiwu'á sura áturána Pue' Ala hai i upu-upu toSáráeli.
58009020	Daro mamponggaleá iti, Musa molaluta, “Deemi' wahe' to poróhóngi podándi kai Pue' Ala to bate'na nipeola'i.”
58009021	Kaindo'o, to hibali' wawána hai iti, Bambáru'na Pue' Ala hai upu-upu párewá mpenómbá nahiwu' wo'o Musa hintu' wahe'.
58009022	Mangola' áturá to nauki' Musa daki' upu-upuna ámbi' rapamaláhi hai wahe'; lia' dósá ti'ara peisá ra'ámpungi, ane ti'arai ara wahe' to rapatebubu.
58009023	Melempó i rárá to hóndi'iti, párewá to pewali' tanda' i páká'-páká'na to ara i surugá, bate'na rapamaláhi. Agáiáná i páká'-páká'na to ara i surugá haduduána iti rapáráluu popenómbá to tepaireá kamaro'ána.
58009024	Láwi' Kerisitu ti'ara mesuá' i Petá' to Tepamagasa' to nabábehi tauna, to pewali' peá tanda' ka'arána Petá' to Tepamagasa' to kato'uána iami' surugá. I ndi'itimi' pesuá'ána Kerisitu; de'e-de'e Ia melindo' i Pue' Ala bona pewali' rási'ta'.
58009025	Tadulako Mpenómbá Mahile i tó'á-tó'ána mesuá' i Petá' to Tepamagasa', mambawa wahe'na hamba'a pinatuwo'. Agáiáná Kerisitu melindo' i Pue' Ala, bo'ia bona mohule-hule' mampopenómbá wátáNa.
58009026	Láwi' ane hondo'oi, mopáláiá kai karapopewáli'na duniá dee mohule-hule'mo'i mohámpei kapári' duu'na mate. Agáiáná katongawa'ána, de'e-de'e i tempó to kahópó'ána, Ia butu hangkani peá bona poumpáhi dósá melempó i pampopenómbáNa wátá saduduáNa.
58009027	Pue' Ala mopakanóntómo'i kapatena tauna hangkani peá lia' upu iti nabutusi Pue' Ala.
58009028	Hondo'o wo'o Kerisitu, hangkani peá mate mewali' popenómbá bona mohóngkóba dósánda handa' tauna. Ia ina butu hule' karongkánina, bo'ia ina mohóngkóba dósá, agáiáná ina mosoreáka taunahe' to mampopundá kabutuNa.
58010001	Áturá to nauki' Musa meámbe'i babao to powao'-wao' peá baha' i páká'-páká'na to maro'a to ina butu, bo'ia to kato'u-to'uána kai to popáká'-páká' iti. Ti'ara peisá áturá iti mampopotóáka tauna to butu menómbá i Pue' Ala melempó i pambawa popenómbá pinatuwo' to rasambale', kehapo'i i tó'á-tó'ána timbulu mambawa popenómbá to hibali' hai iti.
58010002	Láwi' ane rápá'nai, taunahe' to penómbá i Pue' Ala iti to'u ebe karapamaláhinda kai dósá, bate'na i pehádinda ti'arapohe' madósá, lia' ti'arapohe' ina mampopenómbá pinatuwo' to rasambale'.
58010003	Agáiáná katongawa'ána popenómbá pinatuwo' to rasambale' to rapopenómbá i tó'á-tó'ána iti láli' mampopambuhinao tauna i kamadósánda.
58010004	Láwi' wahe'na sapi' laki hai wahe'na beke' laki ti'ara peisá moumpáhi dósá.
58010005	Itimi' hane'i i tempóna Kerisitu butu i duniá, Ia molaluta i Pue' Ala, “Popenómbá pinatuwo' to rasambale' hai popenómbá kabulá lalu ti'ara Nupohintoto'; agáiáná wátángKu' to Nupatóká', mewali' popenómbá i Io.
58010006	Ti'ara Nupoimbaha' popenómbá pinatuwo' to rasambale' to raintu hai popenómbá pinatuwo' to rasambale' popoumpáhi dósá.
58010007	Hane'i Kuhanga', ‘Kodo'mo'i dee, ó Pue' Ala! KabutungKu' bona Kupolumaóha peláiáMu, hondo'o to teuki' i Sura Pototowiá mokakihanga'i wátángKu'.’ ”
58010008	Hangko nahanga' Kerisitu ininá, “Io to ti'ara mampohintoto' popenómbá pinatuwo' to rasambale' hai popenómbá kabulá lalu; ti'ara Nupoimbaha' popenómbá pinatuwo' to rasambale' to raintu hai popenómbá pinatuwo' to rasambale' popoumpáhi dósá.” Kerisitu molaluta hóndi'iti, kehapo'i popenómbá pinatuwo' to rasambale' iti rapopenómbá mangola' áturá to nauki' Musa.
58010009	Upu iti nahanga' Iesu i Pue' Ala, “Kodo'mo'i dee, ó Pue' Ala! KabutungKu' bona Kupolumaóha peláiáMu.” Mewali' Pue' Ala moumpáhi sanggena popenómbá pinatuwo' to rasambale' to runguna iti, hai Napaháwángi hintu' kapatena Kerisitu.
58010010	Láwi' mangola' peláiána Pue' Ala, napamaláhimoke' kai dósá melempó i kanapopenómbána Iesu Kerisitu wátáNa mewali' popenómbá hangkani peá duu' i kahae-haeána.
58010011	Kahóhóákana, i hadua-hadua tadulako mpenómbá molumaóha bago'nda i alo-alona lia' morongkani mampopenómbá pinatuwo' to rasambale' to hibali' kehapo'i popenómbá iti ti'ara ebe peisá moumpáhi dósá.
58010012	Agáiáná Kerisitu hangkani peá mampopenómbá pinatuwo' to rasambale' iami' wátáNa nanangi dósá lia' popenómbá iti mobundu' duu' i kahae-haeána. Kaupuna iti, Kerisitu mehuda tanda' i kóánána Pue' Ala.
58010013	Lia' de'e-de'e, Kerisitu mampegiá tuke kanapopewáli'nda Pue' Ala bungká'Na i wói' palanta' bitiNa.
58010014	Mewali', melempó i hampáká' peá popenómbá, Kerisitu mampopotóáka tuke i kahae-haeána sanggena tauna to rapamaláhi kai dósánda.
58010015	Mokakihanga'i iti, Inao Magasa' meámbe'i wo'o pampoposábi'na i kita'. Napatongawa' Inao Magasa',
58010016	“ ‘Deemi' podándi to ina Kupa'ara hai herá i alo-alo to talindo',’ nahanga' Pue', ‘Áturá to kai Kodo', ina Kuwóli i lálunda lia' ina Ku'uki' i pekirinda.’ ”
58010017	Pue' Ala wo'o masanga', “Dósánda hintu' kakadakena bábehiánda ti'arapo'i ina Kubuhinao.”
58010018	Mewali', ane sanggena dósá hintu' bábehiánda to kadake ra'ámpungimo'i, popenómbá pinatuwo' to rasambale' nanangi dósá bopo'i ralumaóha.
58010019	Haido'o halalu-halalu, láwi' wahe'na Iesu iti, de'e-de'e bái' ebemoke' mesuá' i Petá' to Tepamagasa'.
58010020	De'e-de'e rárá to wó'u nabungkáhiámoke' Iesu lia' wátáNa haduduáNa to tuwo', to pewali' liwu pesuá'ánta'.
58010021	Kita' de'e-de'e nakakiaráimoke' hadua Tadulako Mpenómbá Mahile to petadulakoá i Támbina Pue' Ala.
58010022	Itimi' hane'i, ningkamo' tapengkadaki' i Pue' Ala hintu' lalu to manóntó hai kaparóhó pepóinálái, láwi' lálunta' rapamaláhimo'i bona ti'arapo'i ara susa' lalu nanangi kamasala' hai wátánta' rabaho'imo'i uwai to ti'ara ara bokona hawe' hántede'.
58010023	Áginta ebe maróhó meántiá i pangaku' mokakihanga'i paisarungiánta', láwi' Ia haduduáNa pose katepóináláina motopa'i podándiNa.
58010024	Lia' mombeháileki ebeke' bona peisáke' mombeátei i pombepoka'ahi' lia' molumaóha mopáká'-páká' bábehiá to maro'a.
58010025	Iniá' ebe talohe mampeola'i porámpu-rámpu penómbáta' hondo'o to rabiasái bahangampa tauna. Láli' de'e-de'e bate'ta' ebe tungku' timbulu momberóhóngi láwi' taisá alo kaina butuna Pue' kadaki-daki'ámo'i.
58010026	Láwi' ane bámbári to to'u kai Pue' Ala rapabutumo'i i kita' agáiáná ti'ara takábáhá mobábehi dósá to tapewowaa, mopáláiá ti'arapo'i ara to ina rapopenómbá to peisá moumpáhi dósá iti.
58010027	Agáiáná to ara iami' pehuku to peringku'i i pobutusina Pue' Ala hai api to pobálángká' to ina mopapompo' upu-upu tauna to pe'ewa' i Ia!
58010028	Hangkoia, tauna to ti'ara mampeola'i áturá to nauki' Musa, tauna iti rahuku mate ti'ara ara peámpungi i ia i pampoposábi'nda rodua ba tálu tauna tongawa' kamasala'na.
58010029	Meruu ebe kamadárina pehuku to bate'na randawo' i tauna to poehe'-ehe' Áná'na Pue' Ala. Tauna iti mobabe wahe' mpodándina Pue' Ala ti'ara mopáláiá iami' kapatena Kerisitu to popamaláhi kai dósána. Ia motata'i Inao Magasa' to peámbe'i ahi' petirinái i kita'.
58010030	Láwi' taisá onto Pue' to pasanga', “Kodo' to makuasa' meháwángi hai mehuku”, lia' to pasanga', “Pue' ina mobutusi taunáNa.”
58010031	Meringku'i ebe ane mandawo'ke' i pehukuna Pue' Ala to tuwo'!
58010032	Buhinao nu'umbá katuwo'mi i tempó to liu rungumi mepóinálái i Pue' Iesu. I tempó iti mohámpeikomi handa' kapári' nanangi peola'mi i Pue' agáiáná kehapo'i hondo'o, ti'arakomi usuli' bate' katungku'mi mepóinálái.
58010033	Ara karatatá'imi lia' rapámbiáráikomi ti'ara maro'a ralindo' humangkaniá tauna. Ara wo'o katesuá'ámi mohámpei kapári' hintu' taunahe' to rapámbiárái hóndi'iti,
58010034	lia' meola'komi mampasádi kapári'nda tauna to ratárungku'. Hai karaperampá'ina lómámi, niranga' i kadonde lalu láwi' ni'isá kanakakiaráimi mani' hampáká' to tepamaro'a to ina mantaha duu' i kahae-haeána.
58010035	Itimi' hane'i iniá' nipokábáhá pepóináláimi láwi' ina moranga'komi saro to mahile.
58010036	Haido'o páráluu ebekomi manondo' bona bate' polumaóhami peláiána Pue' Ala lia' i kahóndi'itina, moranga'komi apa to Nadándiákomi.
58010037	Láwi' i Sura Pototowiá teuki', “Ti'arapo'i mahae, Ia to ina butu iti, ina butumo'i; ti'arapo'i ina Nalewái kaina butuNa.
58010038	Tauna to to'u i pehiló'ána Pue' Ala ina tuwo' láwi' pepóináláina, agáiáná ane arai to usuli', lálungKu' ti'ara matana' i herá.”
58010039	Agáiáná kita', bo'iake' tauna to usuli' lia' to hurewu'. Kita' taunake' to pepóinálái i Pue' Ala lia' to Nasoreáka.
58011001	To rahanga' pepóinálái i Pue' iami': apa to tapaisárungi i Pue' Ala taisá kaina pewáli'na; kehapo'i ti'ara mani' taita apa to tapegiá, manóntó i lálunta' kaina pewáli'na.
58011002	Láwi' pepóináláinda i Pue', tauna hangkoia napohintoto'he' Pue' Ala.
58011003	Láwi' pepóinálái i Pue' hane'i tapáhángi duniá dee napopewali' Pue' Ala melempó i ngkórá'Na; haido'o, apa to raita mewali' kai to ti'ara peisá raita.
58011004	Láwi' pepóinálái i Pue' hane'i napopenómbá Ábeli i Pue' Ala popenómbá pinatuwo' to rasambale' to tepamaro'a kai popenómbána Kai. Láwi' pepóinálái i Pue' itimi' hane'i Ábeli napohintoto' Pue' Ala hai Napatongawa' Pue' Ala to'u i pehiló'áNa. Mewali' kehapo'i matemo'i Ábeli, láwi' pepóináláina iti, ia mewali' pándiri' i kita' to tuwo' de'e-de'e.
58011005	Láwi' pepóinálái i Pue', Heno' ti'ara mate agáiáná raore' kai duniá dee. Ia ti'ara rapombehumba'á láwi' naore'mo'i Pue' Ala. I Sura Pototowiá teuki': Hangko bomani' raore' ia napohintoto' Pue' Ala.
58011006	Manóntó taisá, ane ti'arai ara pepóinálái i Pue', ti'ara wo'o hawe' hadua to peisá napohintoto' Pue' Ala. Láwi' tauna to butu i Pue' Ala, bate'na mepóinálái ka'arána Pue' Ala lia' Pue' Ala meámbe'i háwángina to maro'a i tauna to to'u-to'u mampoinao mehala' i Ia.
58011007	Láwi' pepóinálái i Pue', Noho mampeola'i pepatintona Pue' Ala mobábehi hambua' duángá to popatuwo' wátána hintu' hantámbina. Napeola'i Noho pepatintona Pue' Ala kehapo'i ti'ara mani' kanaita kaina arána uwai to pohalómpó duniá. I kahóndi'itina, láwi' pepóináláina Noho, duniá rahuku lia' ia naranga' Pue' Ala mewali' tauna to to'u i pehiló'áNa.
58011008	Láwi' pepóinálái i Pue', Burahima mampeola'i pekárá'na Pue' Ala mao i tampo' to Nadándi i ia. Burahima melei kehapo'i ti'ara naisá kamaoána.
58011009	Láwi' pepóinálái i Pue', Burahima roo mewali' torare i tampo' to nadándi Pue' Ala napokira. I ndo'o Burahima toro' i lalu bambaru' hondo'o wo'o Isaki' hai Iako' to hingkakanihe' mampososora dándi to hibali'.
58011010	Láwi' Burahima mampegiá wanua mahile to raliwo lia' na'áróha Pue' Ala i wongko alehe ári'i to paróhó.
58011011	Láwi' pepóinálái i Pue', Burahima peisá masumba mule' kai Sara kehapo'i Burahima matinuwu' ebemo'i lia' Sara lalo wo'o. Maróhó láluna Burahima kaina napapósengina Pue' Ala dándiNa.
58011012	Kehapo'i tempó iti Burahima sae ebemo'i lia' ti'arapo'i ara paisarungiána ina momule' agáiáná masumba handa' muleáka, kahanda'na ti'ara peisá taimba'—hondo'o kahanda'na betue' i langi' hai wungi i wiwi tahi'.
58011013	Upu-upu tauna to rahanga' iti, pose pepóináláinda duu'nda mate, kehapo'i ti'ara mani' raita apa to nadándiáhe' Pue' Ala, agáiáná hondo'omohe' to panginta babaona kai karao' lia' moranga' i páká'-páká'na iti i pepóinálái. I kahóndi'itina raisá hai rapangaku' kahondo'ónda peá torare hai topolilo i duniá dee.
58011014	Tauna to polaluta hóndi'iti, tongawa'mi' pampegiánda hambolo' tampo' to ina rapopewali' tampo' saduduánda.
58011015	Bo'ia tampo' to rapáláhimo'i iti to rapekiri. Láwi' ane hóndi'iti'i, handa'mo'i lógá i herá ina masule' i tampo' iti.
58011016	Agáiáná katongawa'ána mokapundáihe' tampo' to tepamaro'a i surugá. Itimi' hane'i Pue' Ala ti'ara malongko' karahanga'na Ia Pue' Ala to rapenómbái láwi' napatóká'mo'i Pue' Ala hambua' wanua mahile i herá.
58011017	Láwi' pepóinálái i Pue', Burahima mampopenómbá Isaki' mewali' hondo'o popenómbá pinatuwo' to rasambale' i kanapesobána Pue' Ala. Burahima tóká' láluna mampehuhu'á áná'na to haduduána iti, kehapo'i Burahima kamoranga'mo'i podándina Pue' Ala.
58011018	Pue' Ala kamolalutamo'i i Burahima, “Mule'mu to kai Isaki', to ina rahanga' muleákamu.”
58011019	Maróhó ebe láluna Burahima i kamakuasa'na Pue' Ala mopatuwo' hule' Isaki' kai kapate—mewali' peisá rahanga', Burahima moranga'mo'i hule' Isaki' kai kapate.
58011020	Láwi' pepóináláina Isaki' kaina natopá'ina Pue' Ala dándiNa i tempó to ina butu, nabarakatihe' Iako' hai Esau.
58011021	Láwi' pepóinálái i Pue', Iako' i kaina matena, mobarakati rodua áná'na Iusu, hane'i daro mekakae naharói lái'na menómbá i Pue' Ala.
58011022	Láwi' pepóinálái i Pue', Iusu i kaina matena, molaluta mokakihanga'i pengkairaoánda toSáráeli kai tampo' Másiri hai pátu'u to bate'na ralumaóha mokakihanga'i wátáloa'na.
58011023	Láwi' pepóinálái i Pue', Musa rabuni tosaena tálu wulána kahaena kai kara'ánákana. Láwi' raita tosaenahe' ka'anantomoanena Musa, itimi' hane'i ti'arahe' lángá' moewa' párentána datu.
58011024	Láwi' pepóinálái i Pue', i kamahilenamo'i Musa, ti'ara nalái rahanga'á napoáná' áná'na tawine datu Másiri.
58011025	Áginamo'i mohámpei kapári' hingkakani hai taunána Pue' Ala hane'i mampasádi tuwo' maro'a hampai' i kamadósá.
58011026	Láwi' pepóinálái i Datu Topesoreáka to nadándi Pue' Ala láli' nalái mani' Musa masumba petata'i kai masumba sanggena lómána tampo' Másiri láwi' paisarungiána Musa iami' saro to kai Pue' Ala i alo i bókó'na.
58011027	Láwi' pepóinálái i Pue', Musa ti'ara lángá' mopáláhi tampo' Másiri kehapo'i bábehiána iti mopa'ara katowena datu. Musa monóntóhi tunggáiána hondo'o to pangintamo'i Pue' Ala to ti'ara taita.
58011028	Láwi' pepóinálái i Pue', Musa mopa'ara Paska lia' mohawa' bona toSáráeli mohiwu'he' wahe' i baba'nda bona uluáná'nda ti'ara napapate mala'eka ngkapate.
58011029	Láwi' pepóinálái i Pue', toSáráeli peisáhe' mengkalimba i Tahi' Málei hondo'ohe' to polumao i tampo' bangi, láli' toMásiri i karaperaona wo'o mengkalimba humpuhe' i tahi' iti.
58011030	Láwi' pepóinálái i Pue', i karatolelingina toSáráeli wanua mahile Ieriko pitu alona kahaena, maono'mi' tóndó' wanua mahile iti.
58011031	Láwi' pepóinálái wo'o, Rahabi tawine toradulu iti ti'ara rapahipapate hingkakani hai to pe'ewa' i Pue' Ala; nanangi poranga'na ngkaro'a bahangampa to peiká' kai Sáráeli.
58011032	Haido'o peisá kupahóhóá' polalutángku' agáiáná ti'ara gáná lógángku' láwi' ti'ara mani' kakukabelái Gideo, Bara', Simeso, Iapeta, Dáudi', Semueli hai galara'he' ntani'.
58011033	Láwi' pepóináláinda i Pue', kadatuá ranangihe', molumaóhahe' to ti'ara madári sambali, moranga'he' to nadándi Pue' Ala, ngangánda singa rahempe,
58011034	mopapide'he' api to pobálángká' hai teweiháhe' kai petóhu'na piho'. Malede'he' agáiáná mewali'he' paróhó; keatehe' i pombeala, hane'ihe' monangi surodado'nda tina mahile ntani'.
58011035	Láwi' pepóinálái i Pue', tawine masumbahe' áná'nda to matemo'i láwi' rapatuwo'he' hule'. Agáiáná arahe' wo'o tauna ntani' to rapopeahi-ahi' tuke mate nanangi pepóináláinda, lia' ti'arahe' mosapuáka Pue' Ala hane'ihe' moranga' pekábáhá láwi' rapóinálái kaina rapatuwo'nda hule' kai kapate i katuwo' to tepamaro'a.
58011036	Ara to rapopohala-hala', rabamba, rahilu' rante lia' rapasuá'he' i tárungku'.
58011037	Ratumpa'he' watu duu'nda mate, ara to rabóhó' hai garagadi', arahe' to rapapate hai piho'. Meahi-ahi' katuwo'nda, meleihe' ti'ara manóntó kamaoánda daro mampowaru' kóli' gimba ba kóli' beke', rapopeahi-ahi' lia' rapakapári'.
58011038	Duniá to kadake dee ti'ara sipato' raka'arái to hondo'o taunahe' iti. Meleihe' i pádá wungi hai i mungku lia' toro'he' i balo' watu hai i balo' tampo'.
58011039	Láwi' pepóináláinda i Pue', tauna iti napohintoto'he' Pue' Ala, kehapo'i ti'ara manihe' moranga' to nadándi Pue' Ala.
58011040	Láwi' ara liwona Pue' Ala to tepamaro'a i kita'. DándiNa iti iami' i kahingkakáninda peá hai kita', ina mewali'he' motóáka.
58012001	Halalu-halalu, láwi' ratolelingike' handa' tauna to maróhó pepóináláinda to posábiki katuwo'ta', itimi' hane'i, ningkamo' tapotibe upu-upu to podáringike' hintu' dósá to pehálá' i pampeolá'inta' potandi to napakanóntómo'i Pue' Ala talumaóhi i katungku' lalu.
58012002	Ningkamo' tapopatoto' pehiló'ánta' i Iesu láwi' Ia to pampobungkáhiáke' rárá hane'ike' mepóinálái i Pue' Ala lia' Ia wo'o to mampopotóáka pepóináláinta' kai runguna tuke i kahópó'ána. Láwi' pambuhinaoNa kadonde to ina Naranga', Iesu mantaha morii kapári' to pelongko'i ebe i kau mombehape! De'e-de'e mehudamo'i tanda' i kóáná, mopárentá hingkakani hai Pue' Ala.
58012003	Buhinao nu'umbá katungku'na Iesu morii kapári' nanangi kamahárána ebe pe'ewa'nda tauna to madósá, bona ti'ara mewali' nipokekede' lalu hai malede' pesárumakami.
58012004	I kanipesimbukuna moewa' dósá, ti'ara mani' kahangkani tuke i katebubuána wahe'mi to nipomate.
58012005	Lia' iniá' nipokalóliá paturo'na Pue' Ala to rawe'iákomi i pewáli'mi áná'Na: “Áná'Ku', iniá' nupombero-mbero paturo'na Pue', lia' iniá' nakói' lálumu ane arai pekámbáróáNa i io.
58012006	Láwi' Pue' mopaturo' upu-upu tauna to Napoka'ahi', lia' mohápui tauna to Napangaku' mewali' áná'Na.”
58012007	Ágina niranga' pehápui kai Pue' Ala mewali' hampáká' paturo' kai hadua ama. Láwi' ka'ara paa'i hadua ánáke to ti'ara kanahápui amána?
58012008	Upu-upu tauna to pewali' áná'na Pue' Ala bate'na Nahápui. Mewali' ane ti'arakomi Nahápui mopáláiá bo'iakomi áná'Na agáiáná hondo'okomi ánáke toda poama.
58012009	Kita', ara ama i katauna'ánta'. Nahápuike' lia' ia tapomahile. Haido'o apa mani' Ama i pepóináláinta', manóntó bate'ta' ebe mengkoru' i Ia; i kahóndi'itina ina tuwo'ke'.
58012010	Ama i katauna'ánta' nahápuike' i tempó to hampai' peá mangola' i apa to rapekiri maro'a. Agáiáná pehápuina Pue' Ala, ro'ánta' sadudua bona tamaláhi hingkakani hai Ia.
58012011	To'u, tempóta' rahápui, pehápui iti ti'ara mopamatana' lálunta', láli' mepawiora peá. Agáiáná i kita' to walimoke' rahápui, pehápui iti mopa'ara tuwo' to polumaóha peláiána Pue' Ala hai awe rasi' i kita'.
58012012	Itimi' hane'i nipakaróhó teemi to malede' hai kuntu'mi to poridi'!
58012013	Pakanóntó rárá poliuána bitimu, bona to pokeda-keda ti'ara tepaleho' agáiáná mewali' baka'.
58012014	Nipesimbuku mohinae hai upu-upu tauna. Nipesimbuku wo'o mopamaláhi tuwo'mi hamombolo' i Pue'. Láwi' ti'ara hawe' hadua to peisá manginta Pue' ane ti'arai tuwo' hóndi'iti.
58012015	Nikámpái bona ti'ara hawe' hadua mampopewali' wátána teweihá kai ahi' petirináina Pue' Ala bona ti'ara ara to pewali' hondo'o hinu'á to kerasu i olo'mi hane'i mampopesupa' kamasusa' lia' morasu handa' tauna.
58012016	Nikámpái bona ti'ara ara to tuwo' i kaparaka' ba mampoinao kaduniá'á hondo'o bábehiána Esau. Ia mampobalu' katówutu'na bona pasumba hantabo' pa'ande'.
58012017	Ni'isá sangkani, upu iti Esau mampoinao moranga' barakati kai amána, agáiáná ti'ara raranga'. Láwi' kehapo'i nawawa ria' mampeli' rárá bona napobáliki kamasala'na, ti'ara ebepo'i peisá.
58012018	Láwi' kámiu, ti'arakomi butu molindo' hampáká' to ralindo' tina mahile Sáráeli hangkoia. Molindo'he' hampáká' to peisá rakama' iami' bulu' Sinai to pobálángká' ápina; molindo'he' kamangkáindi to peringku'i hai angi mamau';
58012019	molindo'he' muni surupetá' to mahárá hai wamba'na Pue' Ala haduduána. I karahádina toSáráeli wamba' iti, raperapi' ebe bona wamba' iti bopo'i molaluta i herá.
58012020	Láwi' ti'ara rabuku masádi párentá kai wamba' to masanga', “Hawe' hadua tauna ba pinatuwo' apa peá to poiho' bulu' dee, bate'na ratumpa' watu tuke mate.”
58012021	Apa to raita toSáráeli iti meringku'i ebe hane'i nahanga' Musa, “Mahárá kalángá'ku' lia' moridi-ridi'a'!”
58012022	Halalu-halalu, kámiu ti'arapokomi butu melindo' i bulu' to hóndi'iti agáiáná butumokomi i Mungku Sio, iami' Ierusale to i surugá, wanua mahile ka'ara'ána Pue' Ala to tuwo', hintu' mohábu-hábu mala'ekána, hambua' kahirámpuá to ma'áru.
58012023	Butumokomi i kahirámpuánda tauna uluáná'na Pue' Ala, to rauki' hanga'nda i surugá. Butukomi melindo' i Pue' Ala, Topobutusi upu-upu tauna. Molindo'komi inaonda taunahe' to napatongawa' Pue' Ala to'u i pehiló'áNa to rapopewali'mohe' motóáka.
58012024	Butukomi melindo' i Iesu to pewali' Nente i podándi wó'u; hai moranga'komi pehiwu' kai wahe'Na to pepamaláhi. Wahe' iti mewali' ántiánga to peruu kamaro'ána kai wahe'na Ábeli.
58012025	Itimi' hane'i, nipemaroáhi bona ti'arakomi mobengói Ia to polaluta iti. Láwi' hangkoia taunahe' to ti'ara mau mampehádingi bámbári kai Pue' Ala to rapabutu i herá i duniá, ti'arahe' peisá melalóhó'! Apa mani' kita' to mampehádingi polalutána Ia to kai surugá, ane ti'arake' mau mepehádingi i Ia ti'arake' peisá tekábáhá!
58012026	Tempó iti, wamba'Na mampopodóá tampo'. Agáiáná de'e-de'e Ia modándi, “Hangkani mani', bo'ia peá duniá ina Kudóá agáiáná hintu' langi' wo'o.”
58012027	Laluta “hangkani mani'” mampetude'ánga kaina radóána hai karaweihána humandele duniá to karapopewali'mo'i, bona to pentárá iami' to ti'ara peramo'i peisá radóá.
58012028	Láwi' moranga'moke' kai Pue' Ala hambua' kadatuá to ti'ara peisá madóá, itimi' hane'i, áginta ebe morande ahi' hai menómbá i Ia melempó i pepomahile hintu' peperáráingá, mangola' rárá to Napohintoto'.
58012029	Láwi' Pue' Ala, Pue'ta' hondo'o api to pepapompo'.
58013001	Ágimi tungku' mombepoka'ahi' hadua mai hadua i pewáli'mi to hampepopóinálái.
58013002	Iniá' nikamá'i-má'i moranga' tauna to ti'ara mani' nihala' i támbimi. Láwi' melempó i bábehiá to hóndi'iti, ka'ara tauna to ti'ara mangisá, kamampotoraremohe' mala'eka i támbinda.
58013003	Buhinaohe' tauna to i tárungku' hondo'okomi wo'o to hingkakani hai herá. Lia' taunahe' to rapámbiárái mangola' peá peláiánda, bate'nda nibuhinao hondo'okomi wo'o to rapámbiárái hibali' hai herá.
58013004	Upu-upu tauna bate'nda mampomahile ada ngkahamboko hai tohamboko bate'na mokámpái kamaláhina kahambokonda. Láwi' tauna to paraka' hai to pebuálósi ina nabutusihe' Pue' Ala.
58013005	Tuwo'mi iniá' nakuasa'ikomi dói agáiáná ágimi napabáhá apa to ara i kámiu. Láwi' Pue' Ala kamolalutamo'i, “Ti'ara ebekomi ina Kupáláhi hai Kupatodáhi haduduámi.”
58013006	Itimi' hane'i maróhó lálunta', hai tahanga', “Pue' iami' Topetulungi i kodo', ti'ara ara kalángá'ku'. Apa paa'i to peisá nabábehi tauna i kodo'?”
58013007	Iniá' nipokalóliá to pewali' tadulakomi to popabutu ngkórá'na Pue' Ala i kámiu. Pepekiri rárá ngkatuwo' tuke i kapatenda, peola'i pepóináláinda i Pue' Ala.
58013008	Iesu Kerisitu ti'ara ara kabáli'áNa, iao, de'e-de'e duu' i kahae-haeána.
58013009	Iniá' rapapuhakomi hai mopáká'-páká' pepáguru to ntáni'na. Lálunta' bate'na naróhóngi ahi' petirináina Pue' Ala, itimi' to maro'a, bo'ia áturá mokakihanga'i pa'ande'. Taunahe' to mampeola'i áturá iti ti'arahe' masumba pobundu'ána.
58013010	I kita' ara to peruu kamaro'ána iami' kanakakiaráinta' popenómbá to pohómpó' sala'ta'. Tadulako mpenómbá ti'arahe' peisá masumba kira kai popenómbáta' iti.
58013011	Wahe' pinatuwo' to rapopenómbá mewali' popenómbá peámpungi dósá, nawawa Tadulako Mpenómbá Mahile i Petá' to Tepamagasa' agáiáná wátána pinatuwo' iti raintu i raoána pobambaru'á.
58013012	Itimi' hane'i Iesu wo'o mate i raoa baba' tóndó' wanua mahile bona Napopamaláhi taunáNa kai dósá melempó i wahe' saduduáNa.
58013013	Haido'o, ningkamo' tamao i Ia i raoa pobambaru'á lia' hingkakanike' ratata'i hai Ia.
58013014	Láwi' i duniá, ti'ara ara ka'árá'ánta' to tuke i kahae-haeána; kita' mampeli'ke' ka'árá'á to ina butu.
58013015	Itimi' hane'i melempó i Iesu áginta timbulu mamperáráingá Pue' Ala. Iti mewali' popenómbá porande áhi'ta' i Ia, i pohuwáránta' motóeá' hanga'Na.
58013016	Iniá' nipokalóliá molumaóha to maro'a lia' hore mombetulungikomi, láwi' itimi' popenómbá to napohintoto' Pue' Ala.
58013017	Peola'i tadulakomi lia' mengkoru'komi i herá láwi' herá to pokámpái tánuáná'mi lia' bate'nda mantotóráká i Pue' Ala mokakihanga'i pobago'nda iti. Ane mengkoru'komi i herá peisáhe' mobago' i kadonde; láwi' ane mobago'he' i kasusa' lalu ti'ara mopa'ara rasi' i kámiu.
58013018	Iniá' nipengkaroo mampekakaeáka'. Ki'isá kabulána lálungki' láwi' i páká'-páká'na to kilumaóha timbulu kipoinao mamponggaleá to to'u.
58013019	Hampáká' to kuperapi' ebe nipekakaeána' bona harawi'á karahuo'ku' teóli i kámiu.
58013020	Mekakaea' i Pue' Ala pebubu'ána awe rasi' to popatuwo' hule' Iesu Pue'ta' kai kapate, lia' melempó i wahe'Na moróhóngi podándina Pue' Ala duu' i kahae-haeána. Iesu iami' Topolámbá' To Tepaireá i kita', gimbáNa.
58013021	Kuperapi' Narewáikomi i páká'-páká'na to maro'a bona peisákomi molumaóha apa to Napohintoto'. Kuperapi' bona i pohintuwo'ta' hai Iesu Kerisitu, Pue' Ala mobago' i lálunta' bona matana' ebe láluNa i kita'. Tetóeá'mi' Iesu Kerisitu duu' i kahae-haeána. Ami.
58013022	Halalu-halalu, kuperapi' bona nipopailalu upu-upu paturo'ku' dee melempó i kanondo' lalu láwi' óntó' surángku' dee tetembe' peá.
58013023	Bona ni'isái wo'o, halálunta' Timotiu, rakábáhámo'i kai tárungku'. I kabutuna i ka'árá'ángku', ina kupohiola' ane teduu'a' moweo'komi hanggaló.
58013024	Nipabutu tabeángki' i upu-upu tadulakomi hintu' i upu-upu taunána Pue' Ala. Niranga' wo'o tabeá kai haláluntahe' to i Italia.
58013025	Mekakaea' bona Pue' mobarakatikomi sangkani.
59001001	Halalu-halalu, taunána Pue' Ala to teháwuka i humandele duniá! Tabeá kai kodo', Iakóbu, huo'na Pue' Ala hai Pue' Iesu Kerisitu.
59001002	Halalu-halalu! Ane mampombehumba'ákomi mopáká'-páká' pesoba, láli' niranga' i kadonde lalu i katuwo'mi.
59001003	Láwi' ni'isá sangkani, ane pepóináláimi masumba pesoba lia' bate'mi onto mepóinálái i Pue' Ala, pewali'ána iami' tungku' lálumi.
59001004	Nikámpái bona katungku'na lálumi iti katerárángi-rángiá tuke i potóáka'ána ákekána katuwo'mi lia' ti'arakomi ina masumba kamalede' i páká'-páká'na.
59001005	Ane arai hadua i olo'mi to ti'ararahi matopa', ágina naperapi' i Pue' Ala, bona Pue' Ala meámbe'i kamatopa' i ia; láwi' i hadua hai hadua, Pue' Ala meámbe'i i bulá lalu lia' ti'ara mewali' tutuhá'áNa.
59001006	Agáiáná tauna to perapi' bate'na mepóinálái; iniá' nakamá'i-má'i. Láwi' tauna to kamá'i-má'i hondo'o bálumbá tahi' to nawui angi hondoo rei' hondee mai.
59001007	Tauna to hóndi'iti ti'ara tinto pekirina; lia' ti'ara peisá mopakabotu' apa to ina naponggaleá. I kahóndi'itina bopo'i wo'o mosárumaka ina masumba ba apa kai Pue'.
59001009	ToSarani to tuwo' meahi-ahi' ágina napodonde láwi' Pue' Ala ina mopaireá katuwo'na.
59001010	Hai toSarani to kalómá tuwo'na ágina wo'o napotana' lalu ane Pue' Ala mopaiwói' katuwo'na. Láwi' tauna to kalómá ina makawu tuwo'na hondo'o bunga i tangampádá.
59001011	I pesupa'na alo hai wanta'na to mapiu, bunga iti ina malau hane'i meráná' duu'na manii' noba'na. Hondo'o wo'o tauna to kalómá; ina manii' i tempóna mopagoli lómána.
59001012	Madondemi' tauna to mantaha i pohámpeina pesoba. Láwi' i kapeisána mantaha mohámpei pesoba iti, ina moranga' sarona iami' katuwo' to ti'ara ara kahópó'ána to walimo'i nadándi Pue' Ala i tauna to ma'ahi' i Ia.
59001013	Ane arai hadua tauna nakelo' pesoba to hóndi'iti, iniá' napasanga', “Pekelo' dee to kai Pue' Ala,” láwi' Pue' Ala ti'ara peisá nakelo' tokadake hai ti'ara wo'o mokelo' hema peá.
59001014	Agáiáná tauna mandawo' i pekelo' ane nadii'i hai nahilu' peláiá saduduána to kadake.
59001015	Haido'o, ane peláiána tokadake iti naola', mopa'arami' dósá; hai ane ma'alami' nakuasa'i dósá, bóbi'na iami' kapate.
59001016	Halalu-halalu to kukapundái, iniá' ratobebeákomi!
59001017	I páká'-páká'na peámbe'i to maro'a hai rasi' to potóáka pebubu'ána kai surugá, nandálu Pue' Ala. Iami' to mampopewali' sanggena wanta' i langi'. Kehapo'i wanta'he' iti mobali-bali agáiáná Pue' Ala ti'ara ara kabáli'áNa.
59001018	I peláiá saduduáNa, Napopewali'ke' áná'Na melempó i ngkórá'Na to to'u. Iti Nalumaóha bona tapasumba ka'árá'á to tepaireá kai sanggena toNapopewali'.
59001019	Halalu-halalu to kukapundái! Dee nipailalu ngkaro'a, upu-upu tauna bate'na hintáu' pampehádingina agáiáná ti'ara hawiá' nahániki lia' ti'ara hintáu' napotowe.
59001020	Láwi' katowe, hadua tauna ti'ara peisá molumaóha to hintoto' hai peláiána Pue' Ala.
59001021	Haido'o, upu-upu ákekámi to boko hai to kadake bate'na nitibe. I pengkaiwói' lalu niranga' ngkórá' to napatóá-tóámo'i Pue' Ala i lálumi láwi' mopa'ara róhó ina mosoreákakomi.
59001022	Ágimi molumaóha to nahanga' Pue' Ala, iniá' peá nipehádingi'i láwi' ane hóndi'iti'i motobebeákomi wátá saduduámi.
59001023	Láwi' tauna to mampehádingi ngkórá'na Pue' Ala agáiáná ti'ara nalumaóha, hondo'o tauna to po'ole-ole lentena i pampewao'á.
59001024	I kawálina naole-ole ngkaro'a, meleimi' lia' poliliuna nakalóliá lentena.
59001025	Agáiáná tauna to mampeisángi hai tungku' mopailalu áturána Pue' Ala to potóáka lia' mopa'ara róhó ina mokábáhá tauna kai pehukuna dósá, tauna iti ina nabarakati Pue' Ala i kati'arána peá mampehádingi duu' nakalóliá agáiáná molumaóha áturá iti.
59001026	Ane arai hadua to mangisarumo'i tungku' moagama agáiáná ti'ara mokámpái pohume-humena, mopáláiá motobebeá wátá saduduána; poagamána ti'ara ara bundu'na.
59001027	Katungku' moagama to maláhi hai maróhó i pehiló'ána Pue' Ala Amánta', iami': mantulungi ánákehe' toelu pumpu hai tobemba' to pohámpei kapári' lia' mokámpái wátá saduduána bona ti'ara napaboko duniá.
59002001	Halalu-halalu! I pampóináláimimo'i Iesu Kerisitu, Pue'ta' to tetóeá', iniá' nipampopontani-ntani' tauna mangola' i ka'arána tuwo'na.
59002002	Láwi' ane rápá'nai ara hadua to kalómá to pekóelá buláwá hai mewaru' to manoba' butu i kahirámpuámi hai ara wo'o hadua to peahi-ahi' mewaru' to popabiso-biso',
59002003	tauna to pewaru' to manoba' iti meruu kanipomahilena. Nihanga'á, “Tuá, pehuda i káderá' to tepamaro'a dee.” Agáiáná i tauna to peahi-ahi' iti nihanga', “Pekátede' i ndoo,” ba “Pehuda i ndee i lobo.”
59002004	I bábehiá to hóndi'iti, mopatongawa' pampopontani-ntáni'mi tauna i kahirámpuámi lia' mobutusikomi tauna mangola' pekiri to kadake.
59002005	Halalu-halalu to kukapundái, nipehádingi! Tauna to peahi-ahi' i duniá dee, napileki Pue' Ala mewali' tauna to kalómá i pepóinálái. Taunahe' iti ina mewali' taunána Pue' Ala i KadatuáNa hondo'o to Nadándi i tauna to ma'ahi' i Ia.
59002006	Agáiáná kámiu, láli' motata'ikomi topeahi-ahi', wole tokalómámohe' to pediha'-diha' i kámiu hai mowuá'komi i topobutusi!
59002007	Herámi' to potata'i hanga'na Iesu to tepomahile to mampopewali'komi taunána Pue' Ala!
59002008	To'u bábehiámi ane molumaóhakomi áturá to tepaireá to ara i Sura Pototowiá dee, “Poka'ahi'mi' hangkakataunámu hondo'o pampoka'áhi'mu wátá saduduámu.”
59002009	Agáiáná ane mampopontani-ntani'komi tauna mealehe i ka'arána, mobábehikomi dósá láwi' tongawa'mi' kakámiuna to polingka'i áturá iti.
59002010	Tauna to polingka'i hampáká' kai áturá to nauki' Musa, mopáláiá molingka'i upu-upuna.
59002011	Láwi' Pue' Ala to pasanga', “Iniá' nipebuálósi,” Iami' wo'o to pasanga', “Iniá' nipepapate.” Mewali' ane ti'arakomi mebuálósi agáiáná mepapatekomi, kámiumi' wo'o to polingka'i áturána Pue' Ala.
59002012	Itimi' hane'i polalutámi hai bábehiámi bate'na hondo'o tauna to ina rabutusi mangola' áturána Pue' Ala to pokábáhá tauna kai pehukuna dósá.
59002013	Láwi' Pue' Ala ti'ara ina mampetude'ánga petirináiNa i tauna to ti'ara mangisá petirinái iti. Agáiáná petirinái tepamaróhó kai pehuku!
59002014	Halalu-halalu! Apa bundu'na tauna masanga', “Kodo' to pepóináláia'”, ane ti'arai napetude'ánga i bábehiána? Peisá paa'i pepóinálái to hóndi'iti mosoreákai?
59002015	Rápá'na halálunta' tomoane ba tawine ti'ara nakakiarái pewaru', ba pa'ande'na ti'ara gáná i alo-alona.
59002016	Apa bundu'mi masanga' i ia, “Pewaru' bona numa'ámu' hai pa'ande' bona numabuhu!”—ane ti'arai niámbe'i to ina mobundu' napotuwo'?
59002017	Hondo'o wo'o i pepóinálái, ane ti'arai tongawa' i bábehiá, pepóinálái iti ti'ara ara bundu'na.
59002018	Agáiáná ara paa'i i olo'mi to ti'ara mampohintoto' hai masanga', “Ara tauna to mampaisárungi pepóináláina hai ara wo'o i bábehiána.” Ina kuháni', “Petude'ánga i kodo' nu'umbá tauna to nakakiarái pepóinálái ane ti'arai tongawa' i bábehiána hai ina kupetude'ánga i bábehiá kanakakiaráingku' pepóinálái.”
59002019	Bonto nipóinálái kahaduána peá Pue' Ala? Maro'amo'i! Hawe' ánditu rapóinálái mokakihanga'i iti hane'ihe' moridi-ridi' lángá'.
59002020	Bebe ebekomi! Ina kupatongawa' paa'i i kámiu kati'arána mobundu' pepóinálái ane ti'arai tongawa' i bábehiá?
59002021	Nipeita Burahima toiherunta'. Ia napatongawa' Pue' Ala to'u i pehiló'áNa láwi' bábehiána, iami' Burahima mampopenómbá Isaki' áná'na i Pue' Ala i wongko rapu pointuá popenómbá.
59002022	Tongawa'mi' i ndee pepóinálái bate'na rapetude'ánga i bábehiá bona mewali' motóáka.
59002023	Iti hintoto' hai to teuki' i Sura Pototowiá, “Burahima mepóinálái i Pue' Ala, haido'o melempó i pepóináláina iti, Burahima napatongawa' Pue' Ala to'u i pehiló'áNa.” Itimi' hane'i Burahima rahanga', “Balena Pue' Ala” .
59002024	Tongawa'mi' de'e-de'e, tauna napatongawa' Pue' Ala to'u i pehiló'áNa láwi' bábehiánda, bo'ia peá pepóináláinda.
59002025	Nipeita wo'o Rahabi, tawine toradulu iti. Rahabi napatongawa' Pue' Ala to'u i pehiló'áNa láwi' mantulungi topeiká'nda toSáráeli i kanabuninda i támbina duu'nda natulungi melalóhó' i rárá ntani'.
59002026	Haido'o, hondo'o wátá to ti'ara nakakiarái inao iami' wátá to mate, hóndi'iti wo'o pepóinálái to ti'ara tongawa' i bábehiá, iami' pepóinálái iti mate.
59003001	Halalu-halalu! Iniá' nahanda' tauna kai olo'mi to mampoinao mewali' guru. Láwi' ni'isá haduduámi kita' to pewali' guru ina rabutusike' tepamahárá kai tauna ntani'.
59003002	Upu-upunta' timbulu mobábehi sala'. Agáiáná tauna to ti'ara hawe' hangkani mobábehi sala' i polalutána, iami' to potóáka to peisá mokámpái humawátána.
59003003	Ane rápá'nai mosama'ike' dárá bona napeola' i peláiánta', i kahóndi'itina dárá iti peisá takuasa'i.
59003004	Mepándiri'ke' wo'o i hambua' kapala' uwai. Kehapo'i mahile lia' nawawa angi to mamau' agáiáná peisá peá nakuasa'i kámudi' to kekede' mangola' peláiána topoántiá kámudi'.
59003005	Hondo'o wo'o lila'ta'; kehapo'i kekede' agáiáná peisá mampepeireá baha' i háwákángá to mahile. Peita, i kamabemba'na kakau peisá peande' mepongka kai api to kekede' peá.
59003006	Lila' hibali' hai api. I wátánta', lila' iti pepongka'ána to kadake to pokadákehingi humawátánta'. Ápina lila' nahunui api naraka to popapompo' upu-upuna katuwo'ta'.
59003007	Sanggena pinatuwo' to babo', manu-manu', pinatuwo' to pendóló' hai bóu' peisá rapanárá lia' karapanárámo'i tauna.
59003008	Agáiáná ti'ara hawe' hadua to peisá mopanárá lila'na. Lila' iti hampáká' to babo' lia' ti'ara peisá rakuasa'i; pose hai rasu to pepapate.
59003009	Lila' tapopobundu' morande ahi' i Pue' Ala Amánta' agáiáná lila' iti wo'o tapopotonaa' hangkakataunánta' to nateru Pue' Ala mangola' lengge'Na.
59003010	Kai hambua' hume, mengkairaoa porande ahi' hai tonaa'. Halálungku', kato'uána bo'ia ebe hondo'o!
59003011	Ara paa'i kai uluna uwai to hambua' peá ina tumbu' uwai to matabebe' hai to mapai'?
59003012	Halalu-halalu, ara paa'i kau ara mowua' saitu ba anggoro' mowua' ara? Hondo'omi' wo'o uluna uwai to mabure ti'ara ina tumbu' uwai to matabebe'.
59003013	Ane ara kai olo'mi tauna to matopa' hai keinao, ágina napatongawa' i tuwo' maro'a hintu' molumaóha ro'a baha' i páká'-páká'na hiola' pengkaiwói' lalu hai kamatopa'.
59003014	Agáiáná ane kói' ebei inaomi hai mopahikinái peákomi wátá saduduámi, iniá' niperáráingái kamatopa' iti láwi' i kahóndi'itina i podongko'mi moewa'komi paturo' to to'u kai Pue' Ala.
59003015	Kamatopa' to hóndi'iti ti'ara mepongka kai surugá, agáiáná kai duniá, kai pepoinaoá wátá hai kai ánditu!
59003016	I umbá ka'ara'ána kakói' inao hai popahikinái wátá sadudua i ndi'iti wo'o ara pohiero hai mopáká'-páká' bábehiá to kadake.
59003017	Agáiáná tauna to nakakiarái kamatopa' to kai Pue' Ala, kaisá-isá'na maláhi, kaindo'o mampalái podame, manondo' hai ola-ola'. Ia pose petirinái lia' mopa'ara bábehiá to maro'a. Ti'ara madári sambali hai ti'ara motawengkole'.
59003018	Mewali', wua' polumaóha peláiána Pue' Ala mepongka kai tiwu ngkadame to nahawu' tauna to polumaóha podame!
59004001	Kai umbá paa'i pebubu'ána pohiero hai pombeala i olo'mi? Bonto mepongka kai pepoinaoána wátámi to timbulu mombeala i lálumi?
59004002	Mampengáihikomi hampáká'-hampáká' agáiáná ti'ara nihumba, mepapatemokomi! Mahini'komi agáiáná apa to nipeli' ti'ara nihumba, mohieromokomi duu'mi mombeala. Ti'arakomi mampombehumba'á apa-apa láwi' ti'ara niperapi' i Pue' Ala.
59004003	Kehapokomi merapi', ti'arakomi ra'ámbe'i láwi' sala' tunggáiána perápi'mi; to niperapi' iami' ina mopapósengi peláiá wátá saduduámi.
59004004	Kámiu, taunakomi to ti'ara tungku' manondo'! Bonto ni'isá onto ane moawekomi hai duniá, Pue' Ala mewali' bungká'mi? Mewali' hema-hema to ina moawe hai duniá dee, mampopewali' wátána bungká'na Pue' Ala.
59004005	Iniá' nihanga'i Sura Pototowiá ti'ara ara alehena masanga', “Pue' Ala membóli Inao i kita' hai Inao iti maróhó pepoinaoána.”
59004006	Agáiáná, tepamahile mani' ahi' petirináina Pue' Ala to Nawe'ike'. Itimi' hane'i i Sura Pototowiá teuki' wo'o, “Pue' Ala mobungká' tauna to mampepemahile agáiáná láli' mampoka'ahi' tauna to pengkaiwói' lalu.”
59004007	Itimi' hane'i mengkoru'komi i Pue' Ala hai iniá' nipampeola'i Tadulako Ánditu bona Tadulako Ánditu iti ina mokaraóhikomi.
59004008	Nipengkadaki' i Pue' Ala hai Pue' Ala wo'o ina mengkadaki' i kámiu. Kámiu to madósá, nipamaláhi teemi! Hai kámiu to polalu ntani', nipama'ániwóló lálumi!
59004009	Ágina nipato'u-to'u kanahoho'na inaomi hai kateria'mi heheduká; tawámi bate'na mewali' ria' hai kamatana'mi mewali' kawiora.
59004010	Haido'o, ágimi mengkaiwói' i lindo'na Pue' Ala; i kahóndi'itina Pue' Ala ina mampopewali'komi tauna to Napomahile.
59004011	Halalu-halalu, iniá' nipombepangkuwiwi'i. Tauna to pobábehi iti ba mobutusi haláluna hangkakatoSaránina, mampangkuwiwi'i hai mosala'i áturána Pue' Ala. Ane mosala'ikomi áturána Pue' Ala iti, mopáláiá ti'ara nipeola'i láli' mewali'komi topobutusina.
59004012	Wole hadua peá to makuasa' meámbe'i áturá hai to pobutusi tauna. Iami' Pue' Ala to makuasa' mesoreáka hai mehurewuki. Haido'o, ma'ampa hane'ikomi mombebutusi himbau kámiu?
59004013	Halalu-halalu to pasanga', “Dehanggaloá ba teume' ina maoka' i wanua mahile hai toro'ka' i ndo'o hantó'á kahaena, mobalu-balu'ka' bona kipasumba rasi' to handa'.” Nipehádingi paturo'ku' dee.
59004014	Apa paa'i to ina mewali' i katuwo'mi teume'? Kámiu haduduámi ti'ara mangisá! Hondo'o peákomi honga to hampalai peá ni'ita hane'i manii'.
59004015	Kato'uána bate'na nihanga' hondee, “Ane napohintoto'i Pue', ina tuwo'ka' hai mamponggaleá dee hai doo.”
59004016	Agáiáná de'e-de'e, mampepemahilekomi lia' polalutámi mampepeireá. Upu-upu laluta pampepeireá iti sala'.
59004017	Haido'o, tauna to naisá onto apa to maro'a agáiáná ti'ara naponggaleá, tauna iti madósá.
59005001	Haido'o, kámiu to kalómá! Nipehádingi paturo'ku'. Ágimi teria' heheduká láwi' ina mohámpeikomi kapári'!
59005002	Lómámi humáumo'i. Wáru'mi natátá'mo'i ane.
59005003	Buláwá hai perá'mi matágárámo'i; tágárána ina mewali' sabi' moewa'komi hondo'o api mopapumpu wátámi. Motámbungámokomi lómá i tempó kaina hópó'na duniá.
59005004	Peita, ti'arakomi mobáiári saronda tauna to pobago' i bondemi. De'e-de'e nipehádingi perarua'nda! Taunahe' to porámpu wua' hinu'á i bondemi, meágórá merapi' tulungi; haido'o peágóránda iti tebuá'mo'i i Pue', Pue' Ala To Makuasa'.
59005005	Maro'a ebemo'i katuwo'mi hai mampetama' mumi'na duniá dee. Mopabómbómokomi wátámi ina rahuku hondo'o pinatuwo' to bómbó to ina rasambale'.
59005006	Mohuku hai mopapatekomi taunahe' to manóntó láluna hai ti'arahe' me'ewa' i kámiu.
59005007	Itimi' hane'i, upu-upu halálungku', manondo'komi tuke i kabutuna Pue' Iesu. Nipepándiri' i topoholia' nu'umbá kamanondo'na mampegiá wua' mpoholia'na to pohóló i ia. I kamanondo'na mampegiá bábá tempó mperáná' hai bábá tempó mpobunga.
59005008	Mewali', kámiu wo'o bate'mi manondo' hai maróhó lálumi láwi' alo kaina butuna Pue' Iesu daki'mo'i.
59005009	Halalu-halalu, iniá' nipohume-hume hai mombesala'i, bona ti'arakomi nahuku Pue' Ala. Buhinao! Topobutusi daki'mo'i, tóká'mo'i ina butu.
59005010	Halalu-halalu, nipepándiri' i galara'he' to polaluta mampopobundu' hanga'na Pue'. Manondo'he' hai rabuku morii kapári'.
59005011	Kato'uána tababehe' madonde láwi' manondo'he'. Kanihádimo'i mokakihanga'i kamanondo'na Aiubi hai ni'isá nu'umbá kanabarakátina Pue' Ala i kaupuána. Láwi' Pue' Ala pose petirinái hai ma'ahi' láluNa.
59005012	Halalu-halalu, to tepaireá iami': iniá' niposumpa maro'a mokabelái langi' ba tampo' ba apa peá. Nihanga' peá “To'u” ane to'ui hai “Ti'ara” ane ti'arai bona Pue' Ala ti'ara mondawo' huku i kámiu.
59005013	Ane arai i olo'mi to tanga'na mapári', ágina mekakae. Ane arai to matana', ágina molingá mamperáráingá Pue' Ala.
59005014	Ane arai i olo'mi to madu'a ágina mowawáihe' tadulako dámá'á bona tadulakohe' iti bate'nda mampekakaeá to madu'a hai rabádá' lana i lalu hanga'na Pue'.
59005015	Ane mopahowa'he' pekakaenda pose pepóinálái i kuasa'na Pue' Ala, Pue' ina mopabaka' tauna to madu'a iti lia' ane arai dósána ina ra'ámpungi.
59005016	Itimi' hane'i, ágimi mopangaku' hore kamadósámi hai mombepekakaeá bona rapabaka'komi. Tauna to napatongawa' Pue' Ala to'u i pehiló'ána, pekakaena nakakiarái kuasa' to mahile lia' masumba wua' mpehahoe'na.
59005017	Nibuhinao galara' Eliá iao, ia hadua tauna to hibali' peá hai kita'. Ia mekakae i kato'u-to'uána bona bábá ti'ara mendálu hane'i ti'ara mpu'u bábá gánggána tálu tó'ána ini wulána.
59005018	Kaindo'o mekakae womi', mendálumi' bábá mopabómbó tampo' hane'i mampopowua' hinu'á.
59005019	Halalu-halalu! Ane arai i olo'mi hadua to pobaleo' kai rárá to to'u hai ara to haduána mogoli tauna iti teóli i Pue' Ala,
59005020	buhinao dee: tauna to peisá mogoli tomadósá kai rárá kapuha'ána, tauna iti mopatuwo' tánuáná'na to madósá kai kapate hai mopa'ara peámpungi i dósá to handa'.
60001001	Halalu-halalu to napileki Pue' Ala, to polilo i humandele poropinsi Pontu, Galatia, Kapadokia, Asia hai Bitinia! Kodo', Peturu' surona Iesu Kerisitu, mekakaea' bona Pue' Ala meámbe'i barakati hai awe rasi' to peruu i kámiu. Rapilekikomi mewali' taunána Pue' Ala hintoto' hai liwona Pue' Ala, Amánta'. Inao Magasa' mampopewali'mokomi taunáNa to tepatani' i Pue' Ala, bona mengkoru'komi i Iesu Kerisitu lia' Napamaláhikomi wahe'Na.
60001003	Tetóeá'mi' Pue' Ala, Amána Iesu Kerisitu Pue'ta'! Láwi' kamahilena petirináiNa, Na'ámbe'ike' tuwo' to wó'u, i kaNapatuwo'na hule' Iesu Kerisitu kai kapate. Iti moámbe'ike' sárumaka to maróhó.
60001004	Tapaisárungi ina mampokirake' sosora to napatóká' Pue' Ala i taunáNa, itimi' sosora to Nawóli i surugá to ti'ara ina marugi', ti'ara bongko' ba ti'ara matántá noba'na.
60001005	Upu-upuna iti nipokiramo'i láwi' pepóináláimi i Pue' Ala hane'ikomi Nakámpái hintu' kuasa'na Pue' Ala bona niporanga' katesoreáka to tóká' rapatongawa' i alo kahópó'ána duniá.
60001006	Itimi' hane'i ágina matana' lálumi, kehapo'i de'e-de'e masusa'komi hampai' láwi' mohámpeikomi mopáká'-páká' pesoba.
60001007	Tunggáiána iami' ina mopatongawa' kato'u-tó'una pepóináláimi i Pue' ba ti'ara. Hawe' buláwá to peisá marugi', rapesoba wo'o hintu' api. Hondo'o wo'o pepóináláimi to tepamohóló kai buláwá, kato'u-tó'una bate'na wo'o rapesoba. I kahóndi'itina ina raperáráingá hai rapomahile lia' ratóeá'komi i alo kaina butuna hule' Iesu Kerisitu.
60001008	Ia, kehapo'i ti'ara hawe' hangkani kani'ita, agáiáná nipoka'ahi'. Hondo'o wo'o de'e-de'e, kehapo'i ti'ara ni'ita, mepóináláikomi i Ia. Itimi' hane'i matana' lia' mampasádikomi kadonde to peruu to ti'ara tabuku tapahowa'.
60001009	Matana'komi láwi' to napetoto' pepóináláimi nihumbamo'i iami' katesoreákana tánuáná'mi.
60001010	Katesoreáka iti, rapeulihi' galara' hangkoia lia' mopabutuhe' dándi mokakihanga'i ahi' petirinái to nawe'iákomi Pue' Ala.
60001011	Rapeulihi' nu'umbá hai himpirá kaina pewáli'na to natunggái Inaona Kerisitu to ara i lálunda. Tempó iti, InaoNa mopabutu i herá mokakihanga'i kapári' to bate'na nahámpei Kerisitu hai mokakihanga'i katetóeá'Na to ina meusu kai ndi'iti.
60001012	Pue' Ala mampehanga'á i galara'Nahe' hangkoia kati'aránda mopabutu bámbári i wátá saduduánda agáiáná i kámiu. Bámbári iti iami' to tóá-tóá kanihádina de'e-de'e kai topotoleleha Bámbári Ngkatuwo' mokakihanga'i Iesu Kerisitu. Iti rapabutu i kámiu hintu' kuasa' Inao Magasa' to randálu kai surugá. Hawe' mala'ekáNahe' wo'o rapoinao ebe ina mangisá bámbári to ratoleleha iti.
60001013	Itimi' hane'i, ágimi ebe mokakámpái. Nipakanóntó pekirimi lia' pose pepaisárungimi i ahi' petirinái to ina rawe'iákomi i tempó kaina butuna hule' Iesu Kerisitu.
60001014	Kámiu, áná'na Pue' Ala to pengkoru' i Ia, iniá' nituwo' mangola' pepoinaoámi to kadake hondo'o to nilumaóha i tempómi ti'ara mani' mehala' i Pue' Ala.
60001015	Láli' bate'mi maláhi i apa peá to nilumaóha hibali' hai kamaláhina Pue' Ala to pokárá'komi.
60001016	I Sura Pototowiá teuki', “Ágimi ebe maláhi láwi' Kodo' wo'o maláhi.”
60001017	I tempómi mekakae i Ia, Pue' Ala iti nihanga' Ama, hai Pue' Ala iti to ti'ara mampopohore-hore tauna mobutusi hintoto' hai bábehiá to naponggaleá hadua-hadua. Itimi' hane'i gánggámi mani' mesinawi' i duniá dee ágimi mampomahile Pue' Ala.
60001018	Ni'isá onto apa to karabáiárimo'i bona nitekábáhá kai rárá ngkatuwo'mi to mbero-mbero to nipososora kai toiherumi. Báiárina bo'ia párewá to ina peisá marugi' to hondo'o perá' ba buláwá,
60001019	agáiáná hampáká' to tepamasuli' hólóna, iami' wahe'na Kerisitu haduduána to pewali' hondo'o wahe'na gimba to rapopenómbá to maláhi lia' ti'ara mohaki'.
60001020	Kerisitu napileki Pue' Ala hangko bomani' duniá rapopewali'. Agáiáná i tempó to kaupuána dee, Ia butu i duniá bona nitesoreáka.
60001021	Melempó i Ia, mepóináláikomi i Pue' Ala to popatuwo' hule' Kerisitu kai kapate lia' Na'ámbe'i katetóeá'. Mewali' Pue' Ala to nipóinálái lia' i Pue' Ala peá pepaisarungiámi.
60001022	Láwi' mampeola'ikomi paturo' to to'u, itimi' hane'i mopamaláhikomi wátámi lia' kai lálumi ebe mampoka'ahi' tauna to hampepopóinálái hai kámiu. Haido'o mombepoka'ahi'komi hadua hai hadua i kaposena lálumi.
60001023	I pampóináláimi ngkórá'na Pue' Ala to tuwo' lia' tuke i kahae-haeána, moranga'mokomi katuwo' to wó'u to ti'ara nihumba kai tauna to peisá mate agáiáná kai Ama to tuwo' tuke i kahae-haeána.
60001024	I Sura Pototowiá teuki' hondee, “Katuwo'na tauna hondo'o háhi, hai sanggena katetóeá'na hondo'o bungána háhi. Háhi mewali' bangi lia' bungána wo'o meráná';
60001025	agáiáná ngkórá'na Pue' Ala tungku' tuke i kahae-haeána.” Itimi' Bámbári Ngkatuwo' to rapabutu i kámiu.
60002001	Itimi' hane'i, bate'na nitibe upu-upu pámbiárá to kadake; iniá' nipodongko', motawengkole', mahini' hai iniá' nipotata'i tauna ntani'.
60002002	Lia' hondo'o ánáke to hangko ra'ánáka to timbulu mampoinao meumi' i inaána, kámiu wo'o bate'mi timbulu mampoinao masumba pa'ande' to maláhi iami' ngkórá'na Pue' Ala. I kahóndi'itina pepóináláimi katerárángi-rángiá duu' i kabutuNa hule' Iesu Kerisitu mosoreákakomi.
60002003	Láwi' i Sura Pototowiá teuki' hondee, “Nihámpeimo'i haduduámi kamaro'ána láluna Pue'.”
60002004	Itimi' hane'i butukomi i Pue' Iesu. Ia to tuwo' hai rapándiri' hondo'o watu to ratibe agáiáná napileki hai napopohóló Pue' Ala mewali' watu ári'i mpóhi'.
60002005	Kámiu to ra'ámbe'imokomi tuwo', rapándiri' hondo'okomi watu. Itimi' hane'i bate'na tóká' lálumi rapopoáróha támbi penómbá'á i Pue' Ala to naponggaleá Inao Magasa'. I kahóndi'itina mewali'komi tadulako mpenómbá to tetaniáka i Pue' Ala i pampehuhu'ámi popenómbá i Ia. Popenómbá iti to popamatana' láluna Pue' Ala i pohinaemi hai Kerisitu.
60002006	Láwi' i Sura Pototowiá teuki' hondee, “Kupilekimo'i hambua' watu to pohóló, to Kupahuda i Sio mewali' watu ári'i mpóhi'; lia' tauna to pepóinálái i Ia ti'ara ina rapakalongko'.”
60002007	Watu iti, mohóló ebe i kámiu to pepóinálái. Agáiáná i taunahe' to ti'ara mepóinálái, tepapósengimi' to teuki' i Sura Pototowiá hondee, “Watu to ratibe topoáróha támbi mewali'mo'i watu ári'i mpóhi',”
60002008	hai “Itimi' watu katehubeána tauna, to mampopewali'he' telóli.” Láwi' ti'arahe' mampóinálái ngkórá'na Pue' Ala itimi' hane'ihe' tehube. Hóndi'itimi' to napakanóntómo'i Pue' Ala baha' i herá.
60002009	Agáiáná kámiu iami' tina mahile to Napileki, tadulako mpenómbá to porewui Pue' Ala Dátunta', tina mahile to tetaniáka, taunána Pue' Ala haduduána. Nakárá'komi Pue' Ala mengkairaoa kai kamangkáindi bona nipesuá' i lalu wanta'Na to pehákiá'i. Tunggáiána bona nipantoleleha bámbári mokakihanga'i bábehiáNa to pehelei.
60002010	Iao bo'iakomi taunána Pue' Ala agáiáná de'e-de'e taunánamokomi Pue' Ala. Iao ti'arakomi natirinái Pue' Ala agáiáná de'e-de'e moranga'mokomi petirináiNa.
60002011	Halalu-halalu to kukapundái! I pewáli'mi peá torare hai topolilo i duniá dee, itimi' hane'i kupengáihi ebe bona iniá' nipampeola'i pepoinaoá wátá katauna'á to timbulu mombebengo hai pepoinaoána lalu to pampalái molumaóha to maro'a.
60002012	Pámbiárámi i olo'na tauna to ti'ara mehala' i Pue' bate'na ebe maro'a bona ane ratata'ikomi hondo'o tauna to kadake, peisá raita i bábehiámi to maro'a hane'ihe' motóeá' Pue' Ala i alo kaina butuNa.
60002013	I pepándiri'mi i Pue' Iesu, mengkoru'komi i hema peá topokuasa'i tauna: maro'a i Datu Mahile to pewali' tomakuasa' to i reá,
60002014	hondo'o wo'o i kontoroloo' to natudo' Datu Mahile mohuku tauna to kadake bábehiána hai mampomahile tauna to maro'a bábehiána.
60002015	Láwi' nalái Pue' Ala bona hintu' pámbiárámi to maro'a ina mohempekomi humenda tauna to ti'ara matopa' to mampalái molalutáingi tauna ntani'.
60002016	Ágimi tuwo' i pewáli'mi tauna to tekábáhá, agáiáná katekábáhámi iti iniá' nipopobundu'i ina moiwungi kakadakena lálumi, láli' tuwo'komi i pewáli'mi háwi'na Pue' Ala.
60002017	Popohóló upu-upu tauna, poka'ahi' halalu hangkakatoSaránimi. Nipengkoru' i Pue' Ala, lia' datu nipomahile.
60002018	Halalu-halalu to pewali' toperewui, mengkoru'komi hai pose pepomahile i kauwe'ámi bo'ia peá i to maro'a láluna hai ma'álu pambawána agáiáná i to babo' wo'o.
60002019	Nanangi kani'isána apa peláiána Pue' Ala, manondo'komi ane meahi-ahi'komi i karapámbiáráimi to madári sambali. I kahóndi'itina Pue' Ala ina mobarakatikomi.
60002020	Láwi' peisá paa'i rahanga' peperáráingá, ane meahi-ahi'komi rapahái láwi' pobábehimi dósá? Agáiáná ane mohámpeikomi kapári' nanangi polumaóhami to to'u, Pue' Ala ina mobarakatikomi.
60002021	Itimo'i hane'ikomi nakárá' Pue' Ala láwi' Kerisitu haduduána mohámpeimo'i kapári' mantulungikomi. I kahóndi'itina, Na'ámbe'ikomi hampáká' pándiri' bona nipampeola'i rárá ngkatuwo'Na.
60002022	Ia ti'ara hawe' hangkani mobábehi dósá ba modongko'.
60002023	I tempóna ratata'i, ti'ara Naháwángi hai petata'i. I karapopeahi-áhi'Na, ti'ara me'ewa'. Tuwo'Na Napehuhu'á peá i Pue' Ala topobutusi to ti'ara madári sambali.
60002024	Kerisitu mohóngkóbamo'i dósánta' i wátá saduduáNa i kau mombehape, bona tekábáháke' kai kuasa'na dósá lia' tuwo'ke' mangola' peláiána Pue' Ala. Humangkaniá to bela i wátána Kerisitu, itimi' to popabaka'ke'.
60002025	Iao, hondo'okomi gimba to puha. Agáiáná de'e-de'e teólimokomi bona nipeola' i topolámbá' hai toporewu tuwo'mi.
60003001	I kámiu tawine to potomoane, bate'mi mengkoru' i tomoanemi. Haido'o, ane arai i olo'nda to ti'ara mampóinálái ngkórá'na Pue' Ala, kehapo'i ti'arakomi molaluta ba apai i herá, pámbiárámi peisá mampopewali'he' mepóinálái,
60003002	láwi' mangintahe' pámbiárámi to maláhi lia' pengkóru'mi i Pue'.
60003003	Noba'mi iniá' namanoba' i raoána peá, rápá'na mobungái weluá'mi, mampopobundu'komi mopáká'-páká' párewá to hondo'o buláwá ba mampowaru' to masuli' hólóna.
60003004	Láli' noba' iti ágina ebe mepongka kai lálumi, ma'álu pámbiárá lia' tungku' pekirimi. Itimi' noba' to ti'ara ara kahópó'ána to pohóló i pehiló'ána Pue' Ala.
60003005	Láwi' hóndi'itimi' tawine to pepóinálái iao mobeló'ángi wátánda iami' pose pesárumakanda i Pue' Ala lia' mengkoru'he' i tomoanenda.
60003006	Hondo'o wo'o Sara, mengkoru' i Burahima hai nahanga'á “tuángku'”. Kámiu wo'o áná'nakomi Sara ane mamponggaleákomi mopáká'-páká' to maro'a lia' ti'arakomi lángá' i apa peá to ina merampe i wátámi.
60003007	Hondo'o wo'o kámiu tomoane to potawinemo'i, bate'mi matopa' i tawinemi láwi' ni'isá kamalede'nda. Nipomahilehe' tawinemi láwi' ina hingkakanikomi moranga' ahi' petirinái iami' katuwo' kai Pue' Ala. Ponggaleá to hondee bona ti'ara ara to ina mohálá' pekakaemi.
60003008	Haido'o, karerembeána iami' ágimi hampepekiri, hampeahi-ahi', mombepoka'ahi' hondo'o to hampohalaluá, pose kama'ahi' lia' mengkaiwói' lalu.
60003009	Iniá' nipoháwángi dake hai dake ba petata'i hai petata'i, láli' niháwángi hai niperapi'áhe' barakati kai Pue' Ala. Láwi' Pue' Ala mokárá'komi bona niporanga' barakati kai Ia.
60003010	I Sura Pototowiá teuki' hondee, “Tauna to mampalái tuwo' lia' nalái mohámpei to maro'a i alo-alona, bate'na mokámpái pohume-humena bona ti'ara mampolaluta mopáká'-páká' to kadake lia' ti'ara mopahowa' i páká'-páká'na dongko'.
60003011	Bate'na mokábáhá to kadake hai mamponggaleá to maro'a; bate'na mampelu'ungi nu'umbá kaina pasumbána podame.
60003012	Láwi' Pue' timbulu mokamata taunahe' to molumaóha peláiáNa, Pue' wo'o timbulu mampehádingi pekakaenda; agáiáná Pue' ti'ara mampoimbaha' taunahe' to polumaóha to kadake.”
60003013	Hema paa'i to ina mobábehi to kadake i kámiu, ane padotakomi mamponggaleá to maro'a?
60003014	Agáiáná kehapo'i mapári'komi láwi' pamponggaleámi mopáká'-páká' to maro'a, madondekomi! Iniá' nilángá' i hema peá lia' iniá' nibata-bata.
60003015	Agáiáná i lálumi Kerisitu ágina niámbe'i pepomahile to tetaniáka, láwi' Iamo'i Pue' to nipenómbái. Ágina timbulu tóká' popeháni'mi i upu-upu tauna to pekune' mokakihanga'i sárumaka to ara i kámiu.
60003016	Agáiáná iti ninggaleá i kama'álu pámbiárá hintu' pepomahile lia' kamaláhi óntó' lalu, bona tauna to potata'ikomi nanangi tuwo'komi maro'a i pewáli'mi topeola'na Kerisitu, mewali'he' mahili láwi' petatá'inda i kámiu.
60003017	Ágimimo'i mapári' láwi' polumaóhami bábehiá to maro'a ane iti'i to hintoto' hai peláiána Pue' Ala, hane'ikomi láli' mapári' nanangi polumaóhami to kadake.
60003018	Láwi' kapatena Kerisitu hangkani peá duu' i kahae-haeána nanangi dósána tauna—Ia to ti'ara masala', mate mopaháwá tauna to masala'. Iti nalumaóha Kerisitu bona Napatintoke' butu i Pue' Ala. Ia rapapate i katauna'áNa agáiáná rapatuwo' hule' láwi' kuasa'Na Inao Magasa'.
60003019	I kuasa'na Inao Magasa', Iesu Kerisitu mopabutu bámbári kai Pue' Ala i inaonda tomate to ratárungku' i ka'árá'ánda tomate:
60003020	iami' inaonda tauna to ti'ara mengkoru' i Pue' Ala i tempó katuwo'na Noho hangkoia. I tempó iti wo'o Pue' Ala tungku' mampegiá kawálina Noho mobábehi duángána. Tauna peá to ara i lalu duángá, kahanda'nda uwalu tauna to tuwo' kai kanaliu'na duniá.
60003021	Haido'o, uwai to pohalómpó duniá iti, peisá mewali' wao'na uwai periu i toSarani de'e-de'e láwi' uwai periu iti mopatongawa' kanasoreákanta' Pue' Ala kai dósánta' i karapatuwo'na hule' Iesu Kerisitu kai kapate. Periu iti bo'ia hampáká' rárá bona pobaho'i wátámi kai upu-upuna to boko agáiáná mewali' hampáká' perapi' i Pue' Ala bona maláhi óntó' lálumi.
60003022	De'e-de'e, Iesu Kerisitu mengkaore'mo'i i surugá, mehuda tanda' i kóánána Pue' Ala. Upu-upu mala'eka, kuasa' hintu' róhó mengkoru' i Ia.
60004001	Haido'o, láwi' Kerisitu i katauna'áNa mohámpeimo'i kapári' rapaso' i kau mombehape, kámiu wo'o bate'na maróhó lálumi mohámpei kapári' hondo'o Kerisitu. Láwi' tauna to pohámpeimo'i kapári' i katauna'ána ti'arapo'i nakuasa'i dósá.
60004002	Itimi' hane'i, gánggámi mani' i duniá dee, ágimi tuwo' mangola' peláiána Pue' Ala, bo'ia mangola' pepoinaoána wátá.
60004003	Láwi' i tempó to liu, gánámo'i kahanda'na lógá polumaóhami apa to ralái ranggaleá tauna to ti'ara mehala' i Pue' Ala. Mampeola'ikomi pepoinaoá wátá, pepoinaoá to kadake, langu-langu, mosusa' to liu ngkama'áru, mosusa' inuá to pepamalangu hai molumaóhakomi penómbá i ánditu to ti'ara sipato' rapenómbái.
60004004	De'e-de'e tauna to ti'ara mehala' i Pue' Ala hele i kati'arámi meola' tuwo' hondo'o herá i kamadósá to peruu. Itimi' hane'ikomi ratata'i.
60004005	I kahóndi'itina, bate'nda ina mopangaku' bábehiánda i Pue' Ala to tóká'mo'i ina mobutusi tauna to tuwo', hondo'o wo'o tomate.
60004006	Itimi' hane'i Bámbári Ngkatuwo' tetolelehamo'i wo'o i taunahe' to mate. Tunggáiána bona herá to rabutusimo'i i katauna'á—hondo'o upu-upu tauna to ina rabutusi—peisáhe' tuwo' i pepóinálái mangola' peláiána Pue' Ala.
60004007	Kahópó'ána duniá daki'mo'i. Itimi' hane'i ágimi mokuasa'i wátámi lia' tungku' pekirimi bona peisákomi mekakae.
60004008	Agáiáná to tepaireá iami', to'u-to'u ebe pombepoka'áhi'mi hadua hai hadua láwi' ane mombepoka'ahi'komi kai lálumi, ina nibuku moámpungi dósána hangkakataunámi.
60004009	Ágimi momberanga' hadua hai hadua i hore-hore támbimi i kati'arámi mohume-hume.
60004010	Hore-hore kamoranga'mokomi kai Pue' Ala peámbe'i to ti'ara hibali'. Itimi' hane'i nipopobundu' ngkaro'a peámbe'ina Pue' Ala iti, i pombetulungimi hadua hai hadua.
60004011	Tauna to poranga' peámbe'i mopabutu ngkórá'na Pue' Ala, bate'na napabutu hintoto' hai to naranga' kai Pue' Ala. Tauna to poranga' peámbe'i metulungi bate'na metulungi hintu' róhó kai Pue' Ala, bona i páká'-páká'na, Pue' Ala ina ratóeá' melempó i Iesu Kerisitu. Iami' to makuasa' hai sipato' ratóeá' tuke i kahae-haeána. Ami.
60004012	Halalu-halalu to kupoka'ahi'! De'e-de'e mapári' ebekomi láwi' tanga'mi rapesoba. Agáiáná iniá' nihele, hondo'o to ara hampáká' to pehákiá'i tanga'na nihámpei.
60004013	Láli' ágina matana' lálumi láwi' meola'komi mohámpei kapári' hingkakani hai Kerisitu bona peisákomi wo'o madonde hai matana' i tempó popatongawa' katetóeá'Na.
60004014	Madondekomi ane ratata'ikomi láwi' kámiu topeola'na Kerisitu. Iti mopáláiá Inao Magasa' to tetóeá' iami' Inaona Pue' Ala ara i lálumi.
60004015	Iniá' nahawe' hadua i olo'mi mohámpei kapári' láwi' pepapatena ba baina ba kadake pámbiárána ba mampesuá'i háwákángána tauna ntani'.
60004016	Agáiáná ane mohámpeikomi kapári' láwi' katoSaránimi, iniá' nipokahili'i. Láli' motóeá'komi Pue' Ala láwi' topeola'nakomi Kerisitu.
60004017	Láwi' de'e-de'e butumo'i tempóna Pue' Ala mobutusi duniá. Lia' taunáNahe' Pue' Ala haduduána to ina iheru rabutusi. Haido'o ane pobutusina Pue' Ala natepu'u kai kita', nu'umbá paa'i pewali'ána hintu' taunahe' to ti'ara mampóinálái Bámbári Ngkatuwo' to kai Pue' Ala?
60004018	I Sura Pototowiá teuki' hondee, “Hawe' paa'i tauna to maro'a pámbiáránda makárá ina rasoreáka nu'umbá paa'i pewali'ána i taunahe' to madósá hai i to ti'ara mepóinálái i Pue' Ala?”
60004019	Itimi' hane'i ane arahe' tauna to pohámpei kapári' láwi' peláiána Pue' Ala áginda timbulu molumaóha to maro'a lia' mampehuhu'á katuwo'nda i Pue' Ala to mampopewali' duniá hai sanggena to ara. Ia itimi' to pose katepóináláiNa.
60005001	Halalu-halalu, ara wo'o to kuperapi' i kámiu to pewali' tadulako dámá'á. Kodo' to hampobago-bago'mi motadulakoá dámá'á to kamosábikimo'i karapopeahi-áhi'na Kerisitu, hai to ina masumba'a wo'o kira i katetóeá' to ina Napatongawa' hanggaló.
60005002	Kuperapi' ebe bona nilámbá'he' ngkaro'a hamporángá'á gimba to napóináláiákomi Pue' Ala. Nilámbá'he' i kadonde lalu, hondo'o to napengáihi Pue' Ala lia' bo'ia láwi' kararoho'mi. Iniá' wo'o nipamponggaleá bago'mi bona nipasumba peá rasi' agáiáná to'u-to'u kai kabulána lálumi.
60005003	Iniá' nipolumaóha bago' hondo'okomi to pohawa'i taunahe' to rapóináláiákomi, láli' ágimi mewali' pándiri' i herá.
60005004	Bona i tempó kabutuNa Topolámbá' to Tetóeá', ina moranga'komi poheá' kadatuá to pehákiá'i to ti'ara ina mawoe pehákiá'ina.
60005005	Hondo'o wo'o i kámiu to malehe' mani' tinuwu'mi, bate'mi mengkoru' i to tepatowutu'á kai kámiu. Lia' upu-upumi hore mengkaiwói' lalu hadua mai hadua. Láwi' i Sura Pototowiá teuki' hondee, “Pue' Ala mobungká' tauna to mampepemahile agáiáná láli' mampoka'ahi' tauna to pengkaiwói' lalu.”
60005006	Itimi' hane'i, nipopengkaiwói' lálumi i Pue' Ala to makuasa' bona ina Napaireákomi i tempó to Napakanóntómo'i.
60005007	Pehuhu'á sanggena kabata-batámi i Pue' Ala láwi' Ia to poháilekikomi.
60005008	Ágimi maingá' lia' mokakámpái! Láwi' Tadulako Ánditu iami' bungká'mi to hondo'o singa to polumao hondoo rei' hondee mai daro menggáó mampeli' tauna to ina na'ande'.
60005009	Niewa' Tadulako Ánditu iti hintu' pepóinálái to maróhó láwi' ni'isá onto halálumi to hampepopóinálái i humandele duniá mohóngkóbahe' kapári' hondo'o kámiu.
60005010	Agáiáná i kaupumi mohámpei kapári' hampai', Pue' Ala to ina mampopotóáka katuwo'mi. Ia ina moáróha hai moharói lia' moróhóngikomi. Láwi' Pue' Ala pebubu'ána sanggena ahi' petirinái to pokárá'mokomi bona nipeola' mampasádi katetóeá'Na to ti'ara ara kahópó'ána melempó i Iesu Kerisitu.
60005011	Tetóeá'mi' Pue' Ala to makuasa' tuke i kahae-haeána! Ami.
60005012	Óntó' surángku' to tetembe' dee to kupatoto' i kámiu, ku'uki' i petulungina Siliwanu to kubabe halalu ngkaSarani to peisá kupóinálái. Kulái ina meámbe'i peátei lia' mampasanga'ákomi apa to ku'uki' dee iami' bámbári to to'u mokakihanga'i ahi' petirinái kai Pue' Ala. Ágimi meántiá maróhó i ahi' petirináina Pue' Ala iti.
60005013	Rángámihe' dámá'á i Babilo to napileki wo'o Pue' Ala, metabeá i kámiu; hondo'o wo'o kai Marakuu to kubabe áná'ku' ebe.
60005014	Mombetatabeákomi hadua hai hadua pose kama'ahi' i to hampohalaluá toSarani. Mekakaea' bona awe rasi' mampoaweákomi sangkani to ara i lalu Kerisitu Iesu. Ami.
61001001	Sura dee kai kodo', Simo Peturu' hadua huo' lia' surona Iesu Kerisitu. Kupákátu i kámiu to to'u-to'u mepóinálái hondo'o kai'! Iesu Kerisitu iami' Pue' Ala lia' Toposoreákake'. Ia mampopewali'ke' peisá mepóinálái láwi' Ia molumaóha to to'u.
61001002	Mekakaea', Pue' Ala meámbe'i barakati hai awe rasi' to pose i kámiu láwi' pehala'mi i Pue' Ala hai i Iesu Pue'ta'.
61001003	Pue' Ala mampopobundu'mo'i kuasa'Na bona Na'ámbe'ike' i páká'-páká'na to tapáráluu bona tuwo'ke' mangola' peláiáNa. Pue' Ala molumaóha dee melempó i pehala'ta' i Ia to pokárá'ke' mangola' katetóeá' hai kamaro'áNa.
61001004	Mamporárá itimi', Pue' Ala moámbe'ike' barakati to pohóló lia' to tepaireá to kaNadándiámoke'. Melempó i barakati iti, peisákomi tekábáhá kai pepoinaoá to kadake to popakarugi' tuwo'na tauna i duniá dee lia' pa'ántiárakami peisá hibali' hai pa'ántiárakana Pue' Ala.
61001005	Itimi' hane'i bate'mi tungku' mepóinálái i Kerisitu hai nipesimbuku ebe molumaóha mokakihanga'i dee, iami': pepóináláimi naharói pámbiárá to maro'a. Hiola' hai pámbiárá to maro'a, matopa'komi baha' i páká'-páká'na.
61001006	To ntáni'na kai kamatopa', bate'mi peisá motá'ámáká pekiri. Lia' to ntáni'na kai motá'ámáká pekiri, bate'mi mantaha i kapári'. To ntáni'na kai mantaha i kapári' bate'mi tuwo' mangola' peláiána Pue' Ala.
61001007	Lia' tuwo' mangola' peláiána Pue' Ala bate'mi ma'ahi' i to hampepopóináláinta' lia' bo'ia peá iti, bate'mi ma'ahi' i upu-upu tauna.
61001008	Ane pámbiárámi hóndi'iti lia' katerárángi-rángiá kanilumaóhana, katuwo'mi ina mobundu' lia' tunde' maro'a ebe womi' pehala'mi i Kerisitu Iesu Pue'ta'.
61001009	Agáiáná tauna to ti'ara nakakiarái pámbiárá iti, hondo'o tauna to bilo hai ti'ara kaladu pampekirina láwi' mangkalóliá karapamaláhinamo'i dósánahe' to iao.
61001010	Halalu-halalu, itimi' hane'i nipesimbuku ebe mopatongawa' pekárá' hai kanapilekimi Pue' Ala mewali' tunde' maróhó. Ane niponggaleái iti, ti'arakomi ina mosapuáka pepóináláimi i Kerisitu.
61001011	I kahóndi'itina ina pose kararanga'mi mesuá' i kadatuá to ti'ara ara kahópó'ána iami' Kadatuána Pue' hai Toposoreákake' iami' Iesu Kerisitu.
61001012	Itimi' hane'i, timbulu kupopambuhinaokomi mokakihanga'i iti, kehapo'i ni'isámo'i lia' paturo' to kai Pue' Ala to kaniranga'mo'i nipóinálái ebe.
61001013	Gánggáku' mani' tuwo', bate'ku' mopaingá'ikomi mokakihanga'i iti.
61001014	Láwi' kuisá ti'arapo'i mahae duniá dee ina kupáláhi. Iti tóá-tóámo'i kanahanga'ángku' Iesu Kerisitu Pue'ta'.
61001015	I kahóndi'itina, ina kupesimbuku bona i kapatengkumo'i timbulu nibuhinao mokakihanga'i iti.
61001016	I tempómi kipopaisá kamakuasa'na hai kabutuna Iesu Kerisitu Pue'ta', to kipabutu iti bo'ia laluta to kipepetoara to petobebeá agáiáná katetóeá'na Kerisitu kaki'ita mata ebemo'i.
61001017	I poranga'Na pepomahile hai petóeá' kai Pue' Ala AmáNa, tempó iti kai' mewali' sabi'. I tempó itimi' wo'o kakihádiána wamba'na Pue' Ala Ama to tetóeá', to pasanga' i Iesu hondee, “Deemi' Áná'Ku' to Kupoka'ahi'. Lia' Iamo'i to popamatana' lálungKu'!”
61001018	Kai' haduduángki' masádi wamba' iti kai surugá i tempóki' hingkakani hai Ia i bulu' to magasa' iti.
61001019	Itimi' hane'i tunde' kipóinálái ebe womi' ngkórá'na Pue' Ala to rapabutu galara'Nahe'. Maro'a ebe ane nipehádingi'i bámbári iti láwi' bámbári iti hondo'o póindó' to pewanta' i kamangkáindiána, tuke i kaina pesupa'na alo lia' wanta'na betue' mata'alo iami' kabutuna Kerisitu mowanta' lálumi.
61001020	To tepaireá ebe bate'na nibuhinao dee: Bámbári kai Pue' Ala i Sura Pototowiá to rapabutu galara'Nahe' ti'ara peisá rapáláiángi mangola' pasumba sadudua.
61001021	Láwi' ti'ara ka'ara bámbári kai Pue' Ala rapabutu mangola' peláiána peá tauna. Agáiáná Inao Magasa' mokuasa'i galara' bona rapopabutu bámbári kai Pue' Ala.
61002001	Hangkoia, i olo'nda taunána Pue' Ala kamesupa'mohe' galara' topepapuha. Hondo'o wo'o i olo'mi ina mesupa' wo'o guru-guru topepapuha. Ina mopasuá'he' mpebuni paturo' to ti'ara to'u to pohurewuki tauna. Lia' ina mosapuákahe' Tomakuasa' to kamokábáhámohe'. I kahóndi'itina, mopa'arahe' kahurewu' i wátá saduduánda to ina harawi'á morumpa katuwo'nda.
61002002	Kehapo'i hondo'o, handa' tauna ina mampeola'i rárá ngkatuwo'nda guru-guru topepapuha to nakuasa'i peáhe' pepoinaoá kaparaka' to peruu. Lia' bábehiánda iti ina mampopewali' handa' tauna motata'i Rárá Toto'u to mampetoto' i Pue' Ala.
61002003	Nanangi kadoko'nda dói, hane'ihe' ina mampolaluta'ákomi laluta to rapepetoara bona rapasumba rasi' kai kámiu. Agáiáná pobutusi ina mondawo' huku to mahaemo'i rapatóká'áhe' lia' napegiámohe' kahurewu' to rapakanóntómo'i ina rahámpei.
61002004	Pue' Ala ti'ara mopatodáhi mala'eka to madósá tekábáhá kai pehuku agáiáná ratibehe' i loke' to mangkáindi i naraka hai ratángkuku ina rahuku i Alo Pobutusi.
61002005	Hondo'o wo'o hai duniá hangkoia, ti'ara napatodáhi Pue' Ala tekábáhá kai pehuku. Pue' Ala mopa'ara uwai to pohalómpó duniá to pose hai tauna to kadake bábehiánda. Noho peá hai pitu tauna to ntáni'na to Napatuwo' láwi' Noho mantoleleha kárebá mokakihanga'i katuwo' to hintoto' hai peláiána Pue' Ala.
61002006	Hibali' wo'o hai wanua mahile Sodomo hai Gomora to nahuku Pue' Ala. Pue' Ala mogonu wanua mahile iti hintu' api bona mewali' pándiri' baha' i apa to ina mewali' i taunahe' to kadake bábehiánda.
61002007	Agáiáná Ló'óti rapatuwo' láwi' molumaóha peláiána Pue' Ala; láluna mapári' ebe nanangi manginta kakadakena bábehiánda tauna to masáliómpá.
61002008	I olo'nda tauna to hondo'o bábehiánda, Ló'óti to manóntó láluna tuwo' i kapári' lalu láwi' i alo-alona manginta hai masádi bábehiánda to kadake.
61002009	Mewali', naisá Pue' Ala nu'umbá mosoreáka tauna to mampeola'i peláiáNa ane molindo'he' kapári'. Lia' tauna to kadake bábehiánda, Natawanihe' bona rahukui i Alo Pobutusi,
61002010	pelumbu'na i tauna to mampeola'i pepoinaoá wátánda to petidi'i hai to potata'i kuasa' Popárentána Pue' Ala. Guru-guru topepapuha ti'arahe' meposámpá lia' mampepemahilehe' hane'i ti'arahe' kamá'i-má'i motata'i mala'ekahe' to tetóeá' i surugá.
61002011	Kehapo'i mala'eka to tepamaróhó lia' tepamakuasa' kai guru-guru topepapuha iti, ti'arahe' bái' motata'i mala'ekahe' ntani' to tetóeá' iti i lindo'na Pue' Ala.
61002012	Agáiáná guru-guru topepapuha iti, hondo'ohe' pinatuwo' to ra'ánáka bona rahaka'he' hai rapapate. Ti'arahe' kepekiri agáiáná mampeola'i peáhe' pepoinaoánda hane'ihe' motata'i i páká'-páká'na to ti'ara rapáhángi. Láwi' bábehiánda, itimi' hane'i ina hurewu'he' hondo'o pinatuwo' to maila.
61002013	To pewali' háwángina kai bábehiánda to kadake, ina mohámpeihe' kapári'. Tempóna mabaa, molumaóhahe' apa peá to rapodonde lalu bona rapopabáhá pepoinaoá wátánda. Ane mehudahe' hingkakani hai kámiu i susa' mpa'ande', pámbiáránda melingkawói nanangi pepoinaoána wátánda to kadake.
61002014	Ti'arahe' báhá mobábehi dósá lia' pekirinda pose peá pekiri mpebuálósi. Tauna to hangko mepóinálái i Pue' to ti'ara mani' maróhó pepóináláina rakelo'. Lálunda makáá'mo'i i kadoko'nda. Herámi' tauna to nahuku Pue' Ala.
61002015	Láwi' mopáláhihe' rárá to to'u, hane'ihe' puha. Mampeola'ihe' rárá ngkatuwo'na Bilea áná'na Beori hangkoia to mampalái moranga' saro kai bábehiána to kadake.
61002016	Agáiáná ia masumba pekámbáróá to mahárá baha' i bábehiána to kadake iti i polalutána hondo'o wamba' tauna kalide to nahawe'i. Hane'i galara' iti rapopengkaroo kai bábehiána to ti'ara mesuá' i ákálá.
61002017	Guru-guru topepapuha iti, hondo'ohe' mata uwai to bangi hai hondo'ohe' gawu to nawui angi to mamau'. Napopatóká'áhe' Pue' Ala ka'árá'á to tepamangkáindi.
61002018	Mopa'arahe' laluta pampepemahile hai ti'ara mopáláiá; gau' ngkaparaka' rapopobundu' mokelo' tauna to hangko tekábáhá kai katuwo'na tauna to puha.
61002019	Tauna ntani' radándi ina tekábáháhe' ane mampeola'ihe' to rapepáguruá guru-guru topepapuha iti wole herá haduduánda napohawi'he' ákeká to popakarugi' tauna. Láwi' tauna to nakuasa'i pepoinaoána to kadake, to manóntó napohawi'mo'i pepoinaoána iti.
61002020	Tauna to pehala' i Pue'ta' Iesu Kerisitu Toposoreákake' tekábáhámo'i kai kuasa' duniá to popaboko tauna. Agáiáná ane nahilu'he' hule' hai nakuasa'i ákeká kaduniá'á, to manóntó ina tepameruu kahurewu'nda kai to runguna hangko bomanihe' mepóinálái i Iesu.
61002021	Taunahe' to hóndi'iti ágindamo'i ti'ara kamangisá rárá to to'u kai Pue' Ala hane'i karaisá rárá to to'u iti agáiáná kahópó'ána ti'arahe' mampeola'i hawa' to nawe'iáhe' Pue' Ala.
61002022	Apa to rabábehi mopatongawa' kató'una rápá' ngkórá' dee, “Ahu ina ma'ande' hule' apa to kanabólámo'i,” hai “Boe' to pedóimo'i teóli hule' i petumbá'ána.”
61003001	Halalu-halalu to kukapundái! Dee surángku' to kaduá i kámiu. I surángku' to runguna hai to kaduá dee, kupesimbuku morua' lálumi hai mopaingá'ikomi bona ma'ániwóló pekirimi.
61003002	Tunggáiángku' bona nibuhinaoi lalutánda galara'na Pue' Ala hangkoia lia' hawa' kai Pue' hai Toposoreákake' to rapabutuákomi melempó i suroNahe'.
61003003	Kaisá-isá', bate'na ni'isá mokakihanga'i tempó to kahópó'ána, ina mesupa'he' tauna to tuwo'nda nakuasa'i pepoinaoá wátá saduduánda to kadake. Herá ina mampopohala-hala'komi,
61003004	lia' molalutahe' hondee, “Iesu modándi ina butu! De'e-de'e i umbámo'i? Láwi' kai kapatenda toiherunta', i páká'-páká'na hibali' peá wo'o hai karapopewáli'na duniá!”
61003005	Ratunggái ti'arahe' mau mangaku', hangkoia Pue' Ala mampopewali' langi' hai tampo' melempó i ngkórá'Na. Duniá Napopewali' kai uwai lia' ráre Nagááki kai uwai;
61003006	lia' uwai wo'o—iami' uwai to pehalómpó—napopobundu' Pue' Ala mohurewuki duniá.
61003007	Agáiáná langi' hai tampo' to ara de'e-de'e, naporewu wo'o hai ngkórá'na Pue' Ala duu'na i Alo Pobutusi. I tempó iti, langi' hai tampo' ina ragonu hai api, lia' tauna to ti'ara mengkoru' i Ia ina hurewu'.
61003008	Halalu-halalu to kupoka'ahi', hampáká' dee iniá' nikalóliái: i pehiló'ána Pue', hanggaloá hibali' hai hasábu tó'ána lia' hasábu tó'ána hibali' hai hanggaloá.
61003009	Pue' ti'ara maele' motopa'i dándina kehapo'i ara to pasanga' hondo'o. Agáiáná Ia manondo' i kámiu láwi' ti'ara Nalái hawe' hadua ina hurewu'. Napoinao upu-upu tauna kadeáha kai dósánda.
61003010	Agáiáná Alo kabutuna Pue' karongkánina, hondo'o kabutuna tobaina. I Alo iti, langi' ina manii' i tempóna muni to mahárá pewoona, lia' to ara i langi' ina upu na'ande' api, hai tampo' hintu' sanggena óntó'na ina manii'.
61003011	Láwi' upu-upuna iti ina ragonu mamporárá to hóndi'iti, nu'umbá kaina nilumaóhana katuwo'mi de'e-de'e? Katuwo'mi bate'na maláhi lia' tepatani' i Pue' Ala,
61003012	gánggámi mepegiá i kapundá lalu kaina butuna Alona Pue' Ala. I Alo iti langi' ina upu na'ande' api lia' nanangi kama'ámu'na ebe, apa to ara i langi' ina magonu.
61003013	Agáiáná kita', mampegiáke' apa to nadándimo'i Pue' Ala iami' langi' to wó'u hai duniá to wó'u. I ndi'itimi' ka'árá'ána tauna to polumaóha peláiána Pue' Ala.
61003014	Halalu-halalu to kukapundái, itimi' hane'i i tempómi mampegiá Alo iti, nipesimbuku ebe tuwo' maláhi hai ti'ara boko i pehiló'ána Pue' Ala. Lia' mohinaekomi ngkaro'a hai Pue' Ala.
61003015	Kamanondo'na Pue'ta', nipopewali' lógá to Nawe'ike' bona tapeisá tesoreáka. Paulu halálunta' to tapoka'ahi', kamouki'mo'i wo'o hóndi'iti i kámiu. Iti nauki' melempó i kamatopa' to nawe'iái Pue' Ala.
61003016	I upu-upu surána, Paulu timbulu mouki' to pokakihanga'i iti. To'u ara bahangampa páká'na i lalu surána iti to makárá tapáhángi. Kirána iti timbulu rabaleóka tauna to ti'ara mangisá apa-apa lia' to ti'ara maróhó pepóináláinda. Iti iniá' tapohelei láwi' i kirána ntani' Sura Pototowiá rapahóndi'iti wo'o. Apa to rabábehi iti, ina mopa'ara peá kahurewu' i wátá saduduánda.
61003017	Agáiáná halalu-halalu to kukapundái, kámiu ni'isámo'i mokakihanga'i iti. Haido'o, maingá'komi, iniá' nitebaleóka i kapuhánda tauna to masáliómpá hane'ikomi tekábáhá kai peántiámi to maróhó.
61003018	Ágimi tunde' mampasádi ahi' petirináina Iesu Kerisitu, Pue'ta' hai Toposoreákake', lia' kámiu wo'o tunde' mehala'komi i Ia. Tetóeá'mi' Ia, de'e-de'e tuke i kahae-haeána! Ami.
62001001	Óntó' sura to pokakihanga'i Ngkórá' maro'a to peámbe'i katuwo' dee, iami' Ngkórá' maro'a to aramo'i kai rungu-runguna. Ngkórá' maro'a iti kakihádi lia' kaki'ita matamo'i haduduángki'. Ia kakihiló'á hai kakiántiámo'i.
62001002	I karapatongawa'na katuwo' iti, ki'ita. Itimi' hane'i kipoposabi' mokakihanga'i iti. Kitoleleha'ákomi mokakihanga'i katuwo' to ti'ara ara kahópó'ána, to hingkakani hai Ama lia' to karapatongawa'ámoka'.
62001003	Apa to kaki'ita hai kihádi, iti wo'o to kitoleleha'ákomi, bona nihingkakani hai kai' mampasádi tuwo' mohinae hai Ama iami' Pue' Ala hintu' Iesu Kerisitu Áná' saduduáNa.
62001004	Mouki'ka' dee, bona matana' ebe lálunta'.
62001005	Deemi' bámbári to kihádimo'i kai Áná' saduduáNa hai to kitoleleha'ákomi: Pue' Ala iti iami' wanta', ti'ara ebe hawe' ara kamangkáindi i Ia.
62001006	Ane tahanga'i tuwo'ke' mohinae hai Ia, wole tuwo'ke' i kamangkáindi, bate'ta' modongko', maro'a i polalutánta' hondo'o wo'o i bábehiánta'.
62001007	Agáiáná ane tuwo'ke' i lalu wanta' hondo'o Pue' Ala ara i lalu wanta', katuwo'ta' mohinae hadua hai hadua, lia' wahe'na Iesu Áná' saduduáNa mopamaláhi wátánta' kai sanggena dósánta'.
62001008	Ane tahanga'i ti'arake' madósá, motobebeáke' wátá saduduánta'; ti'ara ara to to'u i lálunta'.
62001009	Agáiáná ane tapangaku'i sanggena dósánta' i Pue' Ala, Ia ina tungku' manondo' motopa'i dándiNa hai molumaóha to ti'ara madári sambali. Sanggena dósánta' ina Na'ámpungi lia' Napamaláhike' kai sanggena bábehiánta' to sala'.
62001010	Agáiáná ane tahanga'i ti'arake' madósá, mopáláiá Pue' Ala tapopewali' topodongko' lia' ngkórá'Na ti'ara ara i lálunta'.
62002001	Upu-upu áná'ku'! Kupouki'ákomi dee bona ti'arakomi mobábehi dósá. Agáiáná ane arai to pobábehi dósá, ara hadua to mamperuru'ike' iami' Iesu Kerisitu to ti'ara madári sambali; ina Naperapi'áke' ahi' i AmáNa.
62002002	Melempó i Iesu Kerisitu itimi', sanggena dósánta' teámpungi. Bo'ia peá dósánta' agáiáná dósána wo'o upu-upu tauna.
62002003	Ane mengkoru'ke' i hawa'na Pue' Ala, itimi' tanda' kapehala'tamo'i i Pue' Ala.
62002004	Tauna to pasanga', “Kuhala' onto Pue' Ala,” agáiáná ti'ara mengkoru' i hawa'Na, tauna iti modongko' lia' ti'ara ara to to'u i láluna.
62002005	Agáiáná tauna to pengkoru' i ngkórá'na Pue' Ala, tauna iti tebuá' ebe pampoka'áhi'na Pue' Ala. Itimi' tanda' pohinaena hai Pue' Ala.
62002006	Hema-hema to pasanga' tuwo' mohinae hai Pue' Ala, bate'na tuwo' mampeola'i to nalumaóha Kerisitu.
62002007	Halalu-halalu to kukapundái! To ku'uki' dee bo'ia hawa' to wó'u. Hawa' dee mahaemo'i, karapabutuámokomi rungu-rungumi mepóinálái i Kerisitu. Hawa' iti iami' ngkórá'na Pue' Ala to kanihádimo'i mporieru.
62002008	Kehapo'i hondo'o, hawa' to ku'uki' dee hangko wó'u láwi' kato'uána tongawa'mo'i i wátána Kerisitu hai i wátámi, láwi' kamangkáindi mampoáli-álimo'i manii'. Wanta' to to'u mantepu'umi' mewantora'.
62002009	Tauna to pasanga' ka'arána i lalu wanta' agáiáná ti'ara mampalái-lái haláluna, tauna iti duu' de'e ara mani' i lalu kamangkáindi.
62002010	Tauna to mampoka'ahi' haláluna, tuwo' i lalu wanta' lia' ti'ara ara hawe' hampáká' bábehiána to ina napondawo' hadua i lalu dósá.
62002011	Agáiáná tauna to ti'ara mampalái-lái haláluna, ara i lalu kamangkáindi lia' ti'ara naisá i umbá kamaoána láwi' kamangkáindi iti mopa'ara kati'ara'ána meita.
62002012	Mouki'a' dee i kámiu áná'ku', láwi' dósámi ra'ámpungimo'i melempó i Kerisitu.
62002013	Mouki'a' dee i kámiu ama, láwi' mehala'mokomi i Ia to aramo'i kai rungu-runguna. Mouki'a' i kámiu to malehe' tinuwu'mi, láwi' monangimokomi Tadulako Ánditu.
62002014	Mouki'a' i kámiu áná'ku', láwi' mehala'mokomi i Amánta'. Mouki'a' i kámiu ama, láwi' mehala'mokomi i Ia to aramo'i kai rungu-runguna. Mouki'a' i kámiu to malehe' tinuwu'mi, láwi' pepóináláimi maróhó, ngkórá'na Pue' Ala ara i lálumi lia' monangimokomi Tadulako Ánditu.
62002015	Iniá' nipokapundái duniá dee ba apa to ara i láluna. Ane mokapundáikomi duniá, ti'arakomi mokapundái Ama iami' Pue' Ala.
62002016	Láwi' sanggena to ara i lalu duniá dee, iami' to napoinao ákeká katauna'á to madósá, to raita hane'i rapokahina hai to rapepetando'á, upu-upuna iti ti'ara mepongka kai Ama agáiáná mepongka kai duniá.
62002017	Duniá hai sanggena óntó'na to napokahina tauna, mampoáli-áli manii'. Agáiáná tauna to mampeola'i peláiána Pue' Ala, tungku' tuwo' duu' i kahae-haeána.
62002018	Upu-upu áná'ku', kahópó'ána duniá daki'mo'i! Karahanga'ámokomi mporieru kaina butuna bungká'na Kerisitu; de'e-de'e handa'mohe' mesupa' to pobungká' Kerisitu. Itimi' tanda' kadáki'namo'i kahópó'ána duniá.
62002019	Bungká'nahe' Kerisitu iami' taunahe' to popáláhimoke' láwi' kato'uána bo'iahe' taunánta'. Ane taunántahe', bate'nda tungku' hingkakani hai kita'. Agáiáná i karapáláhinta', tongawa'mi' kabo'iánda taunánta'.
62002020	Agáiáná walimokomi moranga' Inao Magasa' to nandálu Iesu Kerisitu, itimi' hane'ikomi mangisá paturo' to to'u.
62002021	Mewali' mouki'a' i kámiu, bo'ia kati'arámi mangisá toto'u agáiáná láli' kanihala'namo'i lia' ni'isá wo'o kati'arána ara dongko' i toto'u iti.
62002022	Topodongko' iami' tauna to pasanga' Iesu bo'ia Datu Topesoreáka to nadándi Pue' Ala. Tauna iti bungká'na Kerisitu, to posapuáka Ama hondo'o wo'o Áná' saduduáNa.
62002023	Tauna to posapuáka Áná', mopáláiá ti'ara moranga' Ama. Tauna to popangaku' Áná' mopáláiá moranga' wo'o Ama.
62002024	Itimi' hane'i bámbári to kanihádimo'i kai rungumi mepóinálái, bate'na nikámpái ngkaro'a i lálumi. Ane nipailalui ngkaro'a bámbári iti, bate'mi ina tungku' tuwo' mohinae hai Áná' hintu' Ama.
62002025	Deemi' to nadándi Kerisitu haduduána i kita' iami' tuwo' to ti'ara ara kahópó'ána.
62002026	Upu-upuna dee ku'uki'ákomi iami' mokakihanga'i tauna to mampesimbuku motobebeákomi.
62002027	Láwi' baha' i kámiu, kana'ámbe'imokomi Kerisitu Inao Magasa'. Gánggána ara Inao Magasa' i kámiu, bopo'i ara tauna ntani' to mopaturo'komi láwi' Inao Magasa' mopaturo'komi baha' i páká'-páká'na; apa to Napaturo'ákomi iti to'u, bo'ia dongko'. Haido'o, bate'mi tungku' i to napaturo'ákomi Inao Magasa'. Itimi' hane'i, bate'mi tungku' tuwo' mohinae hai Kerisitu.
62002028	Mewali' kámiu áná'ku', tungku'komi mohinae hai Kerisitu bona i tempó kaina butuNa hanggaló, bái'ke' melindo' i Ia lia' ti'arake' mebuni nanangi kamahilinta'.
62002029	Ni'isámo'i katuwo'na Kerisitu i polumaóhaNa peláiána Pue' Ala. Itimi' hane'i bate'na wo'o ni'isá, tauna to tuwo' molumaóha peláiáNa, herámi' áná'na Pue' Ala.
62003001	Nipeita, kaNapoka'áhi'ta' ebe Pue' Ala hane'ike' Napangaku' mewali' áná'Na. To'u ebe kapewáli'ta' áná'Na. Itimi' hane'i ti'arake' nahala' tauna to ti'ara mepóinálái láwi' ti'arahe' wo'o mehala' i Pue' Ala.
62003002	Halalu-halalu to kukapundái! De'e-de'e mewali'moke' áná'na Pue' Ala agáiáná tuwo'ta' hanggaló ti'ara mani' tongawa'. Taisámo'i ane butumi' Kerisitu kaina pewáli'ta' hondo'o Ia láwi' Kerisitu ina taita lengge'Na to kato'u-to'uána.
62003003	Upu-upu tauna to pampaisárungi iti i Kerisitu, mokámpái wátána bona to'u-to'u kamaláhina, maláhi kai dósána hondo'o kamaláhina Kerisitu.
62003004	Tauna to pobábehi dósá molingka'i áturána Pue' Ala; láwi' dósá iami' polingka'i áturána Pue' Ala.
62003005	Ni'isámo'i, kabutuna Kerisitu bona moumpáhi upu-upu dósána tauna lia' ti'ara ara dósá i wátáNa.
62003006	Upu-upu tauna to tuwo' mohinae hai Kerisitu ti'ara timbulu mobábehi dósá. Tauna to timbulu mobábehi dósá, ti'ara hawe' kahangkani manginta ba mohala' Kerisitu.
62003007	Upu-upu áná'ku', iniá' nipopatodáhi hema peá mopapuhakomi. Tauna to polumaóha peláiána Pue' Ala iami' tauna to polumaóha to to'u hondo'o Kerisitu.
62003008	Agáiáná tauna to timbulu mobábehi dósá, iami' áná'na Tadulako Ánditu láwi' Tadulako Ánditu madósámo'i kai runguna. Itimi' hane'i Áná'na Pue' Ala butu bona mogonu bago'na Tadulako Ánditu.
62003009	Tauna to pewali'mo'i áná'na Pue' Ala, ti'arapo'i timbulu mobábehi dósá láwi' ia haduduána nakakiarái pa'ántiárakana Pue' Ala. Pue' Ala iti Amána, itimi' hane'i ti'arapo'i timbulu mobábehi dósá.
62003010	Itimi' posisala'ána áná'nahe' Pue' Ala hai áná'nahe' Tadulako Ánditu: hema-hema to ti'ara molumaóha peláiána Pue' Ala ba to ti'ara mampoka'ahi' haláluna, bo'ia áná'na Pue' Ala.
62003011	Bámbári dee karapabutuámokomi kai runguna: bate'ta' mombepoka'ahi' hadua hai hadua.
62003012	Iniá' tahondo'o Kai, to nakuasa'i Tadulako Ánditu hane'i mopapate haláluna haduduána. Apa pongkána Kai mopapate ádina? Láwi' upu-upu bábehiána kadake, agáiáná to nalumaóha ádina upu-upuna to'u.
62003013	Itimi' halalu-halalu, bopo'i nipohele ane ti'arakomi ralái-lái tauna to ti'ara mepóinálái i Kerisitu.
62003014	Taisá kapengkairaoántamo'i kai kapate, melimbake' i katuwo'. Iti taisá láwi' pampoka'áhi'ta' halálunta'. Tauna to ti'ara ma'ahi', mopáláiá nakuasa'i mani' kapate.
62003015	Tauna to ti'ara mampalái-lái haláluna, mopáláiá topepapate lia' ni'isá, tauna to pepapate ti'ara mamporasi' katuwo' to ti'ara ara kahópó'ána.
62003016	Melempó i rárá dee, taisámi' nu'umbá to rahanga' mepoka'ahi' iami': Kerisitu mampehuhu'ámo'i tuwo'Na nanangi kama'áhi'Na i kita'. Itimi' hane'i bate'ta' wo'o mampehuhu'á tuwo'ta' nanangi kama'áhi'ta' i haláluntahe'!
62003017	Ane hadua to gáná katuwo'ána manginta haláluna to peahi-ahi' agáiáná ti'ara natulungi, nu'umbá kaina pasanga'na mampoka'ahi' Pue' Ala?
62003018	Upu-upu áná'ku'! Iniá' i humenta' ba i polalutánta' peá masanga' ma'ahi'. Áginta metulungi hintu' ahi' to to'u-to'u to tapatongawa' i bábehiánta'.
62003019	Hóndi'itimi' kataisána katesuá'ta' áná'na Pue' Ala to to'u hai lálunta' ina malino i lindo'Na.
62003020	Láwi' ane nasala'ike' óntó' lálunta', pangisána Pue' Ala tepaireá kai pangisána lálunta', lia' Naisá sangkani i páká'-páká'na.
62003021	Mewali', halalu-halalu to kukapundái, ane ti'arake' nasala'i óntó' lálunta' bái'ke' melindo' i Pue' Ala.
62003022	Lia' apa to taperapi' kai Ia, ina taranga' láwi' mengkoru'ke' i hawa'Na hai molumaóhake' to popamatana' láluNa.
62003023	To Nahawa'áke' iami': bate'ta' mepóinálái i Áná'Na iami' Iesu Kerisitu lia' bate'ta' mombepoka'ahi' hondo'o to kanahawa'ámoke' Kerisitu.
62003024	Upu-upu tauna to pengkoru' i hawa'na Pue' Ala, tuwo' mohinae hai Pue' Ala, lia' Pue' Ala wo'o mohinae hai herá. Taisá pohinaena Pue' Ala hai kita' láwi' Na'ámbe'imoke' Inao Magasa'.
62004001	Halalu-halalu to kukapundái! Iniá' nipampóinálái upu-upu tauna to pangaku' nakakiarái Inao Magasa', agáiáná nipesobahe' sieru' bona ni'isái inao to ara i herá mepongka kai Pue' Ala ba ti'ara. Láwi' handa'mo'i galara' topepapuha teháwuka i humandele duniá.
62004002	Hondee kanilumaóhana bona ni'isái to'u Inao Magasa' ba ti'ara: tauna to pangaku' kabutuna Iesu Kerisitu i duniá i pewáli'Na manusia', tauna iti nakakiarái Inao to kai Pue' Ala.
62004003	Agáiáná tauna to ti'ara mopangaku' mokakihanga'i iti baha' i Iesu Kerisitu, ti'ara nakakiarái Inao to kai Pue' Ala. Tauna iti nakakiarái inao to kai bungká'na Kerisitu. Kanihádimo'i kaina butuna inao iti, de'e-de'e aramo'i i lalu duniá dee.
62004004	Agáiáná kámiu áná'ku', kiránamokomi Pue' Ala. Láwi' Inao to ara i kámiu tepamakuasa' kai inao to ara i tauna to nakuasa'i duniá dee, itimi' hane'i upu-upu galara' to ti'ara to'u ninangimohe'.
62004005	Galara' topepapuha iti mampolalutahe' baha' i kaduniá'á, lalutánda napehádingi duniá láwi' kiránahe' duniá.
62004006	Agáiáná kai', áná'naka' Pue' Ala; tauna to pehala' i Pue' Ala, mampehádingihe' lalutángki'. Tauna to bo'ia áná'na Pue' Ala, lalutángki' ti'ara rapehádingi. Hondo'omi' rárá bona taisái posisala'ána Inao to to'u hai inao to pepapuha.
62004007	Halalu-halalu to kukapundái! Ningkamo' bona tapombepoka'ahi' hadua hai hadua, láwi' ahi' mepongka kai Pue' Ala. Tauna to ma'ahi', iami' áná'na Pue' Ala lia' mehala' i Pue' Ala.
62004008	Tauna to ti'ara ma'ahi', ti'ara mehala' i Pue' Ala; láwi' Pue' Ala iami' ahi'.
62004009	Pue' Ala mopatongawa' kaNapoka'áhi'ta' i pohuo'Na Áná' saduduáNa butu i duniá bona tapasumba katuwo' melempó i Áná'Na iti.
62004010	Deemi' ahi' iti: bo'ia kita' to kamampoka'ahi' Pue' Ala agáiáná Pue' Ala to mampoka'ahi'ke' i pohuo'Na Áná' saduduáNa bona melempó i Ia masumbake' peámpungi kai dósánta'.
62004011	Halalu-halalu to kukapundái, ane hondo'oi kama'áhi'na Pue' Ala i kita', bate'ta' wo'o mombepoka'ahi' hadua hai hadua.
62004012	Ti'ara hawe' hadua to kamanginta Pue' Ala, agáiáná ane mombepoka'ahi'ke', Pue' Ala mohinae hai kita' lia' áhi'Na mewali' motóáka i kita'.
62004013	Láwi' na'ámbe'imoke' Pue' Ala InaoNa, taisámi' tuwo'ta' pohinaena hai Pue' Ala, lia' Pue' Ala wo'o mohinae hai kita'.
62004014	Kai' haduduángki' kamangintamoka' Áná'na Pue' Ala lia' kitolelehamo'i kanahuo'Na Ama iami' Pue' Ala mewali' Toposoreáka duniá dee.
62004015	Hema-hema to popangaku' Iesu iami' Áná'na Pue' Ala, Pue' Ala tuwo' mohinae hai tauna iti, hondo'o wo'o tauna iti tuwo' mohinae hai Pue' Ala.
62004016	Taisámo'i haduduánta' hai tapóinálái áhi'na Pue' Ala i kita'. Pue' Ala iami' ahi'. Tauna to tuwo' nakuasa'i ahi', tauna iti mohinae hai Pue' Ala, Pue' Ala wo'o mohinae hai tauna iti.
62004017	I ndi'itimi' katongawa'ána, ahi' motóáka i kita', bona ara kabái'ta' i Alo Pobutusi. Kabái' ina ara i kita' láwi' katuwo'ta' i duniá dee hibali' hai katuwo'na Kerisitu.
62004018	Tauna to pohámpeimo'i áhi'na Pue' Ala, ti'ara ara kalángá'na; láwi' ahi' to potóáka mopamanii' sanggena kalángá'. Mewali' tongawa'mi' i tauna to ti'ara mani' mohámpei áhi'na Pue' Ala to potóáka, ara kalángá'na molindo' Alo Pobutusi.
62004019	Mepoka'ahi'ke' láwi' iherumo'i Pue' Ala ma'ahi' i kita'.
62004020	Ane hadua masanga', “Ma'ahi'a' i Pue' Ala,” agáiáná ti'ara mampoka'ahi' haláluna, tauna iti to podongko'. Láwi' tauna to ti'ara mampoka'ahi' haláluna to naita, nu'umbá paa'i kaina pampoka'áhi'na Pue' Ala to ti'ara naita?
62004021	Itimi' hane'i, deemi' hawa' to nawe'ike' Kerisitu: hema-hema to mampoka'ahi' Pue' Ala, bate'na wo'o mampoka'ahi' haláluna.
62005001	Tauna to mampóinálái Iesu ka'Iána Datu Topesoreáka to nadándi Pue' Ala, tauna iti áná'na Pue' Ala. Tauna to mampoka'ahi' hadua ama, mampoka'ahi' wo'o áná'na.
62005002	I ndi'itimi' kataisá'ána kapampoka'áhi'ta' áná'nahe' Pue' Ala iami': i pampoka'áhi'ta' Pue' Ala hai mengkoru' i hawa'Na.
62005003	Láwi' kama'ahi' i Pue' Ala mopáláiá pengkoru' i upu-upu hawa'Na. Upu-upu hawa'Na ti'ara madári i kita',
62005004	láwi' upu-upu to pewali'mo'i áná'Na Pue' Ala peisá monangi duniá to kadake dee, lia' i pepóináláinta' monangike' duniá dee.
62005005	Hema to peisá monangi duniá? Tauna peá to mampóinálái Iesu iami' Áná'na Pue' Ala.
62005006	Iesu Kerisitu iami' to butu i duniá hai uwai periuNa hintu' wahe' i kapateNa. KabutuNa bo'ia peá hai uwai, agáiáná uwai hai wahe'. Inao Magasa' haduduáNa mampoposabi' kató'una upu-upuna iti, láwi' Inao iti pepongka'ána to to'u.
62005007	Ara tálu to posábiki: [i surugá: Ama iami' Pue' Ala, Ngkórá' maro'a hai Inao Magasa'; to tálu iti hambua' peáhe'.
62005008	Hai ara tálu to posábiki i duniá]: Inao Magasa', uwai hai wahe'—to tálu páká'na iti hibali' pampoposábi'nda.
62005009	Tapóinálái i posábikina tauna agáiáná posábikina Pue' Ala tepamaróhó ebe. Itimi' posábiki to kanawe'ike' Pue' Ala mokakihanga'i Áná' saduduáNa.
62005010	Itimi' hane'i, tauna to pepóinálái i Áná'na Pue' Ala, kamoranga'mo'i posábiki iti i láluna; agáiáná tauna to ti'ara mampóinálái Pue' Ala, Pue' Ala napopewali' topodongko', láwi' ti'ara napóinálái apa to nahanga' Pue' Ala mokakihanga'i Áná'Na.
62005011	Deemi' posábiki iti: Pue' Ala kamoámbe'imoke' katuwo' to ti'ara ara kahópó'ána hai Áná'Na iami' pepongka'ána katuwo' iti.
62005012	Tauna to poranga' Áná'na Pue' Ala, masumba katuwo'; haido'o to ti'ara moranga' Áná'na Pue' Ala, ti'ara masumba katuwo' iti.
62005013	Ku'uki'ákomi to pepóinálái i Áná'na Pue' Ala bona ni'isái kapamporási'mimo'i tuwo' to ti'ara ara kahópó'ána.
62005014	Haido'o bái'ke' melindo' i Pue' Ala láwi' taisá kaNapehádingina pekakaenta' ane merapi'ke' to hintoto' hai peláiáNa.
62005015	Láwi' taisá kaNapehádinginta' ane merapi'ke' i Ia, taisámi' kaNa'ámbe'itamo'i apa to taperapi' i Ia.
62005016	Ane mangintake' hadua kai olo'nda halálunta' to hampepopóinálái mobábehi dósá to ti'ara mampopewali' tauna iti mampetoto' i kapate, bate'ta' mekakae i Pue' Ala; Pue' Ala ina meámbe'i katuwo' i ia. Dee tepatoto' i tauna to dósánda ti'ara mampopewali' tauna iti mampetoto' i kapate. Agáiáná ara dósá to mampopewali' tauna mampetoto' i kapate. Mokakihanga'i iti, ti'ara'a' masanga' bona bate'ta' mekakae i Pue' Ala.
62005017	Sanggena bábehiá to kadake iami' dósá. Agáiáná ara dósá to ti'ara mampopewali' tauna mampetoto' i kapate.
62005018	Taisámo'i, upu-upu tauna to pewali'mohe' áná'na Pue' Ala, ti'arahe' timbulu mobábehi dósá láwi' nakámpáihe' Áná'na Pue' Ala lia' ti'arahe' peisá napapa'apa Tadulako Ánditu.
62005019	Taisá katanda'tamo'i i Pue' Ala, kehapo'i humandele duniá dee nakuasa'i Tadulako Ánditu.
62005020	Taisámo'i kabutuna Áná'na Pue' Ala lia' Na'ámbe'imoke' kapangisá bona tapehala' i Pue' Ala to to'u. Tuwo'ke' mohinae hai Pue' Ala to to'u, lia' tuwo'ke' mohinae hai Iesu Kerisitu Áná' saduduáNa. Itimi' Pue' Ala to to'u hai itimi' tuwo' to ti'ara ara kahópó'ána.
62005021	Upu-upu áná'ku', pakarao' wátámi kai sanggena gau' mpoánditu.
63001001	Sura dee kai kodo', tadulako dámá'á to to'u-to'u mampoka'ahi'komi, kupatoto' i Ina to napileki Pue' Ala hai i áná'nahe'. Bo'ia peá kodo' to ma'ahi' i kámiu, agáiáná upu-upu tauna to pohala' to to'u.
63001002	Láwi' to to'u iti roo i lálunta', lia' ina hingkakani hai kita' duu' i kahae-haeána.
63001003	Mekakaea' bona Na'ámbe'ike' petirinái, awe rasi' hai barakati kai Ama iami' Pue' Ala hai Iesu Kerisitu Áná'na Ama. Upu-upuna iti mewali' kiránta' to pombepoka'ahi' hai to pepóinálái i paturo' to to'u.
63001004	Matana' ebea' i kakuisána ka'arána áná'muhe' to tuwo' mangola' to to'u, hondo'o to kanahawa'ámoke' Amánta' iami' Pue' Ala.
63001005	Itimi' hane'i kuperapi' ebe i kámiu Ina, bona tapombepoka'ahi'. To kupehanga'á dee, bo'ia hampáká' hawa' to wó'u; hawa' dee karawe'iámoke' kai rungu-rungunta' mepóinálái.
63001006	Mepoka'ahi', mopáláiá tuwo' mangola' upu-upu hawa'na Pue' Ala. Hawa' to kanihádimo'i kai rungu-runguna iami' bate'mi tuwo' mombepoka'ahi' hadua hai hadua.
63001007	Handa'mohe' topetobebeá teháwuka i humandele duniá. Taunahe' iti iami' to ti'ara mopangaku' kabutuna Iesu Kerisitu i duniá i pewáli'Na manusia'. Tauna to hóndi'iti iami' tauna to petobebeá lia' bungká'na Kerisitu.
63001008	Itimi' hane'i, nikámpái bona apa to kipesimbukuámokomi ti'ara matántá. Nipesimbuku bona niporanga' upu-upu saromi kai Pue' Ala.
63001009	Tauna to ti'ara meántiá i paturo'na Kerisitu láli' tehupeka kai to Napepaturo'á, tauna iti ti'ara nakakiarái Pue' Ala. Tauna to tungku' i paturo'na Kerisitu mopáláiá nakakiarái, maro'a Ama hondo'o wo'o Áná'Na.
63001010	Itimi' hane'i, ane arai tauna to butu i io mantoleleha paturo' to ti'ara napepaturo'á Kerisitu, iniá' nuranga'i i támbimu lia' iniá' nutabeái.
63001011	Láwi' to petabeá i tauna to hóndi'iti, meola' wo'o hingkakani hai tauna iti i bábehiá to kadake.
63001012	Handa' ebe to bate'na ina kupopaisá'áko', agáiáná to tepamaro'a ebe kuhádi ane ti'arai melempó i sura. Kusárumaka ara lógángku' mampombehumba'ákomi. Kodo' haduduángku' ina molaluta hai kámiu bona tebuá' ebe kamatana'na lálunta'.
63001013	Áná'mihe' kai halálumi tawine to napileki Pue' Ala, metabeáhe' i kámiu.
64001001	Halálungku' Gáiu' to kukapundái! Kodo', tadulako dámá'á to to'u ebe kama'áhi'ku' i io,
64001002	mekakaea' bona madonde lia' maro'a-ro'antoko' baha' i páká'-páká'na hondo'o wo'o tánuáná'mu.
64001003	Matana' ebea' i kabutunda bahangampa halálunta' to hampepopóinálái mampehanga'á i kodo' katungku'mu ebe i Pue' Ala láwi' tuwo'mu timbulu mampeola'i to to'u.
64001004	Ti'ara ara tana' lalu to tepaireá kai pasádingku' katuwo'nda áná'kuhe' i pampeolá'inda to to'u.
64001005	Halálungku' to kukapundái! I polumaóhamu bago', pose karapóináláimu i kanurewuinda halálunta' to hampepopóinálái kehapo'i ti'ara manihe' nupombeisá'á.
64001006	Herá haduduánda kamopabutumo'i i dámá'á to ara i ka'árá'ángki' mokakihanga'i kama'áhi'mu. Nutulungihe' melempó i rárá to popamatana' láluna Pue' Ala bona rapopahóhóá' polumaónda.
64001007	Láwi' i polumaóhanda bago'na Iesu Kerisitu, ti'arahe' moranga' peurei apa peá kai taunahe' to ti'ara mehala' i Pue' Ala.
64001008	Itimi' hane'i, bate'ta' mantulungi halálunta' to hampepopóinálái to hóndi'iti bona tapeola' i pobago'nda mantoleleha paturo' to to'u kai Pue' Ala.
64001009	Sura to tetembe' kaku'uki'mo'i i dámá'á agáiáná Dioterepe to mampoinao mewali' tadulako dámá'á, ti'araka' napeola'i.
64001010	Mewali', ane teduu'a' ina kupatewulaa' sangkani to kanabábehimo'i iami' mokakihanga'i to kadake hai dongko' to nahanga' baha' i kai'! Agáiáná upu-upuna iti, ti'ara ebe mani' napogáná. I kabutunda halálunta' to hampepopóinálái, ti'arahe' naranga'. Láli' tauna to tóká' lálunda moranga' haláluntahe' iti naháwólói lia' nahuo'he' mengkairaoa kai dámá'á!
64001011	Halalu to kukapundái, iniá' nipampetumbui to kadake, petumbui to maro'a. Tauna to polumaóha to maro'a, iami' mepongka kai Pue' Ala. Tauna to polumaóha to kadake, ti'ara mehala' i Pue' Ala.
64001012	Mokakihanga'i Demeteriu, upu-upu tauna mamperáráingái. Sipato' ebe raperáráingá láwi' bábehiána to hintoto' hai to to'u. Ámbi' kiperáráingá, hai io haduduámu mangisá kató'una kakiperáráingána.
64001013	Handa' ebe mani' to bate'na ina kupopaisá'áko' agáiáná tepamaro'a ebe ane ti'arai melempó i sura.
64001014	Kusárumaka ti'arapo'i mahae kaina pombehumbáta' bona tapolaluta.
64001015	Mekakaea' bona Pue' moámbe'iko' awe rasi'. Rángámuhe' to i ka'árá'ángku' dee, metabeáhe' i io. Nupehanga'á tabeángku' i rángántahe' hadua hai hadua.
65001001	Halalu-halalu to nakárá'mo'i hai napoka'ahi' ebe Pue' Ala, Amánta' lia' to rakámpái bona pohinae hai Iesu Kerisitu. Kai kodo', Iudasi' ádina Iakóbu, to pewali' huo'na Iesu Kerisitu,
65001002	mekakaea' bona Pue' Ala meámbe'i petirinái, awe rasi' hai áhi'Na i kámiu.
65001003	Halalu-halalu to kukapundái! Kato'uána to kupoinao iami' mouki' sura mokakihanga'i katesoreáka to katahámpeimo'i. Agáiáná de'e-de'e hondo'oa' to ra'átei mopaturo'komi melempó i sura dee bona bate'mi mampesimbuku mampetawa'i pepóináláimi, to napewe'imo'i Pue' Ala i taunáNa.
65001004	Láwi' arahe' tauna to pesuá' mpebuni i olo'mi. Taunahe' iti to pe'ewa' hai mobaleóka páláiána ahi' petirináina Pue' Ala bona rapasumba lógá molumaóha pepoinaoána wátánda to kadake. Lia' ti'arahe' moranga' Iesu Kerisitu, to Ia peá Tomakuasa' hai Pue'ta'. Kai iao, pehuku i herá walimo'i rapakanóntó melempó i Sura Pototowiá.
65001005	Upu-upuna iti ni'isámo'i agáiáná kupoinao mopaingá'ikomi mokakihanga'i nu'umbá Pue' mosoreáka toSáráeli kai tampo' Másiri. Kaindo'o, tauna to ti'ara mepóinálái i olo'nda Nahurewukihe'.
65001006	Buhinao wo'o mala'ekahe' to poliungi hii' paráwó kakuasa'ánda hane'ihe' melei mopáláhi ka'árá'ánda. Mala'eka iti nahilu'he' Pue' Ala hintu' rante to ti'ara peisá makero tuke i kahópó'ána, i lalu ka'árá'á to mangkáindi i lapi tampo'. I ndo'o karataha'ánda tuke karandawo'ána pehuku i herá i Alo Pobutusi.
65001007	Buhinao wo'o wanua mahile Sodomo hai Gomora hintu' wanua mahile to daki' i ndo'o. Taunahe' i ndo'o molumaóha bábehiá apa peá to hibali' hai to rabábehi mala'ekahe' iti. Molumaóhahe' gau' ngkaparaka' lia' pepoinaoá wátá to petidi'i, duu'ndamo'i rapopeahi-ahi' i api to tuke i kahae-haeána bona rapewali' pepaingá'i i upu-upu tauna.
65001008	Hondo'o wo'o tauna iti mangaku'he masumba pampáturuá to tetaniáka kai Pue', hane'ihe' mobábehi dósá i wátá saduduánda. Kamakuasa'na Pue' Ala ratata'i lia' motokadakeáhe' totuwo' to rapomahile i surugá.
65001009	Mikaeli haduduána, tadulakonda mala'eka, ti'ara kamobábehi to hóndi'iti. I tempóna mombeháni' hai Tadulako Ánditu mokakihanga'i hema to ina masumba wátáloa'na Musa, Mikaeli ti'ara bái' mobutusi Tadulako Ánditu hintu' basa petata'i. Nahanga' peá Mikaeli, “Pue'ramo'i mokámbáróáko'!”
65001010	Agáiáná taunahe' iti motokadakeá apa peá to ti'ara rapáhángi. Hondo'ohe' pinatuwo' to ti'ara kepekiri, to pangisá apa peá hintu' pepoinaoána. Agáiáná láli' itimo'i hane'ihe' hurewu'.
65001011	Hurewu'he'! Mampeola'imohe' to naporárá Kai. Bona rapasumba dói, mondawo'he' wátánda i ngamba kapuha'á hondo'o Bilea. Lia' ragonumohe' nanangi pe'ewa'nda hondo'o Kora.
65001012	I tempómi moromu-romu ma'ande' i posusa' porande ahi', pámbiáránda tauna iti melingkawói láwi' pa'ande'nda liu ngkadoko' ti'ara raisá malongko', mopahikinái peáhe' wátá saduduánda. Hondo'ohe' gawu to nawui angi agáiáná ti'ara mopa'ara bábá. Hondo'ohe' wo'o kau to ti'ara mowua' kehapo'i tempó powua'ána; tóá' ngkau to rawuka uwaka'na lia' mate ebemo'i.
65001013	Hibali' hai bálumbá to peringku'i i tahi' to mampopesupa' bire' hóndi'iti wo'o popatongawa'nda bábehiá to pehili'i. Pepatintonda mepapuha hondo'o betue' to popáláhi ka'árá'ánda i wongko raoa hai melimbahe' ti'ara mokanóntóá. Ti'arahe' ina tekábáhá kai pehukuna Pue' Ala i ka'árá'á to tepamangkáindi to napatóká'mo'i Pue' Ala tuke i kahae-haeána.
65001014	Heno' muleákana Adama' to kapitu lápina, hangkoia kamopahowa'mo'i laluta mokakihanga'i taunahe' iti. Nahanga' Heno', “Peita, Pue' ina butu hingkakani hai mohábu-hábu mala'ekáNa
65001015	bona pobutusi upu-upu tauna. Pue' ina mohuku taunahe' to kadake láwi' bábehiánda to masáliómpá. Lia' Ia ina mohuku tauna to madósá láwi' upu-upu basa petata'i to rapahowa'.”
65001016	Taunahe' iti timbulu mohume-hume peáhe' lia' mosala'i tauna ntani'. Tuwo'he' mampeola'i pepoinaoá wátá. Mampoperuuhe' laluta mokakihanga'i wátá saduduánda lia' mamperáráingáhe' hadua rapasumbái rasi'.
65001017	Agáiáná kámiu, halálungku' to kukapundái! Buhinao apa to karahanga' surona Pue'ta' Iesu Kerisitu i kámiu iao.
65001018	Rapehanga'ámo'i mporieru i kámiu: “I tempó kaina hópó'na duniá ina mesupa'he' tauna to ina mampopohala-hala'komi, iami' taunahe' to tuwo' mampeola'i pepoinaoá wátá to kadake.”
65001019	Herámo'i tauna to popa'ara pogárá-gárá. Ti'arahe' nakuasa'i Inao Magasa' agáiáná mampeola'ihe' ákeká kaduniá'á.
65001020	Agáiáná kámiu, halálungku' to kukapundái, bate'mi momberóhóngi mpolalu mampoalehe pepóináláimi to maláhi. Tungku'komi mekakae i petulungina Inao Magasa',
65001021	lia' tungku'komi tuwo' i kanapoka'áhi'mi Pue' Ala gánggámi mampegiá petirinái kai Iesu Kerisitu Pue'ta', to ina moámbe'ikomi tuwo' to ti'ara ara kahópó'ána.
65001022	I taunahe' to wuli lálunda, ágina ebe nipetude'ánga kama'áhi'mi.
65001023	Nipekákuihe' tauna to madósá, hondo'okomi to mamperampa'i tauna kai lalu api bona ratuwo'. I tauna ntani' ágina ebe nipetude'ánga kama'áhi'mi hiola' hai kalángá' agáiáná hawe' wáru'nda to napabokomo'i pepoinaoánda to madósá iniá' nipoimbaha'i.
65001024	Pue' Ala to pampabuku mokámpái bona ti'arakomi mandawo' lia' to pampabuku mambawakomi i kadonde hai tuwo'mi ti'ara boko i lindo' katetóeá'Na,
65001025	Iamo'i Pue' Ala to ti'ara ara ntani', Toposoreákake' melempó i Kerisitu Iesu Pue'ta'. Iamo'i Pue' Ala to tetóeá', tepaireá, makuasa' hai mokatonggoá kai iao tuke de'e-de'e duu' i kahae-haeána. Ami.
66001001	Óntó'na sura dee, iami' popatongawa'na Iesu Kerisitu mokakihanga'i to harawi'á ina mewali'. Iti napopaisá Pue' Ala i Kerisitu bona Kerisitu mampetude'ánga i taunánahe' Pue' Ala apa to bate'na harawi'á ina mewali'. Kerisitu mohuo' mala'ekáNa i Iohane taunáNa, mopabutu i ia to ina mewali' iti.
66001002	Itimi' hane'i nauki' Iohane upu-upu to naita; iami' mokakihanga'i ngkórá'na Pue' Ala hai mokakihanga'i pampoposabi' to napatongawa' Iesu Kerisitu.
66001003	Madondemohe' to mampobasa'á tauna sura dee hai to mampehádingi laluta to napatongawa' sura dee lia' to mampeola'i apa to rauki' i láluna. Láwi' ti'arapo'i mahae upu-upuna dee ina mewali'.
66001004	Halalu-halalu to ara i pitu dámá'á i poropinsi Asia! Kodo' Iohane, mekakaea' bona upu-upumi ra'ámbe'i barakati hai awe rasi' kai Pue' Ala—iami', Ia to ara, to aramo'i lia' to ara duu' i kahae-haeána—kai pitu inao to nalindo' káderá' kadatuána Pue' Ala,
66001005	hai kai Iesu Kerisitu, sabi' to pose katepóináláiNa. Iamo'i to rungu-runguna rapatuwo' kai kapate lia' Iamo'i to makuasa' i datuhe' to i duniá. Iesu to ma'ahi' i kita' lia' melempó i kapateNa Nakábáháke' kai dósánta',
66001006	hai Napopewali'ke' taunáNa i kadatuáNa. Napopewali'ke' tadulako mpenómbá to pobago' i Pue' Ala, AmáNa. Iesu Kerisitu itimi' to tetóeá' hai to makuasa' duu' i kahae-haeána. Ami!
66001007	Peita, Ia butu nahámbáki gawu! Ina raita upu-upu tauna, tesuá'he' wo'o to pohumpui tawala'. Láwi' Ia, sanggena tina mahile i duniá ina teria' merarua'. To'u ebe! Ami!
66001008	“Kodo'mi' Alapa hai Omega,” pasanga'na Pue' Ala to rungu-runguna hai to kahópó'ána, to ara, to aramo'i lia' to ara duu' i kahae-haeána, To Tepamakuasa'.
66001009	Kodo', Iohane, halálumi to hampeahi-ahi' hai kámiu i lalu kapári' to rahámpei topeola'na Iesu. Kita' to pewali' taunáNa i KadatuáNa, manondo'ke' morii kapári'. Kodo', ratibea' i pulo Patimo nanangi pantolelehangku' ngkórá'na Pue' Ala hai pampoposábi'ku' mokakihanga'i Iesu.
66001010	I alona Pue', nakuasa'ia' Inao Magasa' hane'ia' masádi wamba' to mahárá hondo'o munina surupetá' molaluta i bengongku'.
66001011	Wamba' iti masanga', “Uki', apa to nuita hane'i nupákátu sura iti i pitu dámá'á, iami': i Epesu, Surumina, Peregamu, Tiatira, Saradi, Piladelpia hai Laodikia.”
66001012	Mehaile'a' i bengongku' mampeita hema to polaluta i kodo'. Kaindo'o kuita pitu wua'na biti póindó' to rabábehi kai buláwá.
66001013	I tanga'-tanga'na biti póindó'he' iti, mekátede' hadua tauna to hondo'o Áná'na Manusia', mebadu' kumbá to tuke i bitina. Mampoabe' halope' báná to rabábehi kai buláwá motutu'i bombáru'Na.
66001014	Weluá'Na bulá hondo'o wulu gimba hondo'o ebe kabulána gawu to báku. MatáNa bóró hondo'o api;
66001015	bitiNa manaki' hondo'o tambaga' to ralálá. Wamba'Na hondo'o pewoona uwai kumapa to mamau'.
66001016	Tee kóánáNa moántiá pitu wua'na betue', kai ngangáNa mesupa' hamata piho' to tumaru potimbali. Lindo'Na mewanta' hondo'o pewanta'na alo tananggaló.
66001017	KakuitáNa, motumpapa'mo' hondo'o tomate Nalindo'. Agáiáná tee kóánáNa Nadámpá i kodo', Nahanga', “Bopoko' lángá'! Kodo'mo'i To Rungu-runguna hai To Kahópó'ána.
66001018	Kodo'mo'i to tuwo'! KamateMo', agáiáná peita, tuwo'A' duu' i kahae-haeána. Makuasa'A' i kapate hai i ka'árá'ánda tomate.
66001019	Itimi' hane'i apa to kanuita nu'uki', maro'a to pewali' de'e-de'e hondo'o wo'o to ina mewali' hanggaló.
66001020	Haido'o to tebuniángi kai pitu betue' to nuita i tee kóánángKu' hai pitu biti póindó' buláwá ina Kupatongawa'áko' páláiána: pitu betue' iami' pitu mala'eka to pokámpái pitu dámá'á hai pitu biti póindó' iti iami' pitu dámá'á.”
66002001	“Nu'uki' laluta dee i mala'eka to pokámpái dámá'á i Epesu. Deemi' pátu'u kai Ia to poántiá pitu betue' i tee kóánáNa lia' to polumao i olo'na biti póindó' buláwá to pitu iti.
66002002	Kuisá apa to nibábehi: mahárá ponggalemi molumaóha bago'Ku' lia' manondo' ebekomi morii kapári' láwi' pepóináláimi i Kodo'. Kuisá kati'arána mabungkáhi lálumi i tauna to kadake bábehiánda. Taunahe' to pangaku' suro wole bo'ia, kanipesobamohe', nihumangkamo'i katopodongko'nda.
66002003	Manondo'komi lia' mapári' katuwo'mi nanangi pepóináláimi i Kodo'. Lálumi ti'ara malede' meola' i Kodo'.
66002004	Agáiáná dee to Kusala'iákomi: ti'arapokomi ma'ahi' i Kodo' hondo'o runguna.
66002005	Itimi' hane'i, nibuhinao, kaladu ebemo'i kamandawo'mi! Nikadeáha kai dósámi, lumaóha apa to niponggaleá runguna. Ane ti'arakomi kadeáha, bate'Ku' ina butu i kámiu manggala biti póindó'mi kai ka'árá'ána.
66002006	Agáiáná ara hampáká' to maro'ámi, iami': ti'arakomi mampalái bábehiánda topeola'na Nikolau, to ti'ara wo'o Kupoimbaha'.
66002007	Hema-hema to mampehádingi, ágina napailalu apa to nahanga' Inao Magasa' i dámá'á! Taunahe' to penangi, ina Kupáliuhe' ma'ande' wua'na kau ngkatuwo' to ara i Parádesi, bondena Pue' Ala.”
66002008	“Nu'uki' laluta dee i mala'eka to pokámpái dámá'á i Surumina. Deemi' pátu'u kai Ia To Rungu-runguna hai To Kahópó'ána—to matemo'i agáiáná tuwo' hule'.
66002009	Kuisá kamapári'na nihádi; Kuisá peahi-áhi'mi—wole kato'uána kalómákomi! Kuisá petata'i to rahanga'ákomi taunahe' to pangaku' toIahudi, wole bo'ia; taunánantohe' Tadulako Ánditu!
66002010	Iniá' nipampokalángá' kapári' to ti'arapo'i mahae ina nihámpei. Nipehádingi, hangkira kai olo'mi ina napasuá' Tadulako Ánditu i tárungku', mampesobakomi. Ina mohámpeikomi kapári' hampulo' alona kahaena. Haido'o ágimi tungku' manondo' i Kodo' tuke i kapateámi. I kahóndi'itina ina Kuámbe'ikomi katuwo' to tuke i kahae-haeána, saro i kapenángimi.
66002011	Hema-hema to mampehádingi, ágina napailalu apa to nahanga' Inao Magasa' i dámá'á! Taunahe' to penangi, ti'arahe' ina mohámpei kapate to kaduá iami' pehuku i lalu naraka.”
66002012	“Nu'uki' laluta dee i mala'eka to pokámpái dámá'á i Peregamu. Deemi' pátu'u kai Ia to poántiá piho' to tumaru potimbali.
66002013	Kuisá i umbá katoro'ámi, iami' i ka'árá'ána Tadulako Ánditu mopárentá. Kehapo'i hondo'o tungku'komi mepóinálái i Kodo'. I karapapatena nilindo' i ka'árá'ána Tadulako Ánditu, Antipa sábi'Ku' to pose katepóináláina, ti'ara nisapuáka pepóináláimi i Kodo'.
66002014	Kehapo'i hondo'o ara bahangampa to Kusala'iákomi: ara hangkira kai olo'mi to mampeola'imo'i to napepáguruá Bilea. Iao, Bilea mopaturo' Bala' nu'umbá pampopewáli'nda toSáráeli madósá; i karanangke'nda ma'ande' pa'ande' to karapopenómbámo'i i ánditu lia' pobábehinda gau' ngkaparaka'.
66002015	Hondo'o wo'o, ara i olo'mi taunahe' to peántiá i to rapepaturo'á topeola'na Nikolau.
66002016	Itimi' hane'i, nikadeáha kai dósámi! Ane ti'arai, harawi'ámo'i kaina butungKu' i kámiu hintu' piho' to ara i humengKu' mampombeala'á taunahe' iti.
66002017	Hema-hema to mampehádingi, ágina napailalu apa to nahanga' Inao Magasa' i dámá'á. Taunahe' to penangi, ina Kuámbe'ihe' pa'ande' máná to tebuni lia' hore-hore ina moranga'he' hambua' watu bulá kai Kodo'. I watu iti ara teuki' hanga' to wó'u to ti'ara naisá hawe' hadua, sangádina tauna to poranga'i.”
66002018	“Nu'uki' laluta dee i mala'eka to pokámpái dámá'á i Tiatira. Deemi' pátu'u kai Áná'na Pue' Ala, Ia to bóró matáNa hondo'o api lia' bitiNa mewanta' hondo'o tambaga' to ralálá.
66002019	Kuisá sangkani to nibábehi—Kuisá kama'áhi'mi i hangkakataunámi, tungku'komi mepóinálái, mamponggaleákomi bago'Ku' lia' pampariikomi motá'ámáká kapári'. Kuisá ponggalemi de'e-de'e molumaóha bago'Ku' tepamahárá kai rungu-rungumi mepóinálái i Kodo'.
66002020	Agáiáná dee to Kusala'iákomi: mopatodáhikomi Isebeli, tawine to pangaku' hadua galara', to popaturo' lia' mopapuha taunángKu' bona rapobábehi gau' ngkaparaka' hai ma'ande' pa'ande' to karapopenómbámo'i i ánditu.
66002021	KaKuámbe'imo'i lógá bona nakadeáha kai dósána, agáiáná ti'ara mau kadeáha kai bábehiá ngkaparaka'.
66002022	Nipehádingi! Ia ina Kuhuku melempó i haki' to napodu'a i paturuána. Hai upu-upu to pobábehi gau' mpebuálósi hai ia ina Kupopewali' ebehe' mapári' ane ti'arahe' kadeáha kai pampeolá'inda bábehiána tawine iti.
66002023	Topeola'na ina Kupapatehe' wo'o, bona upu-upu dámá'á ina mangisá i kato'u-to'uána Kodo' to pangisá pekiri hai óntó' lálunda tauna. Ina Kuháwángi mangola' hore-hore bábehiámi.
66002024	Agáiáná kámiu toTiatira ntáni'na, ti'arakomi mampeola'i pepáguru to pepapuha iti lia' ti'arakomi mampegurui to rahanga' isána Tadulako Ánditu. Kodo' haduduángKu' masanga', kati'arángKu' ina morárángi kilinga iami' hawa' to medáringi i kámiu.
66002025	Agáiáná duu' i kaina butungKu' hanggaló, nikámpái ngkaro'a apa to aramo'i i kámiu.
66002026	I tauna to penangi lia' to tuke i kahópó'ána molumaóha peláiángKu', ina Kuámbe'ihe' kuasa' hibali' hai to Kuranga' kai AmángKu'. Ina moranga'he' kakuasa'á kai Kodo' ina mopárentáhe' tina mahile hintu' bolai besi lia' ina mogonuhe' tina mahile iti hondo'o kamagónuna kóri tampo'.
66002028	Ina moranga'he' betue' mata'alo kai Kodo'.
66002029	Hema-hema to mampehádingi, ágina napailalu apa to nahanga' Inao Magasa' i dámá'á!”
66003001	“Nu'uki' laluta dee i mala'eka to pokámpái dámá'á i Saradi. Deemi' pátu'u kai Ia to nakakiarái pitu inao kai Pue' Ala hai pitu betue'. Kuisá apa to nibábehi. Rahanga'komi tuwo' wole mate pepóináláimi!
66003002	Itimi' hane'i, nipeáró, pakaróhó to ara mani' i kámiu hangko bomani' ebe mate. Láwi' Kuhumangka apa to nibábehi bomani' hawe' hampáká' to potóáka i pehiló'ána Pue' Ala.
66003003	Mewali', nibuhinao hule' apa to karapaturo'ákomi iao hai apa to kanihádi. Lumaóha iti lia' kadeáhakomi. Ane ti'arakomi meáró, ina butuA' i kámiu hondo'o kabutuna tobaina; lia' ti'ara ni'isá himpirá patempóna kaina butungKu'.
66003004	Agáiáná i Saradi ara mani' i olo'mi bahangampa tauna to pokámpái wáru'nda bona ti'ara boko. Ina molumaohe' hingkakani hai Kodo' mewaru' to bulá láwi' sipato'he' mokakihanga'i iti.
66003005	I tauna to penangi ina rapopewaru'he' wo'o badu' kumbá to bulá. Hanga'nda ti'ara ina Kuwoe kai Sura Ngkatuwo'. Lia' i lindo'Na AmángKu' hintu' mala'ekáNahe', ina Kupangaku' kaherána taunángKu'.
66003006	Hema-hema to mampehádingi, ágina napailalu apa to nahanga' Inao Magasa' i dámá'á!”
66003007	“Nu'uki' laluta dee i mala'eka to pokámpái dámá'á i Piladelpia. Deemi' pátu'u kai Ia To Magasa' hai To To'u. Iami' to poántiá pegilina Dáudi'; ane Nabungkáhi'i, ti'ara hawe' hadua to peisá mowiti' hai ane Nawiti'i ti'ara hawe' hadua to peisá mobungkáhi'i.
66003008	Kuisá apa to nibábehi. Kuisá kati'arámirahi paróhó. Kehapo'i hondo'o, nipeola'imo'i ngkórá'Ku' lia' ti'ara nisapuáka pepóináláimi i Kodo'. Kámiu, Kupobungkáhiámokomi baba' to ti'ara wo'o peisá nawiti' hema peá.
66003009	Nipehádingi dee: taunahe' to pewali' taunána Tadulako Ánditu iti, topodongko'he' to pangaku' wátánda toIahudi wole bo'ia, ina Kuhuo'he' bona rabutu molingkudu i lindo'mi. Lia' ina rapangaku' kaKupoka'áhi'mi.
66003010	Láwi' manondo'komi morii kapári' hondo'o hawa'Ku' i kámiu; itimi' hane'i Kodo' wo'o ina mamperuru'ikomi kai tempó kapári' to ina morumpa humandele duniá. Iti ina mewali' bona mampesoba sanggena tauna i duniá.
66003011	Harawi'á kaina butungKu'! Nikámpái ngkaro'a apa to aramo'i i kámiu, bona ti'ara hawe' hadua mamperampa'i saro mpenángimi.
66003012	Tauna to penangi, ina Kupopewali' hondo'o ári'i i lalu Támbina Pue' Ala, Pue'Ku' lia' ina roo i ndo'o duu' i kahae-haeána. Hanga'na Pue' Ala hai hanga'na wanua mahileNa iami' Ierusale wó'u to ina mendálu kai surugá, to pepongka kai Pue' Ala, ina Ku'uki' i wátána tauna iti. Hondo'o wo'o hanga'Ku' to wó'u ina Ku'uki' i wátána.
66003013	Hema-hema to mampehádingi, ágina napailalu apa to nahanga' Inao Magasa' i dámá'á!”
66003014	“Nu'uki' laluta dee i mala'eka to pokámpái dámá'á i Laodikia. Deemi' pátu'u kai Kodo' to rahanga' ‘Ami’, Sabi' to pose katepóináláiNa lia' to'u, pepongka'ána i páká'-páká'na to napopewali' Pue' Ala.
66003015	Kuisá apa to nibábehi; Kuisá kati'arámi melinti hai kati'arámi wo'o ma'ámu'. Kato'uána ágimimo'i melinti ba ma'ámu'!
66003016	Agáiáná, kama'ámu' alo peákomi, ti'ara ma'ámu' ti'ara wo'o melinti. Itimi' hane'ikomi ina Kuhupárá kai ngangángKu'.
66003017	Pasanga'mi, ‘Kalómá lia' gáná-gánáka'; ti'ara ara kakura'ángki'.’ Agáiáná ti'ara ni'isá kapeahi-áhi'mi lia' mewiorái ebe tuwo'mi! Masusa'komi, kambula-mbula' wátámi lia' bilokomi.
66003018	Itimi' hane'ikomi Kupaturo' bona nipehóló buláwá kai Kodo', iami' buláwá to karahowumo'i, bona nikalómá. Waru' to bulá nihóló wo'o kai Kodo' bona nipewaru' hane'i ti'ara raita kakambula-mbula'na wátámi to pelongko'i. Hai mehólókomi wo'o pohopa' i Kodo' nirere i matámi bona peisákomi meita.
66003019	Taunahe' to Kupoka'ahi', herámi' to Kukámbáróá lia' Kuhápui. Itimi' hane'i ágimi ebe padota hai kadeáha kai dósámi.
66003020	Nipeita! Mekátede'A' molindo' baba' mokado-kado'. Ane arai tauna to pasádi wamba'Ku' lia' mobungkáhi baba', ina mesuá'A' mombehumba hai ia; Kodo' ina ma'ande'A' hingkakani hai ia, hondo'o wo'o ia hai Kodo'.
66003021	Tauna to penangi ina Kupáliuhe' mehuda i káderá' kadatuángKu' hingkakani hai Kodo', hondo'o penángingKumo'i, de'e-de'e mehuda'A' i káderá' kadatuáNa AmángKu' hingkakani hai Ia.
66003022	Hema-hema to mampehádingi, ágina napailalu apa to nahanga' Inao Magasa' i dámá'á!”
66004001	Upu iti ara womi' popatongawa' i kodo'. Manginta'a' baba' tebungkáhi i surugá. Kaindo'o kuhádi womi' wamba' to runguna kamolalutamo'i i kodo', hondo'o munina surupetá'. Wamba' iti masanga', “Kamo' pengkahe' mai. Ina Kupetude'ánga i io apa to ina mewali' meusu kai ndee.”
66004002	Inao Magasa' poliliuna mokuasa'ia'. Hane'i kuita hambua' káderá' kadatuá i surugá hai hadua to pehuda i ndo'o.
66004003	To pehuda iti mewanta' hondo'o pengkila'na mutiá to malewáu to masuli' hólóna, to rahanga' mutiá baiduri hai hondo'o mutiá to málei mengkila' to rahanga' mutiá delima. Káderá' kadatuá iti natolelingi mpórágiá to pewanta' hondo'o mutiá samuru'.
66004004	Káderá' kadatuá to natolelingi iti, natolelilingi wo'o rompulo' hai iba káderá' kadatuá ntani'. I ndo'o mehudahe' rompulo' hai iba tadulako to pewaru' to bulá lia' metalihe' poheá' kadatuá kai buláwá.
66004005	Kai káderá' kadatuá iti mesupa' bánibi' hai munina gumpata' to peringku'i. Nalindo' káderá' kadatuá iti, ara pitu wua'na hindóri to bóró; itimi' pitu inao kai Pue' Ala.
66004006	Nalindo' káderá' kadatuá iti, ara wo'o hampáká' to raita hondo'o tahi' pampewao'á, ma'ániwóló linta' raita. Mantoleli káderá' kadatuá, i hore-hore óhó'na ara iba totuwo' to piri' mata tanda' i lindo' hai i bengona.
66004007	Totuwo' to kaisá' hondo'o singa. To kaduá hondo'o sapi' laki. To katálu lindo'na hondo'o lindo' tauna. To kaiba hondo'o manu-manu' kiló to pengkala'.
66004008	Totuwo' to iba iti nakakiaráihe' hore-hore ini kápinda. Mantoleli wátánda duu' i kápinda tanda' i lalu, piri' mata. Mabaa hai inambengi totuwo'he' iti ti'ara rakarónga molingá, “Magasa', Magasa', Magasa'mi' Pue' Ala, Pue' To Tepamakuasa'; to ara, to aramo'i, lia' to ara duu' i kahae-haeána.”
66004009	Totuwo' to iba iti mampolingáhe' petóeá', pepomahile hai porande ahi' i Ia to pehuda i káderá' kadatuá iti, iami' Ia to tuwo' duu' i kahae-haeána. Tempónda totuwo' iti molingá,
66004010	tadulako to rompulo' hai iba, motumpapa'he' nalindo' Ia to pehuda i káderá' kadatuá iti, hane'ihe' menómbá i Ia to tuwo' duu' i kahae-haeána. Kaindo'o motumpákamohe' hore-hore poheá' kadatuánda i lindo' káderá' kadatuá iti, rahanga',
66004011	“Bóó Pue' Ala, Pue'ki'! Io peá to sipato' moranga' petóeá', pepomahile hai kuasa'. Láwi' Io to mampopewali'mo'i upu-upuna, lia' mangola' wo'o peláiáMu, Nupopewali'mi' hai Nupatuwo' sanggena to ara.”
66005001	Kaindo'o, kuita hambua' sura toralóló i tee kóánána Ia to pehuda i káderá' kadatuá iti. Sura iti potimbali pose uki' lia' rapodámpekakai pene pitu pepa'na.
66005002	Hane'i kuita hadua mala'eka to mapore meágórá hintu' wamba' to mahárá nahanga', “Hema to sipato' molepá' pene hai mowáláhi sura toralóló dee?”
66005003	Agáiáná kehapo'i to i surugá, pelumbu'na to i duniá ba to i lapi tampo', ti'ara hawe' hadua to peisá mowáláhi sura iti lia' mampeita to i láluna.
66005004	Kaindo'o, teria'a' heheduká láwi' ti'ara ebe hawe' hadua to sipato' mowáláhi sura iti lia' mampeita to i láluna.
66005005	Hane'i ara hadua kai olo'nda tadulako iti molaluta i kodo', nahanga', “Bopoko' teria'! Peita! Singa kai tina Iehuda, muleákana Dáudi', menangimo'i. Ia to peisá molepá' pene to pitu hai mowáláhi sura iti.”
66005006	Kaindo'o, manginta'a' hamba'a Ana Gimba mekátede' i tanga'-tanga'na káderá' kadatuá, natolelingi totuwo' to iba hai upu-upu tadulako iti. Ana Gimba iti, hondo'o to walimo'i rasambale'. Hai nakakiarái tándu' pitu hintu' matána pitu. MatáNa to pitu iti iami' pitu inao kai Pue' Ala to karahuo'mo'i i humandele duniá.
66005007	Kaindo'o, Ana Gimba iti mao manggala sura toralóló kai tee kóánána Ia to pehuda i káderá' kadatuá.
66005008	I kana'alána Ana Gimba sura toralóló iti, totuwo' to iba hai tadulako to rompulo' hai iba motumpapa'mohe' Nalindo' Ana Gimba iti. Upu-upunda hore moántiáhe' katapi hai painuá buláwá to po'óntó' dupa', iami' pekakaenda taunána Pue' Ala.
66005009	Molingáhe' hampáká' lingá to wó'u: “Sipato'Ko' manggala sura toralóló iti hai Nulepá'he' penena. Láwi' karapapatemoKo' lia' melempó i kapateMu, tauna kai upu-upu tina, basa, kadatuá hai tina mahile kaNuhólómohe' napokira Pue' Ala.
66005010	Nupopewali'he' taunáMu i kadatuáMu. Nupopewali'he' tadulako mpenómbá, bona rapobago' i Pue' Ala, Pue'ta' lia' mopárentá i duniá.”
66005011	Kaindo'o, ara womi' kuita hai kuhádi wamba'nda mala'eka to i hábuna hai i riwuna kahanda'nda. Mekátede'he' mantolelingi káderá' kadatuá hai totuwo' to iba hintu' tadulakohe' iti.
66005012	Molingáhe' hintu' wamba' to mahárá, “Ana Gimba to walimo'i rasambale' iti, sipato' ina moranga' kuasa', kakalómá, kamatopa' hai kamaróhó; Ia sipato' rapomahile, ratóeá' hai raperáráingá!”
66005013	Hane'i kuhádi sanggena totuwo' i langi', i duniá hai to i lapi tampo' hintu' to i lalu tahi'—karerembeána, sanggena totuwo' i humaduniá dee—molingá, “Ia to pehuda i káderá' kadatuá hintu' Ana Gimba iti, iami' to teperáráingá hai tepomahile, tetóeá' lia' makuasa' duu' i kahae-haeána!”
66005014	Raháni' totuwo' to iba iti, “Ami!” Tadulakohe' iti wo'o, motumpapa'mohe' menómbá.
66006001	Upu iti, manginta'a' Ana Gimba iti molepá' pene to kaisá' kai olo'na pene to pitu iti. Hane'i kuhádi hamba'a kai olo'nda totuwo' to iba, masanga', “Kamo'!” Munina wamba' iti hondo'o gumpata'.
66006002	Hane'i kuita, hamba'a dárá to bulá. Topehawe' i dárá iti motando' hambua' tuni' lia' ra'ámbe'i hambua' poheá' kadatuá. Ia melei kai surugá mao i duniá i pewáli'na hadua to penangi ina mampeumala womi' kapenangi.
66006003	Kaindo'o, Ana Gimba iti molepá' pene to kaduá lia' kuhádi wo'o totuwo' to kaduá masanga', “Kamo'!”
66006004	Mengkairaoami' hamba'a dárá ntani' to málei wuluna hondo'o kamáleina bóróna api. Topehawe' i dárá iti ra'ámbe'i kuasa' ina mopamanii' kadame i wongko duniá, bona tauna ina mombepapate. Hane'i ra'ámbe'i hamata piho' to mahile.
66006005	Ana Gimba iti molepá' pene to katálu. Kuhádi totuwo' to katálu masanga', “Kamo'!” Kuita hamba'a dárá to máiti. Topehawe' i dárá iti motando' dasi' popotimbá.
66006006	Kuhádi hampáká' muni to hondo'o wamba' kai tanga'-tanga'nda totuwo' to iba iti. Wamba' iti masanga', “Hakiló gándu ba tálu kiló póhó' to hibali' hólóna hai saro mpobago' hanggaloá . Agáiáná iniá' napopakarugi' tóá'nahe' saitu hintu' bonde anggoro'.”
66006007	Kaindo'o, Ana Gimba iti molepá' pene to kaiba. Hai kuhádi totuwo' to kaiba masanga', “Kamo'!”
66006008	Kuita, hamba'a dárá to amba' wuluna. Topehawe' i dárá iti hanga'na Kapate, to natuntungi Ka'árá'á Tomate. Kakuasa'á hangkira iba duniá rapewe'i i herá, bona peisáhe' mepapate melempó i pombeala, kamarimi, haki' lele hai melempó i pinatuwo'he' to babo'.
66006009	Upu iti, Ana Gimba molepá' pene to kalima. Kuita i wói'na rapu pointuá popenómbá, tánuáná'nda tauna to rapapate nanangi pamperóhónda ngkórá'na Pue' Ala melempó i pampoposábi'nda.
66006010	Mogoa-goahe' hintu' wamba' to mahárá, “Bóó Pue' To Tepamakuasa', magasa' lia' to'u! Hangampa mani' kahaena hane'iKo' mopa'ara pobutusi i to i duniá lia' mopa'ara pehuku i herá nanangi pepapatenda i kai'?”
66006011	Ra'ámbe'ihe' hore-hore hantau badu' kumbá to bulá. Hane'ihe' rahuo' meiha' hampai' mani' tuke i kagáná'ána imba'na rángánda to hampobago-bago' hai herá hintu' halálunda to hampepopóinálái to ina rapapate hondo'o herá.
66006012	Hane'i kuita Ana Gimba molepá' pene to kaini. Mewali'mi' linu to peringku'i. Alo mewali' máiti hondo'o báná to máiti to makasa hai wulá mewali' málei hondo'o wahe'.
66006013	Betue' mandawo'he' kai langi' i duniá hondo'o kandawo'na wua' ara to ti'ara mani' mare meráná' kai tóá'na i kanarumpána angi mamau'.
66006014	Langi' manii' hondo'o sura toralóló, upu-upu bulu' hai pulo tehuhu' kai ka'árá'ána.
66006015	Hane'ihe' datu i duniá, toireá, tadulako-tadulako mpombeala, taunahe' to kalómá hai to nakakiaráihe' kuasa' hintu' taunahe' ntani', maro'a hawi' ba to bo'ia hawi', upu-upunda mobunihe' wátánda i balo' watu hai i ili'na watu to i bulu'.
66006016	Mogoa-goahe' i bulu' hai i watu, rahanga'áhe', “Maono'komi motámbungika' hai nibunika' kai pehiló'áNa to pehuda i káderá' kadatuá lia' katowena Ana Gimba iti!
66006017	Láwi' alo to peringku'i butumo'i; de'e-de'e Pue' Ala hai Ana Gimba mowuráhamoHe' toweNda, lia' ti'ara hawe' hadua to mantaha i lindo'Nda!”
66007001	Kaindo'o, kuita iba mala'eka mekátede'he' i iba mata'angi. Iba bolo'na angi i wongko duniá rahálá' mala'eka iti bona ti'ara ara angi mewui i ráre, i tahi' ba i tóá'nahe' kau.
66007002	Hane'i kuita hadua mala'eka ntani' mesupa' tanda' kai mata'alo. Mala'eka iti mambawa pene kai Pue' Ala to tuwo'. Hintu' wamba' to mahárá, mala'eka iti meágórá i iba mala'eka to walimohe' moranga' kuasa' kai Pue' Ala ina mopakarugi' ráre hai tahi'.
66007003	Nahanga' mala'eka iti, “Bopokomi sieru' mopakarugi' ráre hai tahi' ba tóá'nahe' kau, ane ti'ara mani' kitanda'i hai tanda' pene kirenda taunána Pue' Ala, Pue'ta'.”
66007004	Hane'ia' masádi ka'arána hangatu iba pulo'na hai iba hábuna to na'ámbe'i Pue' Ala tanda' pene i kirenda. Upu-upunda ra'ala kai hampulo' hai rontina tina toSáráeli;
66007005	kai hambua' tina ratanda'i pene hampulo' hai duá hábuna tauna. Tina iti iami': Iehuda, Rube, Gati,
66007006	Asere, Natali, Manase,
66007007	Simeo, Lewi, Sikari,
66007008	Sebulo, Iusu hai Benámi'.
66007009	Upu iti, manginta womo' tauna to peringku'i kahanda'nda—ti'ara hawe' hadua tauna to peisá moimba' kahanda'nda. Taunahe' iti iami' tauna to kai upu-upu tina, tina mahile, kadatuá hai basa. Upu-upunda mewaru'he' badu' kumbá to bulá, moántiáhe' to hondo'o tawe' baloli, mekátede'he' melindo' i káderá' kadatuá hintu' Ana Gimba iti.
66007010	Meágóráhe' hintu' wamba'nda to mahárá, “Katesoreákanta' mepongka kai Pue' Ala, Pue'ta', to pehuda i káderá' kadatuá hai kai Ana Gimba iti!”
66007011	Upu-upunda mala'eka mekátede'he' mantolelingi káderá' kadatuá hintu' tadulakohe' hai totuwo' to iba iti. Mala'eka iti motumpapa'he' i lindo'na káderá' kadatuá hane'ihe' menómbá i Pue' Ala.
66007012	Upu-upunda meágórá, rahanga', “Ami! Teperáráingámi' Pue' Ala, Pue'ta' to tetóeá' lia' matopa'. Sipato' raporande áhi'i' hai rapomahile. Ia to makuasa' hai paróhó duu' i kahae-haeána! Ami.”
66007013	Hadua kai olo'nda tadulako iti mekune' i kodo', “Hema hai kai umbáhe' tauna to pebadu' kumbá to bulá dee?”
66007014	Kuháni', “Ti'ara kuisá tuá, kámiu haduduámi to pangisá.” Hane'i nahanga' i kodo', “Herámo'i tauna to tekábáhá kai karapopeahi-áhi'nda to mahárá. Badu' kumbánda karabaho'imo'i lia' rapopewali' bulá hai wahe'na Ana Gimba iti.
66007015	Itimi' hane'ihe' mekátede' nalindo' káderá' kadatuána Pue' Ala, menómbáhe' i Ia mabaa hai inambengi i lalu Támbina Pue' Ala. Lia' Ia to pehuda i káderá' kadatuá iti ina hingkakani hai herá mohámbákihe'.
66007016	Ti'arapohe' ina mampasádi marimi hai mangkado'u; kamapiuna alo ti'arapo'i ina moámukihe',
66007017	láwi' Ana Gimba to pehuda i tanga'-tanga' káderá' kadatuá iti, ina mewali'mo'i topolámbá'he'. Ia ina motuntungihe' mao i pepongka'ána uwai to peámbe'i katuwo'. Lia' Pue' Ala ina moumpáhi sanggena uwai mata kai matánda.”
66008001	Tempóna Ana Gimba iti molepá' pene to kapitu, surugá manii'-nii' toto'na hantanga' dáá kahaena.
66008002	Hane'i kuita pitu mala'eka to pekátede' nalindo' Pue' Ala lia' ratandoángihe' hore-hore hambua' surupetá'.
66008003	Hadua mala'eka ntani' to pambawa hambua' pohunuiá dupa' kai buláwá, butu mekátede' nalindo' rapu pointuá popenómbá. Mala'eka iti ra'ámbe'i dupa' to handa' ebe nahunui, bona napopenómbái hingkakani hai pekakaenda upu-upu taunána Pue' Ala i rapu pointuá popenómbá buláwá to nalindo' káderá' kadatuá.
66008004	Hingkakani hai pekakaenda upu-upu taunána Pue' Ala, ranáhuna dupa' to rahunui iti morámbunga nai' kai teenda mala'eka to pekátede' nalindo' Pue' Ala.
66008005	Kaindo'o, na'alami' mala'eka pohunuiá dupa' iti, naóntóki api to kai rapu pointuá popenómbá, hane'i natumpáka i duniá. Mewali'mi' bánibi' to pombehangke, gumpata' to mahárá lia' linu i duniá.
66008006	Kaindo'o, pitu mala'eka to poántiá pitu surupetá' iti mopatóká' ina motawue'.
66008007	Mala'eka to kaisá' motawue' surupetá'na, mendálumi' bábá watu hintu' api mogalo wahe' to mahárá katóána i duniá. Hangkira tálu duniá upu na'ande' api; hondo'o wo'o hangkira tálu tóá'nahe' kau hai upu-upuna háhi to malewáu.
66008008	Mala'eka to kaduá motawue' surupetá'na, hane'i ara to mahile ebe kuita hondo'o bulu' to bóró keapi ratumpáka i tahi'. Tahi' hangkira tálu mewali' wahe',
66008009	hane'i hangkira tálu kai sanggena to tuwo' i tahi' mate; hondo'o wo'o hangkira tálu kai upu-upu kapala' uwai magonu.
66008010	Kaindo'o mala'eka to katálu motawue' surupetá'na, hane'i hambua' betue' to mahile to bóró hondo'o hindóri mandawo' kai langi', mokandawo'i hangkira tálu kai koronahe' uwai hai uwai tumbu'.
66008011	Hanga'na betue' iti iami' “Mapai'”. Hane'i hangkira tálu uwai mewali' mapai' lia' handa'mohe' tauna mate láwi' painunda uwai to mapai' iti.
66008012	Mala'eka to kaiba motawue' surupetá'na. Hampale ara to pohálá' alo, wulá hai betue' hane'i hangkira tálu kai pewanta'nda ti'arapo'i mewanta'. Ane mabaai, hangkira tálu kai pewanta'na alo matántá hondo'o wo'o ane mangkáindi'i, hangkira tálu kai pewanta'na wulá hai betue' matántá wo'o.
66008013	Hane'i kuita lia' kuhádi hamba'a manu-manu' to mahile hondo'o kiló to tanga'na metumeo' tiri i wongko raoa, meágórá, “Hurewu'! Hurewu'! Hurewu'mi' upu-upu tauna to i duniá, láwi' ara mani' tálu mala'eka to ina motawue' surupetá'nda!”
66009001	Mala'eka to kalima motawue' surupetá'na, hane'i kuita hambua' betue' kai langi' mandawo' i duniá. Betue' iti ra'ámbe'i pegili loke' kapateá.
66009002	Betue' iti mobungkáhi loke' kapateá hane'i mengkairaoa ranahu kai láluna hondo'o ranahu kai dómpu' to mahile. Alo hai raoa mewali' mangkáindi nanangi ranahu to kai loke' kapateá iti.
66009003	Kai ranahu iti mesupa'mohe' kukumba' to pendálu i duniá. Kukumba' iti ra'ámbe'ihe' kuasa' to hibali' hai kuasa' to rawe'iá álipáboe'.
66009004	Kukumba' iti ti'arahe' rapáliu mopakarugi' háhi, tóá'nahe' kau ba hu'á-hu'á ntáni'na. Agáiáná to peisá iami' mohurewuki taunahe' to i kirenda ti'ara ara tanda' pene to kai Pue' Ala.
66009005	Kukumba' iti ti'arahe' rapáliu mopapate tauna to ti'ara nakakiarái tanda' pene i kirenda, agáiáná rapakahái peáhe' duu'nda mohámpei kapári' to mahárá gánggána lima wulána. Kamahái to mahárá to rapa'ara kukumba' iti, hibali' hai kamaháina pehói'na álipáboe'.
66009006	Gánggána lima wulána iti tauna rapoinao mate, agáiáná ti'arahe' mate; rapengáihi mate agáiáná kapate karao' kai herá.
66009007	Lengge'nda kukumba' iti hondo'o dárá to tóká' ina mombeala. I wóá'nda ara to hondo'o poheá' kadatuá kai buláwá. Lindo'nda hondo'o lindo' tauna.
66009008	Weluá'nda hondo'o weluá' tawine, lia' ngihinda hondo'o ngihi singa.
66009009	Bombáru'nda natutu'i to hondo'o badu' rante. Kápinda momuni hondo'o munina handa' káretá to narui' dárá to tanga'nda mosuáki pombeala.
66009010	Iku hai pehói'nda hondo'o álipáboe'. Lia' i ikunda itimi' ka'ara'ána róhónda mampopeahi-ahi' tauna gánggána lima wulána.
66009011	Ara dátunda to pohawa'ihe'. Datu iti iami' mala'eka to pokuasa'i loke' kapateá. I lalu basa Ibarani, hanga'na Abado; i lalu basa Iunani, hanga'na Apolio (to mopáláiá “Topepakarugi'”).
66009012	Kahurewu' to kaisá' liumo'i. Upu iti ara mani' rompáká' kahurewu' to ina meusu.
66009013	Kaindo'o, mala'eka kaini motawue' surupetá'na. Kuhádimi' wamba' kai iba hókina rapu pointuá popenómbá to rabábehi kai buláwá to nalindo' Pue' Ala.
66009014	Wamba' iti masanga' i mala'eka to kaini to poántiá surupetá' iti, “Palóhó'he' iba mala'eka to rahilu' i korona uwai Epara to mahile iti!”
66009015	Rapalóhó'mohe' mala'eka to iba iti, to rapatóká'mo'i i tinti', alo, wulá hai tó'á ina mopapate hangkira tálu kai upu-upu tauna.
66009016	Hane'ia' rapasanga'á, surodado' to podárá to mampeola'i mala'eka to iba iti, rongatu riwuna kahanda'nda.
66009017	Lia' i popatongawa' iti, kuitahe' dárá hai topohawe'ihe'. Topodárá iti mebadu'he' badu' rante to málei hondo'o bóróna api, malewáu hondo'o langi', lia' moawaa mabádá'. Wóá'na dárá iti hondo'ohe' wóá'na singa, kai ngangánda mengkairaoa api, ranahu hai awaa to mabádá'.
66009018	Kai kahurewu' to tálu páká'na iti, iami' api, ranahu hai awaa to mabádá' to pengkairaoa kai ngangánda dárá, itimi' to popapate hangkira tálu kai tauna.
66009019	Róhónda dárá iti iami' i humenda lia' i ikunda. Ikunda to powóá' hondo'o ile, itimi' to rapopobundu' mampopeahi-ahi' tauna.
66009020	Agáiáná pelábiána tauna to ti'ara napapate kahurewu' to perumpa iti, ti'arahe' kadeáha kai pampenómbáinda inaohe' tokadake hai poánditu to nabábehi tee saduduánda. Ti'ara rakarónga mampenómbái poánditu to rabábehi kai buláwá, perá', tambaga', watu hai kau to ti'ara meita ba mehádi ba molumao.
66009021	Ti'arahe' wo'o kadeáha kai bábehiánda to kadake, iami' pepapate, kakeisá, gau' ngkaparaka' hai kabaina.
66010001	Kaindo'o, kuita hadua mala'eka ntani' to mapore mendálu kai surugá. Mala'eka iti nahámbáki gawu, wóá'na metali mpórágiá. Lindo'na mewanta' hondo'o alo, bitina hondo'o ári'i api.
66010002	I teena ara hambua' sura kekede' toralóló to tewáláhi. Biti kóánána mediha' i tahi', biti káirina mediha' i ráre.
66010003	Mala'eka iti meágórá hintu' wamba' to mahárá hondo'o penggóró'nda singa. Kaupuna mala'eka iti meágórá, rahániki pitu wamba'na gumpata' to pewoo.
66010004	Kaupunda mowamba' gumpata' to pitu, kulái ina mouki', agáiáná kuhádi wamba' kai surugá masanga', “Buniángi apa to nahanga' gumpata' to pitu iti; iniá' nu'uki'i!”
66010005	Hane'i kuita mala'eka to pediha' i tahi' hai i ráre iti, moángká' tee kóánána i langi'.
66010006	Mala'eka iti mosumpa i lalu hanga'na Pue' Ala to tuwo' duu' i kahae-haeána, to mampopewali' langi', tampo' hintu' tahi' hai upu-upu óntó'na. Nahanga' mala'eka iti, “Tempóna ti'arapo'i ina ralántu'!
66010007	Agáiáná ane natawue'mi' mala'eka to kapitu surupetá'na, Pue' Ala ina mopapósengi liwo to Nabuniángi, hondo'o to kaNapabutumo'i i huo'Nahe', iami' galara'.”
66010008	Kaindo'o, wamba' to kai surugá to kakuhádimo'i iti, molaluta womi' i kodo', Nahanga', “Namo', ala sura toralóló to tewáláhi i teena mala'eka to pediha' i tahi' hai i ráre.”
66010009	Hondo'omi' kamaóngku' i mala'eka iti merapi' bona sura kekede' toralóló iti nawe'ia'. Nahanga' mala'eka iti, “Ranga' sura toralóló dee nuande'. I lalu bonte'mu ina mewali' mapai', agáiáná i ngangámu mamumi' hondo'o tináhá'.”
66010010	Sura kekede' toralóló iti kuala kai teena hane'i kuande'. I ngangángku' kuhádi mamumi' hondo'o tináhá' agáiáná i kaupuna kuame', i lalu bonte'ku' mewali' mapai'.
66010011	Kaindo'o, napárentá'a', “Nupabutu hangkani mani' bámbári kai Pue' Ala mokakihanga'ihe' tina mahile, kadatuá, basa hai datu.”
66011001	Upu iti, ratandoángia' hampoho' kau to ina hibali' hai lai' popohóká', hane'ia' rahuo', “Namo', Támbina Pue' Ala hai rapu pointuá popenómbá nuhóká'. Nuimba' hangampa kahanda'nda tauna to penómbá i láluna.
66011002	Agáiáná iniá' nupohóká' tangabaána to tanda' i raoa Támbina Pue' Ala iti, láwi' rawe'iámohe' tauna to ti'ara mehala' i Pue'. Herá ina modiha'-diha' wanua mahile to magasa' iti, iba pulo'na hai rombulá kahaena.
66011003	Rodua sábi'Ku' to pewaru' waru' ngkapepa', ina Kuhuo'he' mopabutu bámbári kai Pue' Ala gánggána hasábu rongatu hai ini pulo'na alona.”
66011004	Rodua sabi' iti iami' rompó'á kau saitu hai rombua' biti póindó' to nalindo' Pue' Ala to makuasa' i humandele duniá.
66011005	Ane arai tauna to mamperao molumaóha hampáká' to ti'ara maro'a i herá, mengkairaoami' api kai ngangánda to poropu' bungká'nda. I kahóndi'itina, upu-upu tauna to ina mopamaháihe' bate'nda rapapate.
66011006	Sabi' to rodua iti, nakakiaráihe' kuasa' ina mohálá' langi' bona ti'ara bábá gánggánda mopabutu bámbári kai Pue' Ala. Makuasa'he' wo'o i upu-upu uwai, mobáliki uwai mewali' wahe'. Lia' nakakiaráihe' wo'o kuasa' ina mopa'ara mampopengaa kahurewu' i duniá, mangola' peá peláiánda.
66011007	Kaupunda mopabutu bámbárinda, pinatuwo' to pengkairaoa kai loke' kapateá ina mampombeala'áhe'. Pinatuwo' iti ina monangi hai mopapatehe'.
66011008	Wátáloa'nda ina rapatodáhi i kárádá'á wanua mahile, i karapaso'ána Pue'nda i kau mombehape. Nanangi kakadakena bábehiána, wanua mahile iti rapándiri' hondo'o Sodomo ba Másiri.
66011009	Taunahe' kai upu-upu kadatuá, tina, basa hai tina mahile ina manginta wátáloa'nda gánggána tálu alona hai hambóhó' alo lia' ti'ara rapepáliunga wátáloa'nda ratawu.
66011010	Tauna i duniá ina matana'he' rakapátei sabi' to rodua iti. Ina mosusa'he' lia' mombepopákátuáhe' peámbe'i wua' ngkadonde lalu láwi' galara' to rodua iti kamopa'aramohe' handa' pepa' ngkapári' i upu-upu tauna i duniá.
66011011	Liumi' tálu alona hai hambóhó' alo, butumi' peinao ngkatuwo' kai Pue' Ala mesuá' i lálunda galara' to rodua iti. Meáróhe' mekátede', hane'i upu-upu tauna to panginta lángá' ebehe'.
66011012	Kaindo'o, galara' to rodua iti masádihe' wamba' to mahárá kai surugá mekárá' i herá, “Ningkamo', pengkahe' mai!” Hane'i rasábiki bungká'nda, mengkaore'mohe' i surugá duu'nda nahámbáki gawu.
66011013	Tempó iti arami' linu to peringku'i. Hangkira hampulo' kai wanua mahile iti magonu lia' pitu hábunda tauna mate narumpa linu iti. Tauna ntáni'na lángá' ebehe', hane'ihe' motóeá' Pue' Ala i surugá.
66011014	Kahurewu' to kaduá liumo'i. Agáiáná peita! Kahurewu' to katálu harawi'ámo'i ina meusu.
66011015	Mala'eka to kapitu motawue' surupetá'na, hane'i kuhádihe' wamba' to mahárá ebe i surugá to masanga', “Kakuasa'á ina mopárentá duniá, de'e-de'e aramo'i i teena Pue'ta' hai Datu Topesoreáka to Nadándiáke'. Ia ina mopárentá i pewáli'na datu tuke i kahae-haeána!”
66011016	Rompulo' hai iba tadulako to pehuda i káderá' kadatuánda nalindo' Pue' Ala, motumpapa'he' menómbá i Ia.
66011017	Rahanga', “Pue' Ala, Pue' To Tepamakuasa', to ara lia' to aramo'i! Morande ahi'ka' i Io láwi' mampopobundu'moKo' kuasa'Mu to mahile, lia' mantepu'umoKo' mopárentá!
66011018	Taunahe' to ti'ara mehala' i Pue' manggerumohe', agáiáná tempóMumo'i mowuráha toweMu, lia' tempóMumo'i wo'o mobutusi tomate. Itimi' tempó peámbe'iáMu saro i galara' huo'Muhe', hintu' upu-upu taunáMu, iami' upu-upu tauna to penómbá i Io, maro'a to i wói' tuwo'nda ba to i reá tuwo'nda. Itimi' tempó ina mogonu taunahe' to pogonu duniá!”
66011019	Kaindo'o, tebungkáhimi' Támbina Pue' Ala i surugá, lia' teitami' Peti' Mpodándi i láluna. Hane'imi' mebánibi' to pombehangke hai munina gumpata' to pewoo moinore' hintu' linu hai bábá watu to mamau'.
66012001	Kaindo'o, kuita i langi' hampáká' to pehelei lia' to pehákiá'i. Hadua tawine to mampobadu' alo, tanga'na mekátede' i wulá. I wóá'na ara poheá' kadatuá to naka'arái betue' hampulo' hai rombua'.
66012002	Tawine iti rombua' wátána, mogoa-goa nakahái'i láwi' napadádárimo'i ina moáná'.
66012003	Hane'i kuita womi' hampáká' to pehelei i langi'. Ara hamba'a naga lei to mahile ebe. Naga lei iti, pitu wóá'na hai hampulo' tándu'na. Hore-hore wóá'na naka'arái poheá' kadatuá.
66012004	Ikuna naga lei iti modii' hangkira tálu kai betue'he' to ara i langi' hane'i natumpáka i duniá. Naga iti mekátede' nalindo' tawine to tanga'na napadádári moáná', ina moame' áná'na to ina na'ánáka.
66012005	Tawine iti moánáka hadua tomoane, to ina mopárentá hintu' bolai besi upu-upu tina mahile. Ánáke iti hampale perami' raperampa'i kai inaána, hane'i rawawa i Pue' Ala hai i káderá' kadatuáNa.
66012006	Kaindo'o tawine iti melalóhó' mao i pádá wungi, i ka'árá'á to napatóká'ámo'i Pue' Ala. I ka'árá'á iti ia ina raporewu hasábu rongatu hai ini pulo'na alona kahaena.
66012007	Kaindo'o, mewali'mi' pombeala i surugá. Mikaeli hingkakani hai mala'ekána mampombeala'á naga iti. Naga to naurei mala'ekánahe' mampombeala'á Mikaeli.
66012008	Agáiáná naga iti ranangi. Ia hai mala'ekána ti'arapohe' rapáliu roo i surugá.
66012009	Naga lei iti ratumpáka i duniá hingkakani hai mala'ekánahe'! Naga lei iti iami' ile ntu'a to rahanga' Tadulako Ánditu hai Dátunda Inao Tokadake, to potobebeá humandele duniá.
66012010	Kaindo'o, kuhádi wamba' to mahárá i surugá masanga', “De'e-de'e tempónamo'i Pue' Ala mosoreáka taunáNa! De'e-de'e Napetude'ángamo'i kamakuasa'Na i pewáli'Na Datu! De'e-de'e wo'o Datu Topesoreáka to radándi iti, mampetude'ánga kuasa'Na! Láwi' to porae' haláluntahe' mabaa hai inambengi i lindo'na Pue' Ala, rahurengimohe' kai surugá.
66012011	Halálunta' monangimohe' naga iti melempó i wahe'Na Ana Gimba, hintu' i pantolelehanda bámbári kai Pue' Ala. Bulá lálunda mampehuhu'á tuwo'nda duu' i kapatenda.
66012012	I kahóndi'itina, surugá hingkakani hai to roo i láluna bate'nda matana' sangkani! Agáiáná hurewu'mi' tampo' hai tahi' láwi' Tadulako Ánditu mendálumo'i i kámiu hintu' towena to mahárá, láwi' naisá kahampái'na peramo'i lógána.”
66012013	I kanaisána naga iti karatibenamo'i i duniá, mantepu'umi' mowulai tawine to kamoánáka ánáke iti.
66012014	Agáiáná tawine iti ra'ámbe'i rombali kápina manu-manu' to hondo'o kiló bona petumeo' mao i ka'árá'ána i pádá wungi, kaina rarewuána gánggána tálu tó'ána hai ini wulána lia' teweihá kai pehurewukina naga.
66012015	Kai ngangána, naga mohupárá uwai to handa' i tawine iti bona tawine iti ma'ándu'.
66012016	Agáiáná tawine iti natulungi duniá, tampo' menganga moame' uwai to nahupárá naga iti.
66012017	Naga mahárá ebe katowena i tawine iti, hane'i mao mampombeala'á muleákana ntani' tawine iti, iami' upu-upu tauna to pengkoru' i hawa'na Pue' Ala lia' to mampoposabi' mokakihanga'i Iesu.
66012018	Kaindo'o, mekátede'mi' naga iti i wiwi tahi'.
66013001	Kaindo'o, kuita hamba'a pinatuwo' mesuwárá kai lalu tahi'. Pinatuwo' iti, tándu'na hampulo', wóá'na pitu; i hore-hore tándu'na ara hambua' poheá' kadatuá hai i wóá'na to pitu hore ara hambua' uki' iami' hampáká' hanga' petokadakeá i Pue' Ala.
66013002	Pinatuwo' to kuita iti, lengge'na hondo'o sóe' to mahile, bitina hondo'o biti beruá hai humena hondo'o hume singa. I pinatuwo' iti, naga meámbe'i róhó saduduána hai káderá' kadatuá hintu' kakuasa'ána to mahile.
66013003	Hambua' kai pitu wóá'na pinatuwo' iti, kuita ara to hondo'o bela to manáná ebe, agáiáná baka'mo'i. Sanggena to i duniá hele, hane'ihe' meola' i pinatuwo' iti.
66013004	Menómbáhe' i naga láwi' peámbe'ina kuasa' i pinatuwo' iti. Pinatuwo' iti rapenómbái wo'o. Rahanga', “Ara paa'i kasibáli'na pinatuwo' dee? Hema paa'i to bái' mampombeala'ái?”
66013005	Pinatuwo' iti ra'ámbe'i hume to pose pampepemahile hai motokadakeá Pue' Ala; lia' ra'ámbe'i wo'o lógá mopárentá iba pulo'na hai rombulá kahaena.
66013006	Kaindo'o, mantepu'umi' motokadakeá hai mopapatihanga' Pue' Ala hondo'o wo'o ka'árá'ána Pue' Ala lia' upu-upu to roo i surugá.
66013007	Rapáliu wo'o mampombeala'á taunána Pue' Ala duu'nda nanangi. Ra'ámbe'i wo'o lógá mokuasa'i tauna i upu-upu tina hai tina mahile, kadatuá hintu' upu-upu tauna kai mopáká'-páká' basa.
66013008	Pinatuwo' iti ina rapenómbái sanggena tauna to i duniá, ti'ara tesuá' taunahe' to karauki'mo'i hanga'nda i Sura Ngkatuwo' hangko bomani' duniá rapopewali'. Sura iti ara i teena Ana Gimba to walimo'i rasambale'.
66013009	Itimi' hane'i, hema-hema to ketainga, bate'na napehádingi bámbári dee:
66013010	“Tauna to napakanóntómo'i Pue' Ala ina ratawani, bate'na ina ratawani hai hema-hema to napakanóntómo'i Pue' Ala rapapate mata mpiho', bate'na ina rabóhó'. Itimi' hane'i, taunána Pue' Ala bate'na pamparii i kapári' hai tungku' mepóinálái.”
66013011	Kaindo'o, kuita hamba'a pinatuwo' ntani' mengkairaoa kai lapi tampo'. Pinatuwo' iti nakakiarái rombua' tándu' to hondo'o tándu' ana gimba lia' wamba'na hondo'o wamba' naga.
66013012	Nalindo' pinatuwo' to pesuwárá kai lalu tahi', upu-upu kuasa' to ara i ia, nalumaóha pinatuwo' to pengkairaoa kai lapi tampo'. Humandele duniá hintu' to poka'arái'i naroho' menómbá i pinatuwo' to pesuwárá kai lalu tahi', to baka'mo'i belána to manáná.
66013013	Pinatuwo' to pengkairaoa kai lapi tampo' mopa'ara topehelei to pehákiá'i. Lia' rasábiki upu-upu tauna, napa'ara api kai langi' mendálu i duniá.
66013014	Upu-upu tauna to tuwo' i duniá natobebeáhe' i pamponggaleána topehelei to rapepáliunga nalumaóha, nalindo' pinatuwo' to pesuwárá kai lalu tahi'. Upu-upunda nahuo' moáróha hambua' watu molindo' tanda' pepomahilenda i pinatuwo' to pesuwárá kai lalu tahi'. Pinatuwo' iti karabelái mata mpiho' agáiáná bate'na onto tuwo'.
66013015	Pinatuwo' to pengkairaoa kai lapi tampo' ra'ámbe'i kuasa' mampopeinao watu molindo' iti, hane'i peisá molaluta lia' mopapate upu-upu tauna to ti'ara mau menómbá i ia.
66013016	Upu-upu tauna, maro'a to i wói' ba to i reá tuwo'nda, kalómá hai meahi-ahi', hawi' hai to bo'ia hawi', naroho' pinatuwo' to pengkairaoa kai lapi tampo' bona raporanga' tanda' i tee kóánánda ba i kirenda.
66013017	Ti'ara hawe' hadua to peisá mehóló ba mampobalu' apa-apa, ane ti'arai ara tanda' iti iami' hanga'na pinatuwo' to pesuwárá kai lalu tahi' ba lamoro to popatongawa' hanga' iti.
66013018	To kaisá-isá' iami' bate'na ara kapangisá ina mopáhángi upu-upuna dee. Tauna to matopa' peisá mopáláiángi lamoro to i pinatuwo' iti láwi' lamoro iti iami' hanga'na hadua tauna. Lamorona iami' ini átuna ini pulo'na hai ini.
66014001	Kaindo'o, kuita Ana Gimba iti mekátede' i mungku Sio. Hingkakani hai Ia, ara hangatu iba pulo'na hai iba hábuna tauna to hore-hore i kirenda teuki' hanga'Na Ana Gimba hintu' hanga'Na AmáNa.
66014002	Hane'i kuhádi wamba' to pewoo kai langi' hondo'o munina uwai kumapa to mahile lia' hondo'o pomunina gumpata' to mahárá. Wamba' iti hondo'o muninda katapi to rakáwe topokatapi.
66014003	Nalindo' káderá' kadatuá hintu' iba totuwo' hai tadulakohe' to potolelingi káderá' kadatuá iti, hangatu iba pulo'na hai iba hábuna tauna molingáhe' hampáká' lingá to wó'u. Lingá iti ti'ara peisá rapegurui tauna ntani' sangádina tauna to hangatu iba pulo'na hai iba hábuna to karasoreákamohe' kai duniá.
66014004	Upu-upunda tungku' maláhi wátánda, láwi' ti'ara manihe' kamoiluhi hai tawine. Meola'he' sangkani i Ana Gimba iti, i umbá peá kamaoáNa. Kai olo'nda humangkaniá tauna, herámi' to rasoreáka mewali' popenómbá to rungu-runguna i Pue' Ala hai i Ana Gimba iti.
66014005	Ti'arahe' hawe' hangkani modongko'; lia' ti'ara ara hawe' hántede' kaboko i tuwo'nda.
66014006	Kaindo'o, kuita hadua mala'eka ntani' to petumeo' tiri i langi'. Mala'eka iti mambawa Bámbári Ngkatuwo' to ti'ara ara kahópó'ána, bona rapabutui i tauna to i duniá iami' i upu-upu tina hai tina mahile, kadatuá hintu' upu-upu tauna kai mopáká'-páká' basa.
66014007	Mala'eka iti meágórá mahárá, “Nilángá' i Pue' Ala, tóeá'mi' kamahilena kuasa'Na! Láwi' tempóNamo'i mobutusi tauna. Penómbá i Ia to mampopewali' langi', tampo', tahi' hai upu-upu uwai tumbu'!”
66014008	Mala'eka to kaduá metuntu i mala'eka to kaisá' daro meágórá, “Mandawo'mo'i! Mandawo'mo'i, Bábeli wanua mahile to tekárebá, to popamalangu upu-upu tina mahile hintu' anggoro'—iami' anggoro' gau' ngkaparaka'!”
66014009	Mala'eka to katálu metuntu i mala'eka to rodua iti daro meágórá mahárá, “Tauna to penómbá i pinatuwo' iti hintu' watu molindo' to rabábehi hondo'o ia lia' ara tanda'na pinatuwo' iti i kire ba i teena,
66014010	tauna iti ina mainu anggoro' ngkatoweNa to ti'ara ara galona, to natua Pue' Ala haduduána i painuá ngkatoweNa! Upu-upunda ina rahuku i lalu api hintu' awaa to mabádá', ralindo' mala'ekána Pue' Ala hintu' Ana Gimba iti.
66014011	Ranáhuna api to mampopeahi-ahi' taunahe' iti ti'ara ina mengkaroo morámbunga duu' i kahae-haeána. Mabaa hai inambengi ti'ara ara peiha'ána kapári' rahádi taunahe' iti, iami' tauna to penómbá i pinatuwo' hintu' watu molindo'na lia' to nakakiarái tanda' hanga'na.”
66014012	Haido'o, mokakihanga'ihe' taunána Pue' Ala to pengkoru' i hawa'Na lia' tungku' mepóinálái i Iesu, bate'nda ebe pamparii i kapári'.
66014013	Kaindo'o, kuhádi wamba' kai surugá masanga', “Uki' dee: Mantepu'u de'e-de'e, madonde ebehe' tauna to mate i katungku'nda mepóinálái i Pue' Iesu!” “To'u!” nahanga' Inao Magasa', “Bona rapeiha' kai pári' mpobago'nda láwi' bate'nda ina moranga' wua' bábehiánda.”
66014014	Kaindo'o, kuita gawu to bulá. I wongkona gawu iti mehuda hadua tauna to hondo'o Áná'na Manusia'. I wóá'Na ara hambua' poheá' kadatuá to rabábehi kai buláwá, i teeNa ara hamata kandao' to tumaru.
66014015	Kaindo'o, hadua mala'eka ntani' mengkairaoa kai Támbina Pue' Ala. I wamba'na to mahárá, meágórámi' i Tauna to pehuda i gawu iti, “Áe'á, patóá kandao'mu, pepare, láwi' tempónamo'i mepare; duniá maremo'i ina rapepare!”
66014016	Kaindo'o, Tauna to pehuda i wongko gawu iti mo'áe'á kandao'Na napatóá i duniá, napeparemi' duniá.
66014017	Kuita womi' mala'eka to haduána mengkairaoa kai Támbina Pue' Ala i surugá. Mala'eka iti moántiá wo'o hamata kandao' to tumaru.
66014018	Upu iti, hadua mala'eka ntani' to pokuasa'i api, butu kai rapu pointuá popenómbá. Hintu' wamba' to mahárá, meágórá i mala'eka to poántiá kandao' to tumaru iti, “Áe'á kandao'mu, róró'he' wua' anggoro' to i duniá, láwi' maremohe'!”
66014019	Na'áe'á mala'eka iti kandao'na napatóá i duniá, nakandao'he' wua' anggoro' kai tóá'na hane'i natumpáka i popie'á anggoro' ngkatowena Pue' Ala to telua'mo'i.
66014020	Wua' anggoro'he' iti rapie' i raoána wanua mahile lia' kai popie'á iti moilimi' wahe' hondo'o korona uwai tálu átuna kiló kakarao'na lia' toto'na romete' kakaláduna.
66015001	Kaindo'o, kuita i langi' hampáká' topehelei lia' meringku'i ebe. Ara pitu mala'eka hai hore-hore hampáká' kahurewu' to kaupuána. Itimi' kahópó'ána Pue' Ala mowuráha katoweNa.
66015002	Upu iti kuita hampáká' to hondo'o tahi' pampewao'á to pogalo api. Kuita wo'o taunahe' to ponangimo'i pinatuwo' hintu' watu molindo'na hai lamoro hanga'na pinatuwo' iti. Upu-upunda to penangi iti, mekátede'he i wiwi tahi' pampewao'á daro moántiá katapi to nawe'iáhe' Pue' Ala.
66015003	Molingáhe' lingána Musa huo'na Pue' Ala hintu' lingána Ana Gimba. Munina hondee, “Pue' Ala To Tepamakuasa', mehelei hai mehákiá'i sanggena bábehiáMu! Datu i sanggena tina mahile, ti'ara madári sambali hai to'u upu-upu to Nulumaóha!
66015004	Hema paa'i to ti'ara lángá' i Io, Pue'? Hema to ti'ara tóká' láluna motóeá' hanga'Mu? Io peá to magasa'. Upu-upu tina mahile ina butu menómbá i Io láwi' upu-upu to Nulumaóha to ti'ara madári sambali naitamo'i tauna.”
66015005	Upu iti, kuita Támbina Pue' Ala—Bambaru' Penómbá'á—i surugá tebungkáhi.
66015006	Kaindo'o, pitu mala'eka to pambawa pitu kahurewu' iti mengkairaoa kai Támbina Pue' Ala. Wáru'nda kai báná lená' to bulá maláhi lia' mengkila' hintu' mampoabe'he' halope' to rabábehi kai buláwá i bombáru'nda.
66015007	Kaindo'o, hamba'a kai totuwo' to iba, moámbe'i mala'eka to pitu iti pitu wua'na painuá to rabábehi kai buláwá to pose katowena Pue' Ala—Pue' Ala to tuwo' duu' i kahae-haeána.
66015008	Támbina Pue' Ala pose ranahu kai katetóeá' hintu' kuasa'Na. Lia' gánggána pitu páká'na kahurewu' to rawawa mala'eka to pitu iti ti'ara mani' wali ralumaóha, ti'ara hawe' hadua to peisá mesuá' i Támbina Pue' Ala.
66016001	Kaindo'o, kuhádi wamba' to mahárá kai Támbina Pue' Ala molaluta i pitu mala'eka iti, “Ninamo', bubuha óntó'na pitu painuá ngkatowena Pue' Ala iti i duniá!”
66016002	Mala'eka to kaisá' mao mobubuha óntó' painuá to ara i ia i duniá. Mesupa'mi' mopáká'-páká' bihu to peringku'i lia' mekiriángi i upu-upu tauna to nakakiarái tanda' pinatuwo' iti hai to penómbá i watu molindo'na.
66016003	Upu iti, mala'eka to kaduá mobubuha óntó' painuá to ara i ia i tahi'. Uwai tahi' mewali' wahe' hondo'o wahe'na tomate. Sanggena to tuwo' i láluna mate.
66016004	Kaindo'o, mala'eka to katálu mobubuha óntó' painuá to ara i ia i upu-upu korona uwai hai uwai tumbu' hane'i uwáina mewali' sangkani wahe'.
66016005	Kuhádi mala'eka to pokuasa'i upu-upu uwai masanga', “Io, to ti'ara madári sambali, to ara hai to aramo'i, to Tepamagasa', To'u ebe pehukuMu dee.
66016006	Láwi' to kamopatebubumohe' wahe'nda taunáMu hai galara', de'e-de'e Nupopainumohe' wahe'; sipato' ebemo'i i herá!”
66016007	Hane'i kuhádi wamba' kai rapu pointuá popenómbá, masanga', “Pue' Ala, Pue' To Tepamakuasa', to'u lia' ti'ara ebe madári sambali pondawo'Mu pehuku!”
66016008	Upu iti, mala'eka to kaiba mobubuha óntó' painuá to ara i ia i alo, hane'i ra'ámbe'i kuasa' mopapompo' hai api tauna.
66016009	Tauna napapompo' ámu'na alo to mapiu hane'ihe' motokadakeá hanga'na Pue' Ala to makuasa' i kahurewu'he' iti. Kehapo'i hondo'o ti'arahe' mau kadeáha kai dósánda lia' ti'arahe' mau motóeá' Pue' Ala.
66016010	Kaindo'o, mala'eka to kalima mobubuha óntó' painuá to ara i ia i káderá' kadatuána pinatuwo' to pesuwárá kai lalu tahi'. Sanggena kadatuána mangkáindi. Upu-upu tauna mokeki'he' lila'nda nanangi kamaháina rahádi.
66016011	Pue' Ala to i surugá ratokadakeá nanangi kamaháinda lia' láwi' kakebihunda. Agáiáná ti'ara ebehe' kadeáha kai bábehiánda to kadake.
66016012	Upu iti, mala'eka to kaini mobubuha óntó' painuá to ara i ia i korona uwai Epara to mahile iti. Uwáina ma'áti hane'i peisá rapolumaói datu kai mata'alo.
66016013	Kaindo'o, kuita tálu ánditu to hondo'o lengge'na tongko'. Hore-hore mengkairaoahe' kai ngangána naga, kai ngangána pinatuwo' to pesuwárá kai lalu tahi' hai kai ngangána pinatuwo' to pengkairaoa kai lapi tampo' to rahanga' galara' topepapuha.
66016014	Upu-upunda iami' ánditu to pobábehi topehelei. Ánditu to tálu iti maohe' i datu i humandele duniá, rarámpuhe' ina mombeala i alo mahile iami' Alona Pue' Ala To Tepamakuasa'.
66016015	Nahanga' Pue' Iesu, “Pehádingi! KabutungKu' hondo'o kabutuna tobaina! Madondemi' tauna to tungku' maingá' lia' mopatóká' wáru'na bona ti'ara molumao daro kambula-mbula' wátána hai bona ti'ara malongko' raita tauna!”
66016016	Kaindo'o, ándituhe' iti morámpuhe' datu i ka'árá'á to rahanga' i lalu basa Ibarani “Haramagedo”.
66016017	Upu iti, mala'eka to kapitu mobubuha óntó' painuá to ara i ia i wongko raoa. Kuhádimi' wamba' to mahárá kai káderá' kadatuá to i Támbina Pue' Ala to masanga', “Hópó'mo'i!”
66016018	Mewali'mi' bánibi' to pombehangke hai munina gumpata' to poningki lia' moinore' hai linu to peringku'i. Ti'ara kahangkani linu to hóndi'iti kai karateruna tauna. Itimi' linu to mahárá peringku'ina!
66016019	Wanua to mahile iti magárá mewali' tálu kirána lia' wanua mahile i upu-upu kadatuá i duniá magonu. Hane'i nabuhinao Pue' Ala Bábeli to mahile iti. Wanua mahile iti napopainu Pue' Ala anggoro' kai painuá ngkatoweNa to telua'mo'i.
66016020	Upu-upuna pulo manii', hondo'o wo'o bulu'.
66016021	Bábá watu to mamau', to hore-hore lima pulo'na kiló kadárina, mandawo' kai langi' moroso tauna. Pue' Ala ratokadakeá nanangi pehurewukina bábá watu to peringku'i iti.
66017001	Kaindo'o, hadua kai olo'nda mala'eka to pitu to potando' pitu wua'na painuá iti, butu i kodo' masanga', “Kamo', ina kupantude'a'áko' nu'umbá kaina rahukuna tawine toradulu to tekárebá iti, iami' wanua mahile to ra'áróha i wiwinahe' korona uwai.
66017002	Datu i duniá, molumaóhahe' gau' ngkaparaka' hai ia lia' to roo i duniá malanguhe' mainu anggoro' ngkaparaka'na.”
66017003	Inao Magasa' mokuasa'ia' hane'ia' nawawa mala'eka i pádá wungi. I ndo'o kuita hadua tawine mehuda i wongkona hamba'a pinatuwo' to matómá' kamáleina lia' to piri' uki' hanga' petokadakeá i Pue' Ala. Pinatuwo' iti, pitu wóá'na hai hampulo' tándu'na.
66017004	Tawine iti mewaru' to makámumu hai matómá' kamáleina lia' rapoana'i buláwá, watu to masuli' hólóna hai mutiá. Teena moántiá hambua' mangku buláwá to pose mampopengaa to boko, wua' kai gau' ngkaparaka'na.
66017005	I kirena teuki' hambua' hanga' to tebuniángi páláiána. Hanga' iti iami', “Bábeli to mahile, inaána sanggena toradulu hai pepongka'ána upu-upu bábehiá to kadake i duniá.”
66017006	Hane'i kuita tawine iti malangu i painuna wahe'nda taunána Pue' Ala hai wahe'nda to rapapate nanangi pampoposábi'nda mokakihanga'i Iesu. Kakuitána tawine iti, mahárá kakupohelena.
66017007	Nahanga' mala'eka iti i kodo', “Nu'umbá hane'i mahárá kanupohelena? Ane hondo'oi ina kulaluta'áko' to nabuniángi tawine iti hintu' to nabuniángi pinatuwo' to nahawe'i, iami' pinatuwo' to pitu wóá'na hai hampulo' tándu'na.
66017008	Pinatuwo' iti katuwo' onto iao, agáiáná de'e-de'e manii'mo'i. Hampai' peramo'i hane'i mengkairaoa kai loke' kapateá, lia' ina moranga' kahurewu'. Upu-upu tauna to tuwo' i duniá to ti'ara ara hanga'nda rauki' i Sura Ngkatuwo' hangko bomani' duniá rapopewali', ina helehe' manginta pinatuwo' iti. Láwi' pinatuwo' iti iao katuwo' onto. De'e-de'e manii'mo'i, agáiáná ina mesupa' hule'.
66017009	Mokakihanga'i iti bate'na ara kamatopa' hai kapangisá. Pitu wóá' iti iami' pitu wua'na mungku, pehuda'ána tawine iti. Lia' pitu wóá' iti wo'o iami' pitu datu:
66017010	lima kai olo'nda matemohe', hadua mopárentá mani' hane'i hadua ti'ara mani' butu. Ane butui hanggaló ina mopárentá hampai' peá.
66017011	Pinatuwo' to katuwo'mo'i iao, agáiáná to manii'mo'i de'e-de'e, iami' datu to kauwalu. Datu iti iami' hadua kai olo'nda datu to pitu iti wo'o, to tanga'na melei mampetoto' kapateá.
66017012	Hampulo' tándu' to nuita iti, iami' hampulo' datu to ti'ara mani' mantepu'u mopárentá. Agáiáná ina ra'ámbe'ihe' kuasa' mopárentá i pewáli'nda datu hingkakani hai pinatuwo' iti hadáá kahaena.
66017013	Datu to hampulo' dee, upu-upunda nakakiarái tunggáiá to hibali'; upu-upunda mampehuhu'á róhó hai kuasa'nda i pinatuwo' iti.
66017014	Upu-upunda ina mampombeala'á Ana Gimba iti. Agáiáná Ana Gimba ina monangi datuhe' iti, láwi' Iamo'i Pue' i sanggena tuá hai Datu i sanggena datu. Topeola'Na to tungku' manondo' to Nakárá'mohe' lia' to Napileki ina hingkakanihe' menangi.”
66017015	Nahanga' wo'o mala'eka iti, “Wiwi korona uwai to nuita pehuda'ána tawine toradulu iti, herámi': tina mahile, tauna handa', kadatuá hai basa.
66017016	Hampulo' tándu' to nuita hintu' pinatuwo' iti, ti'ara ina mampalái-lái tawine toradulu iti. Sanggena to arána ina rarampa' lia' ina rapakambula-mbula' wátána. Óntó'na ina ra'ande' lia' ina rapapate hintu' api.
66017017	Láwi' nadóámo'i Pue' Ala lálunda ina molumaóha liwoNa. Pue' Ala mopahintuwo' lálunda ina mampehuhu'á kakuasa'ánda i pinatuwo' iti bona popárentá tuke i pewáli'na apa to nahanga' Pue' Ala.
66017018	Tawine to nuita iti, iami' wanua mahile to tekárebá, to mopárentá datuhe' i duniá.”
66018001	Kaindo'o, kuita hadua mala'eka ntani' mendálu kai surugá. Mala'eka iti nakakiarái kuasa' to mahile lia' pehákiá'ina mewanta' i humandele duniá.
66018002	Melempó i wamba'na to mahárá meágórá, “Mandawo'mo'i! Bábeli wanua mahile to tekárebá iti mandawo'mo'i! De'e-de'e naka'áráimo'i ánditu hai inao tokadake. I láluna naka'arái mampopengaa manu-manu' to petidi'i lia' ti'ara napoimbaha' tauna.
66018003	Láwi' sanggena tina mahile kamainumohe' anggoro' gau' ngkaparaka'. Datu i duniá kamobábehimohe' gau' ngkaparaka' hai ia, lia' topobalu-balu' i duniá, kalómámohe' napakalómá pepoinaoána to ti'ara peisá narii.”
66018004	Hane'i kuhádi wamba' ntani' kai surugá masanga', “TaunángKu' nipengkairaoa! Pengkairaoa kai láluna! Iniá' nipampeola'i dósána to handa' bona ti'arakomi meola' mohóngkóba karahukuna!
66018005	Láwi' dósána motámbungá tuke i langi' hai nabuhinao Pue' Ala kakadakena bábehiána.
66018006	Bábehi i ia hondo'o bábehiána i tauna ntani'; háwángi i ia rongkani kai upu-upu to kanabábehi. Óntóki painuána hai inuá to rongkani kamahárána kai inuá to napatóká'á tauna ntani'.
66018007	Nipakapári' lia' nipakasusa' láluna to hibali' hai popakahilena hintu' popakanoba'na wátá saduduána. Láwi' timbulu molaluta peá i wátá saduduána, ‘Kodo'mi' datu tawine to popárentá! Bo'ia'a' tobemba'; ti'ara'a' ina mohámpei susa' lalu!’
66018008	Láwi' kai polalutána itimi' hane'i i láluna peá hanggaloá ina narumpa kahurewu' iami' rimi mpai', haki' lele hai ai' ngkapate. Lia' ina pompo' na'ande' api, nanangi kamakuasa'na Pue' Ala to pobutusi'i.”
66018009	Datuhe' i duniá to mampeola'i bábehiá ngkaparaka'na hai pepoinaoána tawine iti, ina teria'he' hintu' wiora i pangintánda ranahu to perámbu kai api to popapompo'i.
66018010	Ina mekátede'he' kai karao' nanangi kalángá'nda nalelei pári' ngkatuwo' to nahámpei. Rahanga', “Ádede, hurewu'mo'i wanua mahile to tekárebá dee, wanua mahile Bábeli to paróhó! I láluna peá hadáá hukumu ralumaóhamo'i!”
66018011	Topobalu-balu' i duniá teria'he' wo'o lia' mopa'arahe' ai' ngkapate mantórá tawine iti, láwi' ti'arapo'i hawe' hadua to pehóló bálukanda.
66018012	Ti'arapo'i ara to pehóló buláwá, perá', watu to masuli' hólóna hai mutiánda; hondo'o wo'o báná lená', báná to makámumu, báná to mairuru, báná kasáedá; mampopengaa kau to makárá rahumba, párewá to rabábehi kai pehóni'na gada hai kau to masuli' hólóna, kai tambaga', besi hai watu háluki';
66018013	kamumi', rámpá mpehuhe', dupa' to tepaboháru, mire, dupa'; anggoro', lana, támpu hai gándu; sapi' hai gimba, dárá hintu' káretá, hawi' hai tawani mpombeala.
66018014	Rahanga' topobalu-balu' i tawine iti, “Upu-upu to maro'a to nupoinao ti'arapo'i ara, hai sanggena to tepamaro'a i katuwo'mu lia' to popakanoba' wátámu manii'mo'i. Ti'arapo'i ina nuhumba!”
66018015	Topobalu-balu' to peola'mohe' kalómá napakalómá tawine iti ina mekátede'he' kai karao', nanangi kalángá'nda nalelei pári' ngkatuwo' to nahámpei. Ina teria'he' hai molumaóha ai' ngkapate,
66018016	hane'i rahanga', “Ádede, hurewu'mo'i wanua mahile to tekárebá dee! Hanonde'ena mewaru' lená', báná to makámumu, báná kasáedá; hanonde'ena mobeló'ángi wátána hintu' buláwá, watu to masuli' hólóna hai mutiá!
66018017	Agáiáná i láluna peá hadáá, manii' sanggena lómána!” Upu-upu topokámudi' kapala' uwai, topesawi' i ndo'o hintu' topobago' i kapala' hai upu-upu to pampeli' katuwo'ánda i tahi', mekátede'he' kai karao'.
66018018	Mogoa-goahe' i pangintánda ranáhuna api to perámbu i kapeande'na wanua mahile iti. Mogoa-goahe', “Ti'ara ka'ara wanua mahile ntani' kai wanua mahile to tepamahile dee!”
66018019	Moháwukahe' awu i wóá'nda tanda' kasusa' lalu, hane'ihe' monganga-nganga teria', “Ádede, hurewu'mo'i wanua mahile to tekárebá dee! Kakalómána mopakalómámo'i upu-upu tauna to nakakiarái kapala' i tahi'! Agáiáná i láluna peá hadáá, manii'mi' sanggena to arána!”
66018020	Ó to ara i surugá, matana'moko' nakamagónui wanua mahile iti! Ó kámiu taunána Pue' Ala, suro hai galara', matana'mokomi! Láwi' nahukumo'i Pue' Ala mewali' áró háwá i kanabábehimi!
66018021	Upu iti, hadua mala'eka to mapore moángká' hambua' watu—hondo'o watu pogiliá to mahile—hane'i natumpáka i tahi' daro nahanga', “Hondee karabábehina wanua mahile Bábeli to tekárebá iti, ina mahárá karatumpákana, duu'na ti'arapo'i ina tehumba.
66018022	Muni musi'nda topokatapi, topolingá, topotulali hai topotawue' surupetá', ti'arapo'i ina rahádi i láluna. Ti'arapo'i ina rahumba to i reá pangisána i topobago' i ndo'o, lia' muni pogiliá gándu ti'arapo'i wo'o ina rahádi.
66018023	Tauna ti'arapo'i ina manginta póindó' i láluna, lia' ti'arapo'i ina rahádi áru susa' mpoitámbi i ndo'o. Topobalu-bálu'na, herámi' tauna to tepahindórunga i duniá, lia' melempó i isá hireróna motobebeá sanggena tina mahile i duniá!”
66018024	Bábeli rahuku, láwi' i wanua mahile iti rapasumbáimo'i wahe'nda galara', wahe'nda taunána Pue' Ala—karerembeána, wahe'nda upu-upu tauna to rapapate i duniá.
66019001	Upu iti, kuhádi wamba' to hondo'o pemuuna wamba'nda tauna to handa' i surugá meágórá, “Haleluia! Tetóeá'mi' Pue' Ala! Iami' Pue'ta' to pesoreáka lia' to makuasa'!
66019002	PobutusiNa to'u lia' ti'ara madári sambali! Tawine toradulu to tekárebá iti, Nahukumo'i, láwi' pohurewukina duniá i kaparaka'na. Ia moranga'mo'i háwángina kai Pue' Ala láwi' mopapate huo'Nahe'.”
66019003	Tauna handa' iti meágórá womohe', “Haleluia! Ranáhuna api to popapompo' wanua mahile to tekárebá iti morámbunga tuke i kahae-haeána!”
66019004	Hane'i tadulako to rompulo' hai iba hintu' totuwo' to iba iti motumpapa'he' menómbá i Pue' Ala to pehuda i káderá' kadatuá. Rahanga', “Ami! Haleluia!”
66019005	Upu iti, kuhádi wamba' kai káderá' kadatuá to masanga', “Peráráingámi' Pue' Ala, Pue'ta' ó sanggena huo'Na hai tauna to i reá ba to i wói' tuwo'nda to pengkoru' i Pue' Ala!”
66019006	Hane'i kuhádi wamba' to hondo'o wamba'nda tauna to handa' ebe; munina hondo'o bálumbá to pewoo lia' hondo'o gumpata' to pemuu. Kuhádihe' masanga', “Haleluia! Láwi' Pue' Ala, Pue'ta' To Tepamakuasa' iti de'e-de'e mopárentámo'i!
66019007	Ningkamo' tama'áru lia' matana'; ningkamo' tapotóeá' kamahilena kuasa'Na! Láwi' butumo'i alo karapopoitámbina Ana Gimba; to ina rapopoitámbi hai Ia tóká'mo'i.
66019008	Waru' lená' to pengkila' lia' bulá maláhi rawe'iámo'i napowaru'.” (Waru' lená' iti iami' bábehiá to to'u to ralumaóha taunána Pue' Ala.)
66019009	Hane'i nahanga' mala'eka iti i kodo', “Uki' dee: ‘Madondemi' tauna to rakaleá i susa' mpoitámbina Ana Gimba iti.’ ” Kaindo'o, nahanga' womi' mala'eka iti, “Deemi' laluta to to'u kai Pue' Ala.”
66019010	Motumpapa'a' nalindo' mala'eka iti ina menómbá i ia, agáiáná nahanga' i kodo', “Iniá'! Iniá' nupenómbá i kodo', penómbá i Pue' Ala! Láwi' huo' peá'a' hibali' hai io hintu' halálumuhe' to maróhó peántiánda i pampoposábi'na Iesu!” Láwi' pampoposábi'na Iesu itimi' to peámbe'i kapangisá hai moróhóngi taunahe' ina mopabutu bámbári kai Pue' Ala.
66019011	Kaindo'o, manginta'a' surugá tebungkáhi, hane'i kuita hamba'a dárá to bulá. Topehawe'na mampohanga' To Tungku' Manondo' hai To To'u. Tauna iti ti'ara madári sambali i pobutusiNa pehuku hai i pombeala to Nalumaóha.
66019012	MatáNa hondo'o kabóróna api, i wóá'Na handa' poheá' kadatuá. I wátáNa teuki' hampáká' hanga'; Ia peá to pangisá hanga' iti.
66019013	Badu' kumbá to Napowaru', walimo'i ralimbinga i wahe'. Tauna iti rahanga', “Ngkórá'na Pue' Ala”.
66019014	Surodado' mpombeala kai surugá meola'he' i Ia, hore-hore mohawe'ihe' dárá to bulá lia' mewaru'he' lená' to bulá maláhi.
66019015	Kai ngangáNa mengkairaoa hamata piho' to tumaru hai melempó i piho' iti, ina Napoponangi tina mahile lia' ina Napárentáhe' hai bolai besi. Anggoro' ina Napie' i popie'á anggoro' ngkatowena Pue' Ala To Tepamakuasa'.
66019016	I badu' kumbáNa hai i pa'áNa teuki' hanga' dee, “Datu i sanggena datu hai Pue' i sanggena tuá.”
66019017	Kaindo'o, kuita hadua mala'eka mekátede' i alo. Melempó i wamba' to mahárá, meágórá i sanggena manu-manu' to pengkala' i tanga' raoa, “Ningkamo' porámpu bona nipampeola'i susa' mahile, susa'na Pue' Ala!
66019018	Ningkamo' pa'ande' óntó'nda datu, óntó'nda tadulako mpombeala, óntó'nda tokeate, ningkamo' pa'ande' óntó'nda topodárá hintu' óntó'nda dárá hawe'iánda, óntó'nda upu-upu tauna, to i reá hai to i wói' tuwo'nda, hawi' hai to bo'ia hawi'!”
66019019	Kaindo'o, kuita pinatuwo' iti hintu' datuhe' i duniá hai surodado'nda, morámpuhe' ina mombeala hai Ia to pohawe'i dárá to bulá hintu' surodado' mpombealáNa.
66019020	Rahaka'mi' pinatuwo' iti hingkakani hai galara' topepapuha to kamobábehi topehelei nalindo' pinatuwo' iti. (Melempó i topehelei itimi' pinatuwo' iti motobebeá upu-upu tauna to nakakiarái tanda'na pinatuwo' iti lia' to penómbá i watu molindo'na.) Kaindo'o, ratibemohe' daro tuwo' pinatuwo' iti hingkakani hai galara' topepapuha i lalu tahi' api to poawaa mobálángká'.
66019021	Surodado' mpombealánda rapapate hai mata mpiho' to pengkairaoa kai ngangáNa Topohawe'i dárá to bulá iti. Butumohe' manu-manu' mampepetama' ma'ande' óntó'nda to rapapate iti.
66020001	Upu iti, kuita hadua mala'eka mendálu kai surugá. Mala'eka iti moántiá pegilina loke' kapateá hintu' hantau rante pehilu' to madári.
66020002	Hane'i mohaka' naga, iami' ile ntu'a to rahanga' Tadulako Ánditu ba Dátunda Inao Tokadake, duu'na rahilu' hasábu tó'ána kahaena.
66020003	Kaindo'o, naga iti natumpáka mala'eka i loke' kapateá, hane'i nagili duu'na napodámpekakai pene bona tina mahile ti'arapohe' peisá natobebeá, hangko bomani' hópó' hasábu tó'ána. Upu iti ina rapalóhó' hampai'.
66020004	Kaindo'o, kuitahe' káderá' kadatuá hintu' taunahe' to pehuda i ndo'o, ra'ámbe'ihe' kuasa' ina mopakabotu' pehuku. Kuita wo'o tánuáná'nda tauna to mate rabóhó' buroko'nda nanangi pampoposábi'nda mokakihanga'i Iesu lia' pantolelehanda ngkórá'na Pue' Ala. Tauna iti ti'arahe' kamenómbá i pinatuwo' ba i watu molindo'na. Ti'arahe' wo'o kamoranga' tanda'na pinatuwo' iti i kire ba i teenda. Tauna iti tuwo'he' hule' lia' mopárentáhe' i pewáli'nda datu hingkakani hai Kerisitu gánggána hasábu tó'ána.
66020005	Deemi' gilirá kaisá' karapatuwo'nda hule' tomate. (Agáiáná tomate ntani' ti'arahe' rapatuwo' hule' gánggána hasábu tó'ána.)
66020006	Madondemohe' tauna to pasumba kira rapatuwo' hule' i gilirá to kaisá'. Tauna iti tepatani'he' i Pue' Ala. Kapate to kaduá ti'ara makuasa' i herá. Taunahe' iti ina mewali'he' tadulako mpenómbána Pue' Ala hai tadulako mpenómbána Kerisitu; lia' ina mopárentáhe' hingkakani hai Ia hasábu tó'ána kahaena.
66020007	Kahópó'na tempó to hasábu tó'ána iti, Tadulako Ánditu ina rapalóhó'mo'i kai karatárungku'ána,
66020008	lia' ina mao motobebeá tina mahile to teháwuka i humandele duniá, iami' Go' hai Mago'. Narámpumohe' Tadulako Ánditu ina mombeala, imba'nda handa' ebe hondo'o kahanda'na wungi i wiwi tahi'.
66020009	Upu iti, mogárá-gárámohe' i humandele duniá, hane'ihe' molimbu' katoro'ánda taunána Pue' Ala hai wanua mahile to Napoka'ahi'. Agáiáná api kai langi' mendálu mopapatehe'.
66020010	Kaindo'o Tadulako Ánditu to potobebeáhe' iti, ratumpáka i lalu tahi' api to poawaa mobálángká'. I ka'árá'á itimi' kakaratibeánda pinatuwo' hintu' galara' topepapuha. Ina rapopeahi-ahi'he' mabaa hai inambengi duu' i kahae-haeána.
66020011	Upu iti, kuita hambua' káderá' kadatuá to bulá lia' mahile hai Pue' Ala to pehuda i káderá' iti. Langi' hai tampo' manii' kai lindo'Na hane'i ti'arapo'i teita.
66020012	Kuitahe' tauna to mate, to i reá hai to i wói' tuwo'nda, mekátede' nalindo' káderá' kadatuá. Rawáláhimi' upu-upu sura, hane'i hambua' sura ntani' rawáláhi iami' Sura Ngkatuwo'. Kaindo'o, randawo'mi' pehuku i tauna to mate hintoto' hai bábehiánda, mangola' uki' to ara i surahe' iti.
66020013	Tahi' mampehuhu'á tomate to ara i ia. Kapate hai Ka'árá'á Tomate mampehuhu'á wo'o taunahe' to mate to ara i herá. Tomatehe' iti hukunda randawo' hintoto' hai bábehiánda.
66020014	Kaindo'o, Kapate hai Ka'árá'á Tomate ratumpáka i lalu tahi' api. (Tahi' api iti iami' kapate to kaduá.)
66020015	Tauna to ti'ara teuki' hanga'nda i Sura Ngkatuwo' ratibehe' i lalu tahi' api iti.
66021001	Kaindo'o, kuita langi' wó'u hai duniá wó'u. Langi' hai duniá to runguna manii' hingkakani hai tahi'.
66021002	Hane'i kuita wanua mahile to magasa' iti, iami' Ierusale wó'u mendálu kai surugá, kai Pue' Ala. Wanua mahile iti tóká'mo'i hondo'o hadua tawine to rarewái ina rapopoitámbi bona pombehumba hai tomoanena.
66021003	Upu iti, kai káderá' kadatuá kuhádi wamba' to mahárá masanga', “De'e-de'e katoro'ána Pue' Ala iami' hingkakani hai tauna! Ia ina tuwo' hai herá lia' ina mewali'mohe' taunáNa. Pue' Ala haduduána ina moromu hai herá, lia' ina mewali'mo'i Pue' Ala to rapenómbái.
66021004	Ia ina moumpáhi sanggena uwai matánda. Kapate ti'arapo'i ara; susa' lalu, ria' ba kamahái ti'arapo'i wo'o ina ara. Láwi' apa to taita hai to tahámpei to liu manii'mo'i.”
66021005	Kaindo'o, Ia to pehuda i káderá' kadatuá iti masanga', “De'e-de'e upu-upuna Kupopewali' wó'u!” Nahanga' wo'o i kodo', “Uki' dee, láwi' upu-upu laluta dee to'u lia' peisá rapóinálái.”
66021006	Hane'i Nahanga', “Hópó'mo'i! Kodo'mi' Alapa hai Omega: Pue' to kai Runguna duu' i Kahópó'ána. Hema-hema to mangkado'u, ina Kuámbe'i mainu mbero-mbero kai uwai to peámbe'i katuwo'.
66021007	Tauna to penangi ina moranga'he' upu-upuna iti kai Kodo'. Kodo' ina mewali' Pue'nda, lia' mewali'he' áná'Ku'.
66021008	Agáiáná tauna to pepandawo', to ti'arahe' mepóinálái, to kadake bábehiána, to pepapate, to paraka', to keisá, to poánditu hai upu-upu to podongko', ratibehe' i lalu tahi' api to poawaa mobálángká', iami' kapate to kaduá.”
66021009	Hadua kai olo'nda mala'eka to pitu to kamotando' painuá to kaposeá pitu kahurewu' to kaupuána iti, butu i kodo' masanga', “Kamo'! Ina kutude'á'áko' tawine to rapopoitámbi, iami' tawinena Ana Gimba.”
66021010	Inao Magasa' mokuasa'ia' lia' nawawa'a' mala'eka i tutu' bulu' to mapángká' ebe. Ierusale wanua mahile to magasa', natude'á'ána', wanua mahile iti mendálu kai surugá kai Pue' Ala.
66021011	Wanua mahile iti mehákiá'i láwi' pose katetóeá'na Pue' Ala, kalangkiáka hondo'o watu to masuli' hólóna, hondo'o watu baiduri to malewáu ma'ániwóló hondo'o pampewao'á.
66021012	Bentena mantoleli mapángká' mabemba', baba' pesuá'ána hampulo' hai rombua' to nakámpái hampulo' hai rodua mala'eka. I baba' pesuá'ánahe' iti, teuki' hanga'nda hampulo' hai rontina toSáráeli.
66021013	Ara hore tálu baba' pesuá'ána to pelindo' i iba mata'angi iami': tálu i mata'alo, tálu i matabengo, tálu i matalindo' hai tálu i matampuhá.
66021014	Bentena wanua mahile iti, ra'áróha i wongko alehe watu hampulo' hai rombua'. I alehe watu iti teuki' hanga'nda surona Ana Gimba to hampulo' hai rodua iti.
66021015	Mala'eka to polaluta hai kodo', nakakiarái lai' buláwá popohóká' ina rapopohóká' wanua mahile iti hai baba' pesuá'ánahe' hintu' bentena.
66021016	Wanua mahile iti mohoki iba—kakaráruna hibali' hai kamabemba'na. Mala'eka iti mohóká' wanua mahile iti hai lai' popohóká'na: tongawa' rosábu iba átuna kiló kakaráruna; kamabemba'na hai kamapángká'na hibali' hai kakaráruna.
66021017	I kanahóká'na mala'eka bentena iti, tongawa' kapángká'na ini pulo'na mete'. Hóká' to napopohóká' mala'eka iti iami', to hibali' hai to napopobundu' tauna.
66021018	Bentena wanua mahile iti rabábehi kai watu baiduri to malewáu, wanua mahilena kai buláwá to rahowumo'i, ma'ániwóló hondo'o pampewao'á.
66021019	Upu-upu watu alehena wanua mahile iti rapamaramba hai mopáká'-páká' watu to masuli' hólóna. Watu alehe to kaisá' rabábehi kai watu baiduri to malewáu, to kaduá kai watu nila, to katálu kai watu mira, to kaiba kai watu samuru',
66021020	to kalima kai watu baiduri to bulá málei-lei, to kaini kai watu delima, to kapitu kai watu sempaka, to kauwalu kai watu piru, to kahahio' kai watu topasi, to kahampulo' kai watu kirisopa, to kahampulo' hai isá' kai watu lasuadi, to kahampulo' hai duá kai watu kesubu'.
66021021	Hampulo' hai rombua' baba' pesuá'ána rabábehi kai hampulo' hai rombua' mutiá, hore-hore baba'na hambua' mutiá. Kárádá'á wanua mahile iti kai buláwá to rahowumo'i, ma'ániwóló hondo'o pampewao'á to pengkila'.
66021022	Támbina Pue' Ala, ti'ara ara kuita i wanua mahile iti, láwi' Támbina Pue' Ala iami' Pue' Ala haduduána, Pue' To Tepamakuasa', hintu' Ana Gimba iti.
66021023	Wanua mahile iti ti'ara páráluu nawanta' alo hai wulá láwi' nawanta' onto katetóeá'na Pue' Ala lia' Ana Gimba iti mewali' póindó'na.
66021024	Tina mahile i duniá ina molumaohe' i lalu wanta'na lia' datu ina mambawahe' lómánda mesuá' i wanua mahile iti.
66021025	Baba' pesuá'ánahe' wanua mahile iti hanggaloá-loá mabungkáhi, ti'ara rawiti' láwi' inambengi ti'ara ara i ndo'o.
66021026	Nanangi pepomahilenda, upu-upu tina mahile ina mambawa lómánda mesuá' i wanua mahile iti.
66021027	Agáiáná tauna to polumaóha bábehiá to petidi'i, ba to podongko'—karerembeána iami' upu-upu to boko, ti'ara ebe ina mesuá' i láluna. To ina mesuá', herá peá to teuki' hanga'nda i lalu Sura Ngkatuwo', surána Ana Gimba iti.
66022001	Mala'eka iti wo'o mampetude'ánga i kodo' korona uwai. Uwáina iti meámbe'i katuwo'. Korona uwai iti kalangkiáka ma'ániwóló hondo'o pampewao'á; kai káderá' kadatuána Pue' Ala hintu' Ana Gimba, korona uwai iti moili
66022002	i tanga' kárádá'á wanua mahile. I potimbali wiwi korona uwai iti, ara kau ngkatuwo' to powua' hampulo' hai rongkani i láluna hantó'á, iami' hangkani mowua' i láluna hambulá. Tawe'na rapopobundu' mopabaka' tina mahile.
66022003	I lalu wanua mahile iti, ti'arapo'i hawe' ara to ti'ara naranga' Pue' Ala. Káderá' kadatuána Pue' Ala hintu' Ana Gimba, ina ara i lalu wanua mahile iti. Upu-upu taunáNa ina menómbáhe' i Ia
66022004	lia' mangintahe' lindo'Na. Hanga'na Pue' Ala ina rauki' i kirenda.
66022005	Ti'arahe' mopáráluu póindó' ba wanta'na alo láwi' inambengi ti'arapo'i ara, Pue' Ala haduduáNa ina mewanta' i herá. Lia' ina mopárentáhe' i pewáli'nda datu duu' i kahae-haeána.
66022006	Kaindo'o, molalutami' mala'eka iti i kodo', “Upu-upuna to kuhanga' dee to'u lia' peisá rapóinálái. Pue' Ala to peámbe'i InaoNa i galara', Iamo'i to pohuo' mala'ekáNa bona mampetude'ánga i taunáNa apa to bate'na harawi'á mewali'.”
66022007	Nahanga' Iesu, “Nipailalu dee! Ina harawi'á kabutungKu'. Madondemi' tauna to polumaóha upu-upu laluta to ina mewali' hanggaló, to teuki' i sura dee!”
66022008	Kodo', Iohane, kakuhádi lia' kakuitamo'i sangkani upu-upuna dee. I kaupuna kuhádi lia' kuita, motumpapa'mo' nalindo' mala'eka to kamampetude'ánga upu-upuna iti i kodo' hane'ia' ina menómbá i ia.
66022009	Agáiáná nahanga'ána', “Iniá'! Iniá' nupenómbá i kodo'! Penómbá i Pue' Ala! Láwi' huo'Na peá'a' wo'o hibali' hai io hintu' halálumuhe' galara' hai upu-upu tauna to polumaóha pátu'u to i sura dee!”
66022010	Hane'i womi' nahanga', “Iniá' nupobuniángi laluta to ina mewali' hanggaló to i sura dee, láwi' daki'mo'i tempó kaina pewáli'na sangkani.
66022011	Tauna to kadake bábehiána, patodáhi mopahóhóá' bábehiána to kadake; tauna to boko pámbiárána, patodáhi bona pobábehi dósá, tauna to polumaóha to to'u patodáhi bona polumaóha to to'u hai tauna to maláhi tuwo'na, patodáhi bona popamaláhi wátána.”
66022012	Nahanga' Iesu, “Pailalu dee! Ti'arapo'i mahae kaina butungKu' mambawa saro, háwángina i tauna hintoto' hai to kanalumaóha.
66022013	Kodo'mi' Alapa hai Omega, to rungu-runguna hai to kahópó'ána; Kodo'mi' Pue' kai Runguna duu' i Kahópó'ána.”
66022014	Madondemi' tauna to pobaho'i badu' kumbána tuke i kamaitu'ána, hane'ihe' sipato' mesuá' i wanua mahile moliu i baba' pesuá'ána hai ma'ande' wua' kai kau ngkatuwo'.
66022015	Agáiáná taunahe' to polumaóha bábehiá to kadake, to mampopobundu' kakeisá, taunahe' to polumaóha gau' ngkaparaka', topepapate, topoánditu, tauna to podongko' maro'a to napahowa', pelumbu'na i bábehiá, upu-upunda i raoa wanua mahile iti.
66022016	“Kodo', Iesu, mala'ekángKu' kaKuhuo'mo'i mopabutu mokakihanga'i upu-upuna dee to pobundu' i dámá'á. Kodo', muleákana Dáudi'; Kodo'mo'i betue' mata'alo to pewanta' mehákiá'i iti.”
66022017	Inao Magasa' hintu' tawine to rapopoitámbi masanga', “Ningkamo'!” Hema to pasádi laluta dee, bate'na wo'o masanga', “Ningkamo'!” Hema to mangkado'u áginda butu! Lia' hema to mampoinao ágina manggala mbero-mbero uwai to peámbe'i katuwo' iti.
66022018	I hema-hema to pasádi laluta to ina mewali' hanggaló to i sura dee, kodo', Iohane, meámbe'ia' pepaingá'i dee: ane arai tauna to porárángi hampáká' laluta to ara i sura dee, Pue' Ala ina morárángi kahurewu' to ralaluta i sura dee, i tauna iti.
66022019	Hondo'o wo'o ane arai tauna to pouhui laluta to i sura dee, Pue' Ala wo'o ina mouhui kirána to rahanga' i sura dee—iami' mesuá' i wanua mahile to magasa' iti hai ma'ande' wua' kai kau ngkatuwo'.
66022020	Ia to popabutu upu-upu bámbári dee masanga', “To'u, ina harawi'á kabutungKu'!” Ami! Butumi' Pue' Iesu!
66022021	Pue' Iesu mobarakatikomi sangkani! Ami.
